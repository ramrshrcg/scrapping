शीर्षक,विवरण
"'बाँचे रुसी नागरिकता,मरे शव पनि लापता","हामीले रुसी सेनाको भर्तीलाई निकै हलुका ढंगले लिएछौं । अरू देशको सेनामा भर्ती हुने ठानेछौं । केही जोखिम हुन्छ जस्तो लागेको थियो, यहाँ त लगभग पूरै जोखिम रहेछ, उनले भनेका छन् । रोस्तोभमा रहेका एक नेपालीका अनुसार करिब ७ सय नेपाली भर्ती भएर विभिन्न क्याम्पमा खटिएका छन् । यहाँ नेपालबाट सिधै मात्र आएका छैनन् । दुबई र रोमानियामा काम गर्ने नेपाली पनि आएको भेटें । पढ्न आएका विद्यार्थी भेटें, उनले भने, तालिम लिएका सबैलाई रेड जोनमा पठाइएको छैन । अलि बुढा र भर्खरका युवालाई पोस्टको ड्युटीमा खटाएको पनि छ । आकर्षक तलब र एक वर्षभित्र रुसी नागरिकता पाउने आसमा गएका नेपालीहरू युद्धमा मारिए के अवस्था हुन्छ भन्ने दर्दनाक सन्देश पनि रुसी सेनाले नै दिएको छ । युक्रेनमा मारिएका गोरखाका सन्दीप थपलियाका दाइलाई रुसी सैनिक अधिकारीले यस्तो सन्देश पठाएका थिए, १४ जुलाईको साढे १२ बजे तिम्रो भाइको शव नाभोट्यालिस्टीको चिहानघारीमा समाधिस्थ गरिएको छ । मलाई लाग्छ, मैले तिम्रा लागि गर्ने सहयोग यही हो । समवेदना । यसरी आकर्षक तलब र रुसी नागरिकताको आसमा गएका युवाको शवसमेत परिवारले नपाउने गरी कहीं कतै समाधिस्थ गरिएको खबर आउने गरेको छ । रुसी सेनामा भर्ती भएका ६ नेपाली मारिएको पुष्टि भइसकेको छ । दुई जनालाई युक्रेनी सेनाले नियन्त्रणमा राखेको छ । घाइतेहरूको विवरण सार्वजनिक भएको छैन । २४ घण्टा नै असिनासरी बम खस्छ । निद्रा लाग्दैन । खान मन लाग्दैन । भाइ मलाई निकाल, युद्ध क्षेत्रबाट पठाइएको अर्को एक अडियो सन्देशमा एक नेपालीले भनेका छन् ।सन्देश प्राप्त गर्ने नेपाली कान्तिपुरसँग भन्छन्, उनीहरू सेनाबाट बाहिर निस्कन चाहेका छन् । अनुनय विनय गरिरहेका हुन्छन्, हामी केही गर्न सकिरहेका छैनौं, विवश छौं । मस्कोस्थित नेपाली दूतावासका अनुसार रुसको विभिन्न सैनिक क्याम्पमा खटिएका नेपाली स्वदेश फिर्ताका लागि सहजीकरण गर्न सम्पर्क गर्नेको संख्या बढिरहेको छ । पछिल्लो एक सातायता विभिन्न समूहको प्रतिनिधित्व गर्दै हामीलाई फर्काइदिनु भनेर सम्पर्क गर्नेहरू बढिरहेका छन्, दूतावासका द्वितीय सचिव सुशील घिमिरेले भने, उनीहरूले हामीलाई सम्झौता रद्दका लागि रुस सरकारसँग सहजीकरण गरिदिन आग्रह गरेका छन् ।कान्तिपुरको सम्पर्कमा आएका नेपालीहरूका अनुसार रेड जोनमा गइसकेपछि कसैसँग सम्पर्क हुँदैन । उनीहरूलाई फोन दिइँदैन । युक्रेनी फौजले सिग्नल बाट ट्रेस गर्छ भनेर हतियार बोकेर मात्र मैदानमा खटाइन्छ । युद्ध मैदानमा कति दिनसम्म खटाइन्छ भन्ने टुंगो हुँदैन । हामी २२ दिनसम्म युद्धस्थलमा खटियौं । त्यहाँ खाना समस्या छैन । जंगल हो । जंगल पूरै हिउँले ढाकिएको हुन्छ । सेतो कपडा लगाएर दुस्मन खोज्न तोकिएको क्षेत्रमा पठाइदिन्छ । टाउको सिधा मात्रै भयो भने गोली खाइन्छ । सबैभन्दा ठूलो डर ड्रोनको टार्गेटमा परिन्छ कि भन्ने हुँदोरहेछ, रेड जोनमा घाइते भएर उपचाररत एक नेपालीले कान्तिपुरसँग भने, ड्रोनमार्फत आकाशबाट असिना झरेजसरी बम झर्छ । हामी केही साथी घाइते भयौं । कसैको खुट्टा त कसैको हातमा बम लागेको छ । एक नेपाली साथीको भने मृत्यु भयो ।बाँचेर पोस्ट मा फर्किएपछि मात्र आफन्तलाई तेस्रो व्यक्तिमार्फत खबर सुनाएको अर्का एक घाइतेले बताए । कमान्डरले एउटा मोबाइल बोकेको हुन्छ । पोस्टमा फर्केर कमान्डर भेटेपछि मात्रै ग्रिन जोनमा बसेको साथीलाई सम्पर्क गर्छौं । ती साथीले घरमा खबर गरिदिन्छ, उनले भने, सँगै गएका साथीहरू नभेटेसम्म उसको अवस्था थाहा हुन्न । हामीसँग गएका धेरै साथी सम्पर्कविहीन छन् । कसको के अवस्था छ ? थाहा छैन । धेरै साथीलाई सोध्दा अलि अगाडि देखेको हो । त्यसपछि छैन भन्छन् ।रेड जोन मा खटिएकाहरू आफैं निस्कन सक्तैनन् । उनीहरू एक वर्षको सम्झौता गरी रुसी सेनामा भर्ती भएका हुन् । सेनामा भर्ती भई तालिम लिएर सैन्य क्याम्पमा प्रवेश गरिसकेपछि सम्झौता अवधि पूरा नभएसम्म फर्कन पाइँदैन । बीचमै फर्किए वा भागेमा रुसी सेनाको अपराध संहिता ३३७ अनुसार कारबाही हुने उल्लेख छ । युक्रेनी सञ्चारमाध्यमका अनुसार रोस्तोभ क्षेत्रमा खटिएका आधुनिक हतियार चलाउन जान्ने ८ नेपाली नोभेम्बर १६ र १७ तारिखमा भागेका छन् । उनीहरू चेतेन्द्र खड्का, युवराज अधिकारी, लालबहादुर विश्वकर्मा, तिलकबहादुर विश्वकर्मा, दीपक खड्का, लक्ष्मण भट्टराई, जगदीश पहाडी र सुशान्तकुमार रहपाल रहेको त्यहाँका सञ्चारमाध्यमको दाबी छ । मस्कोस्थित नेपाली दूतावासले भने रुसी सेनाबाट भागेका भनिएका ८ नेपाली आफ्नो सम्पर्कमा नआएको जनाएको छ ।आफ्ना धेरै साथी घाइते भएको अर्का एक नेपालीको भनाइ छ । मलाई बोर्डरमा खटाइएको थियो । मैले फ्रन्टलाइनको खाल्डोमा बसेर कभर गरिराख्ने हो । दुईतिर खाल्डो खनेको हुन्छ । खाल्डोखाल्डोबाट हिँड्ने हो । टाउको उठायो भने युक्रेनीले उडाइदिन्छ । त्यसबेला जो मर्यो मर्यो । आफू जोगिने हो । कसैले कसैलाई हेर्ने होइन । बम हानिरहेको थियो । त्यसबाट बच्दै बसियो, उनले भने, हाम्रो टोलीमा १५ जना थियौं । धेरै साथी घाइते भए । यहाँ बन्दुकबाट गोली हान्ने त अन्तिममा हुँदोरहेछ । सबै युद्ध ड्रोनबाट चल्दोरहेछ ।रेड जोनबाट फर्किएका शिशिर विश्वकर्माले आफूहरूले दुस्साहस गरेको बताए । साढे सात लाख खर्चेर उनी अध्ययन गर्न एक वर्ष अगाडि रुस पुगेका थिए । कृषि फार्ममा काम गरेपछि रुसी सेनामा भर्ती भएका थिए । युद्ध रोकिने अवस्था छैन । हिजो हामीले मूर्खता देखायौं । दुस्साहस गर्यौं । म कोही पनि नआऊ नै भन्छु । साथीहरूले हातखुट्टा, आँखा, कान केही न केही गुमाएका छन्, उनले भने ।"
"छानबिन समिति गठन, नियामक निकाय निष्क्रिय","हाल एनसेलमा भावना सिंह श्रेष्ठका नाममा रहेको सुनिभेरा क्यापिटल भेन्चर्सबाट २० प्रतिशत सेयर छ । गैरआवासीय नेपाली सतिशलाल आचार्यको कम्पनी स्पेक्ट्रलाइट युकेले थप ८० प्रतिशत सेयर खरिद गरिसकेको छ । यो सम्झौतासँगै सिंगो एनसेल एकै परिवारको भएको छ भने आगामी ५ वर्षपछि कानुनी छिद्र प्रयोग गरी स्वतः नेपाल सरकारका नाममा हस्तान्तरण हुनुपर्ने कम्पनी आचार्य परिवारले हत्याउने योजना देखिन्छ । अब यो मुद्दा कानुनमा स्पष्टता र कानुनी लडाइँको विषय बनिसकेको छ । त्यसमा लाग्नुपर्ने निकायहरू हात बाँधेर बस्नुपर्ने, राजनीतिक रूपमा छुट्टै समिति बनाउनुले मूल समस्या समाधान हुँदैन । यसमा राजनीतिक रूपमा कुनै न कुनै रूपमा सल्लाह र संरक्षण देखिन्छ, पूर्वअर्थमन्त्री खतिवडा भन्छन्, सरकारलाई शंकाको लाभ दिने ठाउँ छ तर यसको पछाडि धेरै खिचडी पाकेको छ ।अर्का एक सरकारी अधिकारीका अनुसार उच्चस्तरीय समिति गठनसँगै पूर्वमहालेखा परीक्षक शर्माप्रति पनि नैतिक प्रश्न खडा भएको छ । उनका अनुसार नेपाल सरकारको सचिवदेखि संवैधानिक निकाय (महालेखा परीक्षकको कार्यालय) सम्मको प्रमुख भइसकेको व्यक्तिले सरकारको पटके निर्णयबाट गठन हुने छानबिन समितिको नेतृत्व गर्नु पदीय हिसाबले गैरजिम्मेवार छ । महालेखा परीक्षक यस्तो समितिमा बस्नु हुँदैन भनेर कतै पनि लेखिएको छैन । तर संवैधानिक निकायको प्रमुख भइसकेको व्यक्ति यस्तो समितिमा बस्नु नैतिक प्रश्न हो, ती अधिकारीले भने, उहाँले नबस्ने घोषणा गरी नियमनकारी निकायहरूबाट अध्ययन अनुसन्धान र सिफारिसको काम गराऊ भन्न राम्रो हुन्छ । तर समितिका संयोजक शर्माले आफू यस्तो छानबिन समितिमा बस्न नमिल्ने व्यवस्था नभएकाले तयार भइसकेको बताए । मन्त्रिपरिषद्ले निर्णय गर्यो भने समाचारबाट थाहा पाएँ । समाचार सुन्नेबित्तिकै बस्न मिल्छ कि मिल्दैन भनेर संविधान हेरें, उनले भने, कुनै विषयको छानबिन, अनुसन्धान, विश्लेषण, अन्वेषणको काम गर्न पाउने व्यवस्था रहेछ । सरकारी सेवा गर्न मात्रै नमिल्ने रहेछ । यो काम पाइने भएर नै म बस्न तयार भएको छु । उच्चस्तरीय समितिलाई ३० दिनभित्र अध्ययन प्रतिवेदन बुझाउन निर्देशन दिइएको छ । तर, समितिमा प्रत्यक्ष सरोकार राख्ने नेपाल दूरसञ्चार प्राधिकरण, उद्योग मन्त्रालय, उद्योग विभाग, कम्पनी रजिस्ट्रारको कार्यालय, लगानी बोर्ड, ठूला करदाता कार्यालय, सम्पत्ति शुद्धीकरण अनुसन्धान विभाग, आन्तरिक राजस्व विभागलगायत तालुकदार निकायका अधिकारीहरू छैनन् ।यी निकायहरू एनसेलको ८० प्रतिशत सेयर स्वामित्व किनबेचसम्बन्धी प्रक्रियामा निरीह र अनभिज्ञ देखिन्छन् । प्रत्यक्ष सरोकार राख्ने मन्त्रालयका मन्त्रीहरूसमेत आफूलाई कुनै जानकारी नभएको सार्वजनिक अभिव्यक्ति दिइरहेका छन् । जबकि नेपालस्थित एनसेलले बिहीबार जारी गरेको विज्ञप्तिमा संस्थाका नामबाट आजियटा हटाइएको छ भने सेयर बिक्रीअघि पालना गर्नुपर्ने पूर्वस्वीकृतिलगायतका प्रक्रिया पूरा नगरेको स्वीकार गरेको छ । यस्तोमा नेपालको दूरसञ्चार क्षेत्रको नियामकसहित अन्य सरोकारवाला निकायलाई कुनै जानकारी नदिई अघि बढाइएको सेयर कारोबारमाथि चौतर्फी प्रश्न उठिरहे पनि सरकारले छानबिन समिति बनाउने र भएका निकायलाई निष्क्रिय बनाउने दाउ देखिन्छ ।आजियटाले आफ्नो स्वामित्वको सेयर बिक्री गरेर बाहिरिने घोषणा गरेको एक साता भइसकेको छ । प्रधानमन्त्री अध्यक्षताको लगानी बोर्ड, उद्योगमन्त्री अध्यक्षताको उद्योग तथा लगानी प्रवर्द्धन बोर्ड, अनुमति तथा अद्यावधिक गर्ने निकाय उद्योग विभाग, कम्पनी रजिस्ट्रारको कार्यालय, करसम्बन्धी आन्तरिक राजस्व विभाग, ठूला करदाता कार्यालयलगायत सरोकारवाला निकाय एनसेल सेयर खरिदबिक्रीमा बेखबर र तत्काल आफूहरूको प्रत्यक्ष क्षेत्राधिकारभित्र नपर्ने बताउँछन् । नियामकका रूपमा प्राधिकरणले केही चासो व्यक्त गरे पनि प्रत्यक्ष वैदेशिक लगानी (एफडीआई) र करसम्बन्धी सरोकार राख्ने निकायहरू भने पर्ख र हेर को अवस्थामा छन् ।यो तथ्य र सरकारको नियतमाथि शंका गर्दै सत्तारूढ दलकै नेताहरूले समेत उच्चस्तरीय छानबिन समिति गठन गरे पनि ढुक्क हुने अवस्था नरहेको बताएका छन् । कांग्रेस महामन्त्री गगन थापाले एनसेल प्रकरणमा भएको अनियमितता रोक्न सरकार, सडक र संसद् सबै ठाउँबाट संघर्ष गर्न आह्वान गरेका छन् । राजनीतिक र प्रशासनिक नेतृत्वमध्ये कसैको साथ र आश्वासन नपाई कसैले पनि यति ठूलो अनियमितता गर्ने हिम्मत गर्नै नसक्ने दाबी गर्दै कानुनको छिद्र प्रयोग गरेर अनियमितता गरेको आरोप लगाएका छन् । जसको आडमा यो भएको छ र जो प्रत्यक्षपरोक्ष संलग्न छन्, अहिले हुने छानबिन प्रभावित गर्न उनीहरू लाग्ने नै छन्, सामाजिक सञ्जालमार्फत धारणा सार्वजनिक गर्दै थापाले भनेका छन्, अतः उनीहरूलाई असफल बनाउने भनेको यो प्रकरणमा जो जहाँ बसेर प्रतिरोध गरिरहेका छौं, हाम्रो प्रयासलाई एकीकृत बनाउने हो, जसरी विगतमा प्रतिरोध गरेका थियौं, कोहीले सरकारभित्रैबाट, कोहीले संसद्मा, कोहीले सडकबाट ।एनसेल प्रकरणलाई समिति बनाएर फासफुस पार्ने र मिलेमतोमा टुंग्याउने प्रयास कतैबाट पनि हुन नदिन महामन्त्री थापाले चारैतिरबाट खबरदारी गर्न आवश्यक रहेको बताए । समिति औपचारिकतामा मात्र सीमित नहोस् । छानबिन समिति बनाउने र सामसुम पार्न नदिन हरक्षण सचेत र चनाखो हुनु जरुरी छ । हरेक पटक अनेकन भ्रष्टाचार र आर्थिक अनियमितताका काण्ड सार्वजनिक हुन्छन्, दबाब हुन्छ, छानबिनको प्रयास हुन्छ अनि विभिन्न दृश्य अदृश्य साँठगाँठमा प्रकरणलाई सामसुम पार्ने प्रयास हुन्छ । यस्तो हुन नदिन निरन्तर खबरदारी गरौं, थापाले आह्वान गरेका छन्, सरकारभित्र, दलहरूभित्र र बाहिर अझै सशक्त ढंगले खबरदारी गरौं ।पूर्वअर्थमन्त्री खतिवडाले पनि एनसेलको जालझेलमाथि सेवाग्राहीहरूबाटै विद्रोह हुनुपर्ने धारणा राख्छन् । एउटा कम्पनीले ढाँटेर, छलेर आफ्नो व्यवसाय कायम गरिरहन सक्दैन । ग्राहकबाट आफ्नो साख र विश्वास जित्ने काम गर्नुपर्नेमा ढाँटेर र छलेर काम गर्छ भने ग्राहकले पनि सोच्नुपर्छ, उनले भने, प्रमाणित नभए पनि आम नागरिकले एनसेलमा फ्रड छ भनेर बुझिसके, यो कम्पनीको सन्दर्भमा ग्राकले नै पनि सोच्नुपर्छ ।आजियटाले नेपालमा वैदेशिक लगानीको अवस्था कमजोर हुँदै गएको लगायतका कारण देखाउँदै आफू बाहिरिन गरेको निर्णयका क्रममा दूरसञ्चार क्षेत्रको नियामक निकाय नेपाल दूरसञ्चार प्राधिकरणसँग कुनै पनि सञ्चार नगरेको देखिएको छ । पूर्वस्वीकृतिसम्बन्धी नेपाल दूरसञ्चार प्राधिकरण (अनुमतिपत्र प्राप्त व्यक्तिको सेयर खरिदबिक्री) विनियमावली, २०७६ को विनियम ४ पालना नगरेको विषयमा प्राधिकरणले स्पष्टीकरण मागेपछि एनसेल आजियटाले अब बल्ल स्वीकृति माग गर्दै आवश्यक कागजात उपलब्ध गराउने जवाफ दिएको छ ।एनसेलले हामीलाई पठाएको आफ्नै पत्रमा पूर्वस्वीकृति लिनुपर्नेसम्बन्धी आवश्यक प्रक्रिया पूरा भएको छैन भन्नेबारे स्पष्ट खुलाएको छ, प्राधिकरणका अध्यक्ष पुरुषोत्तम खनाल भन्छन्, हामी यो प्रकरणमा नेपालको नियम, कानुन र अभ्यासअनुसार कसरी अगाडि बढ्न सकिन्छ भनेर व्यावसायिक कानुनका जानकारसँग छलफलका क्रममा छौं । त्यसअनुसार चाँडै उपयुक्त कदम चाल्नेछौं । पूर्वस्वीकृति नलिएकामा हामीले खारेजी गर्नुपर्ने हो कि जरिवाना तिराउनुपर्ने हो, प्रक्रिया पूरा गरेर अघि बढ्छौं । अनुगमनकारी तथा अद्यावधिक गर्ने निकायको प्रतिक्रिया पनि एनसेलको सेयर बिक्रीमा बेखबर देखिन्छ । एनसेलको नियमनको पाटो दूरसञ्चार प्राधिकरणले हेर्ने विषय हो, तत्काललाई यो हामीसँग सम्बन्धित छैन, लगानी बोर्डका प्रवक्ता प्रद्युम्नप्रसाद उपाध्याय भन्छन्, अहिलेको कारोबारले पछि गएर लगानीमा के असर गर्छ भन्ने कुरा एउटा पाटो भयो । तर, समग्र नियमनको पाटो लगानी बोर्डको क्षेत्रभित्र परेन । लगानी बोर्ड ६ अर्ब रुपैयाँभन्दा बढीको लगानी स्वीकृत र नियमन गर्ने निकाय हो । बोर्डका अध्यक्षसमेत रहेका प्रधानमन्त्री दाहालकै पहलमा सरकारले एनसेलको सेयर खरिदबिक्रीबारे छानबिन गर्न पाँच सदस्यीय छानबिन समितिसमेत घोषणा गरिसक्दा बोर्ड भने यस विषयमा लगभग निष्क्रिय छ । त्यस्तै, उद्योग तथा लगानी प्रवर्द्धन बोर्डका अध्यक्ष रहेका उद्योग वाणिज्य तथा आपूर्तिमन्त्री रमेश रिजाल एनसेल सेयर खरिदबिक्रीका विषयमा आफूलाई कुनै जानकारी नभएको बताउँछन् । म त ५७ दिनदेखि वीरगन्जमा छु, एनसेलबारे के भइरहेको छ, मलाई कुनै जानकारी छैन, उनले भने, काठमाडौं फर्किएपछि यसबारे मन्त्रालयमा बुझ्नुपर्छ । उद्योग विभागकी निर्देशक एवं प्रवक्ता रमिला भण्डारी यस्तो खरिदबिक्रीमा पूर्वस्वीकृति लिनु नपर्ने तर ३० दिनभित्र विभागलाई जानकारी गराउनुपर्ने प्रावधान रहेकाले त्यसका लागि समय बाँकी रहेको बताउँछिन् ।वैदेशिक लगानी तथा प्रविधि हस्तान्तरण ऐन, २०७५ को दफा १९ बमोजिम विदेशमा कारोबार भएको एक महिनाभित्र विभागलाई जानकारी गराउनुपर्ने प्रावधान छ । उनीहरू अहिलेसम्म विभागमा आएका छैनन्, हामीले पनि समाचारबाटै थाहा पाएका हौं, भण्डारीले भनिन्, तर दफा १९ मै टेकेर खरिदबिक्री गरेको देखिने हुनाले विदेशमा कारोबार गरे तापनि नेपालमा त्यसको दस्ताबेजीकरण नभएसम्म वा उद्योग विभागले स्वीकृत नगरेसम्म त्यो वैध हुँदैन ।कम्पनीहरूको अभिलेखीकरण गर्ने निकाय कम्पनी रजिस्ट्रार कार्यालयका रजिस्ट्रार दीपककुमार पहाडी आफ्नो मुख्य जिम्मेवारी आवश्यक विभिन्न निकायले स्वीकृति दिएनदिएको हेर्ने रहेको बताउँछन् । हालसम्म हाम्रो अभिलेखअनुसार एनसेलमा ९ जना सेयरधनी छन् । र, रेनोल्ड होल्डिङको सेयर ८० प्रतिशत छ । अहिले सेयर खरिदबिक्री भएको बारे हामीलाई कसैले जानकारी दिएको छैन, उनी भन्छन्, माउ कम्पनीको प्रतिनिधि वा सञ्चालक फेरिएर आउँदा मात्रै हामीले प्रश्न उठाउने हो । त्योभन्दा अघि हामीलाई कुनै पनि विषय हेर्ने अधिकार हुँदैन । हाम्रो दृष्टिकोणमा सेयर लगत परिवर्तन नभएसम्म बिक्री भएको मान्दैनौं ।करसम्बन्धी कार्यालयहरूको प्रतिक्रियाअनुसार उनीहरू पनि मौन बसेका छन् । आन्तरिक राजस्व विभागका महानिर्देशक दीर्घराज मैनालीले कुनै कम्पनीको ५० प्रतिशतभन्दा बढी स्वामित्व परिवर्तन भएको हकमा तीन महिनाभित्र विवरण बुझाउनुपर्ने व्यवस्था रहेको उल्लेख गर्दै त्यससम्बन्धी विवरणहरू मिलेनमिलेको हेर्ने जिम्मेवारी ठूला करदाता कार्यालयको भएको बताए । अपारदर्शी कारोबारसँगै कर छलीका विषयमा भएका आशंकामा कर प्रशासनले प्रतिक्रियात्मक अभिव्यक्ति दिन मिल्दैन, उनले भने, कर अधिकृतले कर निर्धारण गरिसकेपछि पनि त्यसको समीक्षा हुन्छ । हाम्रो सबैखाले संरचना व्यवस्थित छ, यसभित्र बसेर काम गर्ने भएकाले कसैले घटीबढी गर्न सम्भावना छैन ।यो विवादको सन्दर्भमा सरकारले नियमनकारी निकायहरूबाटै कानुनी रूपमा स्पष्ट पार्नुपर्ने सुझाव पूर्वअर्थमन्त्री खतिवडाको छ । दूरसञ्चार ऐनअनुसार २५ वर्षपछि कम्पनी सरकारको हुने भन्ने स्पष्ट छ । तर विदेशी लगानी ५० प्रतिशतभन्दा बढी भएमा सरकारको हुने, त्योभन्दा कम भए के हुने भन्ने अस्पष्टता राख्नु हुने थिएन । यो विषय अहिले थाहा भएको हैन । यो पहिले नै स्पष्ट पार्नुपर्थ्यो । तर अहिले पनि बिग्रिएको छैन, उनले भने, भारतमा भोडा फोनलाई त्यहाँको सरकारले भूतप्रभावी कानुनसमेत लगाइदियो भने हामीसँग अझै समय बाँकी छ । कानुनी रूपमा स्पष्ट पारेर निजीमा यो कम्पनी कायम रहने व्यवस्था स्पष्ट पार्नुपर्छ ।"
संकल्प यात्रामा सरकारप्रति एमाले आक्रामक,"(काठमाडौं)सुदूरपश्चिमको बैतडीबाट सुरु भएको एमालेको मध्यपहाडी राजनीतिक अभियान बिहीबार पोखरा पुगेको छ । एमाले अध्यक्ष केपी शर्मा ओलीको नेतृत्वमा समृद्धिका लागि संकल्प यात्रा नाराका साथ अभियान थालिएको हो । यात्राका क्रममा एमाले सरकारप्रति आक्रामक देखिएको छ ।एमालेले १९ दिनसम्म चल्ने अभियानमा १ हजार ८ सय ८९ किलोमिटर यात्रा र लाखौं स्थानीयसँग छलफल गर्ने जनाएको छ । बैतडीको झुलाघाटबाट सुरु भएको यो यात्रा पाँचथरको चिवाभन्ज्याङमा गएर समापन हुनेछ । बैतडी, डडेलधुरा, डोटी, अछाम, दैलेख, सुर्खेत, सल्यान, रुकुम पश्चिम, रुकुम पूर्व, गुल्मी, बागलुङ हुँदै ९ दिनमा कास्कीसम्म यात्रा पूरा गरेको छ । झुलाघाटमा अभियान उद्घाटन गरेका ओलीले पदाधिकारीसहित यात्रा अवधिभर हिँड्ने तयारी गरेका छन् । यात्रामा ओलीले स्थानीयसँग उल्लेख्य मात्रामा तस्बिर लिएको देखिन्छ । स्थानीय सम्बन्ध बलियो भए मात्र पार्टी बलियो हुन्छ भन्ने बुझाइ ओलीमा देखिन्छ ।संसद् अधिवेशन अन्त्य भएको मौका पारेर एमालेले मिसन २०८४ लाई लक्षित गरी अभियान सुरु गरेको जनाएको छ । आम निर्वाचनपछि मिसन ग्रासरुट चलाएको एमालेको यो दोस्रो राजनीतिक अभियान हो । अभियानका क्रममा एमालेले निष्क्रिय कार्यकर्तालाई सक्रिय बनाउने र एकीकृत समाजवादी तथा माओवादीका कार्यकर्ता तान्ने नीति पनि सँगै अघि सारेको छ । एमालेले मध्यपहाडी राजमार्गका बस्तीमा पार्टीप्रति जनमत बुझ्ने अभियानका रूपमा पनि लिएको छ ।अध्यक्ष ओलीसहित यात्रामा पदाधिकारीसहित नेता तथा कार्यकर्ता सहभागी छन् । करिब दुई सय गाडीको लस्करसहित एक हजारभन्दा बढी नेता तथा कार्यकर्ता यात्रामा छन् । एमालेले अभियानमा आमसभा, अन्तरक्रिया, गीतसंगीतसहित स्थानीय व्यक्तिसँग साक्षात्कार गर्दै अघि बढेको छ । ओलीले मध्यपहाडी राजमार्गमा हुने सभालाई सम्बोधन गर्ने क्रममा गठबन्धन र सरकारको आलोचना गरेका छन् । आफ्नो साढे तीन वर्ष शासनकालमा भएका कामलाई गठबन्धन सरकारले निरन्तरता नदिएको प्रति आक्रोश व्यक्त गरेका छन् । बागलुङ बजारमा बिहीबारको सभालाई सम्बोधन गर्दै अध्यक्ष ओलीले सरकार र सरकारमा बसेका दलप्रति आक्रोश पोखे । नेपालको चरम असफलतामा गैरजिम्मेवार सरकार र गठबन्धन भएको पनि ओलीको आरोप छ । देशमा अराजकता बढाउने, गैरराजनीतिक कुसंस्कारलाई प्रश्रय दिने, जनतामा निराशा बढाउने यो सरकार लाज पचाएर कुर्सीमा बसेको छ, उनले भने, यो सरकारले न विकास गर्छ, न राष्ट्रिय हितमा काम गर्छ । यही सरकार रहिरहे देश बर्बाद हुनेसमेत ओलीको आरोप थियो ।बागलुङकै बुर्तिवाङमा आयोजित सभामा राजनीतिबाट माथि उठेर विकासमा लाग्न कार्यकर्ता र अन्य राजनीतिक शक्तिलाई आह्वान गरेका ओली भोलिपल्टै सत्ता गठबन्धनप्रति आक्रामक देखिएका हुन् । सरकार त विकास गर्न नसक्ने लुते नै भयो उनको भनाइ थियो । उनले पोखरा विमानस्थल आफूले बनाएर छाडेको उल्लेख गर्दै भारतको नाम नलिई छिमेकीसँग डराएकाले सरकारले सञ्चालन गर्न नसकेको आरोप लगाए । यो सरकार कम्फर्टेबलवाला हो, त्यसैले ऊ रिसाउँछ कि भनेर जहाज ल्याउन दिएको छैन, ओलीले भने, न कुर्सी छाड्छ, न काम गर्छ, यस्तो देख्दा एमालेको मन पोलेको छ ।ओलीले मिसन०८४ मार्फत एमालेले एकल सरकार बनाएर जनताका सपना पूरा गर्ने दाबी गरे । यात्राका क्रममा उनले बैंकहरूले ब्याज बढाएको भन्दै आपत्ति जनाए । ऋणी भएनन्, बचतकर्ता भएनन् भने तिम्रा बैंक बन्द हुन्छन्, उनले भने, चर्को ब्याज लगाएर जनतालाई मार्ने काम नगर । गठबन्धन दलको चर्को आलोचना गरे पनि उनले यात्राका क्रममा सर्वदलीय अन्तरक्रिया गर्दै हिँडेका छन् । स्थानीयले ओलीसमक्ष स्थानीय विकास निर्माणसम्बन्धी ज्ञापनपत्रसमेत बुझाएका छन् ।यात्रामा सहभागी वरिष्ठ उपाध्यक्ष ईश्वर पोखरेलले राजनीतिक दलप्रति जनताको विश्वास नटुटेको सन्देश पाएको बताए । हामीले बिहीबार पोखरा आउँदासम्म हजारौं स्थानीयसँग अन्तरक्रिया गर्दा मुलुकमा बलियो राजनीतिक शक्ति आवश्यक भएको सन्देश पाएका छौं, उनले भने, एमालेप्रति जतिसुकै भ्रम सिर्जना गर्न खोजे पनि त्यसलाई चिर्दै अघि बढेका छौं । यो राजनीतिक अभियानले जनताको भरोसा झन् बलियो हुने उनले विश्वास व्यक्त गरे । यो यात्राले हामीलाई निकै उत्साहित बनाएको छ । जनताका अपेक्षालाई सम्बोधन गर्न आगामी दिनमा नीति निर्माण गर्न ठूलो सहयोग हुनेछ उनले भने । उनले सरकारप्रति जनताका गुनासा बढ्दै गएको आफूले पाएको र राजनीतिक स्थायित्वका लागि एमालेको अभियान फलदायी हुने उनको दाबी छ ।एमाले प्रचार विभाग प्रमुख राजेन्द्र गौतमले यात्रामा पार्टीले आगामी दिनमा गर्नुपर्ने नीति निर्माणबारे स्थानीयले ध्यानाकर्षण गराएको बताए । यो राजनीतिक यात्रा मात्र होइन, जनताको सुझावका आधारमा अघि बढ्ने अभियान पनि हो, उनले भने, गठबन्धन सरकारका कारण बढ्दै गएको निराशा चिर्न मद्दत पुगेको छ । उनले कांग्रेस, माओवादी र अन्य दलका नेता तथा कार्यकर्तासँग भएको अन्तरक्रियाले थप बल पुगेको बताए । यात्राका क्रममा ओलीले मध्यपहाडी राजमार्गमा पर्ने ठूला आयोजनाको अवलोकन गर्दै हिँडेका छन् । ठूला आयोजना अघि बढाउन सरकारको ढिलासुस्ती, उत्तरी नाका खोल्न पहल नगरेको, मध्यपहाडी राजमार्गको केही भाग काम नगरेको पाइयो, उनले भने, अभियान सकिएपछि प्रतिवेदन तयार गरी सरकारलाई दबाब दिइनेछ ।"
जुम्लामा एक वर्षमा २९ शिशुको मृत्यु,"(जुम्ला)गत जेठमा जुम्लाको सिञ्जा गाउँपालिका६ की १७ वर्षीया संगीता रोकायाले गर्भावस्थाको सात महिनामै नजिकैको शनिगाउँ बर्थिङ सेन्टरमा शिशुलाई जन्म दिइन् । बच्चाले तत्काल दूध चुस्न नसकेपछि स्वास्थ्यकर्मीले कर्णाली स्वास्थ्य विज्ञान प्रतिष्ठान शिक्षण अस्पताल जुम्ला रेफर गरिदिए । महिना नपुग्दै बच्चा जन्मिएकाले सघन उपचार कक्ष (एनआईसीयू) मा राखेर उपचार गर्नुपर्ने थियो । स्वास्थ्यचौकी इन्चार्ज रमेश रावलले भने, रेफर गरे पनि अभिभावकले घर लगे । त्यसैले जन्मेको २४ घण्टामै बच्चाको मृत्यु भयो । पालिकाले कर्णाली अस्पताल लैजान निःशुल्क एम्बुलेन्स व्यवस्थापन गरेको थियो । तर, अभिभावकले घर लगेकाले शिशुलाई बचाउन नसकिएको पालिका स्वास्थ्य शाखा प्रमुख ललित रोकायाले बताए ।गत वर्ष २२ र चालु आर्थिक वर्षको मंसिर १५ सम्म १२ जना गर्भवती र सुत्केरी सिञ्जाले सञ्चालनमा ल्याएको निःशुल्क एम्बुलेन्स सेवामार्फत कर्णाली स्वास्थ्य विज्ञान प्रतिष्ठान शिक्षण अस्पतालसम्म पुगेको तथ्यांक छ । नवजात शिशु र मातृशिशु स्याहारको क्षेत्रमा निकै संवेदनशील भएर काम गरिरहेका छौं, स्वास्थ्य शाखा प्रमुख रोकायाले भने, तर परम्परागत मानसिकताका कारण अस्पतालसम्म लैजानै कठिन छ ।सुत्केरी र गर्भवतीलाई अस्पतालसम्म लैजान र ल्याउन निःशुल्क एम्बुलेन्स सेवा प्रदान गरेकामा स्थानीय खुसी छन् । गत माघमा कनकासुन्दरी गाउँपालिका५ लुड्कुकी १९ वर्षीया आइसा उपाध्यायले गर्भवती भएको आठ महिनामै बच्चा जन्माइन् । हाँडसिञ्जा स्वास्थ्यचौकीको प्रसूति गृहमा उनले जन्म दिएको शिशुको पनि स्वास्थ्य कमजोर थियो । स्वास्थ्यकर्मीले थप उपचारका लागि कर्णाली स्वास्थ्य विज्ञान प्रतिष्ठान शिक्षण अस्पताल जुम्लामा पठाए । उपचारकै क्रममा बच्चाको मृत्यु भयो । चिसोले गर्दा बच्चालाई निमोनिया भएको थियो । स्वास्थ्यचौकी इन्चार्ज वीरेन्द्र उपाध्यायले भने, स्वास्थ्यचौकीमा उपचार हुन नसक्ने देखिएपछि अस्पताल पठायौं । उपचारका क्रममा बच्चाको अस्पतालमै मृत्यु भयो । कनकासुन्दरीदेखि कर्णाली स्वास्थ्य विज्ञान प्रतिष्ठान शिक्षण अस्पताल जुम्ला आइपुग्न एम्बुलेन्समा ४ घण्टा लाग्छ । सानै उमेरमा बच्चा जन्मिएको र गर्भावस्थामा आमालाई पोषणयुक्त खाना नपुगेका कारण महिना नपुग्दै कमजोर बच्चा जन्मिएको स्वास्थ्यचौकीकी अनमी प्रिया आचार्यले बताइन् । बच्चा बचाउन हदैसम्मको प्रयास भए पनि बचाउन नसकिएको स्वास्थ्यचौकी इन्चार्ज वीरेन्द्र उपाध्यायले जनाए । उनले भने, कम उमेरमै विवाह गर्ने र महिना नपुग्दै बच्चा जन्माउने अवस्था भएकाले शिशु मृत्युदर बढेको हो । तिला गाउँपालिका८ जुम्लाकोटकी २२ वर्षीया आइसरा रावतले गत माघ १४ मा आठ महिनाकै बच्चा जन्माइन् । जन्मेको ११ घण्टामै बच्चाको मृत्यु भयो । बच्चा नर्मल नै जन्मेको हो, स्वास्थ्यचौकी इन्चार्ज विराजु जीसीले भने, बच्चा जन्मेपछि टाउकामा फोका निस्केको, नाकबाट रगत बगेको, छिटोछिटो श्वास फेर्ने र दूध चुस्न सकिरहेको थिएन । उनका अनुसार बच्चाको थप उपचारका लागि कर्णाली स्वास्थ्य विज्ञान प्रतिष्ठान शिक्षण अस्पताल जुम्लामा रेफर गरिएको थियो । तर, अभिभावकले शिशुलाई अस्पताल नलगेपछि बच्चाको घरमै मृत्यु हुन पुग्यो । भारी हिमपात र आर्थिक अभाव भएपछि बच्चालाई अस्पतालसम्म पुर्याउन नसकिएको परिवारजनको गुनासो छ । संगीता, आइसा र आइसराका बच्चाको मृत्युका कुरा प्रतिनिधि घटना मात्रै हुन् । उनीहरूजस्ता सयौं किशोरीले प्रजनन क्षमता परिपक्व नहुँदै बच्चा जन्माउनु, दुर्गममा राम्रो प्रसूति गृह नहुनु, यातायातको सहज पहुँच र आर्थिक अभावका कारण नवजात शिशुले थप उपचारै नपाएर मृत्यु हुने गरेको जनस्वास्थ्य सेवा कार्यालय जुम्लाको तथ्यांकले देखाउँछ । कार्यालयका अनुसार गत वर्षमा जुम्लामा मात्रै २९ नवजात शिशुको मृत्यु भएको छ । जन्मेदेखि सात दिनभित्र २३, जन्मेको आठदेखि २८ दिनभित्र पाँच नवजात शिशुको स्वास्थ्य संस्थामै मृत्यु भएको र जन्मेको सात दिनभित्र एक शिशुको घरमा मृत्यु भएको कार्यालयका तथ्यांक शाखा प्रमुख पदम खत्रीले बताए । मृत्यु भएका अधिकांश केस दुर्गम क्षेत्रका छन्, उनले भने, कम उमेरमा बच्चा जन्माउनाले पनि धेरै नवजात शिशुको मृत्यु हुने गरेको छ । सबै जातिमा कम उमेरमा विवाह हुने र परिपक्व नहुँदै बच्चा जन्माउने गरेकाले समस्या देखिएको जनस्वास्थ्य सेवा कार्यालय जुम्लाले जनाएको छ । अहिले पनि स्वास्थ्य संस्थामा सुत्केरी नहुनु, गाउँमै सुत्केरी गराउनुपर्ने परम्परागत मान्यता रहनाले पनि नवजात शिशुको अकालमा मृत्यु हुने गरेको चिकित्सकहरू बताउँछन् । स्वास्थ्य तथा जनसंख्या मन्त्रालयले सार्वजनिक गरेको सर्वेक्षण प्रतिवेदनअनुसार २०७९८० मा नवजात शिशु मृत्युदर प्रतिहजार जीवित जन्ममा २१ र एक वर्षसम्मका शिशुको मृत्युदर २८ छ । नेपाल जनसांख्यिक तथा स्वास्थ्य सर्वेक्षण, २०१६ को तथ्यांकले पनि नवजात शिशुको मृत्युदर २१ नै देखाएको थियो ।नवजात शिशुको मृत्युको कारण बन्दै आएका प्रमुख रोगमा निमोनिया, झाडापखाला, दादुरा, कुपोषणलगायत छन् । दिगो विकास लक्ष्यअनुरूप सन् २०३० सम्ममा नवजात शिशु मृत्युदर प्रतिहजार जीवित जन्ममा १२ वा सोभन्दा कम र सन् २०३५ मा १० भन्दा कममा ल्याउने सरकारको नीति छ । सोहीअनुरूप सरकारले स्वास्थ्य क्षेत्रलाई प्रमुख प्राथमिकताभित्र राखेर वर्षौंदेखि विभिन्न कार्यक्रम सञ्चालन गर्दै आएको छ । तैपनि, नवजात शिशुको मृत्युदर कम हुन सकेको छैन । स्थानीय सरकारले स्वास्थ्य संस्थामा अनिवार्य सुत्केरी हुनुपर्ने र उमेर पुगिसकेपछि मात्रै विवाह गर्नुपर्ने मापदण्ड कार्यान्वयन गर्न सके शिशु मृत्युदर घट्ने सरोकारवाला बताउँछन् । जनस्वास्थ्य सेवा कार्यालय जुम्लाको तथ्यांकअनुसार गत वर्ष ३ सय १० किशोरी २० वर्ष नपुग्दै आमा बनेका छन् । सबैभन्दा बढी चन्दननाथ नगरपालिकामा १ सय २७ र सबैभन्दा कम सिञ्जा गाउँपालिकामा ५ जना २० वर्ष नपुग्दै सुत्केरी भएको जिल्ला जनस्वास्थ्य कार्यालय जुम्लाले जनाएको छ । उमेर नपुग्दै आमा बन्ने, गर्भपतन गराउने, कम तौलका बच्चा जन्मिने, प्रजनन स्वास्थ्यमा असर देखिनेलगायत समस्या आइरहेको जनस्वास्थ्य कार्यालय जुम्लाका प्रमुख कृष्ण सापकोटाले जानकारी दिए ।"
संक्रमणकालीन न्यायमा अमेरिकी अधिकारीको चासो,"(काठमाडौं) अमेरिकी राष्ट्रपति जो बाइडेनका विशेष सहायक तथा दक्षिण एसियाका लागि राष्ट्रिय सुरक्षा परिषद्की वरिष्ठ निर्देशक रियर एडमिरल इलिन लाउबाचरले नेपालको संक्रमणकालीन न्यायका विषयमा विशेष चासो राखेकी छन् । बिहीबार बिहान प्रधानमन्त्री निवास बालुवाटारमा प्रधानमन्त्री पुष्पकमल दाहालसँग भएको शिष्टाचार भेटमा लाउबाचरले उक्त चासो राखेकी हुन् । भेटका क्रममा संक्रमणकालीन न्यायसँगै दुई मुलुकबीचको सम्बन्ध र सहकार्यका विषयमा कुराकानी भएको हो । भेटमा नेपालका तर्फबाट प्रधानमन्त्री दाहाल, प्रधानमन्त्रीका परराष्ट्र मामिला सल्लाहकार रूपक सापकोटा, परराष्ट्र मन्त्रालयका युरोपअमेरिका महाशाखा प्रमुख गणेश ढकाललगायत उपस्थित थिए । अमेरिकाका तर्फबाट लाउबाचर, नेपालका लागि अमेरिकी राजदूत डिन थम्पसनलगायत थिए । भेटमा लाउबाचरले नेपालको संक्रमणकालीन न्यायका विषयमा चासो राख्नुभयो । नेपालले पीडितलाई केन्द्रमा राखेर संक्रमणकालीन न्यायको विषय टुंग्याउनुपर्ने सुझाव उहाँले दिनुभयो, बैठकमा उपस्थित एक अधिकारीले भने, त्यसको जवाफमा प्रधानमन्त्री दाहालले नेपालले छिट्टै संक्रमणकालीन न्यायको मुद्दा टुंग्याउन लागेको उल्लेख गर्नुभयो । २०५२ सालदेखि एक दशक चलेको माओवादी द्वन्द्व शान्ति सम्झौतामार्फत अन्त्य भएको भए पनि संक्रमणकालीन न्यायको अन्तिम टुंगो अझै लागेको छैन । सरकारले दुई आयोगहरू (सत्य निरूपण तथा मेलमिलाप आयोग र बेपत्ता व्यक्तिहरूको छानबिन आयोग) गठन गरेको भए पनि पर्याप्त कानुनको आधारमा ठोस काम हुन सकेको छैन । संक्रमणकालीन न्यायको विषय टुंग्याउन सरकारले पेस गरेको विधेयक हाल संसदीय समितिमा छ । तीन ठूला दल कांग्रेस, एमाले र माओवादीले केही समय अघिमात्र संक्रमणकालीन न्यायको मुद्दा टुंग्याउने सहमति गरेका थिए । अमेरिकालगायत पश्चिमी मुलुकहरूले संक्रमणकालीन न्यायको विषय छिटो टुंगोमा पुर्याउन लामो समयदेखि ताकेता गरिरहेका छन् । साथै, उनीहरूले समावेशी र पीडित केन्द्रित, सर्वोच्च अदालतको निर्देशन र अन्तर्राष्ट्रिय मापदण्डअनुसार संक्रमणकालीन न्याय टुंग्याउनुपर्ने बताउँदै आएका छन् । संयुक्त राष्ट्रसंघीय महासचिव एन्टोनियो गुटेरेसले नेपाल भ्रमणका क्रममा संसद्मा गरेको सम्बोधनमा पनि संक्रमणकालीन न्यायका विषय उठाएका थिए । बिहीबारको भेटमा प्रधानमन्त्री दाहालले भने दुई देशबीचको आर्थिक सम्बन्ध, सहकार्य र सहयोगलाई जोड दिएका थिए । प्रधानमन्त्रीज्यूले अमेरिकाबाट निरन्तर रूपमा नेपालको आर्थिक विकासमा भइरहेको सहयोगको प्रशंसा गर्नुभयो, भेटमा सहभागी अधिकारीले भने । उनका अनुसार भेटका अवसरमा भविष्यमा अमेरिकाबाट नेपालमा हुन सक्ने उच्च तहको भ्रमणका विषयमा पनि कुराकानी भएको थियो । दुईदिने भ्रमणका क्रममा बुधबार काठमाडौं ओर्लिएलगत्तै लाउबाचरले परराष्ट्रमन्त्री एनपी साउद, प्रधानसेनापति प्रभुराम शर्मा र राष्ट्रिय सुरक्षा सल्लाहकार शंकरदास बैरागीसँग भेटवार्ता गरेकी थिइन् । परराष्ट्र मन्त्रालयका अनुसार साउदसँगको भेटमा दुई मुलुकबीचको सम्बन्ध थप बलियो बनाउने र द्विपक्षीय सहकार्य थप बढाउने विषयमा छलफल भएको थियो । प्रधानसेनापति शर्मासँग भएको भेटमा दुईपक्षीय आपसी हित तथा पारस्परिक सम्बन्धका विषयमा छलफल भएको सेनाले जनाएको छ । लाउबाचर दुईदिने भ्रमण सकेर बिहीबार फर्केकी छन् ।"
"संसारमा जहाँ लडाइँ हुन्छ, नेपाली किन मारिन्छन् ?","कहिले बर्मा र मलायामा नेपाली मारिए, कहिले फोकल्यान्डमा । कहिले श्रीलंकामा मारिए, कहिले कश्मीरमा । इराक, अफगानिस्तान, इजरालय र युक्रेनमा पनि । २०८ वर्षअघि भएको सुगौली सन्धियता नेपाल कुनै देशसँग युद्धमा छैन तर संसारमा जोसुकैबीच युद्ध हुँदा पनि नेपाली मारिने क्रम जारी छ । पहिलो र दोस्रो युद्धमा करिब तीन लाख नेपाली सहभागी भए, जसमध्ये ६५ हजार कहिल्यै फर्किएनन् । पछिल्लो घटनाक्रममा पनि दुई महिनाअघि दक्षिणी इजरायलमा १० नागरिक गुमाएको नेपालले रुसयुक्रेन युद्धमा ६ नेपाली गुमाएको पुष्टि भएको छ । असंलग्न परराष्ट्र नीति अंगीकार गरेको सार्वभौम नेपालका नागरिक संसारका सबैजसो युद्धको चपेटामा पर्नु साँच्चै विडम्बना छ ।नेपालदेखि करिब ५ हजार किलोमिटर टाढा रुस र युक्रेनबीच झन्डै दुई वर्षदेखि भीषण युद्ध चलिरहेको छ । युद्धसँग नेपालको प्रत्यक्ष कुनै साइनो छैन तर त्यहाँ नेपाली नागरिकको पनि मृत्यु भएको खबर आइरहेको छ । रुसी सेनाका तर्फबाट युद्धमा होमिँदा ६ नेपालीको ज्यान गएको छ भने रुसका तर्फबाट युद्धमा खटिएका बर्दिया र काभ्रेका दुई युवालाई युक्रेनी सेनाले बन्दी बनाएको छ । अरू कति नेपाली सम्पर्कविहीन भएका खबर पनि आएका छन् । यी दर्दनाक खबर आइरहँदा विभिन्न बाटोबाट रुसतर्फ नेपालीहरू गइरहेको जानकारी पनि आइरहेका छन् । यसले समाजलाई साँच्चै चिन्तित बनाएको छ । आठ वर्ष लामो तनावबीच २०२२ फेब्रुअरीमा रुसले युक्रेनमाथि हमला सुरु गरेको दुई वर्ष पुग्दै छ । सोचेअनुसार युद्धअनुकूल नहुँदा रुसले सैनिक संख्या बढाउन नयाँनयाँ नीति ल्याइरहेको छ । रुसी सेनामा एक वर्ष काम गरे त्यहाँको नागरिकता सहजै लिन पाउने र परिवारका सदस्य पनि लग्न मिल्ने नीति ल्याइएको छ । आकर्षक आम्दानी र नागरिकता प्राप्तिको सहज बाटो देखेर नेपाली युवा पनि रुसी सेनामा भर्ती हुन गएको देखिन्छ । रुसको यस्तो नीतिलाई रुसी र नेपाली मानव तस्करले स्किम का रूपमा प्रचार गरिरहेका छन् । रुसका राष्ट्रपति भ्लादिमिर पुटिनले गत साता मात्र सैनिक संख्या १ लाख ७० हजारले वृद्धि गर्ने घोषणा गरेका छन्, जसका कारण नेपाली युवालाई रुस पुर्याएर भर्ती गराउने धन्दा अझै मौलाउने सम्भावना बढेको छ । रुसमा पढिरहेका कतिपय युवा पनि युद्धतर्फ सोझिएका छन्, दलालको फन्दामा परेर सोझै वा अन्य मुलुकबाट रुस पुगेका नेपाली युवा सेनामा भर्ती हुने गरेका छन् । तर, यस्ता नेपालीको संख्या कति छ भन्ने आधिकारिक जानकारी रुसले दिएको छैन । नेपाल सरकारले आफ्ना नागरिकलाई त्रिभुवन विमानस्थल हुँदै रुस जान रोक लगाएको छ तर भारत (नयाँदिल्ली) वा तेस्रो मुलुक हुँदै रुस पुग्ने क्रम रोकिएको छैन । त्यसमध्ये कोही जानीबुझी नै भर्ती भएका होलान् भने कतिपयलाई झुक्याएर युद्धमा खटाइएको छ । यसको उदाहरण सप्तरीका सन्तोष यादव हुन् । रुसी सेनाको सहयोगीका रूपमा काम गर्ने भनेर आफूहरूलाई रेड जोन को फ्रन्टलाइन मा पठाइएको गुनासो उनले गरेका छन् । यादव करार सम्झौता रद्द गरेर फर्कन चाहन्छन् तर रुसी सेनालाई शुल्क तिर्नुपर्ने सर्तले उनलाई बाँधेको छ । स्वैच्छिक होस् वा परिबन्दमा परेर, रुसी सेनामा नेपाली युवाको भर्ती गैरकानुनी हो । भारत र बेलायत सरकारसँग सन् १९४७ मा भएको त्रिपक्षीय सन्धिबाहेक नेपालले आफ्ना नागरिक कुनै तेस्रो देशको सेनामा भर्ती गर्ने सम्झौता गरेको छैन । सन् १९४७ कै त्रिपक्षीय सम्झौतासमेत पुनरावलोकनको आवाज उठिरहेको छ । यसैबीच भारतले आफ्नो सैन्य संरचना फेरबदल गर्दै अग्निपथ ल्याएपछि त्यहाँको सेनामा नेपालीको भर्तीसमेत रोकिएको छ । यस्तो अवस्थामा थप नयाँ मुलुकमा सैन्य भर्तीका लागि सन्धि सम्झौता हुने सम्भावना छैन, गर्नु पनि हुँदैन । त्यसैले रुस वा अन्य मुलुकको सेनामा नेपालीको भर्ती अवैध हो । रुसले पनि नेपाली युवालाई भर्ती गरेको विषयमा नेपाल सरकारलाई औपचारिक जानकारी दिएको छैन । नेपाली नागरिकलाई त्यहाँको सेनामा भर्ना नगर्न र भर्ती भइसकेकालाई तत्काल स्वदेश फर्काउन आग्रह गर्दै परराष्ट्र मन्त्रालयले रुसलाई कूटनीतिक नोट पठाएको छ । तर यो नोट पठाउँदैमा नेपाल सरकारको जिम्मेवारी पूरा भएको छैन, किनकि युद्ध र भर्ती जारी छ । त्यसैले नेपालले रुससँग प्रत्यक्ष कूटनीतिक पहल गर्नुपर्छ । काठमाडौं र मस्कोमा एकापसका दूतावास भएकाले पनि यी संयन्त्रलाई तत्काल सक्रिय बनाउनुपर्छ । युक्रेनमा बन्धक बनाइएका नेपाली युवकको रिहाइका लागि पनि कूटनीतिक सक्रियताको खाँचो छ । त्यस्तै, युद्धमा जसको मृत्यु भइसकेको छ, उनीहरूको शव स्वदेश ल्याउन र परिवारजनलाई राहत दिलाउन सरकारले पहल गर्न आवश्यक छ । तर यी तत्कालको समस्या सम्बोधनका लागि चालिने कदम मात्रै हुन् र यो पर्याप्त पनि छैन । नेपाली युवा किन आफ्नो ज्यान नै जोखिम पार्दै अर्को मुलुकका लागि युद्धमा होमिन बाध्य भइरहेका छन् भन्ने विषयमा राज्यले आत्ममन्थन गर्नुपर्छ । त्यसको दीर्घकालीन समाधान खोज्नुपर्छ । मुलुकमा भ्रष्टाचार अन्त गरी सुशासन कायम भए, उद्योगव्यवसायका लागि अनुकूल वातावरण बनाइदिए, स्वदेशीविदेशी लगानी प्रोत्साहनमार्फत रोजगारीका प्रशस्त अवसर सिर्जना गरिदिए, विकास निर्माणलाई तीव्रता दिए धेरै युवाले स्वदेशमै आफ्नो भविष्य देख्न सक्छन् । जीविकाका लागि परिवार, घर र देशै छाडेर कोही कसैका लागि लड्ने अवस्था अन्त हुन जरुरी छ ।"
भ्रष्टाचारविरुद्ध खबरदारी,"वर्षैपिच्छे भ्रष्टाचारको सूचकांकमा नेपालको नतिजा सुधार हुनुको सट्टा वर्षैपिच्छे खराब भएका प्रतिवेदन सार्वजनिक हुने गरेका छन् । नेपालमा भ्रष्टाचार तल्लो तहसम्म संस्थागत हुँदै सामाजिक रोग नै बनिसकेको छ । राजनीतिक दलहरूले चुनावको बेला सिंहदरबारको अधिकार गाउँगाउँसम्म पुर्याउँछौं भन्ने नारा लगाए, अहिले सिंहदरबारको भ्रष्टाचार विकेन्द्रीकरण भएर गाउँगाउँ पुगेको देखिएको छ । देशलाई स्विट्जरल्यान्ड बनाउँछु भन्नेहरू सत्ताको वरिपरि हुँदा पनि देशले कुनै मुहार फेर्न सकेको देखिँदैन । सुन तस्करी काण्ड र भुटानी शरणार्थी काण्डसम्मका भ्रष्टाचारका शृंखला यो वर्ष पनि पर्दाफास भए । व्यक्तिगत घूस रिसवतदेखि सामूहिक कार्यमा हुने भ्रष्टाचार, संस्थागत भ्रष्टाचार, राजनीतिक भ्रष्टाचार, नीतिगत भ्रष्टाचार, आर्थिक भ्रष्टाचार, व्यवस्थापनमा भ्रष्टाचार, यत्रतत्र सर्वत्र भ्रष्टाचार रहेको अनुभूति जनताले गरिरहेका छन् । समाजमा व्याप्त भ्रष्टाचारले भावी पिँढीलाई समेत पिरोल्ने अवस्था आइसकेको छ । नेपालमा सत्ता र शक्तिको आडमा राज्यस्रोत दुरुपयोग गरेर भ्रष्टाचार मौलाइरहेको छ र त्यसको असर सबै क्षेत्रमा परेको हो । गाउँघरमा विकास निर्माणका कामको सुस्तताले पनि भ्रष्टाचारको मात्रा दिनप्रतिदिन बढेको देखिन्छ । जनताले लोकतन्त्रको अनुभूति गर्ने गरी पारदर्शी विकास निर्माणको अपेक्षा गरे पनि जताततै सरकार र सरकारी संयन्त्रप्रति अविश्वास बढ्दो छ । भ्रष्टहरू समाजमा अकूत सम्पत्तिको आडमा भड्किलो सामाजिक व्यवहार गरेर गरिब जनतालाई झन् कमजोर पार्ने प्रयत्न गरिरहेका हुन्छन् । अदालतको आदेशले भ्रष्टाचारको मुद्दामा दोषीहरू थुनिने क्रम जारी छ तर सार्वजनिक क्षेत्रमा जवाफदेहिता, पारदर्शिता, विधिको शासन र सूचनाको हकको प्रभावकारिता शून्य छ । भ्रष्टाचारविरुद्ध शून्य सहनशीलताको नीति अख्तियारी गरेको भनेर नीति तथा कार्यक्रममा लेख्ने सरकारले दैनिक व्यवहारमा त्यो प्रदर्शन गर्न सकेको छैन । भ्रष्टाचार नियन्त्रणका लागि भएका कानुनी संयन्त्रहरूले राजनीतिक हस्तक्षेपका कारण अपेक्षाकृत प्रभावकारी काम गर्न नसकेको आभास हुन्छ । विश्वविद्यालयहरूले पनि भ्रष्टाचारविरुद्ध प्रभावकारी रणनीति तयार पार्न अनुसन्धान र अध्ययन गरी उपयुक्त ज्ञान दिन सकिरहेका छैनन् । भ्रष्टाचारको असर तल्लो तहसम्म सिधै पर्ने भए पनि भ्रष्टाचार नियन्त्रणको पहल माथिल्लो निकायबाट गर्न जरुरी छ । भ्रष्टाचारविरुद्ध नियामक संवैधानिक निकाय अख्तियार दुरुपयोग अनुसन्धान आयोगले ठूला माछा समाउँदैन भन्ने जनश्रुति छ । ठूला घटनामा प्रभावकारी कारबाही नहुँदा सानातिना अनियमितताहरू पनि नियन्त्रण हुन असफल भइरहेका छन् । अकूत सम्पत्ति छानबिन नहुँदा भ्रष्टहरूको मनोबल बढिरहेको छ । जनताले लोकतन्त्रमा अपेक्षा गर्ने भनेको सुशासन र विधिको शासन नै हो तर समाजलाई खोक्रो पार्ने भ्रष्टाचारको कडाइका साथ नियन्त्रण गर्न जरुरी छ । जानीजानी राज्य कोषमाथि दोहन गर्ने, नीतिगत भ्रष्टाचारमा लिप्त व्यक्ति पहिचान गरेर सामाजिक बहिष्कारको रणनीति अवलम्बन नगरेसम्म समाजबाट भ्रष्टाचार नियन्त्रण र न्यूनीकरणको सम्भव देखिँदैन । भ्रष्टाचारविरुद्ध सबैले खबरदारी गरौं, भ्रष्ट प्रवृत्तिहरूको भण्डाफोर गरौं । नोदनाथ त्रिताल, चौबिसे३, धनकुटा"
'इन्फ्रास्ट्रक्चर एम्बुलेन्स खोइ ?,"एकताका काठमाडौं महानगरपालिकामा इन्फ्रास्ट्रक्चर एम्बुलेन्स को निकै चर्चा चुलिएको थियो । सडकमा परेका ससाना खाल्टाखुल्टी, ढल निकासका समस्या तत्कालै बनाउने गरी २ वटा सवारीसाधन २४ घण्टा नै महानगरभित्र घुमिरहने बताइएको थियो । त्यो एम्बुलेन्सको तस्बिरसमेत छापाहरूमा देखिएका थिए । त्यो कुरा सुन्दा र देख्दा मन निकै प्रफुल्ल भएको थियो । ल अब बाटामा खाल्टाखुल्टी देख्न पर्दैन भनेर दंग परिएको थियो । तर यथार्थमा त्यो एम्बुलेन्स आजसम्म देख्न पाइएन । खोइ कहाँ छ त्यो एम्बुलेन्स, बालेनजी ? कहाँ चलिरहेको छ ? कि बन्द भइसक्यो ? हालै विश्व सम्पदा मानिएको बौद्ध स्तूप घुम्न आएका एक पर्यटक पेटीमा हिँड्दाहिँड्दै लडे । आफूलाई दुर्घटनामा पार्ने उक्त उबडखाबड पेटी देख्दा ती पर्यटकले कस्तो महसुस गरे होलान् ? बौद्ध क्षेत्र काठामाडौं महानगरअन्तर्गत नै पर्छ भन्ने कुरा बालेनजीलाई थाहा होला नै । भत्काउन मात्र होइन, बनाउन पनि जान्नुपर्छ बालेनजी । काठमाडौंका मुख्य सडकहरूभन्दा भित्री सडक गल्लीमा यस्तो समस्या झनै बिकराल छ । उदाहरणका लागि जोरपाटीदेखि टुसाल हुँदै कुमारीगालचाबहिलगौरीघाट जाने बाटो हेरे मात्र पुग्छ, जहाँ प्रत्येक २५ मिटरमा खाल्टाखुल्टी छन् । बालेनजीले केही महिनाअघि सिनामंगल र शान्तिनगरको सुकुम्बासी बस्ती हटाउन खोज्दा संघ सरकार तथा प्रहरी प्रशासनले साथ दिएन । त्यसको भोलिपल्ट एउटा विज्ञप्ति प्रकाशन गरेर प्रहरीलाई चेतावनी दिइएको थियो । विज्ञप्तिमा काठमाडौंका २७ ठाउँमा सार्वजनिक जग्गाबाटो अतिक्रमण गरी प्रहरीले भवन बनाएको उल्लेख थियो । त्यसमा प्रहरीले आफैं ती भवन हटाउनुपर्ने अन्यथा महानगरले भत्काइदिने भनेर अल्टिमेटम दिइएको थियो । त्यो अल्टिमेटम कहाँ पुग्यो ? सबैभन्दा ठूलो अतिक्रमण बौद्ध प्रहरी भवनले गरेको छ । तर बालेनजीको चस्माले त्यो भवनले गरेको अतिक्रमणलाई देखेको छैन । बालेनजी, महानगरका सबै वडा घुम्नोस् । त्यसपछि अतिक्रमण र सडकका खाल्टाखुल्टी देख्नुहुनेछ । हो, तपाईंले गरेका कतिपय काम भने राम्रा छन् । तर सार्वजनिक जग्गा अतिक्रमण र खाल्टाखुल्टीमा पनि दृष्टि पर्न आवश्यक छ । गोपाल देवकोटा, जोरपाटी, काठमाडौं"
वैदेशिक रोजगारीका अमूक गन्तव्यहरू,"परिवारको जिम्मेवारी वहन गरेका धेरै अभिभावकलाई खानपान, लत्ताकपडादेखि, शिक्षा, स्वास्थ्योपचारको व्यवस्था मिलाउन धौधौ परिरहेको छ । पुरुषले मात्र पारिवारिक बोझ धान्न कठिन हुँदै गएपछि महिलाहरू पनि आफ्ना लालाबाला, परिवारको माया त्यागेर वैदेशिक रोजगारीमा जान बाध्य छन् । अभिभावकको दुःखपीडा देखेर मन विदीर्ण नहुने केटाकेटी कोही देखिँदैनन् । यसबाट बालबालिकाको मनमस्तिष्क खलबलिन थालेको छ । उनीहरूले मुलुकभित्र भविष्य देख्न छाडेका छन्, यहाँ रोजगारी पाउने आशा त्यागेका छन् । घरभित्रको दुःखपीडा भोगेका, स्वदेशमा सबैतिर अन्धकार देखेका बालबालिका १२ कक्षा उत्तीर्ण हुनेबित्तिकै विदेशतिर जाने गरेको यथार्थ नदेख्ने कोही छैन । गन्तव्य मुलुकबारे खास जानकारी नलिई जानेहरू पढाइको तनावका साथै अदक्ष काम गर्न बाध्य हुने गर्छन् । चोर बाटोबाट विदेश पुग्नेहरूको घुइँचो पनि थामिनसक्नु बन्दै गएको छ भने दलालको चंगुलबाट आफूले रोजेको भन्दा अर्कै ठाउँमा पुर्याइएका, म्यानपावर कम्पनीबाट ठगिएका, अलपत्र पारिएका व्यक्तिहरूको अवस्था अरू दयनीय बनेको पाइन्छ । सरकारी अकर्मण्यताका कारण भिजिट भिसा को आवरणमा विदेश पलायन हुनेहरूले मुलुकको बदनाम गरिरहेका छन्, पठाउने संस्थाहरूले ब्रह्मलुट मच्चाइरहेका छन् । विदेश जाने मौका पाएका खेलाडी, कलाकार, कर्मचारी उतै लुकेर बस्ने क्रम बढ्दो छ । परिवार धान्न ज्यानको बाजी राखेर जोखिमयुक्त काममा संलग्न हुनेहरूको संख्या गनेर साध्य छैन । कूटनीतिक असफलताका कारण हमासले विपिन जोशीलाई बन्धक बनाएको, आर्थिक अभावले छटपटिँदै रुसी सेनामा भर्ना हुनेहरूको पीडा असह्य बनेको, आगोको भुंग्रोमा हाम फाल्दा ६ जनाको मृत्यु भइसकेको, दलालको चंगुलमा फसेर हजारौं युवा गन्तव्यहीन बन्दै युरोपमा भौंतारिनुपरेको दुःखद् अवस्था छ । सरकारले देशभित्र रोजगारी सिर्जना गरी विदेशमा छटपटाउनेहरूको दुःखपीडा कम गर्ने कहिले ? भुवनेश्वर शर्मा, चन्द्रागिरि२, काठमाडौं"
समन्यायिक विकास र बजेट,"लोकतन्त्रमा नागरिक मालिक हुन्छन्, सरकारले नागरिकको प्रतिनिधिको हैसियतले नागरिकप्रति उत्तरदायी भई काम गर्नुपर्ने विश्वव्यापी मान्यता छ । हाम्रो देशको हालको राजनीतिक व्यवस्थाअनुसार पनि नागरिक सार्वभौम छन् र सरकारले नागरिकको प्रतिनिधिका रूपमा देशको वित्तीय स्रोतको न्यायोचित वितरण गर्नुपर्नेमा विवाद छैन । हाल नेपालका तीन तहका सरकारबीच राज्यको वित्तीय स्रोतको वितरण न्यायोचित छ कि छैन भनेर विभिन्न कोणबाट प्रश्न उठिरहेको छ । यो लेखमा भने संघीय सरकारको स्रोतको उपयोग केकसरी भइरहेको छ, संघीय सरकारले गरेको अतिरिक्त खर्चमा संघीयता लागू हुनुअघि र पछी के भिन्नता आयो, यो क्षेत्रीय रूपमा सन्तुलित छ कि छैन, क्षेत्रीय सन्तुलन गर्न केकस्ता प्रयास भए भन्नेबारेमा विश्लेषण गरिएको छ । नेपालमा संघीयताको कार्यान्वयन नयाँ संविधान आएपछि भएको हुनाले लेखमा विगत ११ वर्ष अर्थात् आर्थिक वर्ष २०६८६९ देखि २०७९८० सम्मको संघीय सरकारको बजेटबाट भएको प्रदेशगत र जिल्लागत बजेट वितरण र खर्च, काठमाडौं उपत्यकाभित्र र बाहिर भएको बजेट वितरण र खर्च पर्गेल्ने कोसिस गरिएको छ ।नेपाल सरकारको आर्थिक वर्ष २०८०८१ को बजेटमा प्रस्तुत सरकारी वित्तीय संरचना संतोषजनक छैन । उक्त बजेटमा पुँजीगत खर्च ३०२ अर्ब रुपैयाँ हुने अनुमान गरिएको छ जुन अघिल्लो आर्थिक वर्षभन्दा ७८ अर्बले कम हो । चालु वर्षमा वित्तीय खर्च ३०७ अर्ब हुने अनुमान गरिएको छ, जुन पुँजीगत खर्चभन्दा ५ अर्बले बढी छ । अझ विकराल रूप त, ४५२ अर्ब रुपैयाँ ऋण लिने प्रस्ताव गरिएको छ । अर्थात्, पुँजीगत खर्च पूरै र १५० अर्ब विगतको ऋणको ब्याज र साउँको अंश तिर्न ऋण लिइनेछ । महालेखा नियन्त्रकको कार्यालयबाट प्रकाशित एकीकृत वित्तीय विवरणमा उल्लेख भएको खर्चको विवरणअनुसार आर्थिक वर्ष २०६८६९ देखि २०७८७९ सम्म नेपाल सरकारको कुल खर्चमध्ये चालु खर्च ६२ देखि ७३ प्रतिशतसम्म, वित्तीय खर्च ११ देखि १९ प्रतिशतसम्म र पुँजीगत खर्च १५ देखि २५ प्रतिशतसम्म भएको छ । चालु खर्चको हिस्सा सबैभन्दा धेरै छ भने पुँजीगत खर्चको हिस्सा झन्डै वित्तीय खर्च बराबर मात्र । चालु खर्च बढ्दै गएर कुल खर्चको झन्डै तीनचौथाइ अर्थात् ७३ प्रतिशतसम्म पुगेको छ । अध्ययन अवधिमा वित्तीय खर्च कुल खर्चको १९ प्रतिशतसम्म पुगेको छ भने पुँजीगत खर्च कुल खर्चको १५ प्रतिशतमा झरेको छ । अघिल्लो अनुच्छेदमा उल्लिखित भएकोभन्दा यो सूचकलाई पक्कै पनि गम्भीर रूपमा लिनुपर्छ ।नेपालको संविधान २०७२ मै जारी भए पनि २०७४ मा स्थानीय तह, प्रदेश र संघको निर्वाचन भएपछि मात्र संघीयताको औपचारिक सुरुआत भएको मानिन्छ । तसर्थ आर्थिक वर्ष २०७४७५ लाई संघीयता कार्यान्वयनको प्रारम्भ वर्षका रूपमा लिन सकिन्छ । २०७५७६ देखि संघीयता कार्यान्वयनबाट निर्वाचित प्रतिनिधिसभाले बजेट पास गरी निर्वाचित सरकारले खर्च गरेको हो । तसर्थ यो विश्लेषणमा २०७५७६ लाई संघीयता कार्यान्वयनको पहिलो वर्षका रूपमा लिइएको छ । संघीयता कार्यान्वयनपछिको पहिलो वर्ष कुल खर्चको करिब दुईतिहाइ अर्थात् ६५ प्रतिशत चालु खर्च भएको छ । त्यसपछिका वर्षहरूमा अझ बढेर ७३ प्रतिशतसम्म पुगेको छ । संघीय सरकारले प्रदेश र स्थानीय तहलाई हस्तान्तरण गरेको अनुदानलाई चालु खर्चमा गणना गर्ने अभ्यासका कारण चालु खर्च बढी देखिएको हुन सक्छ । यसका लागि छुट्टै विश्लेषण आवश्यक छ । पुँजीगत खर्च भने संघीयता कार्यान्वयनपछिको पहिलो वर्षमा कुल खर्चको २२ प्रतिशत भएकामा त्यसपछिका वर्षहरूमा १७ प्रतिशतमा झरेको छ । हाम्रो जस्तो अल्पविकसित देशमा स्रोतको अभाव हुनु सामान्य कुरा हो । तर उपलब्ध स्रोत उपयोगको अवस्था सरकारको सक्षमता मापनको एउटा महत्त्वपूर्ण सूचक हो । कुनै पनि सरकारको पुँजीगत खर्चले आर्थिक विकासमा प्रत्यक्ष योगदान पुर्याएको हुन्छ भने अप्रत्यक्ष रूपमा त्यस देशका नागरिकको आर्थिक अवस्थामा । संघीयता कार्यान्वयनपछि भएको पुँजीगत खर्चको प्रवृत्तिले खासै उत्साहित हुने अवस्था छैन । पछिल्ला चार वर्षमध्ये तीन वर्षमा पुँजीगत खर्चको वृद्धिदर नकारात्मक छ । आर्थिक वर्ष २०७५७६ को अन्तिममा र २०७६७७ मा कोभिड महामारीका कारण पुँजीगत खर्च घटेकामा आश्चर्य मान्नुपर्दैन तर २०७८७९ मा पुनः घटेकाले सरकारको संयन्त्रको कुशलता र सक्षमतामा अवश्य प्रश्न उठेको छ । नेपालमा संघीयताको माग हुनुका पछाडि राज्यको स्रोतको न्यायसंगत वितरण होस् र राज्यको स्रोतको प्रयोग गरी पछाडि परेका क्षेत्रको विकासमा जोड दिन सकियोस् भन्ने पनि हो । आर्थिक वर्ष २०६८६९ देखि २०७८७९ सम्म संघीय सरकारले गरेको कुल पुँजीगत खर्चमध्ये सबैभन्दा बढी हिस्सा ४१ देखि ५० प्रतिशतसम्म वाग्मती प्रदेशका जिल्लामा खर्च भएको छ । संघीयता कार्यान्वयनपछि पनि यो प्रवृत्तिमा परिवर्तन भएको छैन । अझ संघीयता कार्यान्वयन हुनुअघि केही वर्ष मात्र कुल पुँजीगत खर्चको ५० प्रतिशत खर्च वाग्मती प्रदेशका जिल्लामा भएको थियो भने संघीयता कार्यान्वयनपछिका अझ धेरै वर्षमा कुल पुँजीगत खर्चको ५० प्रतिशत वा हाराहारीमा खर्च भएको छ । त्यस्तै, सबैभन्दा कम खर्च कर्णाली प्रदेशका जिल्लामा भएको छ, कुल पुँजीगत खर्चको ४ देखि ७ प्रतिशत मात्र । संघीयता कार्यान्वयनपछि पुँजीगत खर्चको हिस्सा अझ घटेको छ । संघीयता कार्यान्वयनपछि कुल पुँजीगत खर्चको ४ देखि ५ प्रतिशत मात्र कर्णाली प्रदेशका जिल्लामा खर्च भएको छ । कर्णाली प्रदेशका जिल्लामा विश्लेषण अवधिका ११ वर्षमध्ये तीन वर्ष कुल पुँजीगत खर्चको ४ प्रतिशत, पाँच वर्ष ५ प्रतिशत, दुई वर्ष ६ प्रतिशत र एक वर्ष मात्र ७ प्रतिशत खर्च भएको छ । कर्णाली प्रदेशका जिल्लामा संघीयता कार्यान्वयनपछिका चार वर्षमध्ये तीन वर्ष कुल पुँजीगत खर्चको ४ प्रतिशत र एक वर्ष ५ प्रतिशत खर्च भएको छ । तसर्थ देशमा राजनीतिक परिवर्तनपछि पनि राज्यको स्रोतको विभेदपूर्ण वितरणमा सुधार आउनुको सट्टा अझ खस्किएको छ ।अध्ययन अवधिका ११ वर्षमा संघीय सरकारबाट भएको देशको कुल पुँजीगत खर्चको ३२ देखि ४५ प्रतिशतसम्म काठमाडौं उपत्यकामा खर्च भएको छ, संघीयता कार्यान्वयनपछिका वर्षहरूमा पनि देशको कुल पुँजीगत खर्चको ३३ देखि ४१ प्रतिशतसम्म यहीँ सकिएको छ । संघीयता कार्यान्वयनपछि काठमाडौं उपत्यकामा एक वर्ष मात्र ३३ प्रतिशत खर्च भएको छ भने अन्य वर्षमा ३९, ४० र ४१ प्रतिशत ।काठमाडौं जिल्लामा मात्र देशको कुल पुँजीगत खर्चको २७ देखि ३८ प्रतिशतसम्म खर्च भएको छ । संघीयता कार्यान्वयनपछि पनि यो प्रवृत्तिमा सुधार आएको छैन । काठमाडौं जिल्लामा संघीयता कार्यान्वयनपछि एक वर्ष मात्र २८ प्रतिशत खर्च भएको छ भने अर्को एक वर्ष ३३ प्रतिशत र अन्य दुई वर्ष ३६ प्रतिशत ।नेपालमा पछिल्ला वर्षहरूमा पुँजीगत खर्चको सम्पूर्ण रकम ऋण लिएर खर्च गरिएको छ । यो तथ्यले देखाएअनुसार दूरदराजका नागरिकका टाउकामा ऋण थोपरेर काठमाडौंमा खर्च गरिनुलाई के भन्ने ? हातमा डाडुपन्यू हुनेले अधिक स्रोत उपयोग गर्ने प्रवृत्तिले सबै नेपालीको विकास र स्रोतमा पहुँच पुग्न दिएको छ ? बाहिरका आयोजनाहरूको भुक्तानी काठमाडौंका कोष तथा लेखा नियन्त्रक कार्यालयबाट भएकाले यस्तो तथ्य देखिएको मान्ने हो भने यहाँमा कार्यभार बढी भयो भनी पाँचपाँचवटा कोष तथा लेखा नियन्त्रक कार्यालय राख्ने अनि फेरि बाहिरको भुक्तानी काठमाडौंबाटै हुने चलनलाई के भन्ने ? यसको पछाडिको उद्देश्य के छ ?ललितपुर जिल्लामा देशको कुल पुँजीगत खर्चको ४ देखि ६ प्रतिशतसम्म खर्च हुने गरेको छ । ललितपुर जिल्लामा भएको र कर्णाली प्रदेशमा हुने गरेको पुँजीगत खर्चको मात्रा करिब उस्तै छ । संघीयता कार्यान्वयनपछिका वर्षहरूमा समेत यसमा सुधार आएको छैन । यस्तो अवस्थाले कतै हामी पाखण्डी त भएका छैनौं भन्ने गम्भीर प्रश्न उब्जाएको छ ।नेपालमा सरकार सबैभन्दा धरै खर्च गर्ने निकाय हो । तसर्थ यसले गरेको खर्चले प्रत्यक्ष रोजगारी सिर्जना गर्ने, अर्थतन्त्र चलायमान हुने विश्वास गरिन्छ । अझ आर्थिक विकासमा पुँजीगत खर्चको महत्त्वपूर्ण भूमिका हुन्छ । तसर्थ कुनै पनि क्षेत्रमा कम पुँजीगत खर्च हुनु भनेको आर्थिक विकास धिमा गतिमा हुनु र क्षेत्रीय विषमता बढ्नु पनि हो । क्षेत्रीय विषमता कायम रहे क्षेत्रीय असन्तुलन बढ्दै जाने र देशमा नागरिकको असन्तुष्टि बढ्ने तथा राजनीतिक व्यवस्थामै प्रश्न उठ्ने अवस्था आउन सक्छ । पुँजीगत खर्च कम हुनुका पछाडि विभिन्न कारण हुन सक्छन्, जसमध्ये प्रमुख हुन् बजेट विनियोजन कम हुनु, बजेट विनियोजन भए पनि खर्च गर्ने क्षमता कम हुनु । काठमाडौं जिल्लामा पाँचवटा कोष तथा लेखा नियन्त्रक कार्यालय राखेर खर्चलाई केन्द्रीकृत गर्ने मानसिकता र यसका पछाडि लुकेको रहस्य पनि प्रमुख कारणका रूपमा देखिएको छ । ललितपुर र कर्णाली प्रदेशको माथिको उदाहरणले बजेट विनियोजनको असन्तुलन नै प्रमुख कारक हुन सक्ने देखिन्छ । खर्च गर्ने क्षमता कर्मचारीको कार्य सम्पादन र सार्वजनिक वित्त व्यवस्थापनको प्रभावकारितामा पनि भर पर्ने हुन्छ । क्षेत्रीय रूपमा असन्तुलित खर्चका पछाडिका कारणहरू पहिचान गर्न छुट्टै अध्ययन गर्नुपर्ने हुन्छ । तर पनि, यस्तो असन्तुलित खर्चमा सुधार ल्याउने प्रमुख उपाय शक्तिशालीले राष्ट्रिय स्रोत हडप्ने प्रवृत्ति अन्त्य गरी बजेटको सन्तुलित विनियोजन गर्नु नै हो । बाँस्कोटा नीति फाउन्डेसनमा वित्तीय विश्लेषकका रूपमा कार्यरत छन् ।"
जातीय विभेदविरुद्ध फैसलाको परकम्प,"जातीय विभेद अपराधका रूपमा स्थापितसंविधानमा निजी वा सार्वजनिक कुनै पनि स्थानमा छुवाछूत र जातीय विभेद गर्नुलाई वर्जित गर्दै त्यस्ता कार्य गम्भीर सामाजिक अपराध हुने भनिए पनि व्यवहारमा विभेद कायम छ । नेपालमा छुवाछूत ऐन बनेको १२ वर्ष बितिसक्दा पनि त्यसको प्रभावकारी कार्यान्वयनमा समस्या रहँदै आएको छ । संवैधानिक र कानुनी रूपमा छुवाछूत र जातीय विभेदजन्य सबै प्रकारका कार्य अपराध हुने कुरा संविधानले स्विकारे पनि समाजमा चलिआएको चलन वा संस्कार र संस्कृतिका नाममा विभेदलाई निरन्तरता दिइँदै आएको छ । कसैले दलितमाथि अपमान र विभेद गर्यो भने पनि उजुरी हाल्नु हुन्न, गाउँघरमै मिलाउनुपर्छ, मुद्दामामिलाले सामाजिक सद्भाव बिग्रन्छ भनेर पीडित पक्षलाई उजुरी दिनबाट रोक्ने गरिन्छ । तर जातीय विभेदमाथिको यो फैसलाले एकातिर पीडितलाई न्याय पाउनका लागि उजुरी दिन उत्प्रेरित गरेको छ, न्यायालय गयो भने उचित न्याय नै पाइन्छ भने भाष्य पनि निर्माण गरिदिएको छ भने, अर्कातिर पीडकलाई हतोत्साहित तुल्याएको छ । यस फैसलाले परम्पराका नाममा दलित समुदायमाथि हुने विभेद जघन्य अपराध हो भन्ने मान्यता स्थापित गर्न थप बल दिएको छ । युवा पुस्तामा बढ्दै गएको अन्तरजातीय प्रेम, विवाह र नयाँ जीवनशैली अवलम्बनमा यो फैसलाले महत्त्वपूर्ण भूमिका खेल्ने निश्चित छ । सैद्धान्तिकभन्दा व्यावहारिक शिक्षा हजारौं गुणा बलशाली हुन्छ भनेझैं यो फैसलाबाट विभेदजन्य कार्य जघन्य अपराध हो भन्ने संवैधानिक र कानुनी मात्रै नभएर व्यावहारिक र न्यायिक मान्यता पनि दह्रोसँग स्थापित हुन पुगेको छ । अन्तमा, दलित समुदायमाथि विभेद, अपमान, घृणा र बहिष्करण गर्नु गैरदलितको विशेष अधिकार हो भन्ने भाष्य निर्माण गरिएको थियो, जसलाई रुकुम पश्चिम जिल्ला अदालतले तोडिदिएको छ । जातीय विभेदविरुद्ध अपराध गर्नेलाई न्यायालयले ढिलोचाँडो दण्डसजाय गर्ने र पीडितलाई न्याय दिने भाष्य स्थापित भएको छ । पीडक जतिसुकै शक्तिशाली, धनीमानी, जिम्मेवार पदमा आसीन भए पनि कानुनले छोड्दो रहेनछ भन्ने तथ्य पनि स्थापित भएको छ । रम्तेल संविधानसभाका सदस्य तथाअनुसन्धानकर्ता हुन् ।"
'मानवअधिकारको सम्मान भए मात्र लोकतन्त्र बलियो,"काठमाडौं (कास) राष्ट्रपति रामचन्द्र पौडेलले मानवअधिकारको सम्मान, संरक्षण र संवर्द्धन भए मात्र मुलुकमा कानुनी राज्य र बहुलवादमा आधारित संसदीय लोकतान्त्रिक शासन प्रणाली बलियो हुने बताएका छन् । बिहीबार राष्ट्रिय मानवअधिकार आयोगको आर्थिक वर्ष २०७९८० को वार्षिक प्रतिवेदन बुझ्दै राष्ट्रपति पौडेलले मानवअधिकारको प्रत्याभूति दिलाएर आयोग सदैव सर्वसाधारण जनताका लागि आस्था, विश्वास र भरोसाको केन्द्र बन्नुपर्ने सुझावसमेत दिए । राष्ट्रिय मानवअधिकार आयोगका अध्यक्ष तपबहादुर मगरले वार्षिक प्रतिवेदनका बारेमा संक्षिप्त जानकारी गराएका थिए ।"
भ्याट विवादले व्यवसायीले रोके आलुप्याज आयात र बिक्री,"(काठमाडौं)आलु र प्याजको भ्याट विवादले होलसेल व्यवसायीले आयात र बिक्री बन्द गर्दा सर्वसाधारण उपभोक्ता मारमा परेका छन् । सरकारले बजेटमार्फत आयातित प्याज र आलुमा मात्रै भ्याट लगाउने भने पनि कार्यान्वयनका क्रममा स्वदेशी उत्पादनमा समेत भ्याट लगाएपछि कालीमाटी फलफूल तथा तरकारी बजारका व्यवसायीले हडताल गरेका हुन् । आयातकर्ता नै हडतालमा उत्रिएपछि कालीमाटी फलफूल तथा तरकारी बजार विकास समितिमा तीन दिनदेखि आलु र प्याज भित्रिएको छैन । समितिले पनि तीन दिनदेखि नै आलुप्याजको मूल्यसूची अपडेट गरेको छैन । भ्याटका कारण व्यवसायी विरोधको कार्यक्रममा छन्, उनीहरूले स्वदेश र भारतबाट समेत आलुप्याज ल्याएका छैनन्, समितिका सूचना अधिकारी विनय श्रेष्ठले भने, कालीमाटी बजारमै आलुप्याज नभएपछि मूल्य नराखेका हौं ।हड्तालका कारण किसानले फलाएको आलु बारीमै थन्किएको छ । किसानले मूल्य नपाउने तर आम उपभोक्ताले चर्को मूल्य तिर्नुपर्ने बाध्यता भएको जानकार बताउँछन् । आलुको सिजन भएकाले किसानले बारीको उत्पादन निकालेर बसेका छन् । व्यवसायीले नकिनिदिँदा किसानले मूल्य नपाउने तर सर्वसाधारणलाई चर्को मूल्य पर्ने अवस्था हुने देखियो, श्रेष्ठले भने, अहिलेको समस्या समधान गर्न सबैले सहजीकरण गर्नुपर्छ । ठूला व्यापारीको हडतालका कारण खुद्रा बजारमा आलु र प्याज पाइएको छैन । पाइहाले पनि महँगो मूल्य तिर्नुपर्छ । आलुको सिजन भए पनि होलसेलमा किलोकै ५० देखि ५५ रुपैयाँमा किन्नुपरेको छ । खुद्रामा बिक्री गर्दा धार्नीको १८० देखि २ सय रुपैयाँ छ, एक खुद्रा व्यापारीले भने, सिजनमा आलुको भाउ सस्तो हुनुपर्ने हो । तर बजारमा सहजै पाइँदैन । प्याजको अवस्था पनि उस्तै छ । समितिका अनुसार सामान्यतया कालीमाटी तरकारी बजारमा दिनको १ सय ५० देखि २ सय टन आलु भित्रिन्छ । सिजनमा करिब ६० प्रतिशत नेपाली र ४० प्रतिशत भारतीय आलु भित्रिन्छ । यसैगरी दिनको ८० देखि ९० टन प्याज भित्रिन्छ । प्याज भने धेरैजसो भारतकै उत्पादन हो । तर तीन दिनदेखि कालीमाटी तरकारी बजारमा प्याज भित्रिएको छैन । खुद्रा बजारमा अभाव सुरु भइसकेको छ । खुद्रा व्यवसायीका अनुसार धेरै पसलमा प्याज पाउन छाडिसक्यो । पाइहाले किलोकै १ सय ४० देखि १ सय ५० रुपैयाँम्म तिर्नुपर्छ । तर सरकारले यसमा ध्यान दिएको छैन । व्यवसायीले पनि भ्याटको बहानामा मनलाग्दी गर्न खोजेको उपभोक्ताकर्मी बताउँछन् । धेरै कारोबार गरेपछि सरकारलाई कर र राजस्व पनि तिर्नुपर्छ । त्यसको बहनामा पनि व्यवसायी विरोधमा उत्रिएका हुन्, उपभोक्ता अधिकार अनुसन्धान मञ्चका अध्यक्ष माधव तिमिल्सिनाले भने, अत्यावश्यक वस्तुका रूपमा रहेको तरकारीमा हडताल गर्नु नै गैरकानुनी हो । सरकारले आपूर्ति व्यवस्था सहज नगर्नु अर्को गैरजिम्मेवारपन हो । सरकारले अनुगमनका क्रममा स्वदेशी उत्पादनमा समेत भ्याट लगाउन खोजेपछि व्यवसायी बाध्य भएर बिक्री बन्द गर्ने अवस्थामा पुगेको नेपाल कृषि उपज आलुप्याज आयातनिर्यात तथा थोक विक्रेता संघका महासचिव प्रकाश गजुरेलले बताए । सुरुमा आयातित प्याज र आलुमा मात्रै भ्याट लगाउने भनियो । तर बजार अनुगमनका क्रममा आन्तरिक राजस्व कार्यालय र वाणिज्य विभागले सबैलाई भ्याटमा दर्ता हुनुपर्ने भन्यो । सात दिनभित्र भ्याटमा दर्ता गरेर मात्रै कारोबार गर्न, निर्देशन पालना नगरे कारबाही गर्ने भनियो, महासचिव गजुरेलले भने, व्यवसायी त्रस्त छन् । नेपाली उत्पादनमा भ्याट लागु नहुने भनिए पनि व्यवहारमा त्यो देखिएन । अनुगमनका नाममा व्यवसायी त्रसित भए, कारोबार गर्न नसक्ने अवस्था आएपछि आयात र बिक्री बन्द गरेका छौं । प्याजको कुरा गर्दा झन्डै ८० प्रतिशत माग कालीमाटी बजारले नै माग पूर्ति गर्छ ।सरकारले आर्थिक वर्ष ०८०८१ को बजेटमार्फत प्याजमा भ्याट लगाएपछि भ्याट खारेजको माग गर्दै उनीहरूले विरोध गरेका थिए । केही व्यापारीले झन्डै १० दिन कालीमाटी तरकारी बजारमा भारतीय प्याज र आलु आयात नै गरेनन् । कालीमाटीमा नआएपछि त्यसको फाइदा उठाउँदै खुद्रा व्यापारीले कालोबजारी सुरु गरेका थिए । बजेट भाषणको अघिल्लो दिन खुद्रा मूल्य प्रतिकिलो ४५ देखि ५० रुपैयाँसम्म पर्ने प्याज बढेर प्रतिकिलो ९० देखि १ सय रुपैयाँसम्म पुगेको थियो । त्यसपछि वाणिज्य आपूर्ति तथा उपभोक्ता संरक्षण विभागले १३ वटा ठूला गोदाममा छापी मारेको थियो । त्यसले भने मूल्यमा केही नियन्त्रण ल्याए पनि अहिले फेरि भ्याट विवादले आयात बिक्री बन्द भएको छ ।अनुगमनका क्रममा नेपाली उत्पादनमा पनि भ्याट लाग्ने जस्तो व्यवहार गरियो । नेपाली उत्पादन नै बेच्न नपाउने भएपछि भारतबाट मात्रै किन ल्याउने ? महासचिव गजुरेलले भने, राज्यको नीति र कामकारबाहीले आयात र बिक्री गर्ने अवस्था नै रहेन । आलुप्याजको क्षेत्रमा देखिएको समस्या सामधान गर्न आन्तरिक राजस्व विभागले कार्यविधि बनाएर सहजीकरण गरिदिने आश्वासन दिएको थियो । तर अहिले सम्म कार्यान्वयन भएको छैन । आलुप्याजमा भ्याट विवादबारे आन्तरिक राजस्व विभागका महानिर्देशक दीर्घराज मैनालीसँग सम्पर्क गर्दा उनको फोन उठेन । वाणिज्य विभागका महानिर्देशक तीर्थराज चिलुवालले भने स्वदेशी उत्पादनमा भ्याट नलाग्ने प्रस्ट्याए । बजार अनुगमनका क्रममा हस्तक्षेप नगरिएको पनि उनको दाबी छ ।"
जहाज नचल्दै जीर्ण बन्दै बलेवा विमानस्थल,"(बागलुङ)साढे दुई वर्षअघि निर्माण सकेर चिटिक्क पारिएको बलेवा विमानस्थल जहाज चल्न नपाउँदै जीर्ण बन्न लागेको छ । विमानस्थलको धावनमार्गमा अहिले काँस फुलेको छ । तारबारमा खिया लागिसकेको छ । यहाँ पुग्नेले तारबार लगाएको स्थानबाट तस्बिर खिच्छन् । कतिले कालोपत्र मैदानको प्रशंसा गर्छन् । कतिपयले जहाज कहिले आउँछ भनेर सामाजिक सञ्जालमा प्रश्न तेर्स्याउँछन् । निर्माणमा अगुवाइ गरेको बागलुङ नगरपालिकालाई पनि यहाँ कहिले जहाज आउँछ भन्ने थाहा छैन । राम्रो हालतको रनवे र वातावरण भएकाले जहाज चल्न सक्ने पोखरा विमानस्थलका महाप्रबन्धक देवचन्द्रलाल कर्णले बताए । जहाज पठाउने नपठाउने अधिकार भने केन्द्रीय कार्यालयमा निहित भएको उनको भनाइ छ । मेरो कार्यक्षेत्र भएकाले पुगेर अवलोकन गरेको थिएँ, कर्णले भने, यति धेरै लगानी भएपछि चलाउनुपर्ने हो । जहाज कहिले चल्छ भन्नेबारे भने आफूमा उत्तर नभएको उनले प्रतिक्रिया दिए । बागलुङ नगरपालिका१४ नारायणस्थानस्थित बलेवा विमानस्थलमा ०५० पछि जहाज चल्न छाडेको थियो । ०२२ देखि ०५० सालसम्म नियमित जहाज चल्दा बागलुङ, पर्वत र म्याग्दीका बासिन्दाले काठमाडौं र भैरहवाका लागि सेवा पाएका थिए । पोखराबागलुङ राजमार्ग खुलेपछि जहाज बन्द भएको थियो । ०७१ सालमा तत्कालीन पर्यटनमन्त्री लोकेन्द्र विष्टले जहाज चलाउने प्रयास गरेका थिए । त्यो सफल भएन । स्थानीय तह गठनपछि बागलुङ नगरपालिकाले सिट क्षमताका आधारमा खाली भएमा शुल्क तिर्ने गरी झन्डै ४ महिना जहाज चल्यो । साताको दुई वटासम्म उडान गर्दा नगरपालिकाले २० लाखभन्दा बढी रकम सिट क्षमताका आधारमा तिरेपछि बन्द भएको थियो ।नगरको अगुवाइमा नेपाल नागरिक उड्डयन प्राधिकरणले धावनमार्ग कालोपत्र गरेको हो । कालोपत्र बनेपछि भने विमानस्थल सञ्चालनमा कसैले चासो देखाएका छैनन् । काष्ठमण्डप उमा एन्ड संयुक्त निर्माण कम्पनी ले ०७८ वैशाखमा ८ करोड २४ लाख ३४ हजार रुपैयाँ लागतमा बलेवा विमानस्थल कालोपत्र गरेको थियो । करिब ७ सय मिटर लम्बाइ कालोपत्रसहित १ हजार १ सय मिटर लामो मैदान ग्राभेल गरिएको छ । ३० मिटर चौडा मैदानमा तारबारले घेरिएको छ । टर्मिनल भवन मर्मत गरेर रङरोगनसमेत गरिए पनि जहाज उडाउने पहल भएको छैन । ०१६ देखि २०१८ सम्म लगाएर स्थानीयले यो विमानस्थल खनेका थिए । बलेवाबाट काठमाडौं, पोखरा र भैरहवाका लािग नियमित उडान चल्ने गरेकामा सडकले ठप्प भएको स्थानीय कृष्णबहादुर खड्का बताउँछन् । तत्कालीन पर्यटनमन्त्री लोकेन्द्र विष्ट र शिक्षामन्त्री दीनानाथ शर्माले नियमित जहाज चलाउने प्रतिबद्धता जनाउन नेपाल एयरलाइन्सको जहाज चढेर यहाँ उत्रेका थिए । एयरपोर्ट पुग्ने सडक कच्ची भएकाले विमानस्थल चलाउन समस्या भयो । नगरपालिकाले पनि घाटा परेपछि विमानस्थल कालोपत्र गर्ने काम सुरु भयो । यहाँ ६ सय २० मिटर लामो पक्की नाली, १ हजार ५ सय मिटर लामो घेराबार र एउटा मुख्य गेट तथा अर्को आपत्कालीन गेट बनाइएको छ । यहाँ १८ देखि २४ सिट क्षमताका जहाज चल्न सक्छन् । यहाँ पुग्ने कालीगण्डकी करिडोर कालोपत्रको ठेक्का लागेको छ । ९९ करोड लागतमा मालढुंगादेखि एयरपोर्टसम्मको १० किमि सडक कालोपत्र गर्ने ठेक्काको काम भइरहेको वडा नम्बर १४ का अध्यक्ष चक्रबहादुर खत्रीले जनाए । जहाज उड्नुपर्ने ठाउँमा अहिले काँस फुलेको छ, आउने मानिसले पनि हँस्सीमजाक गर्छन्, उनले भने । नगर प्रमुख वसन्तकुमार श्रेष्ठले पनि ट्याक्सी चढेर आउने वातावरण नभएसम्म पहल गर्न नसकिएको प्रस्ट्याए । नगरपालिकाले घाटा बेहोर्ने गरी जहाज चल्दैन, श्रेष्ठले भने, सडक सहज भएपछि जहाज चल्ने वातावरण बन्छ । कालीगण्डकी करिडोर कालोपत्र भए सदरमुकामदेखि १५ मिनेटमा बलेवा विमानस्थल पुग्न सकिन्छ ।"
चितवन र बुटवलको बराबरी,"(काठमाडौं)खेलको इन्ज्युरी समय सुरु हुँदा लागिरहेको थियो, एफसी चितवन त जित नजिक पुगेको छ । अन्त्यमा चितवन टिम फेरि बराबरीमा रोकिएको छ । दोस्रो हाफको इन्ज्युरी समयको पहिलो मिनेटमै बुटवललुम्बिनी एफसीका लागि स्टेफन विनोङले गोल गरेपछिनेपाल सुपर लिगमा बिहीबारको खेल बराबरीमा टुंगियो ।यो नतिजाले दुवै टिमलाई फाइदा हुने छैन तर कम्तीमा हार टार्न सकेको उपलब्धि भने रहनेछ । खेलको अन्तिम क्षणमा गोल खानु पक्कै पनि दुःखद हुन्छ, चितवनका प्रशिक्षक मेहराज उद्दिनले भने । तर उनले आफ्ना खेलाडीको प्रदर्शनको प्रशंसा गरे । उनले थपे, चितवन टिम नयाँ छ, यसको निर्माण कार्य चलिरहेको छ । अबको दिनमा टिमको प्रदर्शन अझ राम्रो हुनेछ ।नतिजापछि चितवनको ४ खेलबाट ५ अंक भएको छ र पाँचौं स्थानमा छ । यो खेल जितेको भए चितवन शीर्ष चारमा प्रवेश गर्न सफल हुन्थ्यो । अर्कोतर्फ बुटवललुम्बिनी भने ४ अंकसहित छैटौं स्थानमा छ । टोलीसामु जितसँगै शीर्ष चारमा उक्लने अवसर थियो तर त्यस्तो भएन । किनभने बुटवललुम्बिनीले खाएको गोल आफ्नै भुलमा भएको थियो ।क्यामरुनी गोलरक्षक मोहमदोउले खेलको ४९ औं मिनेटमा बल क्लियर गर्ने प्रयासमा एउटा फितलो प्रहार गरेका थिए । त्यो बल सिधै उत्सव राईसम्म पुग्यो । त्यसमै उनले गरेको सिधा प्रहार गोलमा परिणत भयो । आफ्नो फिक्का प्रहार छोप्न गोलरक्षक मोहमदोउसामु थप मौका थियो, तर उनको बचाउ प्रयास उत्तिकै कमजोर रह्यो ।अहिलेसम्म मोहमदोउले बुटवलका लागि सबै ४ खेल खेलेका छन् । यसबीच उनको बलमाथि नियन्त्रण गर्ने कला भने अत्यधिक कमजोर देखिएको छ । उनमा बलमाथि ग्रिप गर्ने कौशलता अभाव देखिन्छ । यसै कारण उनी निरन्तर कमजोर प्रदर्शन गरिरहेका छन् । सम्भवतः उनको यो कमजोरीले टिमलाई महँगो मूल्य चुकाउन बाध्य पार्न सक्नेछ ।हामीले एउटा निकै खराब गोल खायौं । यो खेल हामीले जित्नकै लागि खेलेका थियौं । तर बराबरीमा चित्त बुझाउनुपर्यो । हाम्रो ४ खेलबाट ४ अंकमात्र छ । हामीमाथि दबाब बढेको छ । तर, फुटबलमा सबै सम्भावना खुला हुन्छ र हामीले अबका बाँकी खेलमा अझ राम्रो खेल्न प्रयास गर्नेछौं ।"
कान्तिपुर टीभीमा प्रो क्लब क्रिकेट,(काठमाडौं)कान्तिपुर टेलिभिजन एचडीले दोस्रो संस्करणको प्रो क्लब च्याम्पियनसिप क्रिकेटको प्रत्यक्ष प्रशारण गर्ने भएको छ । प्रतियोगिता डिसेम्बर २१ देखि ३० सम्म वीरगन्जमा हुनेछ । कान्तिपुर टेलिभिजनले मोफसलको क्रिकेट प्रतियोगिताको प्रत्यक्ष प्रशारण गर्न लागेको यो पहिलोपल्ट हो ।प्रतियोगिताको अफिसियल ब्रोडकास्ट पार्टनरका रूपमा बिहीबार सम्झौतापत्रमा हस्ताक्षर भएको छ । त्यसमा कान्तिपुर टेलिभिजनका चिफ मार्केटिङ अफिसर गौरीशंकर दाहाल र आयोजक जोहरा इन्टरनेसनलकी स्नेभी चापागाईंले हस्ताक्षर गरेका थिए । प्रतियोगितामा नेपालका चार र विदेशका दुई गरेर कुल ६ टिमको सहभागिता रहनेछ ।प्रतियोगिता पर्सा जिल्ला क्रिकेट संघको समन्वयमा हुन लागेको हो । सम्झौतापत्र हस्ताक्षरका क्रममा सीएमओ दाहालले कान्तिपुर टेलिभिजनको अन्तर्राष्ट्रिय क्रिकेटको प्रत्यक्ष प्रशारण गर्दै आएकामा अब मोफसलमा पनि विस्तार भएको र यसले क्लब क्रिकेटको विकासमा थप टेवा पुग्ने बताए ।
छोटकरी,बिर्ता युनाइटेड फाइनलमापाँचथर (कास) बिर्ता युनाइटेड क्लब झापाले बिहीबार कर्णसिंह सोनाम स्मृति क्लब ताप्लेजुङलाई २१ ले हराउँदै फिदिममा जारी प्रथम वाइवाइ किराँत गोल्डकप २०८० को फाइनल पुगेको छ । आठौं मिनेटमा ताप्लेजुङका दीपेश लिम्बूले दिलाएको अग्रताविरुद्ध बिर्ताका रोशन भुजेलले ३१ औं मिनेटमा बराबरी गोल गरे । मध्यान्तर हुनलाग्दा प्रदीप बुढाथोकीले गरेको गोल नै बिताएको जितमा निर्णायक बन्यो । उनी म्यान अफ द म्याच भए ।टीकापुर र सत्यवती विजयीधनगढी (कास) आठौं लिटल फ्लावर प्रिमियर लिग (एलपीएल) क्रिकेटमा बिहीबार युथ अफ टीकापुर र सत्यवती एकेडेमी विजयी भएका छन् । टीकापुरले शारदा सेकेन्डरी स्कुललाई ९४ रन र सत्यवतीले जेएस स्पोर्ट्स११ सुपर स्टार्सलाई ३ विकेटले हराए । पहिलो खेलमा १ सय ९० रनको लक्ष्य पाएको शारदाले ६ विकेट गुमाई ९५ रनमात्र बनाएपछि टीकापुरले सहज जित पायो । अर्को खेलमा जेएस स्पोर्ट्सले दिएको ९९ रनको लक्ष्य सत्यवतीले १२५ ओभरमा ७ विकेट गुमाई पूरा गर्यो ।पुलिस क्लब सेमिफाइनलमाकाठमाडौं (कास) नेपाल पुलिस क्लब स्ट्याग ग्लोबल टेबलटेनिस लिगमा बिहीबार सेमिफाइनल पुगेको छ । पुलिस ९२ अंक जोड्दै सेमिफाइनलमा पुगेको हो । कान्तिपुर भ्याली पिङपोङ क्लब ७५ अंक बटुल्दै सेमिफाइनल पुग्यो । दुई टिमको शुक्रबार टुंगो लाग्नेछ ।एन्जल्स र हिमरश्मि च्याम्पियनकाठमाडौं (कास) एन्जल्स हार्ट र हिमरश्मीले दोश्रो तार्केश्वर मेयर रनिङ सिल्ड खेलकुदमा बास्केटबलको उपाधि जितेका छन् । एन्जल्स हार्ट जुनियर ब्वाइज र हिमरश्मि गर्ल्समा विजेता भए । जुनियर ब्वाइज फाइनलमा एन्जल्स हार्टले लालीगुराँस नेसनल एकेडेमीलाई २४१९ ले पराजित गर्दा विजेताका रुपेश पौडेलले १५ स्कोर जोडे । सिनियर गर्ल्सको उपाधि भिडन्तमा हिमरश्मिले ल्यान्डमार्कलाई २०१८ ले हरायो । विजेताकी सुनिशा मिश्रले ७ स्कोर गरिन् ।
