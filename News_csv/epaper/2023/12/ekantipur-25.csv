शीर्षक,विवरण
लोकतान्त्रिक गणतन्त्रको रक्षार्थ जनता तयार छन् : ओली,"(काठमाडौं)एमाले अध्यक्ष केपी शर्मा ओलीले वर्तमान राजनीतिक व्यवस्था रक्षार्थ जनता तयार रहेको बताएका छन् । उनले परिवर्तनका पक्षधर राजनीतिक दलहरूले आफ्नो सिद्धान्त र व्यवस्थाको रक्षाका लागि दह्रोसँग उभिनुपर्ने धारणा पनि राखे ।एमालेले गरेको बैतडीको झुलाघाटदेखि पाँचथर चिवाभन्ज्याङसम्मको समृद्धिका लागि संकल्प यात्रा समीक्षाबारे जानकारी दिन आइतबार पार्टी कार्यालयमा आयोजित कार्यक्रममा ओलीले जनताले पश्चगामी भाष्य अस्वीकार गर्ने बताए । लोकतन्त्रप्रति जनताको असाधारण विश्वास छ । लोकतान्त्रिक गणतन्त्रको रक्षाका निम्ति जनता जे गर्न पनि तयार छन्, उनले भने ।जनताले गलत राजनीतिक भाष्यलाई अस्वीकार गरेको उल्लेख गर्दै उनले अहिले पनि राणा शासन ठीक भन्ने व्यक्तिहरू भेटिए भन्दैमा त्यो व्यवस्था सही हो भनेर लाग्न नसकिने बताए । अहिले पनि कोहीकोही राणा शासन नै राम्रो थियो भन्ने भेटिन्छन् । कोही पञ्चायत राम्रो थियो भन्ने भेटिन्छन्, उनले भने, कोही राजतन्त्र फर्काउँछौं भन्छन् । तर यो संकल्प यात्राले राजनीतिक रूपमा गलत भाष्यहरूलाई अस्वीकार गरेको छ । तिनलाई निरर्थक र असान्दर्भिक बनाइदिएको छ ।अध्यक्ष ओलीले एमालेको संकल्प यात्राले सामाजिक सद्भाव, राष्ट्रिय एकता बिथोल्नका लागि गरिएका प्रयासलाई अस्वीकार गरिदिएको दाबी पनि गरे । उनले व्यवस्थाका पक्षमा जनता स्पष्ट रहेको भन्दै राजनीतिक दलहरूले दह्रो खुट्टा टेक्नुपर्नेमा जोड दिए । सरकारले बेथिति गरेको छ भन्ने प्रश्न उठाउँदा ध्यान मोड्ने काम भएको भन्दै उनले आपत्ति जनाए । दूरसञ्चार सेवाप्रदायक कम्पनी एनसेलको सेयर बिक्रीमा अनियमितता र बेथिति भएको कुराबाट ध्यान मोड्न एनसेलका व्यापारीलाई आफ्नो पनि चिनजान रहेको भन्ने कुरा अगाडि सारिएको भन्दै ओलीले असन्तुष्टि जनाएका हुन् । अध्यक्ष ओलीले राज्यको सम्पत्ति डुबाउने खेल आफूलाई अस्वीकार्य हुनेसमेत बताए । राज्यको सम्पत्ति केही व्यक्तिका फाइदाका लागि, केही व्यक्तिले फाइदा लिएर राज्यको सम्पत्ति डुबाउने काम रोकिनुपर्छ । संसदीय समितिमा र सार्वजनिक रूपमा पनि छलफल भइरहेको छ, उनले थपे, लोकलाज राखेर त काम गर्नुपर्यो नि सरकारले । सरकारले यस्तो बेथिति गर्यो भन्दा त्यो बेथिति गर्ने व्यापारीलाई त केपी ओलीले पनि चिन्या छ भन्छन् । बेथिति गर्नु र व्यापारी चिन्नु एउटै कुरा हो ? प्रधानमन्त्री पुष्पकमल दाहालले एनसेलको सेयर किन्ने व्यापारीको सिंगापुरस्थित घरमा केपी शर्मा ओली र शेरबहादुर देउवासँगै आफ्नो पनि बास भएको अभिव्यक्ति संसदीय समितिमा दिएका थिए । राज्यव्यवस्था तथा सुशासन समितिको बैठकमा प्रधानमन्त्रीले दिएको उक्त अभिव्यक्तिको ओलीले आलोचना गरेका हुन् । एनसेलका विषयमा सरकारी निकायहरूको विरोधाभासपूर्ण भनाइप्रति पनि ओलीले असन्तुष्टि जनाए । उनले एनसेलको सेयर बिक्री भएको हो कि होइन भन्ने कुरा स्पष्ट पार्नुपर्ने बताए । सञ्चार मन्त्रालयले नै कहिले बेचेको हो भन्छ, कहिले बेचेको होइन भन्छ । फेरि सेयर बेचिएको हो भन्छ । यस्तो खालको हुनुभएन, उनले भने । सरकारमा रहेका व्यक्तिहरूले मुलुकको ध्यान एकातिर मोडेर अर्कै काममा लाग्न नहुने ओलीको भनाइ थियो । उनले संघीय शासन प्रणालीलाई सफल बनाउने कोसिसमा लाग्नुपर्नेमा जोड दिए । संघीयतालाई सफल ढंगले कार्यान्वयन गरी मजबुत र सफल बनाउन कोसिस गर्नुपर्छ, अहिलेको चरण त्यो हो, उनले भने । संघीयताका संरचनाहरूले विकास निर्माणका कामहरूको अगुवाइ गर्नुपर्ने ओलीको भनाइ थियो । उनले भ्रष्टाचार नियन्त्रण गरेर संघीय संरचनामाथि प्रश्न उठ्न नदिनु आवश्यक रहेको पनि स्पष्ट पारे । प्रदेश संरचना कार्यान्वयन र अभ्यासका क्रममा प्रश्न उठाउने काम भइरहेको भन्दै उनले प्रदेशको नाम र अधिकार लगायतका विषयमा प्रश्न उठाएर पनि झमेला गर्न खोजिएको बताए । ती प्रश्नको निराकरणका लागि राज्यको नेतृत्वमा रहेकाले गम्भीरतापूर्वक छलफल गर्नुपर्ने उनको भनाइ थियो । संघीयतालाई लिएर दुईवटा अतिमा दौडिनुहुन्न । खारेज भइहाल्नुपर्यो भन्ने अतिमा पनि दौडिनुहुन्न र अर्कोतिर संघमा भएका अधिकार तथा संरचना प्रदेशमा पठाउनुपर्छ भनेर सम्हाल्नै नसक्ने खालको स्थिति पनि हुनुहुन्न, उनले भने । पछिल्लो समय विद्यालय र अस्पताललगायतका संरचना सञ्चालनमा समस्या देखिएको उनले उल्लेख गरे ।राज्यलाई कमजोर पार्नका लागि प्रश्न उठाउने गरिएको पनि ओलीको भनाइ थियो । नेपालको संघीयता शक्ति विकेन्द्रीकरण नभई शक्तिको बाँडफाँटको आधारमा रहेको उनले बताए । देशको विकास र जनताको सुविधाका लागि नेपालको संघीयता रहेको उनको भनाइ थियो । कार्यक्रममा ओलीले सत्ता स्वार्थका लागि भूराजनीतिक सम्बन्ध बिगार्न नहुनेसमेत उल्लेख गरे । भूराजनीतिक सम्बन्ध कुनै व्यक्ति वा सत्ताकेन्द्रित नभएर देश र जनताको हितमा केन्द्रित हुनुपर्ने उनको भनाइ थियो । कांग्रेस सभापति शेरबहादुर देउवाले सेती जलविद्युत् आयोजना चीनलाई दिँदा भारत रिसाएर बिजुली किन्दैन भनी दिएको अभिव्यक्तिप्रति आपत्ति जनाउँदै ओलीले यस्ता अभिव्यक्ति नेपालको असंलग्न परराष्ट्र नीतिविपरीत रहेको बताए ।नेपालको विकासमा कसैले पनि हस्तक्षेप गर्न नहुने र सत्तामा बस्नेहरू कतैबाट पनि प्रभावित हुन नहुने ओलीको भनाइ छ । नेपाल र नेपालीको हित हुने खालको सहयोग जसले बढी दिन्छ त्यसबाट लिनुपर्ने उनले बताए । हाम्रो विकास हामीले निर्बाध ढंगले गर्न पाउनुपर्छ, बिरालो कालो होस् कि सेतो होस्, मुसा मार्ने हुनुपर्छ, ओलीले भने । भारत, चीन वा अरू कुनै पनि मुलुकले नेपाल र नेपालीको हित हुने गरी गरेको सहयोग लिनुपर्ने ओलीले बताए । नेपालको हित हुने र नेपालको प्राथमिकतामा रहेका सबै खालको सहयोग लिनुपर्नेमा उनले जोड दिए । ओलीले छिमेकीले चित्त दुखाउँछ कि दुखाउँदैन भनेर सत्ताकेन्द्रित भएर सोच्नु नहुने बताए । नेपाल सार्वभौमसत्ता सम्पन्न असंलग्न नीति बोकेको मुलुक भएकाले सबैसँगको सम्बन्ध पनि असंलग्न हुनुपर्नेमा उनले जोड दिए ।"
प्रतिनिधिसभामा पराजितलाई राष्ट्रिय सभा लग्नु जनमतको अवमूल्यन,"राष्ट्रिय सभा निर्वाचनका लागि उम्मेदवारी मनोनयन गर्ने दिन नजिकिँदै जाँदा आकांक्षीको दौडधुप बाक्लिएको छ । आकांक्षीको लर्कोमा एक वर्षअघि मात्र भएको प्रतिनिधिसभा निर्वाचनमा जनताले अस्वीकार गरेका नेताहरूसमेत देखिएका छन् । एउटा चुनावमा पराजित भएपछि त्यो कार्यकाल अर्थात् पाँच वर्षसम्म आत्मसमीक्षा गर्दै धैर्यपूर्वक तयारीमा लाग्नुपर्नेमा बीचमै जस्केलाबाट सदनमा जान खोज्नु जनमतको अवमूल्यन हो । यस्तो प्रवृत्तिले राजनीतिक अवसर निश्चित व्यक्तिहरूको सिन्डिकेटको बन्धक हुने र योग्यता एवं विज्ञता भएका अरू व्यक्तिहरू सधैं पाखा लाग्ने अवस्थालाई बढावा दिन्छ । राष्ट्रिय सभाका २० सांसदको कार्यकाल फागुन २० मा सकिँदै छ । राष्ट्रपतिबाट मनोनयन हुने एक जनाबाहेक १९ जनाका लागि माघ ११ मा निर्वाचन हुँदै छ, त्यसका लागि पुस २३ मा उम्मेदवारी दर्ता हुँदै छ । राष्ट्रिय सभा अध्यक्ष गणेशप्रसाद तिमिल्सिनाको सदस्यता पनि यसपालि सकिन लागेकाले सभाको नेतृत्व पनि परिवर्तन हुँदै छ । अध्यक्षका भूमिका अपेक्षा गरेका शीर्ष नेताहरू पनि राष्ट्रिय सभा सदस्यको उम्मेदवार हुन दौडधुप गरिरहेका छन् । तर विडम्बना, उनीहरूमध्ये एक वर्षअघि मात्रै भएको प्रतिनिधिसभा निर्वाचनमा पराजित भएकाहरू पनि छन् । यसले महत्त्वपूर्ण भूमिका पाउने नेताको समूह सीमित छ, चाहे उनीहरू जनताबाट अस्वीकृत नै किन नहोऊन् भन्ने सन्देश गएको छ । हो, एउटा निर्वाचनमा पराजित भएलगत्तै अर्को निर्वाचनमा उम्मेदवार हुन कानुनले निषेध गरेको छैन । तर यो स्वयं व्यक्ति र राजनीतिक दलले विवेक पुर्याउनुपर्ने विषय हो किनभने निर्वाचनमा पराजित हुनु भनेको पाँच वर्षका लागि जनताले अस्वीकार गर्नु हो । तर राजनीतिक दलहरूले जनमतलाई यसरी अवमूल्यन गर्दै आएका छन् कि राष्ट्रिय सभा निर्वाचनको मतदाता हुनका लागि समेत अस्वीकृत गरिएका व्यक्ति राष्ट्रिय सभा सदस्य बनेका छन् । राष्ट्रिय सभाको निर्वाचनमा प्रदेशसभा सदस्य तथा पालिकाका प्रमुख र उपप्रमुख मतदाता हुन्छन् । तर प्रदेशसभा सदस्य र पालिका प्रमुखउपप्रमुखमा पराजित भएकालाई राजनीतिक दलहरूले केही वर्षमै राष्ट्रिय सभाको उम्मेदवार बनाएर निर्वाचित गराएका छन् । कतिपय नेतालाई प्रतिनिधिसभा सदस्यमा पराजित भएलगत्तै राष्ट्रिय सभामा लगिएका छन् । प्रतिनिधिसभाको निर्वाचनमा कुनै एक क्षेत्रमा पराजित भएपछि लगत्तै अर्को क्षेत्र खाली गराएर उपनिर्वाचनबाट जिताइएका उदाहरण पनि छन् । व्यवस्थापकीय शक्ति सन्तुलनका लागि प्रतिनिधिसभाका अलावा राष्ट्रिय सभाको व्यवस्था गरिएको हो, जुन प्रतिष्ठित र विज्ञ व्यक्तिहरूको थलो हुनुपर्ने हो । तर राजनीतिक दलहरूले नेता व्यवस्थापन गर्ने र स्वार्थ समूहका व्यक्तिलाई अवसर दिने माध्यम राष्ट्रिय सभालाई बनाउने गरेका छन् । जनादेशलाई बेवास्ता र संविधानको मर्मविपरीत सदस्यहरू निर्वाचित गराउँदा कस्तो अवस्था हुन्छ भन्ने एउटा उदाहरण पाँच महिनाअघि राष्ट्रिय सभामा एउटा विधेयक (विद्युतीय व्यापार) मा छलफल चल्दा सांसदहरूले अर्कै विषय (विद्युत्को व्यापार) मा दिएको अभिव्यक्ति हो । यसरी अभिव्यक्ति दिनेहरूमा पालिकामा पराजित भएलगत्तै राष्ट्रिय सभामा निर्वाचित गराइएका सांसदहरू पनि थिए । एउटा तहको निर्वाचनमा पराजित भएलगत्तै अर्को तहमा निर्वाचित गराउने गलत प्रवृत्ति नरोकिएपछि कानुनी प्रबन्धबाटै निषेध गर्ने प्रयास भइरहेको छ । निर्वाचन आयोगले लामो छलफलपछि तयार गरेको निर्वाचनसम्बन्धी कानुनलाई संशोधन र एकीकरण गर्न बनेको विधेयक को मस्यौदामा यससम्बन्धी व्यवस्था गरिएको छ, जहाँ संघीय संसद्, प्रदेशसभा वा स्थानीय तहको सदस्य पदमा उम्मेदवार भई पराजित भएको व्यक्ति त्यस्तो पदको कार्यकाल पूरा नभएसम्म कुनै पनि तहको निर्वाचनमा उम्मेदवार हुन सक्ने छैन भनिएको छ । त्यस्तो व्यक्ति सोही निर्वाचन क्षेत्र वा तहमा हुने सोही पदको उपनिर्वाचनमा भने उम्मेदवार हुन पाउने व्यवस्था प्रस्तावित छ । यस मस्यौदालाई मन्त्रिपरिषद् हुँदै संसद् लगेर पारित गराउने भूमिकामा राजनीतिक दलका नेताहरू (सांसद) नै छन् । दलीय वा व्यक्तिगत स्वार्थभन्दा पनि राष्ट्रिय सभाको गरिमाका लागि उक्त प्रावधानलाई त्यति बेला हुबहु पारित गरेर कानुनी प्रबन्ध गर्नुपर्ने छँदै छ, आसन्न निर्वाचनमै प्रतिनिधिसभा, प्रदेशसभा र स्थानीय तहको चुनावमा हालसालै जनताले अस्वीकृत गरेका कसैलाई पनि राष्ट्रिय सभा सदस्यको उम्मेदवार बनाइनु हुन्न । राष्ट्रिय सभा सदस्यमा दलहरूले प्रतिष्ठित एवं विज्ञ व्यक्तिहरूलाई नै प्राथमिकता दिनुपर्छ । राष्ट्रिय सभाको गरिमा उँचो हुने सदस्यहरूको भूमिकाबाटै हो ।"
मानवताविरुद्धको अपराध,"शनिबारको कान्तिपुरमा मुगुमा एक स्वास्थ्यकर्मी तुलसाकुमारी विश्वकर्मामाथि भएको अत्याचारको समाचार पढ्दा हामी अझै मध्ययुगीन संस्कृतिबाट माथि उठ्न नसकेको अनुभूति भयो । २१ औं शताब्दीमा छौं, लोकतन्त्रको अभ्यासमा मग्न छौं । संविधानले समानताको अधिकार सुनिश्चित गरेको छ । जातीय विभेद कानुनतः अपराध मानिन्छ । घरघरमा सिंहदरबारको परिकल्पनासहित स्थानीय सरकारको उपस्थितिमात्र छैन, प्रत्येक पालिकामा न्यायिक निकाय खडा छ । तर एक जना दलित महिला जो सरकारी कर्मचारी हुन्, गाउँपालिकाको स्वास्थ्यचौकीमा कार्यरत छिन्, उनले छोएको औषधि चल्दैन, डेरा बस्न पाउने अवस्था हुँदैन, दलित भएकै कारण उनीमाथि आफ्नै कार्यालयका सहकर्मी तथा स्थानीयले लैंगिक हिंसा गरिरहेका छन् । कतिपय अवस्थामा यौन हिंसाका कुरा भएका छन् । यस्ता अनेक दुर्व्यवहार अनि मानसिक यातनाले ग्रसित ती महिला सामाजिक बहिष्करणको डरलाग्दो समस्यामा छिन् । एक जना सरकारी अधिकारीमाथि दलित भएकै कारण भएका यावत् दुर्व्यवहारको जिम्मेवारी अब सरकारले लिनुपर्छ कि पर्दैन ? उनलाई मानसिक रूपमा दबाबमा राख्ने सबै निकाय र व्यक्तिहरू मानवताविरुद्धका अपराधी हुन् । अझै पनि मेरो देशमा एउटा मान्छे अर्को मान्छेबाट प्रताडित हुन्छ, त्यो पनि छुवाछूतका आधारमा भने यस्ता क्रियाकलाप अन्त्यका लागि तत्काल कदम उठाउनुपर्छ कि पर्दैन ? समानता मानव अधिकारको आधार स्तम्भ हो । मुगुमा एक जना सरकारी अधिकारी, त्यसमा पनि स्वास्थ्यसँग प्रत्यक्ष जोडिएकी महिलामाथिको यो दुर्व्यवहारले हाम्रो वास्तविक धरातललाई छताछुल्ल बनाइदिएको छ । अन्य सामान्य दलितले भोग्नुपरेको समस्या र उनीहरूले छातीभित्र लुकाएको वेदनाले हामी सबै नेपालीलाई थिचेको अनुभव यसबखत म गरिरहेकी छु । यस्ता मानवताविरुद्धका घात र अपराध नियन्त्रण नभएसम्म र सबै मान्छेले आत्मसम्मान र आत्मगौरवको अनुभूति नगरेसम्म हाम्रो शिर झुकिनै रहनेछ । देशमा सरकार छ भन्ने अनुभूतिसम्म बाँड्ने हो भने तुलसाकुमारीमाथि भएका यावत् दुर्व्यवहार र प्रताडनाको मूल्य अब उनीहरूले चुकाउनुपर्छ । रविना पौडेल धमलामाकलबारी, काठमाडौं"
मैले बिगारेको धर्ती,"हामी मानव आफ्नो भौतिक सुख र सुविधाका लागि विकासका नाममा यस्तो कहालीलाग्दो गरी यो धर्ती र वातावरणलाई विनाश गर्दै छौं कि हाम्रो भावी पुस्ता सहज रूपमा बाँच्न पाउने अधिकारबाट वञ्चित हुँदै छन् । हामी हमेसा धर्तीलाई लुट्ने कार्यमा समावेश भएका छौं । हामीले उपभोग गरेको धर्ती भावी पुस्तालाई सकुशल हस्तान्तरण गर्नेतर्फ हामीले न सोचेका छौं, न त्यसअनुरूप व्यवहार गरेका छौं । मैले उपभोग गरेको धर्ती मेरा भावी पुस्ताले पनि उपभोग गर्न पाउनुपर्छ भन्ने सोच हामीमा कहिल्यै आएन । धर्ती र वातावरणप्रतिको आफ्नो कर्तव्य र दायित्व कसरी पूरा गर्नुपर्छ भन्नेतर्फ हाम्रो ध्यान गएन । धर्ती रहे मात्र हामी सुरक्षित हुन्छौं भन्ने सोच सर्वत्र फैलाउँदै अब हामीले कर्म गर्ने बेला आएको छ । धर्ती मान्छेको मात्र होइन, अरू प्राणीको समेत साझा घर हो । उनीहरूले पनि यस धर्तीमा बाँच्न पाउनुपर्छ भन्ने सोचलाई अब सर्वव्यापक बनाउनु जरुरी छ । वनभित्र बत्ती राख्दा जुनकिरीलाई सास्ती भएको समाचार सार्वजनिक भइरहँदा मानवीय कृत्य र मानव स्वार्थका कारण धर्तीका अनेक प्राणी लोप भइरहेको वास्तविकता सार्वजनिक भइरहेका छन् । अब भावी पुस्ताका लागि यो धर्ती बचाउनुपर्छ । धर्तीमा विचरण गर्ने यावत् प्राणीहरूको रक्षाखातिर अब हामीले सोच्नुपर्ने बेला आएको छ । सबैको अस्तित्वमा नै धर्तीको अस्तित्व रहेन हुँदा सबै प्राणी र वनस्पतिमैत्री वातावरण अबको लक्ष्य बन्नुपर्छ । धर्ती जोगाउन सके मात्र जीवन जोगिन्छ । भगवान पुडासैनी, जोरपाटी, काठमाडौं"
प्रधानमन्त्रीको प्रतिज्ञा,"प्रधानमन्त्री पुष्पकमल दाहालको एकवर्षे कार्यकाल सकिँदै गर्दा २३ वटा उल्लेख्य कामबाहेक अधिकांश क्रियाकलापले विकासको आकार लिन सकेका छैनन् । दोस्रो वर्षदेखि दाहालले समृद्धिमा अर्जुन दृष्टि राख्ने, कुनै क्षेत्रलाई पछि पर्न नदिने उद्घोष गरेपछि जनतामा केही आशा पलाएको छ । अब प्रधानमन्त्रीले साना जलविद्युत् आयोजनाहरूलाई प्रोत्साहन नगर्ने, अनुमतिपत्र लिई झोलामा खोला बोकेर हिँड्नेहरूको बिगबिगी अन्त्य गर्ने, ठूला आयोजनालाई बढावा दिने दृढता व्यक्त गरेका छन् । उनले विद्युत् महसुलको बक्यौता नतिर्नेहरूको लाइन काट्ने अभियान थालेका छन् ।चार महिनाअघि प्रधानमन्त्री आफैंले रोकेका सिमरास्थित जगदम्बा स्टिल, विराटनगरको रिलायन्स स्पिनिङ मिल्स, दाङस्थित घोराही सिमेन्ट, भैरहवास्थित सिमेन्ट उद्योगको लाइन काटिएको छ । ६१ उद्योगको २२ अर्ब रुपैयाँ बक्यौता रहेकामा लाइन काटिएका ती ४ उद्योगको मात्रै ८ अर्ब ७४ करोड देखिन्छ । जनता लोडसेडिङबाट आक्रान्त बनिरहँदा यस्ता ठूला उद्योगलाई डेडिकेटेड फिडर र ट्रंकलाइनमार्फत विद्युत् उपभोगको सुविधा दिइएको थियो । महसुल नतिर्नेहरूको लाइन काट्दै जाने अभियानसँगै प्रधानमन्त्रीले डेढ वर्षभित्र मुलुकभर बिजुलीको उज्यालो पुर्याउने उद्घोष पनि गरिसकेका छन् । तर मुलुकको समग्र विकासका लागि अन्य क्षेत्रमाथि पनि उत्तिकै ध्यान दिनु जरुरी छ । प्रधानमन्त्रीज्यू, यतिबेला मुलुकको आर्थिक, सामाजिक क्षेत्र तहसनहस हुँदा हामी कंगाल बन्दै गएका छौं, एसियाकै गरिब कहलिएका छौं । लुछ्ने, लुट्ने, कोतर्नेहरूको बिगबिगी मुलुकभर फैलिएको छ । तसर्थ जलविद्युत् विकासका साथै जनजीविकाका सबालसँग प्रत्यक्ष जोडिएका कृषि, पर्यटनलगायतका क्षेत्रको प्रवर्द्धन गर्नु पनि उत्तिकै जरुरी देखिन्छ । भुवनेश्वर शर्मा, चन्द्रागिरि२, काठमाडौं"
रुढीवाद,"श्रम चल्छ सीप चल्छ पानी चल्दैनसबै मान्छे बराबरी किन हुँदैन ?काटे रगत रातै हुन्छ दुःखपीडा उहीहाँसो, खुसी, भोक, तिर्खा रङरोगन उहीतिनका घरका बाख्राकुकुरभैंसी उच्च हुनेउही मानिस कोही उच्च कोही नीच हुनेकसले कहिले के गरेर बन्यो जातभातएउटै मानव किन हुन्छ सानोठूलो जात ?जात र भातको हाँगो होइन मूल जरो नै काटौंलाजै लाग्ने रूढिवादलाई आजैदेखि त्यागौं कृष्ण कुम्पुरे, आदमटार, धादिङ"
टुप्पाबाट उम्रिएका विश्वविद्यालय,"यतिखेर नेपालको उच्च शिक्षा र विश्वविद्यालयहरू आम चर्चामा छन् । गुणस्तरको सदाबहार चासो त छँदै थियो, अहिले विश्वविद्यालयहरूको लथालिंग अवस्थाका साथै देशभित्रको घट्दो विद्यार्थी संख्या र विदेश जानेको लर्को थप चिन्ताको विषय बनेको छ । विश्वविद्यालयको विस्तार भने कमजोर देखिँदैन । लामो समयसम्म मुलुकको उच्च शिक्षा त्रिवि एक्लैले धानिरहेकामा करिब पैंतीस वर्षभित्र एक दर्जनभन्दा बढी केन्द्रीय विश्वविद्यालय सञ्चालनमा आएका छन्् । प्रदेश सरकारहरूले पनि विश्वविद्यालय चलाउन थालेका छन् । निजी क्षेत्रले कसिएरै शिक्षामा लगानी गरिरहेको छ । कतिपय निजी कलेज त आफूले गुणस्तरीय शिक्षा दिई विदेशिने थुप्रै युवालाई यतै रोकेर देशको अर्थतन्त्रमा टेवा पुर्याइरहेको दाबीसमेत गर्छन् । विदेशी सम्बन्धनमा पनि उत्तिकै कलेज खुलेका छन् । तैपनि मुलुकको उच्च शिक्षा समस्याग्रस्त देखिन्छ । कतिसम्म भने शिक्षा क्षेत्रका अग्रणीहरूबाटै उच्च शिक्षा धराशायी हुँदै छ, यो मरियल अवस्थामा छ जस्ता अभिव्यक्ति आइरहेका छन् । भएका विश्वविद्यालयहरू नै सञ्चालन गर्न कठिनाइ परिरहेका अवस्थामा भौतिक तथा बौद्धिक आधारबिना नै विश्वविद्यालयहरू थप्ने क्रम भने बढेको छ ।नेपालका अहिलेसम्मका सबै विश्वविद्यालय आआफ्ना अलग ऐनका आधारमा स्थापित भएका छन् । छाता ऐन कुरैमा सीमित देखिन्छ । कुनै एउटा शिक्षण संस्थाले विश्वविद्यालयको मान्यता पाउन कस्तो पूर्वाधार र कति कार्यक्रम हुनुपर्दछ भनेर कुनै मापदण्ड तयार भएको पाइँदैन । संस्कृत शिक्षाको विशिष्ट लक्ष्य र त्रिविबाट प्राप्त भौतिक, आर्थिक तथा बौद्धिक सहयोगका आधारमा संस्कृत विश्वविद्यालय स्थापना भएको थियो । तर, यस विश्वविद्यालयमा समेत समस्याहरू देखिएका छन् र त्यसको एउटा कारण यसले प्रदान गर्ने विशिष्ट शिक्षाको बजारसित सम्बन्धित छ । त्रिविले अपनाएको सबैका लागि सर्वसुलभ शिक्षाको हुम्बोल्टवादी सिद्धान्तविपरीत पहुँच पुर्याउन सक्नेका लागि उच्चस्तरीय शिक्षाको नेपोलियनवादी सिद्धान्तमा आधारित रहेर काठमाडौं विश्वविद्यालयको स्थापना भयो । यसपछि भने विश्वविद्यालयहरू टुप्पाबाट पलाउन थाले । मजबुत जगबिना, लगभग शून्य भौतिक तथा बौद्धिक आधारमै उपकुलपति तथा रजिस्ट्रार जस्ता पदाधिकारीको नियुक्ति गरेर विश्वविद्यालय आरम्भ गरियो । पूर्वाञ्चल तथा पोखरा विश्वविद्यालयलाई जनस्तरबाट सञ्चालन गर्ने प्रावधान राखियो । परिणामतः, सम्बन्धन दिएर बटुलेको पैसाका भरमा मात्र टिक्नुपर्ने गरी विश्वविद्यालय सञ्चालन हुन थाले । अहिले त त्रिविको अर्थतन्त्र पनि सम्बन्धनबाटै धानिएको छ ।सञ्चालनमा आएका विश्वविद्यालयहरूमा आर्थिक कठिनाइ मात्र होइन, नयाँ विश्वविद्यालयमा भौतिक तथा बौद्धिक पूर्वाधारको समेत अभाव खड्किएपछि दुई किसिमले यसलाई सुधार्ने प्रयास भएको देखिन्छ । पूर्वाञ्चल र पोखरा विश्वविद्यालयका जनस्तरबाट सञ्चालन हुने प्रावधानलाई त्यसपछि खोलिएका विश्वविद्यालय ऐनबाट सावधानीपूर्वक हटाइयो । यसरी पूर्ण सरकारी स्वामित्वमा आएका विश्वविद्यालयहरूको पूर्वाधार विकास एवम् सञ्चालन खर्चको सम्पूर्ण दायित्व सरकारमा रहेको छ । सरकारले आफ्नै पहल र लगानीमा सञ्चालन गर्ने गरी ऐन पारित गरेर नयाँ विश्वविद्यालयहरूको घोषणा त गर्दै गयो तर आवश्यक पूर्वाधारको व्यवस्था गर्न भने सकेन । फलतः यी विश्वविद्यालय पनि त्यस्तै समस्यामा रुमलिए जुन अरू विश्वविद्यालयले भोगिरहेका थिए । सरकारले कतिसम्म गर्न सक्छ भन्ने लेखाजोखा नै नगरी पूर्ण सरकारी स्वामित्वमा विश्वविद्यालय ऐन पारित हुने तर उच्च पदाधिकारीको नियुक्तिबाहेक सरकारले पूर्ण जिम्मेवारी नलिने अवस्थामा विश्वविद्यालय धमाधम भने थपिइरहेका छन् ।टुप्पाबाट पलाएका विश्वविद्यालयलाई जरा हाल्न कठिन हुने देखिएपछि जग निर्माणको पनि कोसिस भएको छ । विश्व बैंकको सहयोगमा स्याटेलाइट प्रोग्राम भनेर विश्वविद्यालय निर्माणका लागि जग बसाल्ने लक्ष्यसहितको कार्यक्रम ल्याइयो । खास क्षेत्रमा चलिरहेको त्रिविको सबैभन्दा ठूलो क्याम्पसलाई केन्द्र बनाएर यसका वरिपरिका केही क्याम्पसलाई एउटा एकाइका रूपमा संगठित गर्ने कोसिस गरियो । केन्द्रीय क्याम्पसले झुन्डमा रहेका क्याम्पसहरूको परीक्षा सञ्चालन गर्ने कार्यबाट आरम्भ गरेर बिस्तारै प्रशासनिक र अन्य जिम्मेवारी लिँदै जाने र अन्ततः यो सिंगो एकाइलाई एउटा विश्वविद्यालयको रूप दिने योजना देखिन्छ । यो योजना सफल हुँदा भौतिक पूर्वाधार मात्र होइन, आवश्यक जनशक्ति र अनुभवसमेतको अभाव नखड्किईकनै नयाँ विश्वविद्यालय स्थापित हुँदै जाने आशा गरिएको हुन सक्छ । विश्व बैंकको रकम त खर्च भयो, तर योजना सफल भएन । यस्तो अवस्थालाई धेरैले स्पष्ट नीतिको अभावका रूपमा व्याख्या गर्छन् । सरसर्ती हेर्दा, नेपालको उच्च शिक्षामा नीतिगत अभाव वा अस्पष्टता भने देखिँदैन । नीतिले निर्धारण गरेको लक्ष्य र यसले निर्दिष्ट गरेको बाटो नपछ्याउनु चाहिँ समस्याको जड हो । २०७६ को शिक्षा नीतिले नै पनि नयाँ विश्वविद्यालय खोल्ने उद्देश्य र आवश्यक मार्गनिर्देश गरेकै भेटिन्छ ।शिक्षा क्षेत्रका धेरैको ठम्याइ के छ भने नेपालमा आवश्यकताको पहिचान र सम्भाव्यताको अध्ययनबिना राजनीतिक लहड र दबाबमा विश्वविद्यालयहरूको घोषणा हुँदै आएको छ । ऐन हेर्दा काठमाडौं, पूर्वाञ्चल र पोखराबाहेक सबै विश्वविद्यालय सरकारी पहल र लगानीमा खोलिएका देखिन्छन् । व्यवहारमा भने उच्च पदाधिकारीको नियुक्ति मात्र सरकारी दायित्व वा चासोको विषय रहेको भेटिन्छ । ऐन पारित भएपछि उपकुलपति र रजिस्ट्रार जस्ता पदाधिकारीको नियुक्ति हुन्छ र तिनले कार्यालयका लागि कोठाभाडामा खोज्न थाल्छन् । खर्च कम लाग्ने तर बढी विद्यार्थी पाउने सम्भावना भएका व्यवस्थापन, शिक्षा, कम्प्युटर साइन्स र इन्जिनियरिङ जस्ता विषयहरूबाट पढाइ सुरु गर्छन्, त्यो पनि प्रायः भाडाकै घरमा । यसरी आरम्भ गरिएका विश्वविद्यालयहरू आफ्नो विकासका लागि सरकारलाई दबाब दिइरहेका र सञ्चालन खर्च धान्न बढीभन्दा बढी कलेजहरूलाई सम्बन्धन दिन लागिपरेका भेटिन्छन् । यस्तो अवस्थामा पनि नयाँ विश्वविद्यालय खोल्ने क्रम भने जारी नै छ । यसका पछाडि दुइटा कारण देखिन्छन् । एउटा, नियुक्ति वा जागिरको सम्भावना, र अर्को, विकासको चाहना । आखिर प्रदेश सरकारहरूसमेत नयाँ विश्वविद्यालय घोषणा गर्न हौसिएका छन्, किन ? काम नपाएर अर्थात् काम देखाउन ।राजनीतिक व्यक्तिहरूको विकासका काम गरेर देखाउने हुटहुटी र बौद्धिक क्षेत्रका व्यक्तित्वहरूको नियुक्तिको चाहनाले पैदा गरेको दबाब नै नयाँ विश्वविद्यालय घोषणाको कारक हो । विश्वविद्यालय विकासको द्योतक हो । विश्वविद्यालय भर्तीकेन्द्र नै त होइनन् तैपनि नयाँ विश्वविद्यालयको स्थापनाले थुप्रै कामको सम्भावना बढाउँछ । घर भाडामा लगाउने र सानातिना पसल सञ्चालन गर्ने बढ्दै जाँदा यसवरिपरि सानोठूलो हिरको विकास हुन्छ । यी सब कारणले नयाँ विश्वविद्यालय खोल्ने कुराले राम्रै जनसमर्थन पनि पाउँछ । नेपालमा यसरी नै नयाँ विश्वविद्यालय खोल्नका लागि दबाब उत्पन्न भएको पाइन्छ । आवश्यकता र सम्भावना हेरेर योजनाबद्ध रूपमा होइन, भौतिक तथा बौद्धिक पूर्वाधारको व्यवस्था गरेर होइन, लगानीको स्रोतको समेत ख्याल नगरीकनै विश्वविद्यालय ऐन पारित हुँदै आएका छन् । उच्च शिक्षालाई समस्याग्रस्त बनाउने मुख्य कारक तत्त्वहरूमध्ये यो पनि एउटा हो ।ठीक यतिखेर आएर उच्च शिक्षाको चर्चा र चासो घट्दो विद्यार्थी संख्यामा केन्द्रित छ । एउटा भनाइ सुनिन थालेको छ अठार वर्षमाथिका युवा विदेश जाने, पचास वर्षमाथिका बूढाले कलेज खोल्ने । युवाहरू शैक्षिकभन्दा पनि आर्थिकराजनीतिक कारणले विदेशिएका भेटिन्छन् । विद्यार्थी भिसामा बाहिरिनेहरू विश्वविद्यालय वा पाठ्यक्रम रोजेर गएका हुँदैनन्, उनीहरूको चासो कुन देशको भिसा लाग्यो भन्नेमा मात्र रहने गरेको छ । विद्यार्थी भिसाले मात्र नेपालका कलेज र विश्वविद्यालयमा विद्यार्थी घटाएको भने होइन । विश्वविद्यालय मात्र होइन, कलेजहरू पनि जथाभावी अर्थात् सम्भाव्यताको अध्ययनबिना खुलिरहेका छन् । कुनै विश्वविद्यालयले सम्बन्धन खोल्यो भने कलेजका लागि निवेदन दिनेहरूको लर्को लाग्छ । सम्बन्धन दिने काम भने लाइसेन्स बाँड्ने जस्तो बनेको छ । एउटै सहरमा अनेक विश्वविद्यालयका एकैनासका कलेजहरू छन् । अहिले त दूरदराजका गाउँहरूमा पनि कलेजहरू खुलेका छन् । विद्यार्थी बाँडिनाले पनि कतिपय पुराना स्थापित कलेज वा विभागमा विद्यार्थीको अभाव हुन थालेको छ । कहिलेकाहीँ कलेजहरू मर्ज गर्ने कुरा पनि चर्चामा आउने गर्छ । विश्वका अधिकांश राम्रा विश्वविद्यालय आवासीय छन् । सम्बन्धन पनि आसपासका केही कलेजलाई मात्र दिने गर्छन् । हामीकहाँ परीक्षा सञ्चालन र अन्य थुप्रै प्रशासनिक कठिनाइ झेलेर भए पनि सबै विश्वविद्यालय मुलुकभरि फैलिने कोसिसमा हुन्छन् । यसरी हेर्दा सम्भावनाको ख्याल नगरी नाफामूलक व्यवसायका रूपमा वा श्रेय लिनका लागि मात्र विश्वविद्यालय वा कलेज खोल्ने काम तत्काल बन्द नगर्ने र यही प्रवृत्ति जारी रहने हो भने नेपालको उच्च शिक्षा अझ ठूला समस्यामा नपर्ला भन्न सकिन्न । अहिलेको परिस्थितिले त सम्पूर्ण उच्चशैक्षिक संस्थाहरूको पुनःसंरचनाको माग गरिरहेको देखिन्छ ।ढकाल पूर्वाञ्चल विश्वविद्यालयको अनुसन्धान केन्द्रका कार्यकारी निर्देशक हुन् ।"
राजतन्त्रको निरर्थक हाउगुजी,"२०७९ सालको प्रतिनिधिसभाको निर्वाचनमा आफूलाई गणतन्त्रको पक्षमा उभ्याउने दलहरूले कुल २७५ मध्ये २६१ सिट जितेका थिए । आफूलाई राजतन्त्रवादीको कित्तामा राख्न रुचाउने राप्रपाले जम्मा १४ सिट अर्थात् करिब ५ प्रतिशत सिट मात्र पाएको थियो । सार्वभौमसत्ता सम्पन्न जनताले निर्वाचनमार्फत आफ्नो अभिमत प्रकट गरेको वर्ष दिन मात्रै पुग्दै छ । करिब ३ करोड जनसंख्या भएको देशमा केही सय वा हजार मानिस सामाजिक सञ्जाल र सडकमा पोखिँदैमा गणतन्त्र समस्यामा परिहाल्दैन । नेपालमा गणतन्त्र न राजाको अनुकम्पाबाट रातारात बहाली भएको हो न त यो त्यति सजिलै हल्लिनेवाला छ । जनाधिकारका खातिर भएको दशकौं लामो संघर्ष, दसवर्षे जनयुद्ध र १९ दिने ऐतिहासिक जनआन्दोलनपछि भएको युगीन संविधानसभा निर्वाचनको करिब ९० प्रतिशत मतबाट यो हासिल भएको हो ।वंश परम्परामा आधारित राजतन्त्र आफैंमा कति अवैज्ञानिक र गलत छ भनेर बुझ्न धेरै सैद्धान्तिक विमर्श गर्नैपर्दैन, पृथ्वीनाराय शाहपछिका एक दर्जन शाही पुस्तालाई नियाल्दा काफी छ । स्वयं राजामहाराजाहरूले नै लेखेलेखाएको इतिहासमा समेत विभिन्न कालखण्डका राजालाई सन्काहादेखि बौलाहासम्म, भगौडादेखि वंशविनाश गर्ने हत्यारासम्मको संज्ञा दिइएको छ । पूर्वराजा ज्ञानेन्द्रकै भनाइलाई मान्ने हो भने कानुनी रूपमा उनीभन्दा अघिका राजा दीपेन्द्र आफ्ना मातापितासहित सारा सन्तान सखाप पार्ने हत्यारा थिए । कतिपय मानिसले भनेजस्तो केही गरी राजतन्त्र फर्किहालेछ भने पनि ज्ञानेन्द्रपछिका राजा उनका छोरा पारस हुनुपर्ने हुन्छ । काण्डैकाण्डको कुण्डमा चुर्लुम्मै डुबेर आफ्नो शरीरसम्म राम्ररी सम्हाल्न नसकिरहेका पारस आएर यो देश बचाइदेलान् भनी कल्पना गर्नसम्म सकिन्न ।कतिपय मानिस राजाको शासनलाई राजनीतिक स्थिरता र विकासको स्वर्णकाल भन्दै आत्मरतिमा रमाएको पाइन्छ । तर इतिहासका तथ्यहरूले त्यस्तो देखाउँदैनन् । पृथ्वीनारायणबाहेकका राजामहाराजाहरूको अधिकांश समय घातप्रतिघात, भयानक षड्यन्त्र, मोजमस्ती र तिकडमबाजीमा व्यथित भए । ३० वर्षे पञ्चायतकालमै जम्मा ३२ पटक प्रधानमन्त्री फेरिए । तीमध्ये कुनै एक जना मात्रले पनि पाँच वर्ष राजाको विश्वास प्राप्त गर्न सकेको देखिएन । जहाँसम्म विकासको सवाल छ, त्यसमा पनि कुनै संगति भेटिँदैन । राजाले सिंहासन छाडेर जाँदाको नेपाल समृद्ध र विकसित थिएन, विश्वकै दोस्रो गरिब देशका रूपमा चित्रित थियो । नेपालको संविधान२०७२ ले मुलुकलाई धर्मनिरपेक्ष घोषणा गरेको छ । एक थरी मानिसले कुत्सित राजनीतिक अभीष्ट पूरा गर्न धर्मनिरपेक्ष शब्दको गलत व्याख्या गरिरहेका छन् । हुन त नेपालको संविधान र राजनीतिक दलसम्बन्धी ऐनले धर्मका नाममा राजनीति गर्न वर्जित गरेको छ तर पनि जनताको धार्मिक आस्था र संवेदना भड्काएर आफ्नो राजनीतिक दुनो सोझ्याउन केही मानिस निरन्तर तल्लीन छन् । हिन्दुस्थानसमेत भनिने भारत संवैधानिक रूपमा धर्मनिरपेक्ष राज्य हो । बीपी कोइरालाले उस बेलै धर्मनिरपेक्ष राज्यको वकालत गरेका थिए । धर्मनिरपेक्ष भन्नुको अर्थ धर्म मास्ने वा धर्मविरुद्ध जाने कदापि होइन, केवल राज्यको धर्म हुँदैन, धर्म नागरिकको विषय हो, राज्य सबैप्रति समभावमा हुन्छ भनिएको मात्र हो । तर यसको मर्मलाई भ्रष्टीकरण गरेर गणतन्त्रलाई बदनाम गर्ने खेती निरन्तर छ । आखिर संविधानमै हिन्दु राज्य लेखिएको बेलाको नेपाल पनि समृद्धिको शिखरमा थिएन ।लोकतान्त्रिक गणतन्त्रलाई नकारात्मक ब्रान्डिङ गर्न उत्तरदायित्व र जवाफदेहीबिनाका सोसल मिडिया अग्रपंक्तिमा छन् । हिजो सबै चकाचक थियो र आज सबै खराब मात्रै छ भन्ने गलत भाष्य निर्माण गर्ने एक थरीको कोसिस छ । तर यो तथ्यविपरीत देखिन्छ । पक्कै जनताको अपेक्षाअनुरूप काम हुन सकेको छैन, तर यसको अर्थ गणतन्त्र आएपछि केही पनि राम्रो भएको छैन भन्ने होइन । कैयौं सकारात्मक काम पक्कै भएका छन् । २०६४ सम्ममा ५,४०० किलोमिटर कालोपत्रे सडक निर्माण भएकामा आज त्यसको लम्बाइ १६,६०० किलोमिटर पुगिसकेको छ । कालोपत्रे, ग्राभेल र कच्ची गरेर त ३३,७०० किलोमिटर सडक बनेको छ । २०६४ मा ५६ प्रतिशत परिवारको पहुँचमा रहेको विद्युत् आज ९२ प्रतिशत घरधुरीमा पुगेको छ । गणतन्त्रमा प्रवेश गर्नुअघि ५९५ प्रतिशत मात्र मोबाइल प्रयोगकर्ता रहेकामा आज त्यो संख्या बढेर १२२२५ प्रतिशत पुगेको छ । २०४८ को चुनावमा प्रतिनिधिसभामा ३९ प्रतिशत मात्र महिलाको उपस्थिति थियो, जुन आज ३३०९ प्रतिशत पुगेको छ । नेपालीको औसत आयु बढेर ७२ वर्ष पुगेको छ । प्रतिव्यक्ति आय सकारात्मक रूपमा बढेको छ । शिशु र मातृ मृत्युदर गुणात्मक रूपमा घटेको छ । हिजोका तुलनामा सरसफाइ र खानेपानीको पहुँच अभूतपूर्व रूपमा बढेको छ । जनताले आफ्ना घरआँगनमै गुनासो सुनाउने सरकार भेट्न थालेका छन् । के यी सबै सूचक हिजोका तुलनामा सकारात्मक छैनन् ?कुनै पनि राजनीतिक व्यवस्थाको मूल्यांकन गर्न १५ वर्ष ज्यादै छोटो समय हुन्छ । अझ नयाँ संविधान जारी भएको त जम्मा आठ वर्ष मात्र भएको छ । यहीबीच हामीले विस्मयकारी भूकम्प, अत्यासलाग्दो नाकाबन्दी र कहालिलाग्दो कोभिड कहरको पनि सामना गर्नुपर्यो । यसकारण पनि यस व्यवस्थाको समग्र सिंहावलोकन गरिहाल्ने र निष्कर्ष निकालिहाल्ने बेला भएको छैन । अवश्य पनि गणतन्त्रकालका सकारात्मक आयामहरूको चर्चा गर्दा यसभित्रका कैयौं नकारात्मक प्रवृत्ति नभएका होइनन्, तर गणतन्त्र नै त्यो व्यवस्था हो जसले आफूमाथि प्रश्न गर्न नागरिकलाई छुट मात्र दिँदैन उत्प्रेरितसमेत गर्दछ । जबकि हिजो प्रश्न गर्न पाइँदैनथ्यो ।सिंगो राष्ट्रले आत्मसात् गरेको प्रणालीका पक्षमा आफू रहेको जनाउ दिन सडकमा दैनिक हाजिर लगाइरहनुपर्दैन । लोकतान्त्रिक गणतन्त्रलाई त जीवन पद्धतिका रूपमा अवलम्बन गर्ने हो । गणतन्त्रले नै दिएको सुविधा प्रयोग गर्दै केही सय मानिस सडकमा आउँदैमा गणतन्त्र खतरामा पर्दैन । आलोचनायुक्त गणतन्त्रको विकल्प परिष्कृत र उन्नत गणतन्त्र नै हो । त्यसैले गणतन्त्रका संवाहक शक्तिहरूले आफूलाई भ्रष्टाचारविरुद्ध र सुशासनका पक्षमा सतीसालझैं उभ्याउन सक्नुपर्दछ । विकास र समृद्धिका माध्यमबाट गणतन्त्रको उज्यालो जनताका घरआँगनमा पुर्याउनुपर्दछ । बेरोजगारी र सामाजिक निराशाले आक्रान्त युवाहरूलाई स्वरोजगार र उद्यमशीलताको बाटो देखाउनुपर्दछ । संविधानले ग्यारेन्टी गरेको शिक्षा, स्वास्थ्य र रोजगारीको मौलिक हक कार्यान्वयनको बाटो खोज्नुपर्दछ ।बस्नेत राष्ट्रिय युवा परिषद्काकार्यकारी उपाध्यक्ष हुन् ।"
भ्रष्टाचार निको नहुने रोग,"हामीलाई भ्रष्टाचार मन पर्दैन तर काम नगरीकन एकै पटक धनी बन्न मन पर्छ । रातारात धनी बन्नेलाई सबैले सम्मान गर्छौं । उसकै सामाजिक प्रतिष्ठा उच्च हुन्छ । श्रम गर्नेलाई सम्मान गर्न सिकेका छैनौं हामीले । जसले परिश्रम गर्दछ, दस नङ्ग्रा खियाएर जीवन धानेको हुन्छ, उसलाई हजुरतपाईं भन्न लाज लाग्छ हामीलाई । सम्बन्धहरू जोड्ने औषधि मान्न थालिएको छ पैसालाई । श्रीमान्श्रीमतीको सम्बन्ध, अभिभावकसन्तानको सम्बन्ध, साथीभाइको सम्बन्ध पैसामै टिकेको हुँदा हाम्रो समग्र चेतनाले नै भ्रष्टाचारलाई पूजा गरिरहेको छ । जबसम्म हामी श्रम नगरीकन कमाइएको पैसालाई सम्मान गरिरहन्छौं तबसम्म भ्रष्टाचारको जालो टुट्दैन । हामीसँग धेरै कुरा भ्रष्टाचारविरोधी छन् । संविधान भ्रष्टाचारविरोधी छ । भ्रष्टाचारविरुद्ध नियमनकारी निकायहरू छन् । कानुनहरू छन्, विधिविधान छन् । सरकारी नारा नै, सरकारी शपथ नै छ म आफूले भ्रष्टाचार गर्दिनँ र अरूलाई पनि भ्रष्टाचार गर्न दिन्नँ । भ्रष्टाचारको विरोधमा मीठो र चर्को भाषण गर्न कोही नेता कम छैनन् । हाम्रा सबै सार्वजनिक खरिद प्रक्रियाहरू, खरिद कानुन भ्रष्टाचारविरोधी छन् । यति हुँदा पनि नेपाल भ्रष्ट मुलुकको प्रायः अग्रस्थानमै पर्छ । हाम्रो संस्कार, हाम्रो चेतना, हाम्रो बुझाइ, हाम्रो कार्यशैली अनि हाम्रो सिंगो संस्कृति नै भ्रष्टाचारमैत्री भइदिनाले यस्तो भएको हो । काम केही नगर्ने तर कुरा ठूला गर्नुपर्ने, खाना मीठो चाहिने, घर ठूलो र गाडी सानदार चाहिने भएको छ हामीलाई । अल्छी तिघ्रो, स्वादे जिब्रो उखान वास्तवमा हाम्रै लागि बनेको हो । कानुन, शपथ, संघसंस्था आदि भ्रष्टाचारीविरोधी हुँदैमा भ्रष्टाचार घट्ने भए नेपाल अहिले सबैभन्दा कम भ्रष्टाचार गर्ने मुलुकमा हुन्थ्यो । तर भ्रष्टाचार न्यूनीकरण कानुनमा लेखेर, चर्का भाषण गरेर हुने होइन । यसका लागि त हरेक नागरिकमा श्रम गर्ने र श्रमको सम्मान गर्ने संस्कारको विकास हुनु जरुरी छ । त्यस्तो नभएसम्म मुखले जतिसुकै भ्रष्टाचार गर्दिनँ भने पनि मौका मिल्नासाथ भ्रष्टाचार गर्नका लागि साम, दाम, दण्ड, भेद सबै अस्त्रको प्रयोग गरिन्छ । त्यस्तै, आफ्नाले गरे चमत्कार, अर्काले गरे भ्रष्टाचार भन्ने कुसंस्कृतिको अन्त्य हुनु आवश्यक छ ।मुलुकमा अहिले नीतिगत भ्रष्टाचारले व्यापकता पाएको छ । संघीयतासँगै सिंहदरबारको भ्रष्टाचार विकेन्द्रीकरण भएर गाउँगाउँ पुगेको छ । तीनै तहका सरकारमा मुलुकको विकासका लागि प्रतिस्पर्धा हुनुपर्नेमा उल्टै भ्रष्टाचार गर्नमा नै तँछाडमछाड चलिरहेको छ । जुनसुकै तन्त्र आए पनि बेमौसमी बाजा बजाएर जनताका आँखामा छारो हाल्ने काम मात्रै भएको छ । हाम्रा कतिपय चाडपर्व, रीतिरिवाज, प्रथा, परम्पराहरू नै भ्रष्टाचारमैत्री छन् । उदाहरणका लागि, दाइजो प्रथा एक त राम्रो होइन, यसलाई घटाउँदै र हटाउँदै लानुपर्छ, अर्को यदि दाइजो नै दिनैपर्ने भए कमजोर आर्थिक अवस्था भएकाले पाउनुपर्छ, ताकि आफ्नो छोरीज्वाइँको सुरुआती जीवन धान्न सजिलो होस् । तर, व्यवहारमा यस्तो गरिँदैन । जो सम्पन्न छ, जो धनी छ, उसैलाई थुप्रै दाइजो दिने गरिन्छ । आफन्तइष्टमित्रमा जसको आर्थिक अवस्था कमजोर छ, उसलाई सहयोग गर्नुपर्ने हो तर गरिँदैन । उल्टै हेला गरिन्छ । दक्षिणाको सवालमा सम्पन्नलाई नै धेरै र विपन्नलाई थोरै दिइन्छ । धनी पाहुना आउँदा ऋण खोजेरै भए पनि मीठो खाना पकाइन्छ भने, गरिब अतिथि आउँदा मिष्टान्नको मात्रा कम हुन्छ । यहींनेर हामी चुकिरहेका छौं । हाम्रो सोच नै भ्रष्ट छ । सोचमै खोट छ । पद र पावर हुनेले कानुन किन्ने, नीति किन्ने, विधि किन्ने, पद्धति किन्ने, संस्कार किन्ने, न्याय किन्ने अनि सिंगो संस्कृति नै किन्ने अभ्यास रहुन्जेल भ्रष्टाचार घट्न सक्दैन ।अचेल सदाचार र नैतिकता सर्वत्र हराउँदै गएको छ । सरकार, निजी क्षेत्र, नागरिक समाज, संघसंस्था, सहकारी, राजनीतिक दललगायत समग्र पक्षमै भ्रष्ट सोच छ, शैली छ, व्यवहार छ । मुखले एक थोक भनेर अर्को थोक गर्नमा हामी खप्पिस छौं । हामी सबैमा इमानको खडेरी छ । जबसम्म हाम्रा आनीबानी, व्यवहार र संस्कारमा सदाचार र नैतिकताले प्रवेश पाउँदैनन्, तबसम्म भ्रष्टाचारविरोधी संस्कृति निर्माण हुन सक्दैन । मुलुकको शासन चलाउने प्रमुख पात्र राजनीतिक दलहरू र तिनका सहयोगी कर्मचारीहरूलाई न सुशासन चाहिएको छ न त भ्रष्टाचारमैत्री वातावरण । दुवैको अभीष्ट मौकामा चौका हान्न पाए हुन्थ्यो भन्ने नै रहँदै आएको छ । यस्तो प्रवृत्ति बढ्दै गए भोलि न रहे बाँस न बजे मुरली जस्तो अवस्था नआउला भन्न सकिन्न । असल आचरण खासमा त परिवारभित्रबाटै हराउँदै गएको छ । परिवारमै जुन सन्तानले बढी पैसा कमाउँछ, उसैले मायाममता बढी पाउँछ । उसले छिट्टै कसरी पैसा कमायो भनेर सोधखोज गर्नुको सट्टा जसरी हुन्छ छिट्टै पैसा कमाएस् भन्दै आशीर्वाद दिइन्छ । जबसम्म मौका पर्दैन, हामी सबै संस्कारी देखिन्छौं, तर आफ्नो पालो आयो कि चान्समा डान्स गर्न ढिलो गर्दैनौं । यस्तै प्रवृत्तिले गर्दा भ्रष्टाचार कहिल्यै निको नहुने सामाजिक रोग बनेको छ । के उचित, के अनुचित, लेखाजोखा गर्ने प्रवृत्ति नै छैन । फलानोले गर्यो भने मैले गर्न किन नहुने ? भने जस्तो अवस्था छ ।अन्त्यमा, अब तीनै तहका सरकारको जिम्मेवारी भ्रष्टाचारविहीन संस्कृति र समाजको निर्माण हुनुपर्छ । यसका लागि सम्पूर्ण नागरिकले हातेमालो गर्दै अगाडि बढ्नु जरुरी छ । जब हामी भ्रष्टाचाररहित मन, वचन र कर्ममा रमाउन थाल्छौं तब मात्र भ्रष्टाचार न्यूनीकरणले गति लिन थाल्छ ।"
एकपछि अर्को उद्योगको बिजुली काट्दै प्राधिकरण,"ॅबिलमै नभएको महसुल असुल्न खोजियो यसैबीच नेकपा एमालेका अध्यक्ष केपी शर्मा ओलीले डेडिकेटेड फिडर तथा ट्रंकलाइनको बक्यौता उठाउन उद्योगीहरूको लाइन काटेकोप्रति असन्तुष्टि जनाएका छन् । बिलमै नभएको महसुल सरकारले असुल्न खोजेको उनको भनाइ छ । बिलमा नभएको कुरा सरकारले कसरी असुल्ने ? डेडिकेटेड लाइन त जोड्यो । तर लोडसेडिङ गर्यो । लाइन जोड्दैमा विद्युत् खपत हुँदैन नि, उनले भने, डेडिकेटेड र ट्रंकलाइनमार्फत विद्युत् आपूर्ति गरेको छ भने खपतको मात्र महसुल लिनुहोस् । तार जोडेको छ, बिजुली दिएको छैन भने केको पैसा उठाउनुहुन्छ ? उद्यमीव्यवसायी तड्पिरहेका बेला सरकार स्वयंले लाइन काटेर उद्योग बन्द गर्न नमिल्ने उनको भनाइ छ । संघसंगठन, सम्बन्धित निकाय र सरकारबीच छलफल गरेर तथ्य प्रमाणका आधारमा खपत गरेको विद्युत्को महसुल लिने र खपत गरेको छैन भने नलिने व्यवस्था गर्नुपर्ने उनले जनाए । उद्यमीले देशमा लोडसेडिङ अन्त्य भइसकेपछि डेडिकेटेड फिडर र ट्रंकलाइनबाट विद्युत् आपूर्ति लिन प्राधिकरणमा आवेदन नदिए पनि प्राधिकरणले ६७ प्रतिशतसम्म महसुल थपी बिल पठाएको र बिजुली उपभोग गरेको प्रमाण दिन नसकेको तर्क गरिरहेका बेला प्राधिकरणबाट गुनासो सम्बोधन नगरी लाइन काट्नु दुःखद रहेको नेपाल समुद्रपार निकासी पैठारी संघले जनाएको छ । मन्दीको चपेटामा परेको अर्थतन्त्र र कठिन परिस्थितिको सामना गरिरहेको उद्योग व्यवसायमा गम्भीर धक्का लाग्ने र उद्यमी व्यवसायीको मनोबल अझै खस्किने संघको निष्कर्ष छ । प्रधानमन्त्रीबाट लाइन काट्ने निर्देशन हुनु र प्राधिकरणले लाइन काट्दा सिंगो निजी क्षेत्र त्रस्त बनेको संघका महासचिव अनिलकुमार अग्रवालले बताए । उद्योग व्यवसायका लागि उपयुक्त वातावरण दिएर मुलुकलाई आर्थिक समृद्धितर्फ अगाडि बढाउने सन्दर्भमा अभिभावकीय भूमिका खेल्नुपर्ने सरकार र सरकारी निकायबाटै व्यवसायीलाई तर्साउने खालको कदम चालिँदा देशको सर्वांगीण विकासका लागि अत्यावश्यक स्वदेशी र विदेशी लगानी प्रभावित हुने संघको दाबी छ । विद्युत् आपूर्ति काटिएका उद्योगमा तत्काल आपूर्ति सुरु गर्न र थप उद्योगमा आपूर्ति नरोक्न संघको माग छ । राज्यशक्तिको आडमा निजी क्षेत्रमाथि गरिने ज्यादतीले तत्काल राज्यले केही राजस्व प्राप्त गरे पनि दीर्घकालमा यसको दुष्परिणाम निकै भयावह हुन सक्ने भन्दै संघले ध्यानाकर्षण गराएको छ ।"
छानबिन समिति गठन माग,"भैरहवा (कास) डेडिकेटेड र ट्रंकलाइन बक्यौताको विवादमा परेका रूपन्देहीका झन्डै दुई दर्जन उद्योग सञ्चालकले डेडिकेटेड र ट्रंकलाइन बापतको भुक्तानी बक्यौता देखाई विद्युत् लाइन काट्न थाल्नु अन्यायपूर्ण व्यवहार भएको भन्दै समाधानका लागि उच्चस्तरीय छानबिन समिति गठनको माग गरेका छन् । सिद्धार्थनगर उद्योग वाणिज्य संघले आइतबार भैरहवामा आयोजना गरेको पत्रकार सम्मेलनमा सहभागी व्यवसायीले डेडिकेटेड र ट्रंकलाइनका लागि उद्योगका तर्फबाट कुनै पनि मागै नगरिएको र यसखालको विद्युत् पनि उपभोग नगरिएको दाबी गरे । यस खालको बिजुली उपभोग गरेको भए प्रमाणसहित भुक्तानीका दाबी गर्न उनीहरूले नेपाल विद्युत् प्राधिकरणलाई चुनौती दिए । मागै नगरेको र उपभोग पनि नगरेको विद्युत्लाई डेडिकेटेड र ट्रंकलाइनको दायरामा पार्नु गैरकानुनी र अन्यायपूर्ण व्यवहार हो, नेपाल उद्योग वाणिज्य महासंघका उद्योग समिति सभापति तथा अर्घाखाँची सिमेन्ट उद्योगका सञ्चालक राजेश अग्रवालले भने, यसबारे यथार्थ पत्ता लगाई समस्याको निकासका लागि सरकारीस्तरबाट उच्चस्तरीय छानबिन समिति गठन गरियोस् ।३० देखि ४० प्रतिशत क्षमतामा उद्योग चलेको अहिलेको अवस्थामा हचुवामा सबै उद्योगलाई डेडिकेटेड र ट्रंकलाइनको दायरामा पारेर जबर्जस्ती असुलउपर गर्न खोजिए उद्योग बन्द गर्नुको विकल्प नभएको उनले बताए । व्यवसायीको वास्तविक समस्या बुझ्ने र समाधानका लागि सरकारीस्तरबाट पहल नगरे आन्दोलनमा जाने सिद्धार्थ उद्योग वाणिज्य संघको चेतावनी छ । यस विषयमा संघका तर्फबाट प्रधानमन्त्रीसमक्ष डेलिगेसन जाने र समाधानका लागि पहल नगरिए २३ वटै उद्योग बन्द गरेर आन्दोलनमा जानुको विकल्प नभएको संघका अध्यक्ष ठाकुरकुमार श्रेष्ठले बताए ।"
"पेट्रोलियम, पाम र सोयाबिन तेल कम आउँदा आयात घट्यो","(काठमाडौं)पेट्रोलियम पदार्थ, कच्चा पाम र सोयाबिन तेलको आयातमा कमी आउँदा समग्र आयात व्यापार घटेको छ । चालु आर्थिक वर्षको पहिलो ५ महिनामा ६ खर्ब ४२ अर्ब २० करोडको आयात भएको भन्सार विभागको तथ्यांक छ । यो रकम आर्थिक वर्ष ०७९८० को पहिलो ५ महिनाको तुलनामा ३३९ प्रतिशतले कमी हो । चालु आर्थिक वर्षको पहिलो ५ महिनामा ६ खर्ब ६४ अर्ब ७४ करोडको वस्तु आयात भएको छ । समग्र आयातमा कमी हुनुको प्रमुख कारण पेट्रोलियम र क्रुड खाने तेलको आयातमा कमी आउनु रहेको सरोकारवाला बताउँछन् । आयात व्यापारमा पेट्रोलियम पदार्थ पहिलो नम्बरमा पर्छ । गत आर्थिक वर्षको पहिलो ५ महिनाको तुलनामा चालु आर्थिक वर्षको सोही अवधिमा सवा ५ अर्बको पेट्रोलियम पदार्थ, २२ अर्ब १५ करोड रुपैयाँको क्रुड पाम र सोयाबिन तेलको कच्चा पदार्थ आयात घटेको भन्सार विभागको तथ्यांक छ । यस अवधिमा डिजेल, पेट्रोल, हवाई इन्धन र ग्यास गरी १ खर्ब ११ अर्ब ७६ करोडको आयात भएको छ । ०७९८० को पहिलो ५ महिनामा १ खर्ब १७ अर्ब २ करोडको पेट्रोलियम आयात भएको थियो । चालु आर्थिक वर्षको पहिलो ५ महिनामा ७ अर्ब २१ करोडको क्रुड सोयाबिन र ५ अर्ब ६५ करोडको क्रुड पाम तेल आयात भएको छ । जब कि ०७९८० को पहिलो ५ महिनामा २० अर्ब ६८ करोडको क्रुड सोयाबिन, १४ अर्ब ३३ करोडको क्रुड पाम तेल आएको थियो । पेट्रोलियम, क्रुड सोयाबिन र पाम तेल गरी २७ अर्ब ४१ करोड रुपैयाँ आयात घट्दा समग्र आयात व्यापारमा प्रभाव परेको हो । पेट्रोलियम पदार्थको आयात घट्नुको कारण विद्युतीय गाडीमा प्रोत्साहनको नीति हुन सक्ने जानकार बताउँछन् । पाँच महिनाको तुलनामा झन्डै ३ गुणाले विद्युतीय सवारी आयात बढेको विभागको तथ्यांक छ । विभागका अनुसार गएको पाँच महिनामा ३ हजार ६ सय ७५ थान विद्युतीय कार, जिप, भ्यान आयात भएका छन् । गत आर्थिक वर्षको यही अवधिमा १ हजार ३ सय ५३ थान विद्युतीय कार, जिप र भ्यान आएका थिए । पेट्रोलियम सवारीको विकल्पमा अहिले इलेक्ट्रिक सवारी आएका छन् । विभागको तथ्यांकले पनि यसैलाई पुष्टि गर्छ, पूर्वउद्योग सचिव चन्द्र घिमिरेले भने, क्रुड सोयाबिन र क्रुड पाम तेलको आयातमा कमी देखिन्छ । यस्ता तेलको कच्चापदार्थ आयात कम हुँदा त्यसको प्रभाव निर्यातमा पनि परेको छ । चालु आर्थिक वर्षको पहिलो ५ महिना मात्रै नभई पछिल्लो २ महिनाको आयात व्यापार क्रमशः घट्दो रहेको विभागको तथ्यांक छ । अर्थतन्त्र शिथिल अवस्थामै रहेको घिमिरे बताउँछन् । अर्थतन्त्र चलायमान हुन सकेको छैन । विकास निर्माणका लागि आउने सामान आयातमा आएको कमीले पनि यसमा प्रभाव पारेको बताइन्छ । खाद्यवस्तुको आयात घट्नु सकारात्मक हो, । यसले स्वदेशमै उत्पादन बढेको देखाउँछ । तर तथ्यांकले खाद्यवस्तुभन्दा कच्चापदार्थ आयात र विकास निर्माणमा चाहिने वस्तुको आयात घटेको देखिन्छ, पूर्वसचिव घिमिरेले भने, मुलुकको व्यापारको अवस्थाले अर्थतन्त्र अझै सकारात्मक अवस्थामा देखाउँदैन । सर्वसाधारणसँग पैसा नभएर पनि आयात र उपभोग घटेको जानकार बताउँछन् । निर्यात व्यापार पनि सन्तुष्ट हुने अवस्थामा नरहेको विभागले जनाएको छ । गत आर्थिक वर्षको पहिलो ५ महिनाको तुलनामा यस वर्षको सोही अवधिमा निर्यात व्यापार ६०९ प्रतिशतले घटेको छ । गत आर्थिक वर्षको पहिलो ५ महिनामा ६७ अर्ब ३० करोडको निर्यात भएको वस्तु अहिले ६३ अर्ब २० करोडमा झरेको छ । निर्यात बढाउनकै लागि सरकारले तुलनात्मक लाभका वस्तु घोषणा गरेको छ । तर ती वस्तुबाट सरकारले फाइदा लिन सकेको छैन । निर्यातको क्रममा गुणस्तरीय वस्तु दिन सकेको पनि छैन । प्रयोगशालाको पनि समस्या भएकै कारण निर्यात बढ्न नसकेको घिमिरेले जनाए । निर्यात बजारमा क्रुड सोयाबिन, पाम र सनफ्लावर तेलको भूमिका महत्त्वपूर्ण रहन्छ । तेस्रो मुलुकबाट आयात हुने यी तेल व्यवसायीले रिफाइन गरेर भारत निर्यात गर्छन् । तर चालु आर्थिक वर्षको पहिलो ५ महिनामा यी वस्तुको आयात पनि घटेको छ, जसले गर्दा निर्यात व्यापार पनि घटेको छ । पछिल्लो समय गलैंचा र कार्पेटको निर्यात पनि घटेको पूर्वसचिव घिमिरेले जनाए । आयात र निर्यात घट्दा समग्र व्यापार घाटामा पनि कमी आएको छ । विभागका अनुसार ५ महिनामा व्यापार घाटा ३०९ प्रतिशतले घटेर ५ खर्ब ७९ अर्ब पुगेको छ ।"
"अब फरक खेल, पालो प्लेअफको","(काठमाडौं)खेलाडीले खेल्दैन मात्रै । धेरै त्याग र समर्पण पनि गर्नुपर्ने हुन्छ । काठमाडौं रेजर्सले अन्तिम लिग खेल ललितपुर सिटी एफसीको सामना गर्दा जित्नै पर्ने दबाब थियो । जित्यो पनि, १० । त्यसमा निर्णायक गोल गरेका थिए, क्यामरुनी खेलाडी आन्द्रेस निआले । पूरा खेलमा उनी छाए । खेलपछि ड्रेसिङ रुममा आएर मात्र उनले टिमसामु त्यस्तो कुरा सुनाए, जसले गर्दा सबै स्तब्ध रहे । भएको के थियो भन्दा निआकी ६ महिनाकी छोरीको खेलको अघिल्लो रात निधन भएको रहेछ । तर खेल अगाडि उनले त्यस्तो केही पनि सुनाएनन् । उनको फुटबलप्रतिको समर्पणको हामी उच्च मूल्यांकन गर्छौं, हामी अबका खेल उनकै लागि भए पनि जित्न चाहन्छौं, काठमाडौंका प्रशिक्षक बालगोपाल महर्जनले सुनाए । नेपाल सुपर लिग (एनएसएल) सोमबारदेखि नयाँ चरणमा प्रवेश गर्दै छ । अहिलेसम्म जति खेल भए, ती लिग चरणका थिए । अब फरक खेल । पालो प्लेअफको । प्लेअफ पुगेका चारै टिमले पुराना खेल बिर्से हुन्छ, अब एक खास खेलमा जसले राम्रो खेल्यो, त्यसले जित्यो ।सोमबारको पहिलो खेल क्वालिफायर रहेको छ, त्यसमा पोखरा थन्डर्स र धनगढी एफसी भिड्ने छन् । लिग चरणमा पोखरा शीर्ष स्थानमा रहेको थियो भने धनगढी दोस्रोमा । यो खेल जित्ने सिधै फाइनल पुग्नेछ । हार्नेसामु एक थप मौका हुनेछ । मंगलबार इलिमिटेर हुनेछ । त्यसमा डिफेन्डिङ च्याम्पियन काठमाडौं र ललितपुर सिटी एफसी खेल्नेछन् । उनीहरू तेस्रो र चौथो स्थानमा रहे । यसमा जित्नेले दोस्रो क्वालिफायर खेल्नेछ र उसको प्रतिद्वन्द्वी पहिलो क्वालिफायरमा हार्ने हुनेछ । खेल हुनेछ, बिहीबार । शीर्ष चारमा रहेका टिममध्ये ठीक लयमा पोखरा मात्रै छ । अन्य तीनै टिम लिग चरणको अन्त्यमा लय गुमाएका हुन् । त्यस अर्थमा सायद पोखरा फाइनलका लागि सबैभन्दा बलियो प्रत्याशी देखिन्छ । आखिरमा पोखरा त्यही टिम हो, जसलाई प्रतियोगिता अगाडि खासै बलियो मानिएको थिएन । हाम्रा उद्देश्य फाइनल प्रवेश नै हो, प्रशिक्षक नवीन न्यौपानेले आइतबार भने, एउटा तथ्य के निश्चित छ भने यो काम सजिलो हुन्न । उनको आशय थियो, प्रतियोगितामा जति पनि टिमले खेले, सबै उस्तै बराबरका रहे । यसमा धनगढीका प्रशिक्षक युगलकिशोर राईसमेत रहे । अझ उनले प्रतियोगिताकै प्रशंसा पनि गरे । उनले भने, मैले अहिलेसम्म नेपालमा भएका जति पनि प्रतियोगिता हेरेको छु अथवा खेलेको छु, त्यसमध्ये अहिलेको एनएसएल धेरै राम्रो । प्लेअफ खेलेका टिम राम्रो खेलेर नै यहाँसम्म पुगेका हुन् । त्यसैले म सबैलाई विश्वास दिलाउन चाहन्छु, भोलिको खेल अब्बल दर्जाको हुनेछ ।पोखराले लिग चरणका पछिल्ला तीन खेलमध्ये दुईमा जित निकालेको छ भने एकमा बराबरी । धनगढीले भने पछिल्ला तीन खेलमा दुई बराबरी खेलेको छ, अनि एकमा हार । यस्तै स्थिति काठमाडौंको पनि छ । पछिल्ला तीन खेलमा एकएक हार, बराबरी र जित छन् । काठमाडौंका प्रशिक्षक महर्जन भन्छन्, हाम्रो पहिलो लक्ष्य प्लेअफ पुग्नु नै थियो, हामीले त्यही काम गरेका छौं । हामीले सुरुदेखि भन्दै आएका छौं, काठमाडौं पछिल्लो संस्करणको विजेता हो, त्यसैले हामीले त्यसैअनुसार खेल्नेछौं । र, कुरा रह्यो ललितपुरको । भाग्यमानी मान्नुपर्छ, ललितपुरलाई । तीन टिमको समान १० अंक रहे पनि ललितपुर नै प्लेअफ पुगेको छ । उसका पछिल्ला तीन खेलमा त दुई हार र एक बराबरी मात्रै छ । अझ यी तीन खेलमा उसले कुनै गोल खाएको छैन । अब पनि अगाडि बढ्ने हो भने उसलाई भाग्य होइन, उत्कृष्ट प्रदर्शनकै आवश्यकता पर्नेछ । किन ललितपुर खराब लयमा छ त ? सायद प्रतिद्वन्द्वी टिम बलियो भएर पनि हुन सक्छ, प्रशिक्षक इयान एन्ड्र्यु गिलानी मान्छन् ।तर गम्भीर हुँदै उनी थप्छन्, अब प्रतियोगिता अर्को चरणमा पुगेको छ । पछिल्ला केही खेलमा हाम्रो प्रदर्शन पक्कै पनि राम्रो रहेन । त्यसमा हामीले सुधार गर्नेछौं । यो टिमलाई लिएर एउटा तथ्य भने निश्चित छ, पूरा प्रतियोगितामा यो जत्तिको दशरथ रंगशाला तताउने अर्को कोही छैन । रंगशाला त्यही टिम मात्र पर्वको मौसममा ढल्ने गर्छ, जति बेला ललितपुरले खेलिरहेको हुन्छ । के उसले यसलाई निरन्तरता दिन सक्छ त ? विश्वास गरौं, अबका दुई क्वालिफायर र एक इलिमिनेटरले अझ बढी रौनकता, सनसनी र उत्साह ल्याउनेछ ।"
२६ औं एनएसए कप पौडी बुधबार,"काठमाडौं (कास) नेपाल पौडी संघ र वाग्मती प्रदेश खेलकुद विकास परिषद्को संयुक्त आयोजनामा २६ औं एनएसए (नेपाल पौडी संघ) कप राष्ट्रिय पौडी प्रतियोगिता बुधबार र बिहीबार हुने भएको छ । सातदोबाटोस्थित वातानुकूलित (हिटिङ) पौडी पोखरीमा आयोजना हुने प्रतियोगितामा उमेर समूह र खुला गरी कुल ५१ विधामा प्रतिस्पर्धा हुने नेपाल पौडी संघका अध्यक्ष अशोक बज्राचार्यले जानकारी गराए ।उमेर समूहअन्तर्गत १० वर्षमुनि, १२ वर्षमुनि, १४ वर्षमुनि र १७ वर्षमुनिको ५० मिटर फ्रिस्टायल, ब्याक स्ट्रोक, बटरफ्लाई र ब्रेस्ट स्ट्रोक तथा ४ गुणा ५० मिटर फ्रिस्टायल रिले र खुलातर्फ ५० मिटर, १०० मिटर, २०० मिटर फ्रिस्टायल, ५० मिटर र १०० मिटर ब्याकस्ट्रोक, बटरफ्लाई र ब्रेस्ट स्ट्रोक विधामा प्रतिस्पर्धा गरिनेछ ।उमेर समूह र खुला गरी करिब १५० खेलाडीहरूले उपाधिका लागि प्रतिस्पर्धा गर्ने अध्यक्ष बज्राचार्यले बताए । उमेर समूहमा उत्कृष्ट अंक हासिल गर्ने शीर्ष ३ टिमलाई च्याम्पियनसिप ट्रफी प्रदान गरिनेछ । नेपालमा वातानुकूलित पौडी पोखरीको निर्माणपश्चात् नेपाल पौडी संघले पहिलो पटक चिसो मौसममा राष्ट्रिय पौडी प्रतियोगिता आयोजना गर्न लागेको हो । वातानुकूलित पौडी पोखरीको निर्माणले नेपालमा अब जुनसुकै मौसममा पनि प्रशिक्षण गर्न र प्रतियोगिता आयोजना गर्न सकिने भएको छ । जसले आगामी दिनमा नेपाली खेलाडीहरूको क्षमता अभिवृद्धिमा निकै नै सहयोग पुग्ने अध्यक्ष बज्राचार्यले बताए ।"
एपीएफ र कोशीको यात्रा निरन्तर,"काठमाडौं (कास) सशस्त्र प्रहरी बल (एपीएफ) क्लब र कोशी प्रदेशले प्रधानमन्त्री कप महिला राष्ट्रिय क्रिकेट प्रतियोगितामा विजयको क्रमलाई जारी राखेका छन् । लगातार तेस्रो जित निकाल्ने क्रममा एपीएफले लुम्बिनी प्रदेशलाई ९० रनले र कोशीले मधेश प्रदेशलाई ६९ रनले पराजित गर्यो । ओपनर ममता चौधरीले ५८ बलमा ५९ र इन्दु बर्माले ५१ बलमा अविजित ७० रन बनाएपछि एपीएफले मूलपानी क्रिकेट मैदानमा निर्धारित २० ओभरमा ३ विकेट गुमाई १ सय ५१ रन बनायो । ममताले ५ चौका तथा इन्दुले ७ चौका र १ छक्का प्रहार गरे । कप्तान सीता रानामगर ९ र राजमती ऐरी २ रनमा आउट भएकी थिइन् । गण्डकीकी सरस्वती पुन र शर्मिला रोक्काले ११ विकेट लिइन् ।जवाफमा लुम्बिनीले ९ विकेट गुमाई ६१ रनमात्र बनाउन सक्यो । ओपनर लक्ष्मी चौधरीले २८ रन बनाउनुबाहेक अन्यले दोहोरो स्कोर बनाउन सकेनन् । उनले ४९ बल खेल्दै २ चौका प्रहार गरिन् । एपीएफबाट इन्दुले ३, बिनु बुढाले २ तथा रेखा रावल, करुणा भण्डारी र सीताले ११ विकेट लिए । रुविना क्षत्रीले ५७ रन बनाएपछि कोशीले १२९४ को स्कोर बनाएको थियो । उनले ६४ बल खेली ९ चौका प्रहार गरिन् । अप्सरी बेगमले ४१ बल खेली ७ चौकासहित ३९ रन बनाइन् भने सबनम राई १६ रनमा अविजित रहिन् । मधेशबाट मीना महतोले २ तथा पूजा महतो र सरस्वती कुमारीले ११ विकेट लिए । मधेशले जवाफमा ९ विकेट गुमाई ६९ रनमात्र बनाउन सक्यो । साना प्रवीण ४१ बल खेली ३ चौका प्रहार गर्दै २७ र आरती महतोले १८ रन बनाए । कोशीकी सबनम र अलिशा खडियाले २२ तथा संगीता राई र रुविनाले ११ विकेट लिए । सुदूरपश्चिम र वाग्मती प्रदेशले ३ खेलमा दोस्रो विजय निकालेका छन् । सुदूरपश्चिमले कर्णालीलाई ८१ रनले र वाग्मतीले गण्डकीलाई ४ विकेटले पराजित गर्यो । कविता जोशीले अविजित ७८ रन बनाएपछि सुदूरपश्चिमले त्रिवि क्रिकेट मैदान कीर्तिपुरमा १५१४ को स्कोर बनाएको थियो । कविताले ५० बल खेली १० चौका र १ छक्का प्रहार गरेकी थिइन् । सम्झना खड्का ११ र कप्तान रीतु कनोजिया १० रनमा आउट भए । रेवती धामी २४ बल खेली २ चौका प्रहार गर्दै २२ रनमा अविजित रहिन् । कर्णालीबाट अञ्जु गुरुङले २ तथा यमुना थारू र रश्मी खड्काले ११ विकेट लिए ।ओपनर तृष्णा विश्वकर्माले ३५ बलमा २८ रन बनाए पनि कर्णालीले ९ विकेट गुमाई ७० रनमात्र बनाउन सक्यो । अञ्जु र रश्मी समान १० रनमा आउट भए । रीतुले ४ ओभरमा ६ र जानकी थापाले ३ ओभरमा ११ रन खर्चेर ३३ विकेट लिए । त्यस्तै कविताले २ र मनीषा चौधरीले १ विकेट लिइन् । उत्कृष्ट लयमा रहेकी यशोदा विष्टले ३९ रन बनाउँदै वाग्मतीलाई महत्त्वपूर्ण जित दिलाइन् । उनले ४१ बलको अविजित इनिङ्समा ४ चौका प्रहार गरिन् । सोनी पाख्रिन १७ र कञ्चन श्रेष्ठ १२ रनमा आउट भए । गण्डकीकी सृष्टि जैसीले २ र आकृति तिवारीले १ विकेट लिइन् । यसअघि पहिला ब्याटिङ गरेको गण्डकीले ११२४ को स्कोर बनाएको थियो । अञ्जली विश्वकर्माले ४२ बल खेली ४ चौकासहित ३२, सीमाना केसी र सुमन खतिवडाले समान २८ र सृजना पौडेलले ११ रन बनाइन् ।"
पुनर्वास विजयी,धनगढी (कास) गैरआवासीय नेपाली संघ (एनआरएनए) छैटौं फारवेस्ट पशुपति कप फुटबल प्रतियोगितामा आइतबार नेपाल प्रहरी सुदूरपश्चिम प्रदेश र कञ्चनपुरको पुनर्वास युनाइटेड क्लब क्वार्टरफाइनलमा पुगेका छन् । नेपाल प्रहरीले ब्वाइज युनियन लम्की कैलालीलाई १० ले हरायो । एक मात्र गोल आठौं मिनेटमा प्रदीप बोगटीले गरे । प्लेयर अफ द म्याच बन्दै उनले नगद ५ हजारसहित ट्रफी पाए ।पुनर्वासले ग्रिन युथ क्लबलाई १० ले पराजित गर्यो । टोलीका विदेशी खेलाडी काइटेमोन गाइडेनले २६ औं मिनेटमा गोल गरेका थिए । पुनर्वासका गोलरक्षक कुम्भ देउवा प्लेयर अफ द म्याच हुँदै नगद ५ हजारसहित ट्रफी पाए ।
