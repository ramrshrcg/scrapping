शीर्षक,विवरण
कोरिया जाने सपनाको अवसान,"झन्डै एक वर्षअघि बुबाको मृत्यु भएपछि र पारिवारिक व्यापार बिग्रिएपछि दैलेखको महाबु गाउँपालिका६ रानीवनका २३ वर्षीय सुजन रावतले घरको अवस्था सुधार्न विदेश जाने निर्णय लिएका थिए । सरकारले कोरिया जाने कामदारका लागि आवेदन खुलाएको थाहा पाएपछि एक महिनाअघि काठमाडौं पुगे । काठमाडौंको थानकोटमा साइँला काकाको छोरासँगै बस्दै आएका उनले बागबजारको एक इन्स्टिच्युटमा कोरियन भाषा सिक्न थालेको करिब एक साता पुगेको थियो । शुक्रबार ललितपुरको बालकुमारी नजिकै युवाहरूले गरेको आन्दोलन हेर्न गएका उनको प्रहरीको निर्घात कुटपिटबाट ज्यान गएको छ । यो घटना सुनेपछि आमा ४६ वर्षीय नन्दाकुमारी अर्धबेहोस अवस्थामै छिन् । भाउजू अहिलेसम्म पति वियोगमै हुनुहुन्थ्यो, मृतकका काका खगेन्द्रले भने, त्यसमा जेठो छोरा गुमेको थाहा पाएपछि उहाँ अर्धबेहोस नै हुनुहुन्छ ।"
प्रहरीबाट घातक बल प्रयोग,"चिकित्सकले शाहलाई शुक्रबार अपराह्न १ बजेर १७ मिनेट र रावतलाई १ बजेर ५० मिनेटमा मृत घोषणा गरेका थिए । गोली प्रहारबाट गम्भीर घाइते शाहको पाटन अस्पताल र रावतको किस्ट अस्पतालमा उपचारका क्रममा मृत्यु भएको हो । मृतक दुवैको शव पोस्टमार्टममा पठाइएको छ । प्रत्यक्षदर्शी तथा घटना भएका बेलाको भिडियोअनुसार प्रहरीले अत्यधिक बल प्रयोग गरेको देखिन्छ । स्थिति नियन्त्रणमा लिने नाममा प्रहरीले वैकल्पिक उपाय अपनाउन छोडेर हवाई फायर, गोली प्रहारलगायत अन्धाधुन्ध बल प्रयोग गर्दा प्रदर्शनकारीतर्फका दुई जनाले ज्यान गुमाउन पुगेको भन्दै सरकारको आलोचना भएको छ । प्रहरी र गृह प्रशासनले भने प्रदर्शनकारीबाट सरकारी, सार्वजनिक र निजी सवारीसाधन तोडफोड र आगजनी गर्नुका साथै सडक अवरुद्ध हुने गरी अवस्था अनियन्त्रित बनाउन खोजेपछि भएको बल प्रयोग भएको स्पष्टीकरण दिएका छन् । काठमाडौं उपत्यका प्रहरी कार्यालयका एआईजी दीपक थापाले अवस्था अनियन्त्रित भएपछि १५ राउन्ड गोली र २ दर्जनजति अश्रुग्यास प्रहार गरिएको बताए । सम्झाउँदाबुझाउँदा बुझेनन्, प्रदर्शन अनियन्त्रित, नेतृत्वविहीन र अराजक हुन पुग्यो, विशिष्ट व्यक्ति सवार गाडी नै जलाउनेसम्मको काम भयो, थापाले भने, यस्तो अवस्थामा प्रहरी मूकदर्शक भएर बस्न मिल्दैन । कानुनअनुसार स्थितिलाई नियन्त्रणमा लिन्छ । कोरियाको पानीजहाज निर्माण क्षेत्रका लागि जान गत साउनमा करिब ३२ हजार नेपाली ईपीएसअन्तर्गत भाषा परीक्षामा सामेल भएका थिए । त्यसको नतिजा नआउँदै कोरियाले पुनः उत्पादनमूलक क्षेत्रका लागि कामदार माग गरेको हो । तर, साउनको परीक्षामा सहभागी भएकालाई उत्पादनमूलक क्षेत्रको परीक्षाका लागि आवेदन दिन नपाउने ईपीएसको नीति थियो । त्यसविरुद्ध साउनमा परीक्षा दिएका १८ जना उच्च अदालत पाटन गए । निवेदकहरूका पक्षमा अदालतको आदेश आएपछि ग्वार्कोस्थित ईपीएस शाखाले आवेदन दिन बोलाएको थियो । तर, प्रहरीले अदालतको आदेश लिएकालाई मात्रै प्रवेश दिएपछि अरू युवाहरू ग्वार्कोबालकुमारी सडक अवरुद्ध गरेर प्रदर्शनमा उत्रिएका हुन् । अदालतको आदेशसहित १८ जना ईपीएस कार्यालय पुग्दा आवेदन दिनबाट वञ्चित करिब २ हजार व्यक्ति पनि साथमै गएका रहेछन्, तर उनीहरूलाई भित्र प्रवेश नदिएपछि विरोधमा उत्रिएको भीड नियन्त्रण गर्ने क्रममा अप्रिय घटना हुन पुग्यो, एआईजी थापाले भने । प्रहरीले प्रदर्शनकारीलाई लखेटेर तितरबितर पारेको थियो, एउटा समूह बालकुमारी क्षेत्र पुगेको बेला मन्त्री ज्वाला चढेको गाडी आकाशे पुल नजिकै आइपुग्यो । उनी एक पार्टी प्यालेसमा डाकिएको नेकपा एकीकृत समाजवादीको बैठकका लागि त्यसतर्फ गइरहेका थिए । भीडले बा२झ ५८६१ नम्बरको गाडी रोकेर टायरको हावा फुस्काइदिएपछि मन्त्रीलाई प्रहरी र सेनाका अंगरक्षकले सुरक्षित स्थानतर्फ लगे । त्यसलगत्तै गाडीमा प्रदर्शनकारीले आगजनी भएको हो, एआईजी थापाको भनाइ छ, गाडी अगाडि बढ्न नदिएर सडक अवरुद्ध पार्न खोजेपछि प्रहरीले हवाई फायर र माइकिङ गरेर पटकपटक चेतावनी दिएको हो । तर भीड अयन्त्रित भएपछि फिल्डमा खटिएका सुरक्षाकर्मी कानुनअनुसार बल प्रयोग गर्न बाध्य भएका हुन् । मन्त्री ज्वालाले शुक्रबारको घटना दुःखद भएको बताएका छन् । तर, मन्त्रीको सवारीसाधन जोगाउने क्रममा भएको बल प्रयोगबाट दुई जनाको ज्यान गयो नि भन्ने प्रश्नमा उनले घटनासँग आफू र आफूले नेतृत्व गरेको मन्त्रालयसँग सरोकार र सम्बन्ध नै नभएको बताए । गाडी जलाउनु र त्यही घटनामा दुई जनाको ज्यान जानु दुवै दुःखद हो । म पार्टीको बैठकमा भाग लिन जाँदै थिएँ । मूल सडकमा पुगेलगत्तै भीडले रोकेर आगजनी गर्यो । यसमा मन्त्रालयको गाडी र मेरो के दोष थियो र ? ज्वालाले कान्तिपुरसँग भने, के समस्याले युवा सडकमा निस्के, यसको जिम्मेवार पक्ष को हो, यसको जवाफ सम्बन्धित निकायबाटै आउला । उता, जिल्ला प्रहरी परिसर ललितपुरले २५ सयदेखि ३ हजार जनाले ड्युटीमा खटिएका प्रहरीमाथि ढुंगामुढा प्रहार गरेको, मन्त्रीको गाडी जलाएको र थप क्षति हुनबाट जोगाई स्थिति नियन्त्रणमा लिन बल प्रयोग गर्नुपरेको प्रस्टीकरण दिएको छ । ललितपुर प्रहरीका एसपी नवराज कार्कीले शुक्रबार साँझ विज्ञप्ति जारी गरेर स्थिति नियन्त्रण गरी थप क्षति हुनबाट रोक्न सिलसिलेवार बल प्रयोग गर्दा रावत र शाह घाइते भई उपचारका क्रममा उनीहरूको निधन भएको उल्लेख गरेका छन् । एसपी कार्कीका अनुसार शुक्रबारको घटनामा ७३ जनालाई नियन्त्रणमा लिइएको छ । दुई जनाको ज्यान जाने गरी भएको घटनाको सत्यतथ्य छानबिन गर्न गृह मन्त्रालयले नेपाल प्रहरीका डीआईजी लालमणि आचार्यको संयोजकत्वमा तीन सदस्यीय छानबिन समिति गठन गरेको छ । गृह मन्त्रालयका प्रवक्ता नारायणप्रसाद भट्टराईका अनुसार काठमाडौं उपत्यका प्रहरी कार्यालयका डीआईजी आचार्यको संयोजकत्वमा ललितपुरका सहायक प्रमुख जिल्ला अधिकारी अमरदीप सुनुवार र राष्ट्रिय अनुसन्धान विभागका अनुसन्धान निर्देशक बासु सिग्देल सम्मिलित छानबिन समिति गठन भएको हो । समितिलाई सात दिनभित्र प्रतिवेदन बुझाउन भनिएको छ ।"
सन्दीपले बलात्कार गरेको ठहर,"सन्दीपका वकिलहरूले बालिग प्रमाणित गर्न राखेका तर्कको प्रतिवाद गर्न लागेपछि पीडित पक्षका वकिलहरूले भने गौशाला २६ लाई पहिल्यै प्रतिवाद भइसकेकाले नबोल्न भनेका थिए । न्यायाधीश ढकालले अन्तिममा दिएको २ मिनेटको समयभित्र उनले आफ्ना कुरा राखेकी थिइन् ।गौशाला २६ ले प्रतिवाद गरेको साढे २ घण्टापछि न्यायाधीश ढकालको इजलासले सन्दीप लामिछाने जबर्जस्ती करणीमा दोषी ठहर भएको फैसला सार्वजनिक गरेको थियो । फैसला काठमाडौं जिल्ला अदालतका स्रेस्तेदार रामु शर्माले पढेर सुनाएका थिए । सन्दीपले पीडितको कमजोर आर्थिक अवस्थाको फाइदा उठाएर बलात्कार गरेको जिल्ला अदालतले ठहर गरेको छ । प्रतिवादी सन्दीप लामिछानेको घटना हुँदाका दिनको क्रियाकलापको घटनाक्रमसमेतले विचार गर्दा प्रतिवादी तथा परिवर्तित नाम गौशाला २६ का बीचमा करणी भएको देखियो, फैसलामा लेखिएको छ, १८ वर्ष उमेर पुगेको परिवर्तित नाम गौशाला २६ को नाजुक आर्थिक अवस्थासमेतको फाइदा उठाई करणी भएको देखिँदा सहमतिको करणी भन्ने नदेखिएकाले प्रतिवादी सन्दीप लामिछानेले मुलुकी अपराध संहिता २०७४ को दफा २१९ (१,२ र ३) (ङ) बमोजिम कसुर गरेको ठहर छ । पीडित नाबालिक भनिए पनि अदालतले घटना भएको दिन २०७९ भदौ ५ मा १८ वर्ष पुगेको ठहर गरेको छ । बसाइँसराइ रजिस्ट्रर, नारायणी उपक्षेत्रीय अस्पताल वीरगन्जको डेलिभरि रजिस्ट्रर, गौशाला २६ को बकपत्रलगायतका प्रमाणबाट उनी घटनाको दिन १८ वर्ष पूरा भएको संक्षिप्त फैसलामा उल्लेख छ । पीडित गौशाला २६ बालिग ठहर भएसँगै सन्दीपलाई ७ देखि १० वर्षसम्म कैद सजाय हुनेछ । मुलुकी अपराध संहिता २०७४ को दफा २१९ (३) (ङ) मा जबर्जस्ती करणी गर्ने व्यक्तिलाई १८ वर्ष वा १८ वर्षभन्दा बढी उमेरकी महिला भए ७ देखि १० वर्षसम्म कैद सजाय हुने व्यवस्था गरिएको छ । न्यूनतम ७ र अधिकतम १० वर्ष कैद सजाय निर्धारण गर्दा न्यायाधीशले करणी गर्दाको परिस्थिति र महिलाको उमेर हेर्ने उल्लेख छ । पुस ८ देखि लगातार अन्तिम सुनुवाइ भएको मुद्दाको फैसलामा पक्ष र विपक्षका बयान, साक्षीका बयान र घटना विवरण, सीसीटीभी फुटेजका आधारमा गौशाला २६ र सन्दीप लामिछानेले काठमाडौंदेखि नगरकोट गई पुनः काठमाडौं आएर होटलको एउटै कोठामा बसेको फैसलामा उल्लेख छ । एउटै कोठामा बसेको अवस्थामा सन्दीपले बलात्कार गरेको ठहर अदालतले गरेको छ ।सन्दीपलाई कति सजाय हुने भन्ने यकिन गर्न पुस २५ मा पेसी तोकिएको छ । ३ वर्षभन्दा बढी कैद सजाय हुने मुद्दामा कसुर तथा सजाय निर्धारणका लागि अर्को पेसी तोक्नुपर्ने फौजदारी कसुर सजाय निर्धारण तथा कार्यान्वयन ऐन, २०७४ मा व्यवस्था छ । उक्त पेसी पनि न्यायाधीश ढकालकै इजलासमा तोकिनेछ । त्यसअगावै वादी, प्रतिवादी तथा जाहेरवाला पक्षका कानुन व्यवसायीबाट सजायपूर्वको प्रतिवेदन तथा पीडितलाई बढाउनुपर्ने क्षतिपूर्तिको रकम र सोको आधारसमेत पेस गर्न आदेश भएको छ । पीडितको पक्षबाट सरकारी वकिलहरूका अलावा वरिष्ठ अधिवक्ताहरू सुनिता रेग्मी र शशि अधिकारी तथा अधिवक्ताहरू शान्ति रिजाल, मोहना अन्सारी, सविता विमली, आस्मा आचार्य, लेखनाथ पौडेललगायतले बहस गरेका थिए । सन्दीपले बलात्कार गरेको भनेर २०७९ भदौ २१ मा प्रहरीमा उजुरी परेको थियो । उजुरी परेका बेला क्यारेबियन प्रिमियर लिग (सीपीएल) खेल्न वेस्ट इन्डिजमा रहेका उनी जाहेरी दर्ता भएको १ महिनापछि असोज २० मा त्रिभुवन अन्तर्राष्ट्रिय विमानस्थलबाट पक्राउ परेका थिए । मुद्दा दायर भएपछि पुर्पक्षका लागि काठमाडौं जिल्ला अदालतले थुनामा पठाएको थियो भने २०७९ पुस २८ मा उच्च अदालत पाटनले २० लाख धरौटीमा छोड्न आदेश दिएको थियो । धरौटी बुझाएर सन्दीप बाहिर निस्किएका थिए । तर, उनलाई उच्च अदालतले नेपाल छोड्न प्रतिबन्ध लगाएको थियो । विदेश जान पाउँ भन्दै सन्दीपले सर्वोच्च अदालतमा रिट दायर गरेकोमा न्यायाधीश सपना प्रधान मल्ल र कुमार चुडालको संयुक्त इजलासले २०७९ फागुन १५ मा सर्तसहित क्रिकेट खेल्नका लागि विदेश जाने अनुमति हुने आदेश दिएको थियो । सन्दीप क्रिकेट खेल्न देश र विदेशमा व्यस्त भइरहेका बेला उनीविरुद्धको मुद्दा काठमाडौं जिल्ला अदालतमा कहिले हेर्दाहेर्दै त कहिले हेर्न नभ्याइनेलगायतका कारणले लम्बिँदै आएको थियो । उनीविरुद्ध मुद्दा दर्ता भएको १४ महिनापछि फैसला भई बलात्कारमा दोषी ठहर गरिएको हो ।"
'मादलको ताल र सारंगीको धुनले मेरो आत्मालाई चलायमान बनाउँछ,"तपाईंलाई मन पर्ने नेपाली खाना ?म आफूलाई एड्भेन्चर व्यक्ति भन्छु । खानाका विभिन्न स्वाद चाख्न पाउनु पनि एउटा एड्भेन्चर नै हो जस्तो लाग्छ । म काठमाडौंमा बस्छु र सौभाग्यवश यहाँ बहुसांस्कृतिक परिकारका साथै भुइँमा बसेर नेवारी भोए को पनि स्वाद लिन सकिन्छ । काठमाडौंबाट बाहिर जाँदा हिमाल आरोहणका बेलामा चौतारीमा थकाइ मार्दै तात्तातो चिया खानुको मज्जालाई अन्य के कुराले जित्न सक्ला र, मेरो पहिलो ट्रेकिङ जुम्लादेखि रारा तालसम्मको थियो । जुन २५ किलोमिटर दूरीको छ । त्यो कठिन यात्राका दौरान सबैभन्दा लोभलाग्दो दृश्य भनेकै स्वादिलो ढिँडो र दालभात थियो । नेपाली खानालाई सम्झिँदा मेरो स्मरणमा आउने भनेकै त्यही स्वादिलो दालभात हो । त्यो तातो खानाको सुगन्ध र स्वाद मेरो मनमा सधैं बसिरहेको छ । नेपाल घुम्ने क्रममा यहाँको परिवेश कस्तो पाउनुभयो ?यहाँका मानिसहरू फरकफरक प्रकृतिका देखिन्छन् । विभिन्न भाषिका बोल्छन् । म जहाँ जहाँ गएकी छु, मानिसहरूको न्यानोपन र अपनत्व पाएकी छु । उनीहरूको जीवन जतिसुकै कठिन किन नहोस्, हरदम मुहारमा मुस्कान भेटेकी छु । धार्मिक आस्थाप्रति यहाँका मानिसहरूको गहिरो श्रद्धा देख्दा म मोहित हुन्छु । काठमाडौं उपत्यकामा मन्दिर र चैत्यहरू प्रशस्त छन् । दैनिक पैदल हिँड्दा मानिसहरू देवताको दर्शन गर्छन् । एक पटक डोल्पोबाट तल हिँड्दाको परिवेश सम्झन्छु । हामीले बीच बाटोमा सांस्कृतिक जुलुस देख्यौं । मैले बोन कल्चर (प्रकृतिलाई पूजा गर्ने संस्कृति र संस्कार) का बारेमा पहिले कहिल्यै सुनेकी थिइनँ । उक्त दृश्य देख्दा साँच्चै लोभलाग्दो थियो । तपाईंले पनि नेपालका चार्डपर्व मनाउनुहुन्छ ? सबैभन्दा बढी मन पर्ने नेपाली चाड ?विदेशीका रूपमा मैले नेपालका चाडपर्व स्थानीयले जस्तै गरी मनाउँदिनँ । तर, काठमाडौंमा होस् वा दुर्गम जिल्लामा, मैले नेपाली चाडपर्व र सांस्कृतिक कार्यक्रममा भाग लिएकी छु । नेपालीले चाडपर्वलाई दिएको महत्त्व मलाई असाध्यै मन पर्छ । दसैंमा परिवारका सदस्यहरूसँग भेटघाट हुन्छ । तिहारमा आफू र सबै जीवित प्राणीको महत्त्वलाई सम्मान गरिन्छ । वर्षा वा मौसमको महत्त्वलाई मच्छिन्द्रनाथको जात्राले दर्शाउँछ । मलाई जात्रापर्व असाध्यै मन पर्छ, तिनले ममा उत्साह भर्छन् । तपाईं नेपाली भाषा बोल्नुहुन्छ ?म अन्य केही भाषामा राम्रै दक्खल राख्छु । तर नेपाली भाषा प्रयोगमा कमजोर छु । केही सम्बोधन र एकाध पंक्तिमै मेरो नेपाली भाषा सीमित छ । मलाई थाहा छ मैले अझ धेरै प्रयास गर्नुपर्छ । किनकि, संयुक्त राष्ट्रसंघको प्रतिनिधिका रूपमा मैले काम गरिरहेका मानिससँग सम्बद्ध हुनका लागि त्यो उत्तम तरिका हो । र, भाषाले मलाई उनीहरूसँग जोडिन मद्दत गर्छ । नेपाल भाषिक विविधता भएको देश हो । मलाई थाहा छ सांस्कृतिक विविधता भएको यो देशमा १०२ वटाभन्दा बढी भाषिकाहरू बोलिन्छन् । म यहाँको भाषिक विविधताको सम्मान नै गर्छु । र, संयुक्त राष्ट्रसंघको पहलमा संस्कृतिलाई प्रवर्द्धन गर्न प्रतिबद्ध छु । नेपाली गीतसंगीत कत्तिको सुन्नुहुन्छ ? तपाईंलाई मन पर्ने कुनै गीत ?मलाई नेपाली संगीतका बारेमा धेरै थाहा छैन । मादलको जीवन्त ताल वा सारंगीको धुनले मेरो आत्मालाई चलायमान बनाउँछ । साथमा मलाई एकाग्र पनि तुल्याउँछ । मैले कार्यक्रमहरूमा यो मन त मेरो नेपाली हो भन्ने लाइन गाएकी छु । मलाई आनी छोइङ डोल्माका गीत र आनन्दायी भजनहरू सुन्न मन पर्छ । उनले आफ्नो उपस्थिति जनाउँदै महिला र बालबालिकाका लागि आवाजमार्फत योगदान दिएकी छन् । उनको सुमधुर स्वरले भीडभाड र होहल्लालाई पनि शान्त बनाउँछ । बालबालिकाको संरक्षण र पालनपोषणका बारेमा उनले अन्य कलाकारसँग गाएका गीत हातेमालो गरौं, आवाज उठाऔं म धेरै सम्झन्छु, जुन युनिसेफ नेपालको गान पनि बन्यो । तपाईंलाई मन पर्ने साहित्यिक कृति ?दुर्भाग्य नै भनौं, यसबारे म जानकार छैन । नेपाली चलचित्र हेर्नुभएको छ ?मैले नेपाली चलचित्र हेरेकी छैन । तर, नेपालका बारेमा बनेका चलचित्र भने हेरेकी छु । मलाई भित्रैदेखि छोएको चलचित्र हो क्याराभान । यो चलचित्र ओस्कारका लागि पनि मनोनीत भएको थियो । माथिल्लो डोल्पोको आकर्षक दृश्य र सांग्रिला (गाउँको शान्त र आनन्ददायी क्षेत्र) ले देखाएका चुनौती मनमोहक छ । त्यो चलचित्रप्रति अन्तर्राष्ट्रिय दर्शक आकर्षित भएको मलाई विश्वास छ । डोल्पोको यात्राका क्रममा मैले क्याराभानका पाइला फेरि महसुस गर्न पाएँ । जसले यात्रालाई अझ अविस्मरणीय बनायो । यहाँका फिल्म फेस्टिभलहरूमा स्थानीय चलचित्रकर्मीले बनाएका धेरै डकुमेन्ट्रीहरू हेरेकी छु । जसले मलाई नेपाली समाज र देशलाई अझ बढी बुझ्न मद्दत गरेको छ । नेपाल कत्तिको घुम्नु भएको छ ? यहाँलाई मन पर्ने गन्तव्य ?सन् २०१४ मा नेपाल छाड्नुअघि पूर्वको पाँचथरदेखि सुदूरपश्चिमको हुम्लासम्मका ५४ जिल्लाको भ्रमण गरेकी थिएँ । यस पटक म यहाँ हुँदा बाँकी जिल्ला पुग्न चाहन्छु । त्यसबेला मेरो यात्रा पहाड र हिमालय क्षेत्रमा बढी केन्द्रित थियो । मैले भ्रमण गरेका स्थानमध्ये मन पर्ने एउटा गन्तव्य पत्ता लगाउन गाह्रो छ । तर, निश्चित रूपमा यतिचाहिँ भन्न सक्छु कि मलाई सबैभन्दा मन पर्ने ठाउँ ती हुन्, जहाँ म प्रकृतिको नजिक हुन्छु । फोक्सुन्डो र रारा ताललाई मैले मेरो जीवनमा देखेको सबैभन्दा मनमोहक ठाउँमध्येको सूचीमा राखेकी छु । त्यसैगरी, पुरातन पौराणिक कथा, पुरातन कला र १५ औं शताब्दीका गुफाहरूको खजानाका साथमा ठूला परिदृश्यले लोमान्थाङलाई अविश्वसनीय गन्तव्य बनाएको छ । १२ वर्ष पहिले उनीहरूले सडक बनाउनुअघि म त्यहाँ गएकी थिएँ । म ती ठाउँहरूमा फेरि भ्रमण गर्न चाहन्छु । कला र संस्कृतिमा नेपाल धनी मानिन्छ । यहाँको कलासंस्कृतिप्रति तपाईंको धारणा ?कला र वास्तुकलाको केन्द्रका रूपमा रहेको काठमाडौं उपत्यकामा बस्न पाउँदा म आफूलाई भाग्यमानी ठान्छु । यहाँका तीन मुख्य सहर (काठमाडौं, ललितपुर र भक्तपुर) जीवित संग्रहालयजस्तै हुन् । यी साँच्चै उल्लेखनीय छन् । मैले काठमाडौं उपत्यकालाई देवताहरूको भूमि भन्दा कुनै बढाइचढाइ गरेको हुनेछैन । मलाई पाटन दरबार स्क्वायरको वास्तुकला मन पर्छ । जसमा शताब्दीयौंदेखि हिन्दु र बौद्ध धार्मिक अभ्यासले प्रभाव पारेको शिल्पकला जीवित छ । मलाई दुःख लाग्छ यस प्रकारको वास्तुकला बढ्दो सहरीकरणसँगै हराउँदै छ । यहाँका वास्तुकला एवं चित्रकलाले काठमाडौं उपत्यकाको कथा र संस्कृतिलाई दर्शाउँछन् । यसका साथै चित्रकला र जात्राले छिमेकी सम्बन्धलाई समेत जीवन्त तुल्याएका छन् । यहाँको सभ्यता, रमाइलो जीवन, उत्साहपूर्ण माहोल लगायत कुरा नेपाली संस्कृतिमै छ । यो मानिसहरूको जीवनको एउटा पाटो हो, जसले पर्यटक र मजस्ता बाहिरको मान्छेलाई आकर्षित गरेको छ ।"
सद्दामलाई मृत्युदण्ड,सन् २००६ मा आजकै दिन (डिसेम्बर ३०) मा इराकका पूर्वराष्ट्रपति सद्दाम हुसेनलाई मुत्युदण्ड दिइएको थियो । इराकको डुजेल गाउँमा भएको नरसंहारमा दोषी ठहर गर्दै २००६ नोभेम्बर ५ मा विशेष अदालतले हुसेनलाई मृत्युदण्डको सजाय सुनाएको थियो । डुजेल घटनामा १४८ जनाको हत्या भएको थियो । हुसेन १९७९ देखि २००३ सम्म इराकका राष्ट्रपति थिए । उनले १९७९ देखि १९९१ सम्म र १९९४ देखि २००३ सम्म प्रधानमन्त्रीको समेत जिम्मवारी निर्वाह गरेका थिए । १९८० को दशकमा हुसेनको नेतृत्व अरब देशमा प्रभावशाली बन्दै गएका बेला छिमेकी राष्ट्र इरानमा इस्लामिक क्रान्ति सुरु भएको थियो । क्रान्तिलाई कमजोर बनाउन हुसेनले पश्चिमी इरानमा इराकी सेना तैनाथ गरेपछि दुई देशबीच युद्ध सुरु भएको थियो । जसका कारण १९८२ मा हुसेनलक्षित आत्मघाती आक्रमण गरिएको थियो । आक्रमण विफल भएपछि उनले इरान समर्थित डुजेल इस्लामिक दावा पार्टीका विद्रोहीहरूको पकड क्षेत्र डुजेलमा हुसेनले नरसंहार सुरु गरेका थिए । राष्ट्रपति हुसेनले आम विनाशकारी हतियार लुकाएर राखेको र आतंकवादी संगठन अलकायदासँग सम्बन्ध स्थापित गरेको भन्दै अमेरिका नेतृत्वको गठबन्धन फौजले २००३ को मार्च २० मा इराकमाथि आक्रमण गरेको थियो । त्यसपछि फरार हुसेनलाई तिकरितको एक घरमा लुकेर बसेको अवस्थामा अमेरिकी सेनाले डिसेम्बर १३ मा पक्राउ गरेको थियो ।
'प्यारासाइटका लोकप्रिय अभिनेताले मृत्यु अँगाले,"(काठमाडौं)एउटा कोरियाली उखान छ, मान्छेको मन एकै घटनाले पनि बदल्न सक्छ । सन् २०१९ को अस्कर पुरस्कार विजेता फिल्म प्यारासाइट मा आफ्नो भूमिकाका लागि अन्तर्राष्ट्रिय रूपमा परिचित र प्रशंसित ४८ वर्षीय अभिनेता ली सनक्युनको जीवनमा पनि यही भइदियो । लागूऔषध प्रयोग गरेको अभियोगमा प्रहरीले गरेको जबर्जस्त अनुसन्धानले सायद उनको मनलाई जीवनको उज्यालोबाट मृत्युको अँध्यारोतिर फर्काइदियो । परिणामतः यी दक्षिण कोरियाली अभिनेताले आत्महत्या गरे । हिउँ परिरहेको सोलमा बुधबार एक शान्त कारभित्र हिउँझैं जमेका लीको निष्प्राण शरीर फेला परेको के थियो, जसले संसारभर विस्मयको तरंग ल्याएको छ । लीमाथि चलिरहेको मुद्दाको अनुसन्धानका बीचमा भएको घटनालाई सोलवासीले प्रहरीको कडा व्यवहारलाई यसको कारण भन्दै त्यसप्रति रोष प्रकट गरेका छन् । उनको निजी एजेन्सी होदु एन्ड यु इन्टरटेन्टमेन्ट ले दुःखद समाचारको पुष्टि गर्दै उनको निधनमा गहिरो शोक र निराशा व्यक्त गरेको छ । प्यारासाइटमा लीले प्रमुख भूमिका निभाएका छन् । चलचित्रमा उनको अभिनय सूक्ष्म, जटिल र जीवन्त छ । उनले पात्रको चरित्रमा धेरै गहिराइ ल्याउन सकेको भन्दै निकै प्रशंसा बटुलेका थिए । मानवीय संवेदनाले भरिएको लीको जादुमयी अभिनयले नै प्यारासाइटले यस्तो महत्त्वपूर्ण र व्यावसायिक सफलता पाएको समालोचकहरूको टिप्पणी छ । लीले सन् २०१९ मा प्यारासाइट को विश्वव्यापी सफलता हुनुभन्दा धेरै अघि नै दक्षिण कोरियाली मनोरञ्जन उद्योगमा आफूलाई एक प्रमुख व्यक्तित्वका रूपमा स्थापित गरिसकेका थिए । बोङ जुनहोद्वारा निर्देशित प्यारासाइटले उत्कृष्ट चलचित्रसहित चार ओस्कर जितेर अन्तर्राष्ट्रिय प्रशंसा कमाएपछि भने लीको व्यक्तित्वले विश्वव्यापी परिधि निर्माण गरेको थियो । प्यारासाइट ओस्कार पाउने पहिलो कोरियन चलचित्र त हुँदै हो, पहिलो गैरअंग्रेजी भाषाको चलचित्रको पनि बन्न पुग्यो । यी दुई ऐतिहासिक संयोगले चर्चाको चुलीमा पुगेको प्यारासाइट र यसका अभिनेताको आकर्षण पनि बढ्न पुगेको थियो । सामाजिक वर्गहरूको अपासी सम्बन्धले जीवनका ल्याउने जटिलतालाई गज्जबले देखाएको भन्दै फिल्मको प्रशंसा भएको थियो भने त्यसमा जीवन्त अभिनय गरेकामा लीको । १९७५ मार्च २ मा सोलमा जन्मेका लीले कोरिया नेसनल युनिभर्सिटी अफ आर्ट्समा पढाइ सकेपछि आफ्नो अभिनय यात्रा सुरु गरेका थिए । उनको व्यावसायिक यात्रा १९९९ मा एक म्युजिक भिडियोबाट सुरु भएको थियो । वर्षौंको मिहिनेतपछि उनी दक्षिण कोरियालीको घरघरमा लिइने नाम बन्न पुगे । उनले कफी प्रिन्स बिहान्ड द ह्वाइट टावर पास्ता र माई मास्टर जस्ता लोकप्रिय टीभी सिरियलहरूमा आफ्नो अभिनयमार्फत दर्शकहरूलाई मोहित पारे ।बिस्तारै, ली सनक्युनको प्रभाव टेलिभिजनभन्दा पर पुग्यो र अन्तर्राष्ट्रियस्तरमा विस्तार भयो । २०२१ मा, उनले एप्पल टीभी प्लसको पहिलो कोरियाली भाषाको मौलिक उत्पादन साइफाई थ्रिलर डा ब्रेन मा मुख्य भूमिका निभाएका थिए, जहाँ उनले एक समस्याग्रस्त मस्तिष्क अनुसन्धानकर्ताका रूपमा दर्शकको मन जिते । उत्कृष्ट प्रदर्शनले उनी अन्तर्राष्ट्रिय एमी अवार्डमा सर्वश्रेष्ठ अभिनेताको उपाधिका लागि मनोनीत हुन पुगे । यतिका सफलताका बाबजुद पनि लीको व्यक्तिगत जीवन भने लागूऔषधको अवैध सेवनका मामिलाहरूमा अल्झिन पुगेको थियो । एक रेस्टुरेन्टकी युवतीले आफूलाई केही खुवाउने गरेको र त्यो के हो भन्नेचाहिँ थाहा नभएको बयान उनले प्रहरीलाई दिएका थिए । ती युवतीले लागूऔषधको डर देखाएर आफूमाथि ब्ल्याकमेलिङ पनि गरेको लीले बताएका थिए । लागूऔषधको कारोबार र प्रयोगलाई कडा आपराधिक कार्य मान्ने कोरियाली कानुनका कडा सजायको व्यवस्था गरिएको छ । त्यसैको अनुसरण गर्दै प्रहरीले पछिल्लो पटक लगातार १९ घण्टासम्म लीसँग बयान लिएको थियो । दक्षिण कोरियाको लागूऔषध नीति विश्वमा सबैभन्दा कडामध्ये पर्छ जहाँका नागरिकले देशबाहिर किन नहोस्, लागूऔषध प्रयोग गरेका छन् भने कसुर हेरी ६ महिनादेखि १४ वर्षसम्मको जेल सजाय खेप्नुपर्ने कानुन छ । कोरियाली प्रहरीका अनुसार यस वर्ष ११ महिनामा १७ हजारभन्दा बढी मानिसहरू लागूऔषधसम्बन्धी अभियोगमा पक्राउ परेका थिए । अघिल्लो वर्ष १२ हजार पक्राउ परेका थिए । विश्वव्यापी हुँदै गएसँगै दक्षिण कोरियाको मनोरञ्जन उद्योगमा लागूऔषध दुरुपयोग स्क्यान्डलहरू पनि बढ्न थालेका थिए । खास गरी केपप गायकहरू र चलचित्र स्टारहरूमा भेटिएको बढ्दो सेवनले प्रहरीको निगरानी बढ्न थालेको थियो । लीको मृत्युको पृष्ठभूमिमा दक्षिण कोरियाको लागूऔषधसम्बन्धी कठोर कानुन र त्यसभन्दा पनि कठोर प्रहरीको व्यवहार भएको टिप्पणीले अहिले कोरियाली समाज तरंगित छ । दक्षिण कोरियाका राष्ट्रपति युन सुक यिओलले भर्खरै लागूऔषधविरुद्धको युद्ध घोषणा गर्दै यसको कारोबार र सेवन दुवै गर्नेलाई शून्य सहनशीलताको नीति अपनाउने बताएका थिए । त्यसलगत्तै, दक्षिण कोरियामा लागूऔषधविरोधी अभियान र अवैध पदार्थको तस्करीविरुद्ध कडा कारबाही बढेको थियो । हालैका साताहरूमा दक्षिण कोरियाली सरकारले लागूऔषध प्रयोग गरेको अभियोगमा समाजका प्रतिष्ठित र व्यावसायिक घरानाका व्यक्तिहरूविरुद्ध अनुसन्धान तीव्र पारेको थियो । दक्षिण कोरियाको मनोरञ्जन उद्योगले जन्माएका केपप गायक र चलचित्र अभिनेताहरू यी पछिल्ला कारबाहीको तारोमा पर्दै आएका थिए । पप गायक जीड्रागन त्यसै उपक्रममा पक्राउ परेका थिए । यही सिलसिलामा सोधपुछमा परेका लीको विस्मयकारी मृत्युले कोरियाली समाजलाई उद्वेलित पारेको छ भने त्यहाँको उदाउँदो मनोरञ्जन उद्योगमा एउटा शून्यता खडा गरिदिएको छ । लीकी पत्नी अभिनेत्री जिओन हाइजिन हुन् । उनीहरूका दुई छोरा छन् । उनीहरू सबैप्रति शुभेच्छुकहरूको सहानुभूति देखिएको छ भने कलाकार तथा प्रतिष्ठित व्यक्तिको मानसिक स्वास्थ्यबारे धक फुकाएर चर्चा नहुनाले यस्तो अवस्था निम्तिने गरेको हो भन्नेको संख्या बढ्दो छ ।"
दर्ताबिना सामाजिक सञ्जाल चलाए २५ लाख जरिवाना प्रस्ताव,"(काठमाडौं) फेसबुक, ट्वीटर, इन्स्टाग्राम, स्न्यापच्याटजस्ता कुनै पनि सामाजिक सञ्जाल प्लाटफर्म नेपालमा दर्ता नभई सञ्चालन भए २५ लाख रुपैयाँसम्म जरिवानाको व्यवस्थासहित सरकारले सामाजिक सञ्जालसम्बन्धी ऐन मस्यौदा गरेको छ । सामाजिक सञ्जाल प्रयोगकर्ताले वर्जित कार्य गरे ५ लाख रुपैयाँसम्म जरिवाना तिर्नुपर्ने प्रस्तावसहित सामाजिक सञ्जालको प्रयोग तथा नियमन सम्बन्धमा व्यवस्था गर्न बनेको विधेयक तयार भएको हो । नेपालमा सामाजिक सञ्जाल प्लाटफर्म सञ्चालन गर्न चाहनेले सामाजिक सञ्जाल व्यवस्थापन केन्द्रमा अनिवार्य दर्ता गर्नुपर्ने र केन्द्रले तोकेबमोजिम सूचीकरण गर्नुपर्ने विधेयकमा उल्लेख छ । एक लाखभन्दा बढी प्रयोगकर्ता भएका सञ्जाल अनिवार्य रूपमा दर्ता गरेर मात्रै सञ्चालन गर्नुपर्ने र त्यसो नगरे २५ लाख रुपैयाँसम्म जरिवाना हुन सक्ने भनिएको छ । नियमपूर्वक हटाउन निर्देशन भएका सामग्री कुनै सामाजिक सञ्जाल प्लाटफर्मले नहटाए सञ्चार तथा सूचना प्रविधि मन्त्रालयले पटकैपिच्छे १० लाख रुपैयाँसम्म जरिवाना गर्न सक्ने अधिकार पनि प्रस्ताव गरिएको छ ।ऐनको मस्यौदामा अनलाइन वा साइबर बुलिङ गर्ने, फेक आईडी बनाउने, जुवा खेलाउने वा त्यसको प्रोत्साहन गरे, कसैको आईडी ह्याक गरे, बीभत्स तस्बिर वा भिडियो पोस्ट वा सेयर गरे, निर्वाचनलाई प्रभावित गर्ने कार्य गरे, अफवाह फैलाउनेलगायत बाल यौन शोषण, मानव बेचबिखन, बहुविवाह, बालविवाह, जातीय छुवाछूत, महिलालाई हानि पुर्याउने सामग्रीलगायतको प्रकाशन, प्रसारण वा सेयर गरे पाँच लाख रुपैयाँसम्म जरिवाना गर्न प्रस्ताव गरिएको छ । यस्तो कसुर दोहोर्याउनेलाई हरेक पटक जरिवाना दोब्बर हुने पनि विधेयकमा प्रस्ताव छ । विधेयकको परिच्छेद ५ दफा २० मा सामाजिक सञ्जाल प्रयोगकर्ताले पालना गर्नुपर्ने सर्तको सूची प्रस्तुत गरिएको छ ।परिच्छेद ६ मा कसुर र सजायका व्यवस्था समावेश गरिएका छन् । दफा ४३ अनुसार सामाजिक सञ्जाल कम्पनीले आफ्नो प्रबन्धपत्र, नियमावली, दर्ता प्रमाणपत्र, कर चुक्ता प्रमाणपत्र, सेयरधनीको लगत विवरण, गोपनीयता नीति, डाटा प्रयोग नीति, सूचना सुरक्षा नीति, गुनासो सुनुवाइ प्रक्रियासम्बन्धी कागजात संलग्न गरी प्लाटफर्म दर्ता नगरे त्यसलाई कसुर मानिनेछ । अनलाइन बुलिङ, फेक आईडी, महिलालाई हानि पुग्ने सामग्री प्रकाशन वा प्रसारण, निर्वाचनलाई प्रभावित गर्ने कार्यहरूलाई पनि कसुर मानिने उल्लेख छ । यस्ता कसुर गर्न कसैलाई दुरुत्साहन गर्ने, उद्योग गर्ने, षड्यन्त्र गर्ने वा त्यस्तो कसुर गर्न सघाउनेलाई मुख्य कसुरदारलाई हुने सजायको आधा सजाय हुने विधेयकमा प्रस्ताव गरिएको छ । यस्ता कसुरसँग सम्बन्धित मुद्दामा नेपाल सरकार वादी हुने र यस्ता मुद्दाको कारबाही र किनारा गर्ने अधिकार जिल्ला अदालतलाई हुने भनिएको छ । प्रस्तावित मस्यौदामा सामाजिक सञ्जालन नियमनका लागि विभिन्न संरचनागत व्यवस्थाबारे समेटिएको छ । विधेयकले सामाजिक सञ्जालको सञ्चालन र प्रयोगलाई व्यवस्थित र नियमित गर्न सञ्चार तथा सूचना प्रविधिमन्त्रीको अध्यक्षतामा सामाजिक सञ्जाल व्यवस्थापन परिषद्को परिकल्पना गरेको छ । यस विषयमा नियमित र प्रशासनिक काम गर्न सञ्चार तथा सूचना प्रविधि मन्त्रालयले कुनै एक निकायलाई सामाजिक सञ्जाल व्यवस्थापन केन्द्रका रूपमा तोक्न सक्ने व्यवस्था गरेको छ । केन्द्रले सामाजिक सञ्जालको अनुगमन, निरीक्षण गरी प्रकाशन र प्रसारण गर्न उपयुक्त नदेखिएका सामग्री हटाउन सम्बन्धित प्लाटफर्मलाई निर्देशन दिनेसमेतका गुनासो सुन्ने प्रणाली विकास गर्ने र सार्वजनिक पदमा रहेको व्यक्तिले ऐनविपरीत कार्य गरे कारबाहीका लागि सिफारिस गर्नेजस्ता जिम्मेवारी पाउने भनिएको छ । सामाजिक सञ्जालको दुरुपयोगबाट पीडित व्यक्तिको गुनासो व्यवस्थापन गर्न सूचना तथा प्रसारण विभाग, विज्ञापन बोर्ड, प्रेस काउन्सिल नेपाल, नेपाल दूरसञ्चार प्राधिकरण र नेपाल प्रहरीलाई सम्बद्ध निकाय तोकिएको छ । मस्यौदाले नेपालमा सञ्चालन हुने सामाजिक सञ्जालले अनिवार्य सम्पर्कबिन्दु अर्थात् पोइन्ट अफ कन्ट्याक्ट राख्नुपर्ने पनि व्यवस्था गरिएको छ । विधेयकमा सामाजिक सञ्जाल प्रयोगकर्ताहरूका लागि अपमानजनक शब्द, तस्बिर वा ट्रोल बनाई घृणायुक्त अभिव्यक्ति, गाली बेइज्जती वा हेट स्पिच, मिथ्या वा भ्रामक सूचना, दुष्प्रचार सूचना तोडमोड गर्नेलगायत कानुनले निषेध गरेका अन्य सामग्री पोस्ट वा सेयर गर्न नपाइने उल्लेख छ । मस्यौदाको दफा ३७ ले सामाजिक सञ्जाल प्रयोग गरी व्यक्तिहरूबीच भएका कुनै कुराकानी अधिकार प्राप्त व्यक्तिको अनुमतिबेगर सुन्न वा रेकर्ड गर्न बन्देज गरेको छ । यस्तै विपद्का बेला अफवाह फैलाउने, कसैको गोप्य विषयवस्तु बिनाअनुमति प्रकट गर्ने, अनुमतिबेगर कसैको तस्बिर अरूलाई दिने वा बिक्री गर्नेसमेत वैयक्तिक गोपनीयता भंग गर्ने किसिमका गतिविधिलाई कानुनी रूपमा दण्डनीय मानिने पनि मस्यौदामा उल्लेख छ ।यसअघि कात्तिक २३ को मन्त्रिपरिषद् बैठकले सामाजिक सञ्जाल सञ्चालन निर्देशिका, ०८० पारित गरेको थियो । गत मंसिर ११ मा राजपत्रमा प्रकाशित निर्देशिका कार्यान्वयनका लागि मन्त्रालयले सूचना समन्वय शाखाअन्तर्गत सामाजिक सञ्जाल व्यवस्थापन इकाइ गठन गरेको छ । इकाइले हाल गुनासो दर्ता गर्ने प्लाटफर्म विकास गरिसकेको र त्यसलाई सोमबार मन्त्रालयको वेबसाइटमा लाइभ गरिने इकाइ संयोजकसमेत रहेका उपसचिव रमेश पाण्डेयले जानकारी दिए । गुनासो दर्ता गर्ने प्लाटफर्ममा ५ सयसम्म शब्द लेख्न र आफूसँग भएको प्रमाण अपलोड गर्न सकिनेछ, उनले भने, उक्त गुनासो इकाइ र सम्बद्ध निकायले हेर्न सक्नेछन् । इकाइले निर्देशिकाबारे चासो राख्ने स्न्याप इंकलगायत सामाजिक सञ्जाल प्लाटफर्मसँग भर्चुअल बैठकको तयारी गरिरहेको पनि उनले बताए ।आफूहरूसँग छलफल नगरी तयार भएको निर्देशिकाका प्रावधान अव्यावहारिक र अन्तर्राष्ट्रिय अभ्यासविरुद्ध भएको भन्दै नेपाल सरकारलाई पत्राचार गरेको सामाजिक सञ्जाल प्लाटफर्महरूको प्रतिनिधि संस्था एसिया इन्टरनेट कोअलिसन (एआईसी) सँग पनि मन्त्रालयले इमेलमार्फत संवाद गरिरहेको सूचना अधिकारी पाण्डेको भनाइ छ । सामाजिक सञ्जालको प्रयोगलाई मर्यादित, सुरक्षित र व्यवस्थित बनाउन भन्दै सरकारले तयार पारेको विधेयकको मस्यौदामा सार्वजनिक छलफल आह्वान गरेको छ । यो विधेयक सञ्चार मन्त्रालयले आफ्नो वेबसाइटमा राखेको छ ।"
दूध किसानको बक्यौता रकम तत्काल भुक्तानी गर,"काठमाडौं (कास) संघीय संसद्को कृषि, सहकारी तथा प्राकृतिक स्रोत समितिले दूध किसानको बक्यौता रकम तत्काल भुक्तानी गर्न सरकारलाई निर्देशन दिएको छ । सिंहदरबारमा शुक्रबार बसेको समितिको बैठकले दूध किसानको बक्यौता रकम तत्काल भुक्तानी गर्न कृषि तथा पशुपन्छी विकास मन्त्रालयलाई निर्देशन दिने निर्णय गरेको हो । पीडामा रहेका दूध किसानको भुक्तानी तत्काल गर्न सरकारलाई निर्देशन दिइएको समिति सभापति आरजु राणाले पुष्टि गरिन् । बैठकले कृषि क्षेत्रमा लगानी बढाउन सरकारलाई सचेत गराएको छ । हाल बजेटको ३ प्रतिशत मात्रै कृषि क्षेत्रमा लगानी भइरहेको र समितिले राज्यले आगामी आर्थिक वर्षदेखि कम्तीमा ५ प्रतिशत बजेट विनियोजन हुनुपर्ने भनेको छ । कृषि क्षेत्र मुलुकको सबैभन्दा बढी प्रतिफल दिने क्षेत्र भएकाले यस क्षेत्रमा लगानी बढाउने विषयमा सरकारले कन्जुस्याइँ गर्न नहुनेमा समितिकी सभापति राणाले जोड दिइन् ।"
चीनबाट आउन थालेपछि सस्तिन थाल्यो प्याज,"(काठमाडौं)दुई साताअघि किलोकै दुई सय रुपैयाँसम्ममा बिक्री भएको प्याजको भाउ घट्न थालेको छ । भारतले निर्यातमा बन्देज लगाएपछि केही व्यवसायीले चीनबाट आयात सुरु गरेका छन् । खुला सीमाका कारण केहीले भारतबाटै अवैध रूपमा प्याज भित्र्याएका छन् । चीन र भारतबाट भित्रिन थालेपछि प्याजको मूल्य घट्न थालेको हो । प्याजको हकमा आयातमै निर्भर हुनुपर्छ । आयातमा अवरोध हुँदा बजार भाउ बढ्ने हो, पछिल्लो समय आपूर्ति सहज हुँदै गएको छ । बजारमा प्याज आएको छ, कालीमाटी फलफूल तथा तरकारी बजार विकास समितिका सूचना अधिकारी विनय श्रेष्ठले भने, भारतले निर्यात बन्देज गरे पनि व्यापारीको सम्पर्क सूत्रबाट आयात भएको छ । चीनबाट समेत आउँदा मूल्य घटेको देखिन्छ । सामान्य दिनमा कालीमाटीमा दिनको ८० देखि ९० टन प्याज भित्रिन्छ । दुई साताअघि दैनिक १०१५ टन भित्रिएको थियो । पछिल्लो समय दैनिक ३०४० टन भित्रिएको छ । कुनै बेला ६० टनसम्म भित्रिएको सूचना अधिकारी श्रेष्ठले बताए । कालीमाटी बजारमा भित्रिने प्याजमध्ये करिब ५ प्रतिशत चिनियाँ प्याज हो । भारतबाट पनि सहजै आइराखेको छ, उनले भने, आयातका क्रममा केही बिग्रेका, उम्रेका छन् । नबिग्रेको आए मूल्य अझै घट्छ । मूल्य घट्ने सम्भावना पनि छ । प्याज कञ्चनपुरदेखि झापासम्म उत्पादन हुन्छ । ती क्षेत्रमा वार्षिक करिब ३ लाख टन उत्पादन हुन्छ । तर स्वदेशी उत्पादनले स्वदेशी माग तीन महिना पनि धान्दैन । त्यसपछि आयातमै निर्भर हुनुपर्छ । पछिल्लो समय व्यवसायीको हडताल र भारतले निर्यातमा लगाएको बन्देजका कारण आयातमा समस्या देखिएको हो ।सरकारले बजेटमार्फत मूल्य अभिवृद्धि कर (भ्याट) लगाएपछि व्यवसायी पटकपटक विरोधमा उत्रिने गरेका छन् । विरोधस्वरूप गत मंसिर १९ देखि केही दिन प्याज आयात र बिक्री गरेनन् । त्यही बेला भारतले मंसिर २२ देखि लागू हुने गरी प्याज निर्यातमा बन्देज लगाइदियो । पछिल्लो समय भारतको महाराष्ट्र, राजस्थानलगायत क्षेत्रमा प्याजको उत्पादन घटेको छ । भारतले आफ्नो माग पूर्ति गर्न १० लाख टन प्याज अफ्रिकाबाट मगाएको छ । निर्वाचनका कारण पनि निर्यातमा बन्देज गरेको जानकार बताउँछन् । त्यही बेला नेपाली व्यवसायीको हडतालले बजारमा मूल्य अकासिएको हो । मंसिर ३० मा होलसेल मूल्य १ सय ५० रुपैयाँसम्म पुग्यो । मूल्य खुद्रा बजारमा प्रतिकिलो २ सयसम्म पुग्यो । भारतीय बजारको कब्जामा रहेको प्याजको मूल्य अकासिएपछि उद्योग वाणिज्य तथा आपूर्ति मन्त्रालयले चीनबाट प्याज ल्याउन व्यवसायीसँग छलफल गरेको थियो । पछिल्लो समय चीनबाट पनि प्याज आएको छ । अर्को बाटो भारतबाट पनि आएको देखिन्छ, मन्त्रालयका प्रवक्ता गजेन्द्र ठाकुरले भने, बजार मूल्यको कुरा गर्दा घटेको छ । दुई सातायताकै तथ्यांक हेर्दा पनि मूल्य घटेको देखिन्छ । समितिले निर्धारण गरेको प्याजको मूल्य विवरणअनुसार पुस १, २, ३, ४ मा प्रतिकिलो होलसेल मूल्य १ सय ४५ रुपैयाँ निर्धारण गरेको छ । त्यसपछि पुस ५ मा प्रतिकिलो १ सय ४० र पुस ६ मा १ सय ३५ रुपैयाँ तोकेको छ । पुस ७ देखि चीनबाट पनि आयात भयो । यस दिन चिनियाँ प्याजको मूल्य प्रतिकिलो ९५ रुपैयाँ तोकियो । भारतीय प्याजको मूल्य पनि घटेर १ सय १० रुपैयाँ तोकियो ।पुस १३ सम्म आइपुग्दा भारतीय प्याजको औसत मूल्य ९० रुपैयाँ र चिनियाँ प्याजको मूल्य ८२५० रुपैयाँ तोकिएको छ । खुद्रा बजारमा प्रतिकिलो ९५ देखि १ सय रुपैयाँसम्ममा बिक्री भइरहेको खुद्रा व्यापारी चन्द्र थापाले जनाए । बजारमा आपूर्तिको अवस्था सहज बन्दै छ । मूल्य पनि दैनिक घट्ने क्रममा छ, थापाले भने, धेरै आयात र परनिर्भर भएर हुँदैन, स्वदेशमै उत्पादन बढाउन जरुरी छ ।नेपाल कृषि उपज आलु प्याज आयातनिर्यात तथा थोक विक्रेता संघका महासचिव प्रकाश गजुरेलले पनि मूल्य घट्ने क्रममा रहेको पुष्टि गरे । अहिले ५० देखि सय टनसम्म प्याज भित्रिएको छ । भारतले निर्यात बन्देज गरे पनि खुला सीमाको सदुपयोग भएको छ । प्रतिबन्ध भए पनि प्याज आएकै छ, महासचिव गजुरेलले भने, एक सातामा चीनबाट करिब १ सय टन आयातभएको छ । चीनबाट पनि आउन थालेपछि मूल्य घट्यो । अबको केही दिनमा प्याजको होलसेल मूल्य ७५ देखि ८० रुपैयाँसम्ममा झर्ने उनको भनाइ छ ।"
बिजुली काटिएपछि उद्योगीले फेरि भेटे प्रधानमन्त्री,"(काठमाडौं)प्रधानमन्त्री पुष्पकमल दाहालले ठूला उद्योगको लाइन काटेर डेडिकेटेड र ट्रंकलाइनको बक्यौता उठाउन निर्देशन दिएको एक सातापछि नेपाल उद्योग परिसंघसहित प्रभावित उद्योगीको समूहले प्रधानमन्त्रीको ध्यानाकर्षण गराएका छन् । परिसंघका अध्यक्ष राजेशकुमार अग्रवालको नेतृत्वमा प्रभावित उद्योगीको टोलीले डेडिकेटेड र ट्रंकलाइन विवाद समाधानका लागि प्रधानमन्त्रीको ध्यानाकर्षण गराएको हो । गत भदौ १७ मा डेडिकेटेड र ट्रंकलाइनको बक्यौता नतिरे १५ दिनभित्र लाइन काट्ने सूचना जारी गरेको नेपाल विद्युत् प्राधिकरण प्रधानमन्त्रीको निर्देशनका कारण पछि हटेको थियो । सूचना जारी भएलगत्तै नेपाल उद्योग वाणिज्य महासंघ (एफएनसीसीआई) का अध्यक्ष चन्द्रप्रसाद ढकाल नेतृत्वको करिब ४० उद्योगी व्यवसायीको टोलीसँगको छलफलमा प्रधानमन्त्रीले विवादित विषय भएको र समाधान गर्नुपर्ने भन्दै लाइन नकाट्न प्राधिकरणका कार्यकारी निर्देशक कुलमान घिसिङलाई निर्देशन दिएका थिए । तर प्रधानमन्त्रीले गत बिहीबार ऊर्जा मन्त्रालयको समीक्षाका क्रममा बक्यौता नतिर्नेको लाइन काट्न निर्देशन दिएका थिए । शुक्रबार उद्योगीहरूले कानुनी व्यवस्थाअनुरूप विवाद समाधान गर्न प्रधानमन्त्री दाहाललाई आग्रह गरे । परिसंघले लोडसेडिङका बेला प्राधिकरणको विद्युत् डेडिकेटेड फिडर तथा ट्रंकलाइनबाट उपभोग गरी उद्योग प्रतिष्ठान सञ्चालन गरेको भनिएका उद्योगको टाइम अफ डे (टीओडी) मिटरको विवरण सार्वजनिक गर्न अनुरोध गर्दै आएको छ । प्राधिकरणले भने बिहीबार पत्रकार सम्मेलन गर्दै टीओडी मिटरकै आधारमा बिल पठाइएको दाबी गरेको छ । केही उद्योगको टीओडी मिटरको तथ्यांक मेटिए पनि प्राधिकरणसँग एम्पावर र लगबुकमा विवरण सुरक्षित रहेको प्राधिकरणका कार्यकारी निर्देशक घिसिङको भनाइ छ । बिनाआधार बक्यौता रहेको महसुल भुक्तान नगरेको भन्दै उद्योगको काटिएको बिजुली लाइन तत्काल जडान गर्न परिसंघले प्रधानमन्त्रीको ध्यानाकर्षण गराएको हो । प्रधानमन्त्रीको निर्देशनलगत्तै प्राधिकरणले शुक्रबार र आइतबार गरी १२ अर्ब ५० करोड रुपैयाँ बक्यौता रहेका ९ उद्योगको लाइन काटेको हो । प्राधिकरणले जारी गर्ने नियमित बीजकअनुसार उद्योगीले महसुल भुक्तान गरिरहेको र प्राधिकरणले समयमै बिल भुक्तानीबापत उपलब्ध गराउने इन्सेन्टिभसमेत लिइरहेको घिसिङको दाबी छ । उद्योगले भुक्तान नगरेको भनिएको रकम डेडिकेटेड फिडर वा ट्रंकलाइनबापतको प्रिमियम वा विशेष शुल्क मात्रै रहेको घिसिङले जनाए । प्राधिकरणले उद्योगले उक्त विशेष सुविधा उपभोग गरेको प्रमाणित गर्छ भने सबै उद्योगीले शुल्क तिर्नु नै पर्दछ, उनले भने, यो विषय धेरै अगाडिदेखि विवादित छ, कतिपय उद्योग अदालत गएका छन् । तर अझै टुंगो लाग्न सकेको छैन । न्यून क्षमतामा सञ्चालनमा रहेका उत्पादनमूलक र निर्यातजन्य उद्योगको विद्युत् काटिँदा समग्र अर्थतन्त्रमा नकारात्मक असर पुग्ने तथा राष्ट्रिय छविमा समेत यसले नकारात्मक सन्देश प्रवाह हुने भन्दै प्रधानमन्त्रीकै पहलमा उचित निकास निकाल्न परिसंघ अध्यक्ष अग्रवालले आग्रह गरे ।०७२ साउनदेखि पुससम्म, ०७२ माघदेखि ०७५ वैशाख अन्त्यसम्म र ०७५ जेठदेखि ०७७ जेठसम्म तीन अवधिबारे प्रधानमन्त्रीको ध्यानाकर्षण गरिएको नेपाल उद्योग वाणिज्य महासंघका वरिष्ठ उपाध्यक्ष अञ्जन श्रेष्ठले बताए । यसअघि भदौ २५ मा पनि डेडिकेटेड र ट्रंकलाइनको विवाद समाधान गर्ने प्रतिबद्धता गर्नुभएको थियो, यसपटक पनि गर्नुभएको छ, उनले भने, ०७२ माघदेखि ०७५ वैशाखको अन्त्यसम्मको टीओडी मिटरको प्रमाण देखाएको खण्डमा महसुल तिर्न तयार रहेको हामीले फेरि भन्यौं । प्रधानमन्त्री दाहालले सर्वोच्च अदालतको पूर्वन्यायाधीशको अध्यक्षतामा आयोग गठन गरेर यो समस्याको निर्क्योल गराउने गरी पहल गर्ने प्रतिबद्धता जनाएको श्रेष्ठको भनाइ छ । विद्युत् जोड्ने विषयमा छलफल हुन बाँकी रहेको र एकदुई दिनमा आयोग गठनको प्रक्रिया अघि बढिसकेपछि काटिएका उद्योगको बिजुली जोडिने उनको आकलन छ । प्रधानमन्त्री दाहालले बिजुली जोड्न र आयोग गठन गर्नेबारे सम्बन्धित पक्षसँग छलफल गर्ने बताएको परिसंघका अध्यक्ष अग्रवालले जनाए । हामी प्रमाणका आधारमा महसुल तिर्न तयार रहेको बताउँदा प्रधिकरणले प्रमाण छ भन्ने तर नदेखाउने प्रवृत्ति पनि छ । त्यसैले जाँचबुझ ऐन, ०२६ का आधारमा सर्वोच्च अदालतको पूर्वन्यायाधीशको अध्यक्षतामा उच्चस्तरीय आयोग गठन गर्ने प्रावधान छ, आयोग बन्यो भने प्राधिकरणले प्रमाण पेस गर्छ, कहिले के निर्णय भयो, सबै कुरा आउँछ । निष्पक्ष निर्णय हुन सक्छ भन्ने हो । समयसीमा तोकेर समस्याको निर्क्योल गर्ने गरी आयोग बनाउनुपर्ने निजी क्षेत्रको माग रहेको उनले बताए । प्राधिकरणका अनुसार ६१ उद्योगको २२ अर्ब २४ करोड रुपैयाँ बक्यौता छ ।"
नाडामा अध्यक्षदेखि सदस्यसम्म सर्वसम्मत,"काठमाडौं (कास) नाडा अटोमोबाइल्स एसोसिएसन अफ नेपालमा सदस्यदेखि अध्यक्षसम्म निर्विरोध भएका छन् । यही पुस २० र २१ मा हुने ४७ औं साधारणसभाबाट नयाँ नेतृत्वका चयनका लागि भन्दै शुक्रबार मनोनयन दर्ता गर्ने कार्यतालिका थियो । यसअनुसार अध्यक्षमा करण चौधरीको मात्र उम्मेदवारी परेपछि उनी निर्विरोध भएका हुन् । १७ सदस्यीय कार्यसमिति सदस्यमा पनि सबै निर्विरोध भएका छन् । निर्विरोध निर्वाचित हुने सदस्यमा आकाश गोल्छा, राजन श्रेष्ठ, निराकार श्रेष्ठ, सुरेन्द्रकुमार उप्रेती, विक्रम सिंघानिया, मिलनबहादुर मल्ल, सौरभ थापा, पंकज अग्रवाल, सुनील रिजाल, यमुना श्रेष्ठ, प्रदीपमान प्रधान, प्रकाश कपुरी, दीपेन्द्र मिश्र, नवराज भुसाल, कपिल शिवाकोटी, रिद्धि कार्की र सञ्जय खेतान छन् । साधारणसभाबाट निर्विरोध निर्वाचित हुनेहरूको नाम घोषणा गरिनेछ । त्यसपछि थप पदाधिकारीका लागि निर्वाचित सदस्यबीच निर्वाचन हुने नाडाका अध्यक्ष ध्रुव थापाले जनाए । नाडामा प्रदेश सदस्य पनि निर्विरोध निर्वाचित भएका छन् । निर्विरोध निर्वाचित हुनेमा कोसीबाट मोरङ अटोमोबाइल्स डिलर्स एसोसिएसनका सञ्जयकुमार श्रेष्ठ, मधेशबाट जानकी अटोमोबाइल्स एसोसिएसन अफ नेपालका तेजनारायण साह र वाग्मतीबाट चितवन अटोमोबाइल्स एसोसिएसनका कुलबहादुर क्षत्री छन् । गण्डकीबाट वेस्टर्न अटोमोबाइल्स डिलर्स एसोसिएसनका कृष्णप्रसाद श्रेष्ठ, लुम्बिनीबाट लुम्बिनी अटोमोबाइल्स एसोसिएसन अफ नेपालका गणेशप्रसाद भट्टराई, कर्णालीबाट कर्णाली अटोमोबाइल्स एसोसिएसन नेपालका भद्र भण्डारी र सुदूरपश्चिमबाट फार वेस्टर्न अटोमोबाइल्स डिलर्स एसोसिएसनका पुष्करराज ओझा निर्विरोध निर्वाचित भएका हुन् ।"
निजगढमा विमानस्थल बनाउनैपर्छ,"काठमाडौं (कास) निजगढमा प्रस्ताव गरिएको अन्तर्राष्ट्रिय विमानस्थल निर्माणमा ढिलाइ गर्न नहुनेमा पूर्वपर्यटनमन्त्री तथा विभिन्न दलका नेताले जोड दिएका छन् । नेपाल नागरिक उड्डयन प्राधिकरणको रजत जयन्तीका अवसरमा शुक्रबार राजधानीमा आयोजित उड्डयन सम्मेलनमा संस्कृति, पर्यटन तथा नागरिक उड्डयनमन्त्री सुदन किराती, पर्यटन राज्यमन्त्री सुशीला सिर्पाली ठकुरी, पूर्वपर्यटनमन्त्री जीवनबहादुर शाही र योगेश भट्टराई, संसद्को अन्तर्राष्ट्रिय सम्बन्ध र पर्यटन समितिका सभापति राजकिशोर यादव, सांसद उदयशमशेर जबरा, एकनाथ ढकाल र राष्ट्रिय स्वतन्त्र पार्टीका सांसद मनीष झाले निजगढमा फुल फ्लेज्ड विमानस्थल निर्माणमा ढिलाइ गर्न नहुने बताए । पूर्वाधारविज्ञ वीरेन्द्रबहादुर देउजाले निजगढबारे सर्वोच्च अदालतले दिएको निर्देशनअनुसार पछिल्लो पटक आफू नेतृत्वको समितिले वातावरणमा बाधा नपर्ने गरी सरकारलाई निजगढ निर्माण गर्न प्रतिवेदन बुझाएको जनाए । पहिलो २० वर्षका लागि दुइटा धावनमार्ग र त्यसपछिको २० वर्षका लागि थप दुई गरी चारवटा धावनमार्गसहितको विमानस्थल निजगढमा निर्माण गरिनुपर्ने उनको भनाइ छ । पहिलो २० वर्ष दुइटा धावनमार्ग भए पुग्छ । त्यसपछि थप दुइटा धावनमार्गसहितको फुल फ्लेज्ड अन्तर्राष्ट्रिय विमानस्थल बनाउनैपर्छ । जसको वार्षिक क्षमता ६७ करोड यात्रु आवागमन हुनेछ । १५औं पञ्चवर्षीय योजनाले प्रत्येक वर्ष ३५ लाख पर्यटक भित्र्याउने भनेको छ । तर त्रिभुवन अन्तर्राष्ट्रिय विमानस्थलको क्षमता ३५ लाख पर्यटक भित्र्याउने छैन, पूर्वपर्यटनमन्त्री भट्टराईले भने, त्यसैले निजगढ निर्विकल्प हो । नेपाल वातावरणका सन्दर्भमा संवेदनशील भएको र यसले औद्योगिक मुलुकका लागि अक्सिजन उपलब्ध गराउँदै आएको उनले जनाए । निजगढमा ९ हजार हेक्टर क्षेत्रफल विमानस्थलका लागि आवश्यक रहेको भनिएको छ । यसमध्ये चार हजार हेक्टर मात्रै विमानस्थलमा प्रयोग हुने देखिन्छ । बाँकी ५ हजार हेक्टर वन प्राधिकरणले जोगाउन सक्छ । युरोपियन युनियनले हालै नेपालको नागरिक उड्डयन प्राधिकरण, नेपाल वायुसेवा निगमलगायत उड्डयन क्षेत्रबारे गरेको अडिटका क्रममा उठाएका विषयमा सरोकार राख्ने निकायलाई कार्ययोजना बनाई नेपाली वायुसेवालाई युरोपियन युनियनले लगाएको निषेधबाट हटाउनुपर्नेमा कांग्रेस सांसद जबराले जनाए । प्रतिनिधिसभाका सदस्यका तर्फबाट गर्नुपर्ने नीतिगत मुद्दामा आफूले सहयोग गर्ने उनको भनाइ छ ।"
'सफलताको भोकले दिलाउनेछ उपाधि,"(काठमाडौं)धनगढी एफसीका प्रशिक्षक युगलकिशोर राईका कुरा किन हो कुन्नि, असाध्यै अमूर्त हुन्छ । लाग्छ, यिनका मनमा कुरै कुरा छ । त्यसमा अलिकति साहित्य मिसियो भने त्यसले दार्शनिक पारा लिन्छ । शनिबार नेपाल सुपर लिग दोस्रो संस्करणको फाइनल हुँदै छ । त्यहाँ भिड्दै छन् धनगढी र ललितपुर सिटी एफसी । दशरथ रंगशालामा हुने यस खेलमा कसको कत्ति सम्भावना छ त ? मूल कुरा त यही नै हो । त्यसमै केन्द्रित रहेर प्रशिक्षक राईले भने, फाइनल भनेकै रणनीति र योजनाको कुरा हो ।फेरि उनले थपे, होइन, त्यतिमात्रै पनि होइन । सबै टिमले बनाउने भनेकै त्यही रणनीति र योजना नै हुन् । जुन टिमका खेलाडीमा सफलता पाउने भोक बढी हुन्छ, जित्ने त त्यसैले हो । उनका अनुसार खेलाडीमा एकखाले क्यारेक्टर हुनुपर्छ, जसमा सफलता पाउनका लागि साँच्चैको भोक हुनुपर्छ । फाइनलमा विजेता तय गर्ने तत्त्व भनेकै त्यही हो । फुटबलको दार्शनिक पारा भनेको यही त हो नि, होइन र ? यसबीच उनका अनेक अमूर्त कुरा मिसमास भइहाल्छ । धनगढी दोस्रोपल्ट फाइनल खेल्दै छ । ०७८ को पहिलो संस्करणमा धनगढी फाइनल पुगेको थियो । तर, उपविजेतामै सीमित रह्यो । फेरि धनगढी सिधै फाइनल पुगेको हो पहिलो क्वालिफायर जितेर । त्यो खेलमा धनगढीले पोखरा थन्डर्सलाई हराएको थियो । खुबै नाटकीय खेल रह्यो त्यो । खेल १ सय २० मिनेट चल्यो, तर स्पष्ट नतिजा निस्केन । २२ कै बराबरी रह्यो । अन्त्यमा धनगढी टाइब्रेकरमा विजेता रह्यो । यसरी खेल सनसनीपूर्ण बनेको थियो । त्यसपछि टोलीले चार दिन मस्त आराम गर्ने अवसर पाएको छ । धनगढीका खेलाडीसामु आफूलाई ताजा र दुरुस्त राख्ने अवसर रह्यो । टोलीका पाँच विदेशी खेलाडी फिट एन्ड फाइन छन् । तर प्रशिक्षक राईलाई लाग्छ, यस्ता कुराले धेरै फरक पार्दैन । खेलाडी योद्धा हुँदो हो त यस्तो परीक्षाबाट गुज्रिनुपर्छ । लिग चरणको समाप्तिमा धनगढी अंकतालिकाको दोस्रो स्थानमा थियो । आफ्नो अन्तिम खेल अगाडि नै प्लेअफ पुगिसकेको थियो । टिममा चोटको समस्या पनि खासै छैन । प्रत्येक टिममा सातआठ जना मूल खेलाडी हुन्छन् नै । धनगढीको पनि छ । ती सबैले फाइनलमा खेल्नेछन् । कुनै टिम कागजमा बलियो भन्ने खोज्ने आधार यिनै त हुन् । तर मलाई थाहा छ, ललितपुर सिटी बलियो टिम हो । त्यसैले ललितपुरले फाइनलमा हामीलाई बलियो चुनौती दिनेछ । अब ललितपुर सिटीको कुरा । राईले जे जस्तो कुरा उठाएका छन्, ललितपुरका प्रशिक्षक इयान एन्ड्र्यु गिलानले त्यसको उत्तर दिएकै जस्तो सुनिन्छ । उनी भने डीएनएको कुरा गर्छन् र भन्छन्, हाम्रो टिमको डीएनएमै जितका लागि खेल्ने गुण छ । यसकारण हामीले असाध्यै धेरै मिहिनेत पनि गर्छौं । यी अस्ट्रेलियाली वेल्स प्रशिक्षक गिलान पनि लामा लामो कुरा गर्छन् । तर, त्यसको निचोड भने स्पष्ट हुने गर्छ । त्यो अमूत हुने गर्दैन । बरू बारम्बार एउटै कुरा दोहोर्याउन बानी छ उनमा । भन्छन्, हाम्रो त व्यवस्थापन नै राम्रो । हाम्रा खेलाडी पनि राम्रा छन् । सबथोक राम्रो छ । उनको दाबी हो, ललितपुरको व्यवस्थापन राम्रो थिएन भने टिम फाइनलसम्म पुग्ने थिएन । अनि यो व्यवस्थापनमा सबथोक पर्छ, मालिकदेखि बलब्वाइसम्म । तर, धनगढीको तुलनामा ललितपुरलाई एकथोकको बेफाइदा छ । टोलीलाई लगातार खेल्नुपरेको छ । फाइनलअगाडि एकै दिनको मात्र आराम जुरेको छ । शुक्रबार आयोजित प्रिम्याच कन्फ्रेन्समा उनलाई सोधिएको थियो, कम्तीमा एक विदेशी खेलाडीले फाइनल खेल्ने पाउने छैनन् कुनै प्रभाव पर्दैन ? उसका भारतीय खेलाडी निखिल सुरेशरावले पोखरासँगको पछिल्लो खेलमा रातो कार्ड पाएका थिए । त्यस प्रश्नमा प्रशिक्षक गिलानको उत्तर थियो, एक खेलाडीले ? कम्तीमा दुईतीन खेलाडीले फाइनल खेल्ने छैनन् । उनको संकेत थियो, सायद टिममा चोटको पनि समस्या छ । यसको मुख्य कारण लगातार खेल्नुपरेकाले हो । फेरि उनकै शब्दमा कोही खेलाडीले खेल गुमाउनु भन्नुको अर्थ अर्कोले मौका पाउनु पनि हो । पूरापूर सम्भव छ, फाइनल खेल्ने ललितपुरको टिम केही फेरिएको हुनेछ । यो केही हदसम्म नयाँ पनि रहनेछ । यसले पहिलो पटक फाइनल खेल्नेछ । लिग चरण समाप्तिमा चौथो स्थानमा रहेर बल्लतल्ल प्लेअफमा पुगेको ललितपुर सिटीले पछिल्ला दुई खेलमा दमदार खेलेको छ । सुरुमा ललितपुरले साबिक च्याम्पियन काठमाडौं रेजर्सलाई ३० ले हरायो र त्यसपछि पोखरालाई २१ ले माथ दियो । यी दुई जितले भने टिम पक्कै उत्साहित रहनेछ । लगातार खेल्नुपरेको पीडा त उनका कप्तान अनन्त तामाङको मुखबाट ठीक सुनिन्छ । उनले फेरि एकपल्ट दोहोर्याएर भने, मेरो विनम्र अनुरोध छ, यसरी लगातारचाहिँ खेल्नु नपरोस् । फाइनलअगाडिको निचोड पनि तिनै प्रशिक्षक गिलानसँग छ । उनी भन्छन्, सुरुमा ९ टिम थिए । अब दुईमात्र बाँकी छन् । लिग चरणका खेल सकिए, प्लेअफको खेल पनि सकियो । अब उपाधिको भिडन्त । यो अन्तिम तथा निर्णायक खेल पक्कै राम्रो हुनेछ । कम्तीमा यस्तै विश्वास गरौं । अनि त्यही टिमले जित्नेछ, जसले त्यो खास दिन राम्रो गर्नेछ । यही त हो प्रतियोगिताको क्लाइमेक्स । र, यो हुनेछ प्रतियोगिताको ४० औं खेलको कथा ।"
आर्मीविरुद्ध एपीएफको जित,"हेटौंडा (कास) एपीएफ क्लबले शुक्रबार राष्ट्रिय महिला भलिबल प्रतियोगितामा विजयी सुरुआत गरेको छ । हेटौंडा उपमहानगरपालिका१० टिसिएन चौरमा भएको प्रतियोगिताको उद्घाटन खेलमा एपीएफले विभागीय प्रतिद्वन्द्वी त्रिभुवन आर्मी क्लबलाई २९२७, २५१९, २५१८ सोझो सेटमा हरायो । प्लेयर अफ द म्याच एपीएफकी सरस्वती चौधरी भइन् ।जिल्ला खेलकुद विकास समिति मकवानपुरले आयोजना गरेको राष्ट्रिय महिला भलिबलमा ५ टिमले भाग लिएका छन् । अन्य टिममा नेपाल पुलिस क्लब, न्यु डायमन्ड भलिबल क्लब र छहारी युवा क्लब छन् । विजेताले २ लाख, उपविजेता १ लाख र सेमिफाइनलमा पराजित दुई टिमले ५० हजार रुपैयाँ जित्नेछन् । उत्कृष्ट खेलाडीले १५ हजार र विधागत उत्कृष्टले ५५ हजार रुपैयाँ पाउनेछन् ।"
दिनेशले जिते एनपीजीए म्याचप्ले,"(काठमाडौं)डिफेन्डिङ च्याम्पियन दिनेश प्रजापतिले चौथो वरीयताका जयराम श्रेष्ठलाई हराएर सूर्य नेपाल एनपीजीए म्याचप्लेको उपाधि रक्षा गरेका छन् । रोयल नेपाल गल्फ क्लबमा दिनेशले शुक्रबार ३६ होलको फाइनलमा जयरामलाई ६४ ले हराएर सूर्य नेपाल गल्फ टुर सिजनको दोस्रो प्रतियोगिता जिते । उनको करियरको यो दोस्रो उपाधि हो ।अनुभवी चौथो वरीयताका जयराम र तेस्रो वरीयताका दिनेशबीच १८ होलसम्म कडा प्रतिस्पर्धा चल्यो । नवौं होल समाप्तिमा जयराम एक होलले अगाडि थिए । तर, १८ होल समाप्तिमा दिनेशले खेल बराबरीमा पुर्याए । यसपछि भने दिनेश खेलमा हाबी भए । १९ औं होलमा करिब ३० यार्डबाट दिनेशले बर्डी प्रहार गर्दै एक होलको अग्रता बनाए । २३ औं होलमा जयरामले पार जोगाउन सकेनन् भने दिनेशले पारमा नै यो होल जितेर २ होलको अग्रता बनाए । खेलमा फर्कन जयरामलाई जित जरुरी थियो । तर, २४ देखि २७ होल बराबरीमा खेल्नुपर्यो । दिनेशले २८ औं होलमा पार खेल्दै तीन होलको आरामदायी अग्रता बनाए । दबाबमा परेका जयराम खेलमा फर्कन सकेनन् भने ३१ औं होल पनि दिनेशले नै जित्दा ५ होलको अग्रता बनाए । यसपछि ३२ औं होलमा खराब टी सट हानेसँगै जयरामले हार आत्मसात गर्दा दिनेशले ४ होलअघि नै उपाधि आफ्नो नाममा लेखाए । दिनेशले पहिलो चरणमा तोरणविक्रम शाही, क्वाटरफाइनलमा रवि खड्का र सेमिफाइनलमा रामे मगरलाई हराएका थिए । उपाधिसँगै दिनेशले ६० हजार रुपैयाँ जितेका छन् । जयरामले ४२ हजार हात पारे । दिनेश सिजनको पहिलो प्रतियोगिता सूर्य नेपाल सेन्ट्रल ओपनमा प्रोफेसनलतर्फ विजेता भएका थिए । सातौं वरियताका रामे मगर तेस्रो भए । उनले १८ होलको प्रतिस्पर्धामा नवौं वरीयताका भुवनकुमार रोक्कालाई १८ औं होलमा हराए । रामेले ३२ हजार र भुवनले २४ हजार पुरस्कार हात पारे । कुल २ लाख ५० हजार पुरस्कार राशिको प्रतियोगितामा पहिलो चरणमा पराजित हुने आठ खेलाडीले जनही ६६ हजार प्राप्त गरे । क्वाटरफाइनलमा पराजित चार खेलाडीले जनही ११ हजार प्राप्त गरे । विजयी खेलाडीलाई सूर्य नेपाल प्रालिका मार्केटिङ म्यानेजर केशव प्रधान, एनपीजीएका अध्यक्ष रवीन्द्रमान श्रेष्ठलगायतले पुरस्कृत गरे ।"
पाँचौं राष्ट्रिय स्की हुने,काठमाडौं (कास) नेपाल स्की संघको आयोजनामा माघ दोस्रो साता पाँचौं राष्ट्रिय स्की प्रतियोगिता हुने भएको छ । प्रतियोगिता मुस्ताङको मुक्तिनाथ क्षेत्रमा हुनेछ । त्यसमा अल्पाइनको जायन्ट स्लालम विधामा प्रतिस्पर्धा हुनेछ । पुरुष र महिला स्पर्धा गराइने छ । त्यसका लागि प्रशिक्षणमा ५० जनाको सहभागिता रहनेछ । त्यसमध्ये उत्कृष्ट हुने खेलाडीले राष्ट्रिय प्रतियोगितामा भाग लिन पाउनेछन् । प्रशिक्षण मुक्तिनाथस्थलमै हुनेछ । विजेता खेलाडीलाई थप प्रशिक्षण प्रदान गरेर अन्तर्राष्ट्रिय प्रतियोगितामा सहभागिता गराइने संघको लक्ष्य छ । सन् २०२४ मा नेपालले विभिन्न अन्तर्राष्ट्रिय प्रतियोगितामा भाग लिने कार्यक्रम छ । संघका अध्यक्ष जीवनराम श्रेष्ठले शुक्रबार पत्रकार सम्मेलनमा यो खेल पूर्णतः प्रकृतिमा निर्भर हुने हुँदा प्रतियोगिताका बेला आयोजनास्थलमा हिउँ पर्ने विश्वास पोखे ।
त्यही गाताको माया लागेर आउँछ !,"गाताकथा प्राचीन समयमा प्रकाशित इट्रुस्कन गोल्डेन बुक गाता र कागज सुरक्षित भएको पुराना पुस्तकमध्येकको एक मानिन्छ । लेखक र प्रकाशक थाहा नभएको यस पुस्तकको गाता सुनको लेपनसहित बनाइएको इतिहासविद्हरूको भनाइ छ । सन् ७१० देखि ७२० को बीचमा प्रकाशित सेन्ट कथबर्ट गोस्पेल को कभर काठ, माटो र बाख्राको छालाले बनाइएको छ । बाइन्डिङ गरिएको पुरानोमध्येको उक्त पुस्तक झन्डै ३ सय वर्षपछि सेन्ट कथबर्टको समाधिस्थलमा सन् ११०४ मा भेटिएको थियो । गातामा शीर्षक छैन, तर क्रिस्चियन सेन्ट भने लेखिएको छ । अलि पछिको कुरा गरौं, सन् १८१३ मा जेन अस्टिनको चर्चित पुस्तक प्राइड एन्ड प्रेजुडिस प्रकाशित भयो, जसको कभर बाच्छाबाच्छीको छालाबाट बनाइयो । गाताको अगाडिपट्टि खाली छ, स्पाइनमा भने पुस्तक र लेखकको नाम सुनौलो अक्षरले कुँदिएको छ । सन् २००५ मा यस पुस्तकमाथि चलचित्रसमेत बन्यो । यो पुस्तकलाई पछिल्लो समय विभिन्न प्रकाशनगृहले कपडा, कागजका पातलो र मोटो गातासहित चित्ताकर्षक ढंगले बजारमा ल्याएका छन् । प्राइड एन्ड प्रेजुडिस प्रकाशित भएको ४ वर्षपछि अहिलेसम्म पनि तहल्का पिटिरहेको फ्र्यांकनस्टाइन उपन्यास प्रकाशित भयो । मेरी शेलीको उक्त उपन्यासको पहिलो संस्करणको गाता पनि चर्चायोग्य छ । डाई गरिएको छाला र २२ क्यारेटको सुनसहित उक्त पुस्तकको गाता बनाइएको थियो । अगाडिपट्टि सुनौला बोर्डरहरू भए पनि लेखक र पुस्तकको नाम भने साइडमा मात्रै लेखिएको छ । यसो हेर्दा धार्मिक पुस्तकझैं देखिने गरी गाताको सजावट छ । पुस्तककै गाताको कुरा गर्दा भर्जिनिया वुल्फ र बहिनी भेनेसा बेलको सहकार्यको चर्चा पनि भइरहन्छ । सुरुवाती चरणमा भर्जिनियाका अधिकांश पुस्तकगाताको डिजाइन बहिनी भेनेसाले नै गरेकी हुन् । मिसेस ड्यालावे, टु द लाइटहाउस, अ रुम अफ वन्स ओन लगायतका पुस्तककभर भेनेसाले बनाएकी हुन् । भर्जिनिया र उनका श्रीमान् लियोनार्ड मिलेर स्थापना गरेको प्रकाशनगृह होगार्थ प्रेस बाट प्रकाशित ३८ वटा पुस्तकका गाता बनाइन् भेनेसाले । लियोनार्डलाई ती कला मननपरे पनि भर्जिनिया भेनेसासँग भन्ने गर्थिन्, तिम्रो शैली एकदमै आकर्षक छ, निकै यथार्थवादी पनि ।सन् १९२५ मा प्रकाशित एफ स्कट फिजराल्डको किताब द ग्रेट ग्याट्स्बी को गाता बनाएका हुन् प्रकाशकसमेत रहेका फ्रान्सिस क्युगटले । सन् १९२० को दशकको अमेरिकी सपना लाई प्रतिविम्बित गर्ने दिव्य दृष्टि सहितको गातालाई आइकोनिक मानिन्छ । फिजराल्डले उपन्यास लेखिनसक्दै क्युगटले कभर बनाइसकेका थिए । पुस्तककै गातामा भएको कलाबारे साहित्यका अनुसन्धाताले विभिन्न लेख पनि लेखेका छन् । यस्तैयस्तै कभरहरू धेरै छन् । एकै लेखमा यिनको चर्चा सम्भव छैन । अन्तिममा मान्छेकै छालाबाट बनाइएको एउटा पुस्तकको चर्चा गरौं । मृग, बाख्रा, बाच्छाबाच्छीका छालाबाट किताबको कभर बनाइनु त सामान्य नै भइगयो । तर, मान्छेको छालाबाट किताबको गाता बनाइनुचाहिँ अलि अनौठै हो । आजभन्दा करिब २ सय वर्षअघिकै कुरा हो, बेलायतको ब्रिस्टोलमा एक जना १८ वर्षीय युवकलाई फाँसी दिइयो । आफ्नै समवयकी युवतीको हत्या अभियोगमा उनलाई ब्रिस्टोलको नयाँ जेलमा फाँसी दिइएको थियो । जोन हरवुड नाम गरेका ती युवकलाई एलिजा बाल्समको मृत्यु प्रकरणमा दोषी ठहर्याइएको थियो । एलिजालाई जोन खुबै मन पराउँथे, एलिजा उनीसँग तर्किएर हिँड्थिन् । त्यही रिसमा जोनले एक दिन एलिजाको टाउकोमा ढुंगाले हान्छन् । झन्डै एक वर्ष उपचार गरे पनि टाउकोको चोटकै कारण एलिजाको मृत्यु हुन्छ । फाँसी भइसकेपछि रिचर्ड स्मिथ नाम गरेका सर्जनले ब्रिस्टोल रोयल इन्फर्मरीमा जोनको शव चिरफार गर्छन् । उनले जोनको शवबाट छाला निकाल्छन् । यही घटनाबारे विभिन्न दषीप्रमाणसहितका दस्ताबेज जोडेर सन् १८२१ मा तयार भएको किताब होद जोन हरवुड बुक । सामान्य अन्य छालाका गाताझैं लाग्ने उक्त पुस्तकमा जोनकै छाला प्रयोग गरिएको छ । अझ गातामा कलात्मक ढंगले लेखिएको छ, जोन हरवुडको असली छाला । उक्त पुस्तक धेरै समय ब्रिस्टोल संग्रहालयको अभिलेखालयमा प्रदर्शनमा राखियो । विस्तारै सुरक्षित राख्न नसकिएकाले अभिलेखालयमा डिजिटल भर्सन राखिएको संग्रहालयले जनाएको छ । अहिले त्यो पुस्तक संग्रहालयको एम सेड खण्डमा राखिएको छ । आजकल हजारौं शीर्षकबीच किताब छान्न एक झलक नै काफी हुन्छ । कुनै पुस्तक पसल वा पुस्तकालय पस्दा तपाईंलाई त्यही एक झलक ले तानेको हुन सक्छ । पछिल्लो समय पुस्तकले तपाईंलाई तान्नु र पुस्तक तपाईंबाट छानिनुमा गाताको थोरबहुत भूमिका पक्कै होला ।"
टेक्नोक्र्याटले देखेको कूटनीति !,"पूर्व परराष्ट्रमन्त्री भेषबहादुर थापाको किताब राष्ट्रपरराष्ट्र ः एकतन्त्रदेखि गणतन्त्रसम्म पढिसक्दा लाग्छ यो कुनै फिल्मको स्क्रिप्ट हो । किताबमा आशा, आश्चर्य, ठूल्ठूला सफलता, असफलता, पारिवारिक वियोगजस्ता घटना छन् । थापाको व्यक्तिगत जीवन र जिम्मेवारीवरिपरि भएका घटना र विषयवस्तु समेटेर लेखिएको किताब पूर्ण सत्य घटनामा आधारित छ । तर, कतैकतै फिक्सन मिसाइएको हो कि ? भन्ने प्रश्न उब्जिन्छ ।यो त्यो बालकको कथा हो, जो तनहुँबाट काठमाडौं आउँछन् पढ्न । त्यसपछि पढ्नै कलकत्ता पुग्छन् । अनि उच्चशिक्षाका लागि अमेरिकामा छात्रवृत्ति पाउँछन् । तर, त्यसबेलाका प्रधानमन्त्री केआई सिंहकै तहबाट राहदानी रोकिन्छ । पछि राहदानी प्राप्त हुन्छ र अमेरिका पुग्छन् । संयोगवश क्यालिफोर्नियामै राजा महेन्द्रको अमेरिका भ्रमणका बेला उनीसँग भेट हुन्छ । पछि (२४ वर्षकै उमेरमा) योजना परिषद्को सदस्यसचिव नियुक्तिका लागि काठमाडौं बोलाइन्छ । त्यसपछि प्राप्त हुन्छ, महत्त्वपूर्ण पदहरू गभर्नर, अर्थसचिव, अमेरिकाका लागि दुईपटक राजदूत, अर्थमन्त्री, भारतका लागि राजदूत र परराष्ट्रमन्त्री । अन्त्यमा प्रबुद्ध व्यक्तिहरूको समूह (ईपीजी) को नेपाल संयोजक । यसबीच लेखक भेषबहादुर थापाले क्यानडा र श्रीलंकामा अन्तर्राष्ट्रिय जागिर पनि खाएका छन् । अन्त्यमा एक छोरा, एक छोरीको निधन र कामको चटारोबीच श्रीमतीसँगै बस्न नपाएका व्यक्तिगत विषय पनि किताबमा छन् । थापाको यो लामो यात्रा कुनै एउटा फिल्मकै स्क्रिप्टझैं लाग्छ । आफैंलाई केन्द्रमा राखेर लेखिएकाले यो किताब उनै वरिपरि घुम्नु स्वाभाविक छ । तर, अति गम्भीर र महत्त्वपूर्ण घटनामा पनि उनले आफैंलाई केन्द्रमा राखेका छन्, जुन अस्वाभाविक लाग्छ । २४ वर्षको उमेरमै महेन्द्रले भेटेर वा कुनै सल्लाहै नगरी वा कुनै सम्बन्धबिनै थापालाई सदस्यसचिव बनाई काम गर्न बोलाएको घटना पढ्दा लाग्छ, यो किताब कतै फिक्सन त होइन ? अर्थशास्त्र र कूटनीतिमा अब्बल व्यक्ति हुन् थापा । किताब पढिसकेपछि के विषयमा प्रस्ट भइन्छ भने उनी दरबारले हुर्काएका व्यक्ति हुन् । दरबारसँग नजिक भएकै आधारमा २४ वर्षदेखि लगातार करिब ६ दशक कुनै न कुनै हिसाबमा पदमै रहे । तर, लेखक थापाले पञ्चायत, त्यसपछिको संवैधानिक राजतन्त्र र अहिलेको गणतन्त्रसम्म आइपुग्दा कतै पनि आफूलाई दरबारिया हुँ भन्ने आत्मसात् गरेका छैनन् । सामान्य हिसाबले हेर्दा थापाका हरेक नियुक्त (सुरुवातदेखि पछिल्लो ईपीजीसम्मै) दरबारनिकट देखिन्छ । उदाहरण हेरौं, सुरुवातमा उनलाई राजा महेन्द्र, त्यसपछि वीरेन्द्र र ज्ञानेन्द्रको सहयोग रह्यो । थापालाई सधैं कि त राजाहरूको कि त राजाहरूसँग नजिक भएका तत्कालीन प्रधानमन्त्रीहरू (सूर्यबहादुर थापा, लोकेन्द्रबहादुर चन्द) र गणतन्त्र आएपछि तत्कालीन उपप्रधान तथा परराष्ट्रमन्त्री कमल थापाको साथ रह्यो ।२०१७ सालमा बीपी कोइरालाको जननिर्वाचित सरकारलाई महेन्द्रले कु गरे पनि उनलाई लोकतान्त्रिक व्यक्तिका रूपमा प्रस्तुत गरेका छन् थापाले । राजा महेन्द्रबाट बढी नै प्रभावित छन्, उनी । जननिर्वाचित सरकार नै कु गरेका महेन्द्रलाई थापाले सिंहदरबारको काममा कुनै पनि हस्तक्षेप नगर्ने राजा का रूपमा प्रस्तुत गरेका छन् । जबकि कु पछि जननिर्वाचित सरकारले सञ्चालन गरेको सम्पूर्ण सत्ता र शक्तिलाई नै महेन्द्रले नारायणहिटी केन्द्रित गरेका थिए । यो किताब महेन्द्रगाथा हो भन्दा फरक नपर्ला । थापाले लेखेका छन् विश्वलाई असंलग्न बाटोमा हिँडाउन भूमिका खेल्ने राजनेताको सूचीमा राजा महेन्द्रको नाम पर्छ । उनले राजा वीरेन्द्रको समयदेखि चाहिँ सिंहदरबारको शक्ति नारायणहिटी सरेको, त्यसपछि सिंहदरबार र नारायणहिटीबीच द्वन्द्व सुरुआत लेखेका छन् । थापाले राजा वीरेन्द्रलाई अमेरिका पढेर आएका र लोकतान्त्रिक व्यवस्था बुझेका नेता माने पनि रानी ऐश्वर्यालाई राम्रो रूपमा प्रस्तुत गरेका छैनन् । राजा ज्ञानेन्द्रलाई भने थापा विषयवस्तु नबुझेका र जिद्दी व्यक्ति भन्छन् । किताबअनुसार, राजकुमार दीपेन्द्रचाहिँ निकै उरन्ठेउला थिए । दरबार हत्याकाण्ड नभएको भए नेपालमा अझै संवैधानिक राजतन्त्र र बहुदलीय प्रजातन्त्र नै रहन सक्ने उनले लेखेका छन् । जीवनकालमा राजतन्त्रविरोधी वा संवैधानिक राजतन्त्र हट्नुपर्छ भन्ने सोचाइ ममा कहिल्यै आएन । तर, जसरी जनआन्दोलनको उभार आयो र राजतन्त्र गयो, त्यसमा मैले कहिल्यै प्रश्न खडा पनि गरिनँ । मलाई के लाग्छ भने, राजा वीरेन्द्रको हत्या नभएको भए नेपालमा बहुदलीय व्यवस्था र संवैधानिक राजतन्त्रको जग राम्रैसँग बस्ने थियो । राजा वीरेन्द्रले धेरै पटक भनेको सम्झिन्छु जबसम्म जनता चाहन्छन्, तबसम्म मात्र हामी रहन्छौं, थापा लेख्छन् ।किताबमा थापाले नेपालको आर्थिक, सामाजिक, राजनीतिक, कूटनीतिक इतिहासहरू प्रस्तुत गरेका छन् । पाठकले पढ्न चाहेजति प्रस्तुत नगरे पनि किताबले इतिहासका विभिन्न पक्ष, विषय र घटना सम्झाउँछ । थापाले सिधै लेख्न नसके पनि घुमाउरो पारामा दोहोर्याईतेहर्याई पञ्चायत र राजतन्त्रको समय व्यवस्थित भएको भनेका छन् । बहुदलीय प्रजातन्त्र आएपछि दलहरू वैदेशिक सहायता र विदेश सम्बन्धबारे छरप्रस्ट भएको उल्लेख गरेका छन् । प्रजातन्त्र पुनःस्थापनापछिको समयबारे उनी लेख्छन्, प्रजातन्त्र पुनःस्थापनापछि धेरै देश सहायतासहित नेपाल आउन उत्साहित त भए । तर, हामीले उनीहरूलाई हाम्रो प्राथमिकतामा हिँडाउन सकेनौं । हामीकहाँ हानथाप भयो, समन्वयकर्ताको भूमिका न्यूनतम तहमा झर्यो । सरकारभित्र समन्वय नहुँदा सहायता परिचालनमा छाडापन देखापर्यो । कूटनीतिक सम्बन्धमा विदेशी नेताहरूलाई एक्लाएक्लै भेट्ने र सरकारको रेकर्डमा त्यो नहुने विषय थापाले उल्लेख गरेका छन् । लेखेका छन्, पञ्चायतकालमा दिल्लीमा राजदूत पठाउँदा जहिले पनि दरबारको विश्वासिलो र प्रभावशाली व्यक्ति पठाइन्थ्यो । जसलाई पठाइन्थ्यो, उसैमार्फत काम हुन्थ्यो । २०४६ पछि नेपालस्थित विदेशी दूतावासको भूमिका ज्यादै ठूलो पार्ने काम भयो । राजनीतिक तहमा विदेशी राजदूतावासको सिधै सम्पर्क बढ्यो । कूटनीतिमा छाडापन हाबी भयो । विदेशस्थित आफ्ना दूतावासहरूको महत्त्व नराख्ने शैली पनि देखियो ।अमेरिका र चीनको प्रसंग त आउँछ, तर यो किताब दक्षिणी छिमेक भारतसँग धेरै जोडिएको छ । नेपालको हरेक राजनीतिक परिवर्तनमा भारतको प्रभाव रहेको टिप्पणी उनको छ । थापा लेख्छन्, २००७ सालको क्रान्तिका बेला राजा त्रिभुवनको भारत प्रवास होस् या माओवादीसितको बाह्रबुँदे समझदारी या २०४६ वा २०६२२०६३ को ठूलो राजनीतिक परिवर्तन, त्यसमा प्रत्यक्षअप्रत्यक्ष रूपमा भारतले भूमिका खेलेको थियो । कसैले गुहारेको हो या उनीहरू आफैंले चासो देखाएर हो, कुनै न कुनै हिसाबले राजनीतिक परिवर्तनका बेला तिनको प्रभाव देखिएको इतिहास अझै साक्षी छ । नेपालको व्यवसाय, व्यापार, राजनीति, धर्म, कूटनीति, सैन्य, सीमा, सन्धिसम्झौताजस्ता हरेक विषयमा भारत जोडिएको छ । तर, भारत अनुदार हुँदा नेपाललाई के कति समस्या भइरहेका छन् ? पुस्तकमा सविस्तार प्रस्तुत गरिएको छ । थापाले पञ्चायत, बहुदल, माओवादीद्वन्द्वकाल, त्यसपछिको लोकतन्त्रका घटनालाई भारतसँग जोडेर हेरेका छन् । उनले भारतका नराम्रा विषय मात्रै होइन, गुजराल डक्ट्रिन ले नेपालमा पुर्याएको फाइदा पनि उल्लेख गरेका छन् । लेखेका छन्, गुजरालले अपनाएको उदार नीतिका कारण नेपालभारतबीचको व्यापार घाटा कम हुँदै थियो । उनका पालामा भएको त्यो सन्धि नवीकरण हुनासाथ व्यापार घाटा ह्वात्तै बढ्यो । भारत गुजराल डक्ट्रिनबाट पछि हटेर पुरानै स्थितिमा पुग्यो । आईके गुजराल प्रधानमन्त्री हुँदा छिमेकीहरूसँग समान व्यवहार र रेसिप्रोकल मात्रै होइन, ननरेसिप्रोकल गर्न तयार भएको मान्यता आएको थियो । अर्थात् दोहोरो नभएर एकहोरो सहयोग दिन पनि भारत तयार हुनुपर्छ भन्ने उनको सिद्धान्त थियो ।विभिन्न राजनीतिक दलले बोलाउँदा पनि आफूलाई टेक्नोक्र्याट उल्लेख गर्ने थापा २०४८ सालको चुनावमा भने तनहुँबाट निर्वाचन लड्न पुग्छन् । त्यो स्वतन्त्र उम्मेदवारी दिने निर्णय उनको आफ्नै थियो वा कसैको सुझाव वा सल्लाहमा ? यसबारे थापाले प्रस्ट लेखेका छैनन् । किताबमा थापाले बदलिँदो भूराजनीतिक परिस्थितिबारे पनि इंगित गरेका छन् । अहिलेको अवस्थामा अमेरिकाको शक्ति नघटेको, तर नेपालका दुई छिमेकी (चीन र भारत) ले आफ्नो स्थान खोजिरहेको अवस्थामा नेपाल ध्यान दिएर अघि बढ्नुपर्ने सुझाव दिएका छन् । नेपालबारे बुझ्न महत्त्वपूर्ण दस्ताबेज हो किताब, तर यसमा केही त्रुटि छन् । एउटै विषय धेरै पटक दोहोर्याइएको छ । महेन्द्र र राजतन्त्रको घुमाउरो प्रशंसा गरिएको छ भने दलीय प्रणालीलाई सुधारका सुझाव दिनुभन्दा तिनका कमीकमजोरी पटकपटक दोहोर्याइएको छ । उनलाई योजना परिषद्को सदस्यसचिव नियुक्त गरिएको थियो, तर किताबमा कतै सचिव र कतै सदस्यसचिव लेखिएको छ । थापा श्रीलंकाका राष्ट्रसंघीय स्थायी प्रतिनिधि छँदा त्यहाँका राष्ट्रपति रणिल विक्रमसिंहेसँग भेटवार्ता भएको र पछि उनी तामिलद्वारा मारिएको किताबमा लेखिएको छ, तर उनी अहिले पनि राष्ट्रपति नै छन् । यो गम्भीर त्रुटि हो किताबको । बीपीकै जननिर्वाचित संसद् अपदस्थ गरी सत्ता चलाएका महेन्द्रलाई थापाले पटकपटक प्रशंसा गरे पनि महेन्द्रबीपी सम्बन्धबारे उनले उल्लेख गरेका छैनन् । उनी बीपीबारे केही सकारात्मक वाक्य लेखेर फड्किन्छन् । किताबमा लेखकले घटनाहरू वर्णन गर्दा फुटनोट लेखेको भए झन् राम्रो हुने थियो । किनभने थापाले विद्यावारिधि पाइसकेका छन्, लामो समयदेखि अनुसन्धान गर्नेगराउने संस्थामा कार्यरत पनि छन् ।समग्रमा नयाँ घटना र तथ्यहरूले किताब रोचक बनेको छ । यो नेपालको सामाजिक, आर्थिक, राजनीतिक र कूटनीतिक इतिहास बुझाउने दस्ताबेज बनेको छ । योजना र अर्थतन्त्रबाट अघि बढेका थापा पछि कूटनीतिमा बढी चर्चित भए । सायद त्यसैले हो, किताबमा प्रस्ट रूपमा घटना प्रस्तुत गर्नुभन्दा तिनलाई कूटनीतिक शैलीमा लेख्न खोजेका छन् उनले । लाग्छ, अवकाशमा पनि थापाको पुस्तक कूटनीतिक जारी छ ।"
म अचेल कुचो लगाइरहेको छु,मन बढार्नुस् या दिमागकुचो लगाउनु जरूरी छ ।
आखिर के छ जातमा ?,"केले टिकिराखेको छ जात व्यवस्था ?जात व्यवस्था मुक्तिका लागि गैरदलितको चेतनामा परिवर्तन आवश्यक छ । महसुसीकरण जरुरी छ । हामीले गलत गर्दै छौं भन्ने महसुसीकरणले नै परिवर्तनमा टेवा पुग्न सक्छ । मुख्यतः दलितहरू विभाजित होइन, संगठित भई समुदायको हित र संरक्षणका लागि जुट्नुपर्छ । विभेद आफू पनि नगर्ने र अरूलाई पनि गर्न नदिने, गरेमा नसहने अभ्यास बढाउनुपर्छ । अन्तरजातीय विवाहहरूलाई प्रोत्साहन गर्नुपर्छ । घुलमिल हुने संस्कारलाई बढाउनुपर्छ । विभेदको जरो समाजमै छ, समाजबाटै रूपान्तरण थाल्नुपर्छ । एकछिन अघि राम्रोसँग बोल्ने र व्यवहार गर्नेहरू दलित थर सुन्नेबित्तिकै छेपारोले जस्तै रङ फेर्दै फरक व्यवहार गर्छन्, त्यसले अमिलो अनुभूति हुन्छ । आखिरी थरमा के छ र त्यस्तो ? जसले एउटा मानिसले अर्को मानिसलाई विभेद गर्न उक्साहट गर्ने हर्मोन बिजुलीको गतिमा पैदा गर्छ ? मानिसहरू सोध्छन्, बाबु तिमी के थरी हौ ? भन्छु, म नेपाली ! भन्छन्, बाबु त कस्तो बाहुन जस्तो अनुहार परेको ? दलित होइनौ होला ! किन मानिसहरूलाई जातसँग यति धेरै एलर्जी छ ? हेर्न मन छ, यो एलर्जी उत्पादन गर्ने हर्मोनको कारखाना कस्तो होला ?"
जिजीविषाको मृत्युभोज,"ढल्दै गरेको एक रंगहीन तर मेरा निम्ति रंगीन साँझ । टाढा कतै कसैले आफ्नो आसन्न मृत्यु पन्छाउन महामृत्युञ्जय मन्त्र अलापिइरहेको थियो ॐ त्रयम्बकम् यजामहे सुगन्धिं पुष्टिवर्धनम् । म भने मृत्यु आमन्त्रण गर्दै थिएँ । अर्थात्, आत्महत्या गर्ने मुडमा थिएँ π सुरसार गर्दै पनि थिएँ, ह्विस्कीको चुस्कीसँगै π झट्ट मनले भन्यो, यो चराचर जगत्मा नआउनु आइसकेपछि जाँदा कम्तीमा जाँदै छु वा गएँ भन्ने औपचारिकता त निभाउनु पर्ला ? अर्थात्, मृत्युपत्र पनि त लेख्नु पर्ला नि ? मृत्युपत्रसँगै अनायास सिल्भियाको मिरर कविता याद आयो आइ एम सिल्भर एन्ड एक्ज्याक्ट्आइ ह्याब नो प्रिकन्सेप्सन्स् । भावनाको संयोजन, जब्बर पर्सोनिफिकेसन अनि इमेजरी र आइरोनीको बेजोड प्रवाहमा म तैरिँदै र डुब्दै गएँ । एक मन त लाग्यो, सिल्भिया स्वयं आई दार्शनिक सौन्दर्य चेतको हुर्कंदो यौवन बोकेर । भर्खर नुहाएको उसको चिसो केसले भावनात्मक सौन्दर्यलाई बडो काव्यिक बनाएको थियो, यस्तै लाग्यो मलाई । नलाग्नुपर्ने पनि के नै थियो र ? एकैक्षण पछि त जस्टिन गार्डरकी पात्र सोफी पनि आई, कल्पनामा π सिल्भिया अनि सोफी, उनीहरू आउँदा सिर्फ उनीहरू मात्रै आउँदैनथे, काव्यिक सौन्दर्यको बेजोड दार्शनिकता पनि उनीहरूसँगै आउँथ्यो, आयो π साँच्चै यो विचार, अनि यो दर्शन केका लागि ? संसार वा समाज बदल्नका लागि हो ? यो विचार र बदलाबको कुरा कार्ल मार्क्स र हेगेलको जिम्मामा छोडिदिऊँ भन्ने लाग्यो तर मस्तिष्कले चाहिँ मान्न राजी भएन । र, सोच्यो वेदान्त दर्शन र सांख्य दर्शनबीचको भेदले जीवन र मृत्युबीचको भेदलाई न्यायिक सुन्दरता इनजेक्ट गर्न कामयाव होला ? के हन्टिङटनको क्ल्यास अफ सिभिलाइजेसन पढेर सक्दा मानवीय सभ्यताको सूक्ष्मता र जिजीविषा थामिरहेको वैश्विक सांस्कृतिक सौन्दर्यको धरोहर पनि क्ल्यास हुन्छ अब ? एकैक्षण त यस्तो लाग्यो, फ्रान्सिस फुकुयामाको द एन्ड अफ हिस्ट्री एन्ड द लास्ट म्यानको वैचारिक गर्तमा म पनि समाप्त हुने हो अब π उत्तिखेरै मस्तिष्कले लेखकीय सीमाहरू सम्झाइदिँदै भन्यो कता बहकिइस् ती तमाम औपचारिक सीमा नाघेर ? मृत्युपत्र लेख्न बसेको होइनस् र ? साँच्चै, कता ? थाहा छैन, द्वन्द्ववादको कुन तहसम्म त्यो पुग्छ मेरा अभिव्यक्तिका बाँझा गह्राहरूले सोच्छन् । म ती सोचाइलाई निर्बन्ध छोडिदिन्छु । फगत् सीमाहीन, बन्धनविहीन । साँच्चै, विचार, भावना वा दर्शनको एकमात्र दार्शनिक प्रश्न के हो ? यस सवालसित पछिल्लो समय म किन यतिबिघ्न इंगेज्ड छु, हँ ? असलमा, जीवन बाँच्नुभित्रको सार के रहेछ त आखिर ? खोइ यसको मूल्य ? अल्बर्ट कामुलाई मैले एक दिन यही सवाल गरेछु, मेरो विस्मृतिमा स्मृति बनेर बसेको रहेछ π जीवनको भ्रान्ति, निःसारता र यसको जडतामा हामी यतिभाँती बिलुप्त किन भएका आखिर ? यो ब्रह्माण्डसितको मानव संघर्ष आखिर केका लागि ? एकैक्षण मानिलिउँ जीवनको कलात्मकतालाई पोट्रेट गर्नुपर्यो भने हामीले काव्यिक सौन्दर्यमा भन्दा बढ्ता केमा रूपान्तरण गर्न सकौंला र आखिर ? एकक्षण कामुको सिसिफसलाई हेरौं न π के उसले जीवनको खास अर्थ खोज्नका निम्ति आफ्नो जीवन उत्सर्ग गर्न चाहन्थ्यो ? एउटा विद्रूप ढुंगो अग्लो पहाडको टुप्पोमा पुर्याउनु मात्र उसको जीवनको सार थियो ? यो कस्तो निःसारता ? जान्दिनँ । साँच्ची, सिसिफसले आत्महत्या चाहिँ किन गरेन, हँ ? के उसलाई आफ्नो अस्तित्वबारे ज्ञात थियो ? कन्क्लुडिङ अनसाइन्टिफिक पोस्टस्क्रिप्ट टु फिलोसोफिकल ्रयागमेन्टस् भित्र सोरेन किर्केगार्डका अस्तित्वका ससाना टुक्रा भेट्छु । आखिर जीवनसँगका फन्डामेन्टल कन्ट्राडिक्सन के हुन् ? अँ, अस्ति नित्सेलाई न्युरोडको पिपलबोटभन्दा अलि वल्तिर भेटेको थिएँ π उसले चुरोट सल्कायो । एक सर्को के तान्न भ्याएको थियो महानगरीय बालेन प्रहरीको टुकडी आएर उठाइहाल्यो । सार्वजनिक ठाउँमा चुरोट पिएको आरोपमा । अँ, हाम्रा थुप्रै नित्सेहरू हिरासतमा होलान् । मिसेल फुकोले एक दिन अनायासै भनेको थियो, नित्से त गे हो, तर होइन रैछ । गे त त्यही मोरो फुको पो रहेछ π उसले मलाई हिस्ट्री अफ सेक्सुआलिटी दिएको थियो अटोग्राफसहित । अनि एक हरफ केही लेखेको पनि थियो । फेन्च भाषा भएर होला, बुझिनँ । बरु मलाई ती अक्षर उल्टा जस्ता पो लागेका थिएँ । सायद, उसले लेखेको थियो होला, जस्टिन गार्डरकी सोफी त तँलाई खोज्दै आएकी छ, नेपाल । मैले सोचेँ, होइन यो मोरो फुकोले सोफी मेरी प्रेमिका हो भन्ने ठान्दो कि के हो ? होला सायद । किनभने, धेरै पटक सोफी र मलाई पाटनका गल्लीतिर कफी खाँदै गरेको देखेको थियो । आर्यघाट छेउछाउ नारिएर हिँडेको पनि नदेखेको त कहाँ हो र ? वास्टार्ड फुको π भन्न मन लागेन र भनिनँ । बस्, मनले उसको म्याडनेस एन्ड सिभिलाइजेन सम्झियो । त्यही भएर बरु भनेँ, जय फुको π झट्ट दिमागले फेरि सम्झायो आत्महत्या गर्न ठिक्क परेको मान्छे के लेखिरहेको छस् हँ ? के यो स्ट्रिम अफ् कन्सिअसनेसको नदीमा जेम्स जोयस र भर्जिनिया उल्फभन्दा दोब्बर बढी बेहिसाबले पौडिइरहेको छु र म यतिबेला ? होइन, होइन । त्यसो भए के त ? भैगो नि त अब बन्द गर्छु लेख्न ! फेरि, सम्झिएँ शंकर लामिछानेलाई पहिला कहिल्यै भेटेको थिएँ र मैले ? उसलाई भेटे भेटे जस्तो याद किन आयो त एक्कासि ? हो, हो । अघिल्लो हप्ता असनको गल्लीमा नित्सेलाई खोज्दै थियो ऊ पनि । यो पनि भन्थ्यो, हाम्रा नेता धातुरामले जो वाइडेनसँग असनको गल्लीमा भेटेका थिए रे । शंकरले सुझाएछ, लौ धातुराम देश कसरी चलाउने भनेर सोधिहाल यी जो वाइडेनसित । धन्य, ड्याङग ऽ दिएनछन्, ड्याग ह्यामरसोल्ड भन्या होइन । अब त ड्याङडुङङ्ग छोडियो बाइडेन कमरेड पो भने रे धातुरामले । चिनियाँ कुनै पूर्वकम्युनिस्ट नेताले भनेझैँ बन्दुकको बलमा सत्ता र नागरिक कतिञ्जेल चल्ने रहेछ र ? एक दशकसम्म जेका निम्ति सम्बोधित रक्तपात मच्चाइयो त्यो त आखिर आडम्बर नै त रहेछ । त्यही पुँजीवादको चन्दन नलगाई पनि त भएन आज । धातु त चाहियो नै हर कुनै हालत् । पहेँलो धातु । सत्ता र धातुमा आखिर कुनै भेद नै पनि देखिएन । बरु सत्ता भनेको खाएको धातु ओकेल्न नपरोस् भनेर निर्माण गरिएको वा चाहिने अस्त्र मात्रै त रहेछ । त्यत्रो एक दशक सशस्त्र हिंसाको बलमा गर्ने भनेको समाज परिवर्तन यही त रहेछ । हामीले पो नबुझेका रहेछौं । त्यो भनेको त स्वयं परिवर्तन रहेछ । ती तमाम पुँजीवादी कम्युनिस्टका खेतालाहरूलाई एक्काइस तोपको सलामी π दसवर्षे हिंसाको निम्ति राज्यले चुकाएको मूल्य कति थियो ? त्यसको भर्पाइ कसले गर्ने ? हुन त मान्छेको जातै हिंस्रक । हिंसाको के कुरा गराइ भो ? नित्सेले विल टु पावर वा आर्थर सोफेनआवरको इरासनल विललाई पुनर्पाठ गरेर पनि त भन्न सकिन्छ यो कुरा π यदि सकिएन भने, सोध्नुपर्ला एडोल्फ हिटलर र नित्से दुवैलाई सँगै राखेर । यो नित्से त सोफीलाई प्रपोज गर्छु भन्थ्यो एक दिन । होइन के सारो पात्तिएका हँ यी बूढाहरू ! किन लेख्छ ऊ ? अभिव्यक्तिमा निखार ल्याउन वा दार्शनिक पहेली खडा गर्न वा वैचारिक आतंक मच्चाउन ? अनि म चाहिँ किन लेखिटोपल्छु ? शंकरलाई सोध्नुपर्ला । पर्सि त सँगै मदपानको योजना हो । ओहो, म त आजै प्रस्थान गर्ने निधो गरेछु फेरि ? के नेपाल देशका नेतालाई झैं मलाई पनि अरू कसैले चलाउँदै छ कि के हो, हँ ? साँच्चै, बरु किन डोर्याइरहेको छैन देशलाई विचारले ? देशको राजनीतिक सत्ताले यो विचारहीनतामाथि कहिले विजय प्राप्त गर्छ हँ ? होइन सुसाइड गर्न लागेको मान्छेलाई पनि किन देशको चिन्ता यसरी ? के देशको अर्थतन्त्रले पनि मैले जस्तै सुसाइड गर्नगर्न आँटेको हो र π देशको शासकीय सत्ता चलायमान हुन शासकीय केमिकल रियाक्सन घटित हुनुपर्ने हो । देश चल्ने शासकीयवैचारिक रियाक्सन वा प्रक्रिया गतिहीन भइदियो भने ठीक त्यही हुँदो रहेछ जे नेपाल भन्ने विश्वको कुनै एउटा देशमा भइरहेको छ ठीक यो प्रहर π कताकताबाट एउटा गाढा असामन्जसले घेर्न आइपुग्यो र मलाई सोध्यो । अनि मैले आफैंलाई सोधें होइन यो के लेखिरहेछु भन्या ? कुनै आर्ट वा एपिग्राफ त पक्कै पनि होइन । अटोबायोग्राफी त झन् हुँदै होइन । त्यसो भए के त ? प्रिय पाठक, असलमा म मृत्युपत्र लेख्न बसेको थिएँ । साँच्चै यो मृत्युपत्र नभएर अर्कै केही पो भयो कि π होइन मलाई के भइरहेछ यो यतिखेर ? के म जोन रल्सको भेल अफ इग्नोर्यान्सले गम्लङ्ङ छोपिएको हुँ र π कताकताबाट देशको चिन्ता लागेर आयो । लाग्यो, शासकीय राजनीतिमा किञ्चित भए पनि विचार र दर्शनको लेप लागिदियो भने नागरिकप्रति शासकीय उत्तरदायित्व धेरथोर निर्माण होला । अमर्त्य सेनका द आइडिया अफ जस्टिसमा राज्यसत्ताले आफ्नो शासकीय अस्तित्व भेट्न सक्ला, मैले आफ्नो युगका सत्ता नायक पाब्लो नेरुदाका मृत आर्टरीमा साहित्यिक सौन्दर्य भेटे जस्तै । साँच्चै भनूँ यतिबेला एउटा अराजक विचारको धारले रेटिएर बेग्लै मृत्यु मर्दै छु म । अथवा यसो भनौं, एउटा बेग्लै मृत्यु बाँचिरहेछु म, जसलाई कुनै पनि राज्यको कुनै पनि कानुनले कुनै पनि प्रकारको डेथ सर्टिफिकेट प्रदान गर्ने छैन वा मृत्यु रिकग्नाइज गर्ने छैन ।"
प्यालेस्टिनी फिल्मको फरमान,"लेखक एडवार्ड सइदले अर्का लेखक हमिद दावासीको पुस्तक द ड्रिम्स अफ द नेसनको भूमिकामा लेखेका छन्, प्यालेस्टिनीहरू संसारभर छरिएर बसेका मान्छे हुन् । उनीहरूको फिल्म विभिन्न स्थान (पश्चिम किनारा, गाजा, युरोप र अमेरिका) बाट बनिरहेका छन् । निर्देशक चार्ल्स ब्रुसले निर्देशन गरेको र सइद आफैंले प्रस्तुत गरेको वृत्तचित्र इन सर्च अफ प्यालेस्टाइन बारे उनी भन्छन्, जहाँ प्यालेस्टिनी फिल्म निर्माण भए पनि त्यसको उद्देश्य सन् १९४८ देखि प्यालेस्टिनीले हरेक दिनझैं व्यक्तिगत र सामूहिक रूपमा भोगिरहेको पीडा र गुमाइरहेको अस्तित्वको पुनःस्मरण वा पुनः र्जगेर्ना गर्नु हो । सइदले भनेझैं प्यालेस्टिनी फिल्महरूले आज कथाभित्र र बाहिर दर्दनाक यथार्थवादकै वरिपरि रही अस्तित्व, न्याय र स्वाभिमानको लडाइँ लडिरहेका छन् । स्वतन्त्रता, स्वायत्तता, जमिन र अस्तित्वका लागि गरिएका संघर्षसँग जोडिएका विषयवस्तु प्यालेस्टिनी सिनेमाका मूलभूत विषयवस्तु हुन् । यद्यपि, हालसम्म कुनै पनि हलिउड फिल्मले प्यालेस्टिनी जनताको वास्तविक सबालमाथि विश्व दर्शकलाई सुसूचित गर्ने गरी फिल्म नबनाएको लेखक टेरी जिन्सवर्गले आफ्नो पुस्तकमा उल्लेख गरेकी छन् । तर, प्यालेस्टिनी निर्देशकहरूले भने प्यालेस्टाइनको पीडा पर्दामा उतार्ने कर्मलाई निरन्तरता दिइरहेकै छन् । निर्देशक मिचेल खेलइफीले सन् १९८० मा निर्देशन गरेकी वृत्तचित्र फर्टाइल मेमोरी मा इजरायली अतिक्रमणले जमिन गुमाएकी एक महिलाको पीडा उजागर गरेकी छन् । निर्देशक अब्दुल वलाम सेहजादाको डेव्रिस जस्ता वृत्तचित्रले प्यालेस्टाइनको ग्रामीण जनजीवन चित्रण गरेर मलिलो माटो, स्वच्छ हावा र जैतुनको रूखहरूको चित्रण गरेको छ । यी पर्यावरणीय बिम्बमार्फत निर्देशक शेहजादा नयाँ पुस्तालाई जमिन र पर्यावरणसँगको आत्मीयता बुझाउन र इतिहासको संस्मरण गराउन सफल छन् । निर्देशक मोहम्मोद वाक्रीले जेनिन फिल्ममा शरणार्थी शिविरमा भएको आमहत्याको साक्षीका रूपमा बोल्न र सुन्न नसक्ने मूलपात्र खडा गरी सांकेतिक रूपमा कथामार्फत प्यालेस्टिनीले भोगिरहेको उत्पीडनलाई उजागर गरेका छन् । यही पीडामध्ये सन् १९४८ मा इजरायलले यहुदी राज्य घोषणा गरेर आफ्नो भूमिबाट बेदखल गरेको घटनालाई प्यालेस्टिनीहरू नक्वा अर्थात् प्रलयका रूपमा व्याख्या गर्छन् । आजको दिनमा प्यालेस्टिनीहरूले फिल्ममार्फत खोजिरहेको व्यक्तिगत र सामूहिक पहिचान नै नक्वाको पीडाबाट जन्मिएको छ । इतिहासमा गुमेको स्वाभिमान र राज्य फर्काउने म्यान्डेटलाई नै मूल तत्त्व मानेर प्यालेस्टिनी सिनेमाको वर्तमान सौन्दर्यचेतको निर्माण हुँदै गएको छ । तसर्थ, दोस्रो विश्वयुद्घपछिको सामाजिक, आर्थिक अवस्थाले इटालियन नवयथार्थवादको जन्म भएजस्तै प्यालेस्टिनी फिल्मले सिनेदर्शनको संसारमा नक्वाको पीडाबाट ट्रम्याटिक रियालिज्म अर्थात् दर्दनाक यथार्थवाद जन्माउन भूमिका खेलिरहेका छन् । कथानक फिल्मले मात्रै होइन प्यालेस्टिनी वृत्तचित्रले पनि केही गुमाउनुको भय, सामूहिक रूपमा नक्वाको कारण भोगेका पीडादायी सम्झना अभिव्यक्त गरेर दर्दनाक यथार्थवादको वकालत गरिरहेको आभास हुन्छ । यही मर्मलाई आत्मसात् गर्दै प्यालेस्टिनी निर्देशक फिडा क्युस्टाले सन् २००७ र २००८ मा इजरायलले गाजामा गरेको अतिक्रमणको विषयमा व्वेहर सुड द वर्डस फ्लाई ? नामक वृत्तचित्र निर्माण गरेकी थिइन् ।यो आलेख फिलिस्तिनी अर्थात् प्यालेस्टिनीले फिल्ममा अभिव्यक्त गरेका भावना र अस्तित्वको खातिर जारी भएका फरमानसँग केन्द्रित छ । फिलिस्तिनी शब्द हेब्रु बाइबलबाट आएको हो, जसले फलामे युग अस्तित्वमा रहेको आदिम मानिसलाई जनाउँछ । १२ औं शताब्दीतिर फिलिस्तिनीहरूले आसदोद, आस्केलोन, एक्रोन, गाथ र गाजा गरी पाँच सहरको स्थापना गरे । समकालीन ग्रिकहरूको भाँडाकुँडा बनाउने संस्कृतिमा पनि फिलिस्तिनी सेरामिक्स लोकप्रिय थियो । धेरै पछि मात्रै ग्रिक भाषामा फिलिस्तिनीलाई प्यालेस्टिनी भन्न थालियो । केही समयअघि मात्रै इजरायली प्रधानमन्त्री बेन्जामिन नेतान्याहुले एक पुरातात्त्विक अनुसन्धानको निष्कर्षलाई हवाला दिँदै आदिम फिलिस्तिनी र वर्तमानका प्यालेस्टिनीबीच कुनै जैविक सम्बन्ध नरहेको बताएका थिए । यद्यपि, अनुसन्धानकर्ता मान्छन् इतिहासमा समुद्री मानिसका रूपमा चिनिएका आदिम फिलिस्तिनीहरूको वर्तमान पुस्ता नै प्यालेस्टिनी हुन् । सन् १९११ मा निर्देशक मुर्रे रोजनवर्गले अटोमान प्यालेस्टाइनमाथि वृत्तचित्र निर्माण गरे पनि उनी प्यालेस्टिनी थिएनन् । सन् १९३५ मा साउदी अरेबियाका राजा इब्न साउदले प्यालेस्टाइन भ्रमण गर्दा निर्देशक इब्राहिम हसन सिरहानले बनाएको वृत्तचित्र नै पहिलो प्यालेस्टिनी फिल्म मानिन्छ । सिरहानले त्यसउप्रान्त निर्माता जमाल अल अस्परसँगको सहकार्यमा टुहुरा बालबालिकाको सबालमा द रियालाइज्ड ड्रिम्स र छोटो समय मात्रै सत्तामा रहेको अल प्यालेस्टाइन सरकारका प्रधानमन्त्री अहमद हिल्मी पासाबारे पनि वृत्तचित्र निर्माण गरेका थिए । सन् १९४० मा प्यालेस्टाइनको हालहुल गाउँमा खुला आकाशमुनि फिल्म हेर्न जम्मा भएका दर्शकबारे खिचिएको चर्चित श्यामश्वेत तस्बिर अमेरिकाको लाइब्रेरी अफ कंग्रेसको अर्काइभमा अझै सुरक्षित छ । सिरहानले सन् १९४५ मा अहमद हिल्मी अल किलानीसँगको सहकार्यमा अरब फिल्म कम्पनी नै स्थापना गरेर द होलिडे इभ फिल्म पनि निर्माण गरे । सोही कम्पनीबाट द स्ट्रोम एट होम फिल्म निर्माण गर्ने तयारी हुँदै गर्दा जाफ्फामा भीषण बमबारी भयो । त्यसपछि सिरहानले सहर छाडी अन्तै गएको अवधिसम्मलाई प्यालेस्टिनी फिल्म इतिहासको पहिलो काल मानिन्छ । सन् १९४८ मा इजरायलले प्यालेस्टाइनमाथि हमला गरे पनि झन्डै सात लाख प्यालेस्टिनी आफ्नो भूमिबाट विस्थापित भएका थिए । फलस्वरूपः बामे सर्न थालेको प्यालेस्टिनी फिल्मले झन्डै दुई दशकसम्म गम्भीर क्षति भोग्यो । निर्देशक सिरहान सन् १९५७ मा छिमेकी देश जोर्डनको पहिलो फिल्म द स्ट्रगल इन जरास को निर्माणमा जोडिए । यसबीच अर्का प्यालेस्टिनी निर्देशक अवदल्लाह कवासले सन् १९६४ मा दोस्रो जोर्डनियन फिल्म माई होमल्यान्ड माई लभ निर्देशन गरेको समयसम्मलाई प्यालेस्टिनी फिल्मको दोस्रो काल मानिन्छ । सन् १९६७ पछि प्यालेस्टिनी लिवरेसन अर्गनाइजेसन, प्यालेस्टाइनको राष्ट्रिय र समाजवादी पार्टी फताहाको सहयोगमा ६० भन्दा बढी वृत्तचित्र निर्माण भएको थियो । यसबीचमा सन् १९७६ र १९८० मा इराकको बगदादमा प्यालेस्टिनी फिल्म महोत्सवहरू सम्पन्न भए । निर्देशक मुस्तफा अबु अलीको सहयोगले लेबनानको बेरुतमा सन् १९७३ मा प्यालेस्टिनी सिनेमा एसोसिएसन स्थापना भयो । वृत्तचित्रभन्दा कथानक फिल्महरूले मानवीय संवेदनालाई कलात्मक र शक्तिशाली पस्किन सक्छ भन्ने बहस पनि त्यसताका प्यालेस्टिनी फिल्मकर्मीमाझ भएको थियो । फलस्वरूप सन् १९८२ मा रिर्टन टु हाइफा फिल्म निर्माण भएको समयसम्मको अवधिलाई प्यालेस्टिनी सिनेमाको तेस्रो काल मानिन्छ । सन् १९९६ मा निर्माण भएको फिल्म क्रोनिकल अफ डिस्यापेरेन्स अमेरिकामा प्रदर्शन भएपछि यसले अन्तर्राष्ट्रिय जगत्मा चर्चा बटुल्यो । यस फिल्मले सियाटल फिल्म महोत्सवमा नवनिर्देशकका लागि अवार्ड प्राप्त गर्यो र इटालीको भेनिस फिल्म महोत्सवमा समेत छनोट भयो । यस कालखण्डमा प्यालेस्टिनी निर्देशकमध्ये मिचेल खेलइफी, रसिद मासरवी, अली नासिर र एलिया सुलेमानहरूले सिनेवृत्तमा चर्चा बटुल्न सफल भएका थिए । निर्देशक खेलइफीले निर्देशन गरेको फिल्म वेडिङ इन गलिली ले सन् १९८७ को क्यान्स फिल्म महोत्सवमा अन्तराृष्ट्रिय क्रिटिक अवार्ड पाउन सफल भएको थियो । यसको निकै वर्षपछि सन् २००६ मा निर्देशक हानी अबु असदले निर्देशन गरेका फिल्म प्याराडाइज नाउँले उत्कृष्ट विदेशी भाषाका लागि गोल्डन ग्लोब अवार्ड जित्न सफल भएको थियो । यसैबीच प्यालेस्टाइनको पश्चिम किनार क्षेत्रमा अवस्थित जेनिन सहरको शरणार्थी शिविरमा जर्मनीको गोथे इन्स्टिच्युटको सहयोगमा जेनिन नामको फिल्म प्रदर्शन केन्द्र सञ्चालनमा आयो । यस केन्द्रमा प्यालेस्टिनी जनतामा फिल्ममाथि रुचि बढाउन आख्यान, गैरआख्यान, वाल फिल्म, वृत्तचित्र, अन्य शास्त्रीय अरबी र समकालीन फिल्म प्रदर्शन गरिन्थ्यो । सन् २००८ मा मात्रै तीन ठूला र आठा छोटा फिल्म निर्माण भएर प्यालेस्टिनी फिल्मले आफ्नो सक्रियता बढाएका थिए । सन् २०१० मा इजरायलले कसरी प्यालेस्टिनीहरूको ध्वंस गरिरहेछ ? त्यो जानकारी दिन द ग्रेट लिबरेसन फिल्म तयार गरेको जानकारी दिइएको थियो । यद्यपि सन् २०१० मा क्यान्समा छनोट भएको निर्देशक खाली अल मुँजायको छोटो फिल्मको चार सेकेन्ड लामो दृश्यमा महिलाले टाउको नछोपेको भन्ने आरोपमा प्यालेस्टाइनमा प्रदर्शनमा रोक लगाइयो । त्यसपछि पनि मारियाज ग्रोटो, काफ्फा, द भ्यु, टिल ह्वेन र वियोन्ड द सन जस्ता फिल्मले अन्तर्राष्ट्रिय महोत्सवमा अवार्ड जितेका थिए । यस अलाबा प्यालेस्टिनी फिल्मलाई केन्द्रमा राखेर वोस्टन प्यालेस्टिनी फिल्म महोत्सव, सिकागो प्यालेस्टिनी फिल्म महोत्सव, लन्डन प्यालेस्टिनी फिल्म महोत्सवहरू हुने गरेका छन् । राज्यले आधिकारिकता नपाएको घटनामा प्यालेस्टिनी फिल्मकर्मी पनि प्रताडित छन् । सन् २००२ को ओस्कर अवार्डका लागि निर्देशक एलिया सुलेमानलाई उनी राज्यविहीन मानिस भएको कारण देखाई उनको फिल्म डिभाइन इन्टरभेन्सन लाई सहभागी हुनै वञ्चित गरिएको थियो । एकातर्फ संयुक्त राष्ट्रसंघले मान्यता नदिएको देशबाट पठाएको फिल्म ओस्कर अवार्डमा सहभागी हुन नसक्ने अर्कोतर्फ सम्बन्धित देशमा पनि प्रदर्शन भएको हुनुपर्ने सर्तहरू नै निर्देशक सुलेमानका लागि तगारो बन्न पुगेको थियो । प्यालेस्टाइनका सांस्कृतिक संस्थाहरू लगायत फिल्मसम्मलाई इजरायलको अतिक्रमण र लगातारको कर्फ्युले ध्वस्त वनाइसकेपछि घरेलु सिनेमा घरमा उनको फिल्मको व्यावसायिक प्रदर्शन हुनु नै असम्भवप्रायः थियो । सन् २००२ मा जेरुसेलममा आयोजना गरिएको प्यालेस्टिनी फिल्म महोत्सवमा सहभागी हुन गएका दर्शकसमेत इजरायली सैनिकको अनावश्यक सोधखोजको सिकार भएका थिए । सन् २०१४ मा इजरायलले गाजामा गरेको ५१ दिन लामो हमलापछि फिल्म निर्माण गर्ने उपकरण, आफ्नो कार्यस्थल लगायत फिल्मका अर्काइभसमेत ध्वस्त भएको निर्देशक खालिल अल मोजाँयले अल जजिरालाई दिएको अन्तर्वार्तामा बताएका थिए ।सन् १९७२ मा डमास्कसमा आयोजना गरिएको पहिलो अन्तर्राष्ट्रिय युवा महोत्सवमा प्यालेस्टिनी फिल्मको खास चरित्र दुनियाँलाई बुझाउन फरमान अर्थात् मेनिफेस्टोहरू जारी गरिएको थियो । प्यालेस्टिनी जनताहरूले भोगेका पीडा र संघर्षलाई फिल्ममा मुखरित गरी तोडमोड गरिएको इतिहासविरुद्घ सशक्त तरिकाले निर्माण भएका कलात्मक र वैचारिक पाटोसहितको श्रव्यदृश्य सिर्जनालाई प्यालेस्टिनी लडाकु सिनेमाका रूपमा बुझिनुपर्ने फरमानहरूमा लेखिएको छ । झन्डै पचास वर्षअघि जारी भएको फरमानहरूको पालना गरेर आजको दिनमा पनि प्यालेस्टिनी फिल्म निर्देशकहरूले आफ्नो गुमेको राज्य फिर्ता पाउन फिल्म निर्माण गरिरहेको आभास हुन्छ । सन् २०२३ कै इजरायलप्यालेस्टाइनको युद्घपछि तयार भएको निर्देशक हसन मायासीको छोटो फिल्म द की मा प्यालेस्टिनीले आफ्नो भूमि फिर्ता हुन पाउने अधिकारलाई इजरायली पात्रको दृष्टिकोणबाट देखाउन खोजेका छन् । अर्का प्यालेस्टिनी निर्देशक नवरस अबु सलेहले इजरायली अतिक्रमणविरुद्घ जुध्न क्यामरा एक शक्तिशाली हतियार भएको बताएका छन् । इजरायली अधिकारीहरूले गुमराह बनाएका अल क्विक अनशनबारेमा निर्देशक सलेहले निर्देशन गरेको छोटो फिल्म ६९ क्यान्स फिल्म महोत्सवमा छनोट भएको थियो । आमजनजीवन पूर्ण तहसनहस भएको वर्तमान अवस्थामा प्यालेस्टिनी भूमिभित्रै कथानक फिल्मको निर्माण असम्भवप्रायः भए पनि प्यालेस्टिनी पीडालाई क्यामरामा कैद गर्ने प्रयास जारी छ । निर्देशक खलिली अल मोजाँयले आफ्नो बोल्न पाउने अधिकारबारेमा वकालत गर्न फिल्म सशक्त हतियार भएको एक अन्तर्वार्तामा बताएका छन् । उनले ग्रिक मिथकमा भएको फिनिक्स चराजस्तो फेरि प्यालेस्टिनी फिल्म युद्घको चपेटाबाट ब्युँतिएर अघि बढ्नेछ भन्ने धारणा व्यक्त गरेका थिए । निर्देशक मोजाँयले भनेजस्तै फिल्मकर्मीहरू मानवीय पीडालाई श्रव्यदृश्य चित्र, आवाज, संगीत, ध्वनि, अभिनय र रंगको सहायताले मुखरित गरी युद्घको त्रासदी, जर्जरता, ध्वंस र अमानवीय घटनाको दस्ताबेजीकरण गर्ने सामार्थ्य राख्छन् । प्यालेस्टाइनमा हरेक दिनजसो भइरहेको नरसंहारको खातिर हाम्रा कलमहरू निष्क्रिय छन्, सम्पादकीय चासो शून्य छ अनि सामाजिक सञ्जाल चिसिएका छन्, श्रव्यदृश्य माध्यम मौन छन् अनि अन्तर्राष्ट्रिय समुदायअघि बोल्ने कुनै शब्द नै नभएझैं हामी निःशब्द र लाचार भएका छौं ।"
