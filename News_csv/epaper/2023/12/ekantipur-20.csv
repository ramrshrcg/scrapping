शीर्षक,विवरण
३३ किलो सुन तस्करीको प्रतिवेदन ५ वर्षदेखि 'गायब,"प्रतिवेदनमा दिइएका सुझावबारे स्रोतले भन्यो, डमीमा राष्ट्र बैंकबाट खरिद गरेको अभिलेख देखाएर भित्रिभित्रै हुने अवैध धन्दाको सरकारले खोजबिन गर्नुपर्छ । सुन समितिका तत्कालीन संयोजक पौडेलसँग भने सम्पर्क हुन सकेन । केही महिनाअघि उनले आफूले सरकारले दिएको जिम्मेवारी पूरा गरेर हिँडिसकेको र अहिले यसबारे बोल्न नमिल्ने बताएका थिए । उक्त प्रतिवेदन अध्ययनका लागि उपलब्ध गराउन पछिल्लो पटक गठित आयोगले सरकारसँग आग्रह गरेको थियो । तर, गृह मन्त्रालय र प्रधानमन्त्री कार्यालय दुवै निकायले प्रतिवेदन आफूहरूसँग नभएको जवाफ दिएका छन् । आयोगका अध्यक्ष डिल्लीराज आचार्यले प्रधानमन्त्री कार्यालयमा प्रतिवेदन नभएको जवाफ आएको बताए । विशेष अदालतका पूर्वअध्यक्ष गौरीबहादुर कार्की तस्करीमा संलग्न व्यक्तिको नाम किटान गरिएको सुन समितिको प्रतिवेदन सार्वजनिक नगर्नुमा सरकारको नियत गलत रहेको बताउँछन् । राज्य संयन्त्रमा बसेका व्यक्तिको सुन तस्करीमा संलग्नसँग अनुचित हिमचिम र सम्बन्ध भएका कारण प्रतिवेदन सार्वजनिक नगरी लुकाइएको पनि हुन सक्ने कार्कीको आशंका छ । प्रतिवेदन सार्वजनिक हुनुपर्छ । अपराधमा जोजो संलग्न छन्, उनीहरूको नाम सरकारले सार्वजनिक गर्नैपर्छ । प्रतिवेदन भेटिएन भनेर उम्किने छुट सरकारलाई छैन, पूर्वन्यायाधीश कार्कीले भने, सरकार पक्षका मान्छे नै सुन तस्करीमा संलग्न भएको आशंका छ । अनियमित काम गर्नेको विवरण बाहिर आउने भयले प्रतिवेदन लुकाइएको हुन सक्छ । तस्करीमा संलग्नको सूची बदनियत राखेर बनाइएको रहेछ भने त्यस्तो सूची बनाउनेमाथि कारबाही हुन्छ । पछिल्लो पटक गठित जाँचबुझ आयोगलाई भेप र ब्रेक शुमा लुकाएर दुबई र हङकङबाट ल्याएको सुन प्रकरणको जाँचबुझ एवं सुन तस्करी नियन्त्रण गर्न संरचनागत, नीतिगत र भौतिक सुधारका लागि सुझाव दिने गरी कार्यदेश तोकिएको छ । तर, विगतका प्रतिवेदन सन्दर्भ सामग्रीका रूपमा अध्ययन माग गर्दा सरकारबाटै असहयोग भएको हो । करिब ७० केजी सुन प्रकरणको अनुसन्धान गर्ने क्रममा २०७९८० को ११ महिनामा तस्करीले ३ सय ६३ केजी सुन विमानस्थलबाटै भित्र्याएको प्रहरीको अनुसन्धानबाट खुलेको थियो । ब्रेक शुमा भित्रिएको ६१ केजी मात्रै बरामद भएर बाँकी सुन गिरोहले फुत्काएको भेटिएपछि केन्द्रीय अनुसन्धान ब्युरो (सीआईबी) को प्रतिवेदनका आधारमा जिल्ला सरकारी वकिल कार्यालयले भेप र ब्रेक शु प्रकरणमा साढे ३ अर्बभन्दा बढी बिगो कायम गरेर जिल्ला अदालत काठमाडौंमा दायर गरेको मुद्दा अहिले विचाराधीन छ । सीआईबीको अनुसन्धानलाई असर पुग्ने गरी सरकारले पूर्वन्यायाधीश आचार्यको संयोजकत्वमा आयोग गठन गरेको थियो । तर, अभियुक्तसँग सोधपुछ र विभिन्न व्यक्तिसँग रायसुझाव लिनेबाहेक आयोगले ठोस काम गर्न सकेको छैन ।"
'एनसेललाई सरकारी स्वामित्वमा ल्याउन कानुन संशोधन गर,"अनियमितता तथा अपारदर्शी काम गरिरहेका लगानीकर्ताहरूले यो निर्देशन कार्यान्वयनमा बाधा सिर्जना गर्न सक्ने दूरसञ्चार विज्ञहरूको अनुमान छ । तर समितिका सभापति रामहरि खतिवडाले राज्य व्यवस्था तथा सुशासन समितिले यो निर्देशन कार्यान्वयन गराएरै छाड्ने दाबी गरेका छन् ।राज्य व्यवस्था समिति मुलुकको समग्र सुशासन कायम गर्न बनेको संसदीय समिति हो । संसद्बाटै बनेको सरकारले समितिको यो निर्देशन पालना गर्नेछ भन्ने विश्वास छ, खतिवडाले भने, ०७४ पछि पहिलो पटक प्रधानमन्त्री संसदीय समितिमा उपस्थित भएर समितिको निर्देशन लागू गर्छु भनेर प्रतिबद्धता व्यक्त गर्नुभएको छ । यदि भएन भने समितिले हेरेर बस्दैन । कसरी कार्यान्वयन गर्ने भन्ने स्पष्ट योजनाका साथ निर्देशन दिएका छौं ।दूरसञ्चार ऐन२०५३ को दफा १५ मा दूरसञ्चार कम्पनीको अनुमतिपत्रको अवधि बढीमा २५ वर्षको हुने भनिएको छ । एनसेलले २०६१ भदौ १६ मा अनुमति पाएको थियो, जुन २०८६ भदौ १५ मा २५ वर्ष पुग्नेछ । ऐनको दफा ३३ मा जम्मा पुँजी लगानीको ५० प्रतिशतभन्दा बढी विदेशी व्यक्ति वा संगठित संस्थाको भएका दूरसञ्चार सेवासँग सम्बन्धित जग्गा, भवन, यन्त्र, उपकरण तथा संरचनामा अनुमतिपत्र अवधि समाप्त भएपछि सरकारको स्वामित्वमा आउने व्यवस्था छ, जुन व्यवस्थाले एनसेल ६ वर्षमा नेपाल सरकारको स्वामित्वमा आउने देखिन्छ । तर, दफा ३३ को उपदफा ४ मा थप भनिएको छ, जम्मा पुँजी लगानीको ५० प्रतिशतसम्म विदेशी व्यक्ति वा संगठित संस्थाको लगानी भएको दूरसञ्चार सेवासँग सम्बन्धित कम्पनीको अनुमतिपत्र समाप्त भएपछि पूर्वअनुमति प्राप्त व्यक्तिले पुनः अनुमति लिई सञ्चालन गर्न सक्नेछ । हालै एनसेलको ८० प्रतिशत सेयर खरिद गरेका सतिशलाल आचार्यले अबका दिनमा यही कानुनी छिद्रको प्रयोग गरी कुनै पनि बेला आफ्नो सेयर श्रीमती भावनासिंह श्रेष्ठको नाम वा कम्पनी, कुनै अरू नेपाली कम्पनी वा सेयर बजारबाट ५० प्रतिशत बढी स्वामित्व कायम गराएर सरकारी स्वामित्वमा जानबाट रोक्ने अनुमान लगाइएको छ । त्यसो भएमा देशको सम्पत्तिका रूपमा रहेको एनसेल कम्पनी र यसको फ्रिक्वेन्सी २५ वर्षपछि पनि सरकारको हुनबाट रोकिनेछ । यही हुन नदिन कानुन संशोधन गरिनुपर्ने निर्देशन समितिले दिएको हो, जुन एनसेलविरुद्ध कठोर हुने जानकारहरूले अनौपचारिक प्रतिक्रिया दिएका छन् । अर्कोतर्फ समितिले एनसेलजस्ता ठूला कम्पनी खरिदबिक्री गर्दा खरिदकर्ताको क्षमता, कम्पनी चलाएको अनुभव भएनभएको जाँच गर्न सम्बन्धित निकायलाई निर्देशन पनि दिएको छ । एनसेल खरिदकर्ता कम्पनी क्षमता र दूरसञ्चार क्षेत्रको अनुभवविहीन कम्पनी हो । साढे दुई महिनाअघि मात्रै एक डलरमा बेलायतमा दर्ता गरिएको स्पेक्ट्रलाइट यूके नामक कम्पनीले एनसेलको ८० प्रतिशत सेयर खरिद गरेको हो । उक्त कम्पनी नेपाली मूलका सिंगापुरवासी सतिशलाल आचार्यका नाममा गत सेप्टेम्बर २६ मा दर्ता गरिएको छ । एनसेलको २० प्रतिशत सेयरको स्थानीय साझेदार पनि सतिशलालकै श्रीमती भावना सिंह श्रेष्ठ सञ्चालक रहेको सुनिभेरा क्यापिटल भेन्चर प्रालि रहेको छ । दुवै दूरसञ्चार क्षेत्रमा काम गरेका कम्पनी होइनन् । साथै, समितिले सरकारका तालुक निकायलाई उच्चस्तरीय छानबिन समितिको प्रतिवेदन नआउन्जेलसम्म एनसेलको सेयर कारोबारमा कुनै पनि स्वीकृति वा सहमति नदिन भनेको छ । राष्ट्रिय स्वतन्त्र पार्टीका सभापति रवि लामिछानेले एनसेल खरिदबिक्री हेर्ने सरकारी नियामक निकायहरू हुँदाहुँदै किन छुट्टै छानबिनका समिति बनाइयो भनेर प्रश्न गरेका थिए । उनले दूरसञ्चार ऐनमा आवश्यक संशोधन गरेर एनसेलजस्ता कम्पनीको ऐतिहासिक रूपमा विवादित हुँदै आएका कारोबारलाई पारदर्शी बनाउने र निगरानीको दायरामा ल्याउने गरी संसद्ले पहल गर्नुपर्ने सुझाव दिए । नेपाल सरकारबाट बनाइएको एनसेल सेयर खरिदबिक्रीसम्बन्धी अध्ययन तथा छानबिन समितिको प्रतिवेदनका आधारमा कानुनबमोजिम बुझाउनुपर्ने करगैरकर रकम असुलउपर गर्ने व्यवस्थाका लागि समेत समितिले सरकारलाई निर्देशन दिएको छ । समितिको बैठकमा प्रधानमन्त्री पुष्पकमल दाहालसँगै सञ्चार तथा सूचना प्रविधिमन्त्री रेखा शर्माले एनसेलका विषयमा सरकारले चालेका कदमको पछिल्लो विवरण अवगत गराएका थिए ।मन्त्री शर्माका अनुसार दूरसञ्चार ऐन २०५३ मा थुप्रै कानुनी छिद्र रहेको र कानुन बनाउँदा पछिल्लो अवस्थाको परिकल्पना नभएकाले हाल संशोधनका लागि प्रक्रिया अगाडि बढाइएको छ । अहिलेको टेलिकम क्षेत्रको आवश्यकताअनुसार हाम्रो ऐन जतिसक्दो छिटो संशोधन गर्नॅपर्ने बेला आएको छ, उनले भनिन्, यसका लागि सञ्चार मन्त्रालयले मन्त्रिपरिषद्बाट सैद्धान्तिक स्वीकृति लिइसकेको छ । ऐन संशोधनको मस्यौदा निर्माण कार्य अगाडि बढाएका छौं । तर कानुनी छिद्र देखिएको दफाको सन्दर्भमा भने के गर्ने स्पष्ट खुलाइनन् । दूरसञ्चार क्षेत्रमा विदेशी लगानी आकर्षित गर्ने र त्यस्तो लगानीलाई पारदर्शी बनाउने गरी ऐन निर्माण हुने उनले बताइन् ।बैठकमा सांसदहरूले एनसेलको सेयर स्वामित्व खरिदबिक्री प्रकरणमा प्रधानमन्त्री दाहालकै परिवार यसमा संलग्न छ कि छैन भनी प्रश्न गरेका थिए । कांग्रेस सांसद अम्बिका बस्नेतले एनसेल खरिदबिक्रीमा नेताको परिवार जोडिएको कुरा सार्वजनिक भइरहेकाले त्यस तहबाट पनि वास्तविकता बाहिर आउनुपर्ने बताइन् । यो प्रकरण नेताको परिवारसँग जोडिएको विषयमा कति सत्यता होला ? उनको प्रश्न थियो ।प्रधानमन्त्री दाहालले एनसेलको सेयर खरिदबिक्रीका क्रममा विदेशमा भएका गतिविधि कानुनविपरीत पाइए हदैसम्मको कारबाही हुने प्रतिबद्धता जनाएका छन् । छानबिन समितिको प्रतिवेदन प्राप्त भएपछि सरकारले नियमन, विदेशी लगानी र विदेशी मुद्रा सटही तथा करको विषयमा आवश्यक कदम चाल्नेछ, एनसेल खरिदबिक्रीमा कहीँ न कहीँ केही न केही भएको शंका लागेकाले नै छानबिन गरिएको हो, उनले भने, दोषी भए हदैसम्म कारबाही हुन्छ । प्रधानमन्त्री दाहालले एनसेल खरिदबिक्रीमा जोडिएका व्यक्ति आफू, कांग्रेस सभापति शेरबहदुर देउवा र एमाले अध्यक्ष केपी शर्मा ओलीको समेत चिनजानका भए पनि उनको गडबडीले छुट नपाउने प्रतिबद्धता पनि जनाए ।सांसदहरूले उठाएको प्रश्नको जवाफ दिने क्रममा प्रधानमन्त्री दाहालले भने, बेलायतमा रातारात कम्पनी खडा गरेर एनसेल किन्ने व्यक्तिलाई राम्रोसँग चिन्छु, उनले भने, सिंगापुरमा श्रीमती बिरामी भएका बेला उनकोमा दुई दिन बसेको छु । देउवाजी र ओलीजी पनि जानुभएको छ । तर चिनेजानेको छ भन्ने हिसाबले अनुहार हेरेर व्यवहार गरिँदैन । एनसेल खरिदबिक्रीको छानबिनमा नियामक निकायको अधिकारमा हस्तक्षेप नगरिएको पनि उनले बताए । एनसेल खरिद प्रक्रियामा राजस्व छलीको आशंकासहित वैदेशिक लगानीको विषय जोडिएकाले छानबिन समिति आवश्यक परेको उनको भनाइ थियो । यसले नियामक दूरसञ्चार प्राधिकरणको नियामकीय अधिकारमा कुनै हस्तक्षेप र प्रभाव नपर्ने र नियामकले आफ्नो अधिकार कानुनतः पूरा गर्ने बताए । प्रधानमन्त्री दाहालले यस प्रकरणमा छोरी गंगालाई जोडेर भइरहेका नकारात्मक प्रचारको खण्डन गर्दै यो लोकतन्त्र र गणतन्त्रमाथिकै हमला भएको समेत टिप्पणी गरे । प्रधानमन्त्री दाहालले भने, यो संविधान सिस्टम र लोकतन्त्र गणतन्त्रमाथिको हमला हो । प्रचण्डलाई नराम्रोसँग ह्युमिलिएट नगरेसम्म र डिप्रेस नबनाएसम्म यो नउल्टिने भयो भन्ने धेरैलाई छ । उनले आफ्नो कुनै गडबडी नरहेकाले यस्ता कुराले आफूलाई केही प्रभाव नपार्ने उनले बताए । एमालेकै सांसद रघुजी पन्तले छानबिन समितिका संयोजक टंकमणि शर्मा दंगालमाथि प्रश्न गर्दै उनी महालेखा परीक्षक भएका बेला तयार प्रतिवेदनमा विवरण हटाएर एनसेलको पक्षमा काम गरेको हुँदा अहिले उनैलाई छानबिन समिति संयोजक बनाउनु गलत रहेको बताए । यसलाई डिजल्भ गरेर न्यायिक समिति गठन गरियोस्, भने, छानबिन समितिमाथि नै सार्वजनिक रूपमा प्रश्न उठ्यो । टंकमणि महालेखा परीक्षक हुँदा एनसेललाई छुट दिएको भन्ने सार्वजनिक रूपमा प्रश्न उठिसकेको थियो ।रास्वपाकी सांसद चन्दा कार्की भण्डारीले आजियटाजस्तो ठूलो कम्पनी नेपालमा लगानीको वातावरण छैन भन्दै बाहिरिएको अवस्थालाई सरकारले गम्भीरतापूर्वक किन नलिएको भन्ने प्रश्न गरिन् । एमालेका सांसद बलराम अधिकारीले नियामक निकायहरू सक्षम नै रहेको अवस्थामा प्रधानमन्त्रीले छानबिन समिति गठन गरेकामा विमति राखे । अदालत, छानबिन समिति र संसदीय निकायहरूबीच एनसेल सेयर खरिदबिक्री प्रकरणबारे भइरहेको व्यस्तताका बीच नियामक नेपाल दूरसञ्चार प्राधिकरणले खरिदबिक्री सम्झौतासम्बन्धी कागजात तुरुन्त उपलब्ध नगराए एनसेललाई अनुमतिपत्र खारेज गर्ने चेतावनी दिएको छ । सोमबार प्राधिकरणले एनसेललाई तेस्रो पत्र पठाउँदै कारबाही गर्नेबारे अवगत गराएको अध्यक्ष पुरुषोत्तम खनालले जानकारी दिए । हामीले सेयर खरिदबिक्री सम्झौतासहित अन्य कारोबारबारे सम्पूर्ण कागजपत्र उपलब्ध गराउन भनेका थियौं, अध्यक्ष खनालले भने, दुइटा पत्र पठाउँदासमेत उपलब्ध नभएपछि हिजो (सोमबार) पुनः निर्देशन दिएका थियौं । प्राधिकरणले यसअघि मंसिर १४ मा खरिदबिक्रीबारे वास्तविकता बुझ्न पत्र पठाएको थियो । एनसेलले कागजपत्र संकलन हुनासाथ उपलब्ध गराउने भन्दै जवाफी पत्र पठाए पनि हालसम्म कुनै दस्ताबेज प्राप्त नभएको सञ्चार तथा सूचना प्रविधिमन्त्री शर्माले मंगलबार प्रतिनिधिसभाको राज्य व्यवस्था तथा सुशासन समितिमा बताएकी थिइन् । एनसेल प्रकरणबारे अध्ययन गर्न बनेको उच्चस्तरीय छानबिन समितिसँगै संसदीय समितिहरूले नियामक प्राधिकरणलाई सेयर खरिदबिक्री सम्झौतालगायत विषयका कागजपत्र उपलब्ध गराउन भनिरहेका छन् ।प्राधिकरणले मंसिर २५ मा एनसेललाई दोस्रो पत्र पठाई कागजपत्रका विषयमा प्राधिकरणले पुनः ताकेता गरेको थियो । सेयर खरिदबिक्री घोषणा गरेको तीन साता भइसक्दा पनि एनसेलले नेपाल सरकार र नियामकलाई कुनै औपचारिक जानकारी गराएको छैन । नियामकले पटकपटक पठाएको पत्रलाई बेवास्ता गरेको भन्दै प्राधिकरणले सोमबार भने कडा कारबाही गर्ने व्यहोरासहितको पत्र एनसेललाई पठाएको हो । दूरसञ्चार ऐन २०५३ को दफा २८ मा अनुमति प्राप्त व्यक्तिले ऐन वा नियममा उल्लिखित सर्तविपरीत कुनै काम गरेमा प्राधिकरणले निश्चित अवधि तोकी सुधारको मौका दिने र सुधार नगरेमा अनुमतिपत्र खारेज गर्न सक्ने व्यवस्था छ ।प्राधिकरणको सो पत्रको जवाफमा एनसेलले बुधबारसम्ममा औपचारिक जानकारी र कागजपत्रहरू उपलब्ध गराउने मौखिक आश्वासन दिएको प्राधिकरणका अध्यक्ष खनालले कान्तिपुरलाई बताए । उहाँहरूले कागजपत्र आइपुग्यो, पेस गर्छौं भन्नुभएको छ, खनालले भने, बुधबार पेस गर्ने भन्नुभएको छ, हेरौं के हुन्छ । एनसेलमा ८० प्रतिशत सेयर स्वामित्व रहेको मलेसियाको आजियटा बर्हाद समूहले मंसिर १३ मा आफ्नो स्वामित्वको सेयर बिक्रीका लागि राखिएको घोषणा गरेको थियो । नेपालमा दूरसञ्चार व्यवसायमा बढ्दो चुनौतीलाई कारण देखाउँदै आफूले सो निर्णय लिएको आजियटाको दाबी थियो । आजियटाले मंसिर १४ मा आफ्नो स्वामित्वको सेयर बेलायतको स्पेक्ट्रलाइट यूकेलाई ६ अर्ब ६५ करोड रुपैयाँमा बिक्री गरेको सार्वजनिक गर्यो ।"
संरक्षणका लागि नाटक,"कञ्चनपुर भीमदत्त नगरपालिका१५ गोबरियाकी गनिता नेगी रातभरि वन्यजन्तुबाट बाली जोगाउन पहरा बस्छिन् । गाउँलेलाई पनि सुरक्षित तवरले वन्यजन्तु धपाउन सघाउँछिन् । खेतमा वन्यजन्तु आएको थाहा पाउनेबित्तिकै अरूलाई पनि जानकारी दिन्छिन् । कञ्चनपुरको शुक्लाफाँटा राष्ट्रिय निकुञ्जसँगै जोडिएको उनको खेतमा एक सातायता नियमित रूपमा हात्ती आइरहेको छ । उनले राम्ररी सुत्न नपाएको पनि साता दिन नै भयो ।हात्तीलगायत वन्यजन्तुले आफ्नै बालीनालीमा क्षति गरिरहेको छ । अझ रातमा अनिंदो बस्नुपर्ने पीडा छ । त्यसैमाथि जोखिम पनि उत्तिकै छ । यी सबै कुरा बिर्सेर उनी नेगी निकुञ्ज किनारका बासिन्दालाई वन्यजन्तु संरक्षणसँगै हात्तीलाई बस्तीनजिक आउन नदिने उपायबारे नाटक प्रदर्शन गर्दै हिँडेकी छन् ।निकुञ्जसँग जोडिएका सबै बस्तीमा पुगेर नेगीको समूहले वन्यजन्तुबाट बच्ने र उनीहरूलाई पनि बचाउने विषयमा जनचेतना बाँड्दै हिँड्छन् । निकुञ्ज किनारमा बसेपछि वन्यजन्तु त आइहाल्छन् तर दुवैलाई सुरक्षित कसरी राख्ने भन्ने हामीले बुझ्नुपर्छ, गत साता वेदकोट नगरपालिका१ हात्तीथलामा नाटक प्रदर्शन गर्ने क्रममा नेगीले भनिन्, वन्यजन्तु आउनेबित्तिकै आक्रोशित भएर धपाउन जाँदा जोखिम हुन्छ ।उखु, केरा, धान र गहुँ मात्रै लगाएर वन्यजन्तुलाई बस्तीतिर आउनबाट रोक्न सकिन्न, नाटक समूहका कलाकार गणेश कार्कीले भने, हामीले वन्यजन्तुले नरुचाउने खेतीपाती कागती, मेन्था, अदुवा र बेसार आदिमा जोड दिनुपर्छ । उनले आफ्नो बारीमा पनि बेसार र अदुवा लगाएका छन् ।एक वर्षअघि कार्कीका बुबा दानसिंहको हात्ती धपाउँदा खुट्टा भाँचिएको थियो । खेतमा आएका हात्ती धपाउन गएका उनलाई उल्टै हात्तीले लखेटर खुट्टा भाँचिएको हो । त्यतिबेला ज्यान जोगाउनै मुस्किल भएको कार्की सम्झिन्छन् । अहिले पनि उनका बुबाको उपचार भइरहेको कार्कीले बताए ।यी सबै कुरा बिर्सेर कार्की पनि दुई वर्षदेखि नाटक देखाउँदै हिँडेका छन् । वन र वन्यजन्तु संरक्षण भए मात्रै हामी पनि सुरक्षित हुन सक्छौं भन्ने कुरा उनले राम्ररी बुझेका छन् । मानव र वन्यजन्तुबीचको द्वन्द्व न्यूनीकरणका लागि सहअस्तित्व आवश्यक रहेको उनी बताउँछन् । यही कुरा निकुञ्ज छेउछाउका बासिन्दालाई सम्झाउन सके मानव र वन्यजन्तुबीचको द्वन्द्व कम गर्न सकिने उनको ठम्याइ छ । निकुञ्ज किनारका बस्तीमा वन्यजन्तु आइरहन्छन् तर तिनलाई बस्तीमा आउनेबित्तिकै मार्नु हुँदैन, कार्कीले भने, सुरक्षित रूपमा निकुञ्जतर्फ धपाउनुपर्छ, हामी यही सन्देश बाँड्दै हिँड्छौं ।राष्ट्रिय प्रकृति संरक्षण कोष शुक्लाफाँटा संरक्षण कार्यक्रमले नाटक देखाएबापत उनीहरूलाई खाजा खर्चको व्यवस्था गर्दै आएको छ । शुक्लाफाँटा नाट्य समूह नाम राखिएको उनको टोलीले महाकालीपारिको दोधारा चाँदनीदेखि भीमदत्त, वेदकोट, शुक्लाफाँटा नगरपालिका र बेलडाँडी गाउँपालिकामा नाटक प्रदर्शन गर्दै आएको छ । हात्तीको आक्रमणबाट मात्रै पछिल्लो ५ वर्षमा यहाँ पाँच जनाको मृत्यु भइसकेको छ । हामी आफ्नो दुःख बिर्सेर अरूलाई जनचेतना बाँड्दै हिँडेका छौं, नाट्य समूहका कलाकार दीपक नेगीले भने, रातभरि वन्यजन्तु धपाउने, दिनमा अरूलाई सम्झाउने । उनका अनुसार ५ वर्षदेखि समूहले नाटक प्रदर्शन गर्दै आइरहेको छ । भारतको दुधुवा राष्ट्रिय निकुञ्जबाट आएका हात्तीको बथान पछिल्लो एकडेढ महिनादेखि शुक्लाफाँटामै बसिरहेको छ । १४१५ हात्तीको बथान दिनहुँ बस्तीमा पसेर स्थानीयलाई हैरान पारेको छ । हात्तीलाई बस्तीबाट कसरी जंगलतर्फ फर्काउने भन्ने विषय निकुञ्जकै लागि समेत चुनौती विषय बनेको छ ।"
जब कांग्रेसको ब्यानरमा छोपियो 'भ्रष्टाचारबाट पार्टीलाई बचाऔं,"(पोखरा) मंगलबार बिहान ११ बजे पोखरा सभागृहमा सुरु हुने भनिएको कांग्रेस गण्डकीको पहिलो सम्मेलन दिउँसो १ बजेसम्म सुरु भएन । कांग्रेस सभापति शेरबहादुर देउवासहित शीर्षस्थ नेताले सम्मेलनमा सम्बोधन गर्ने तालिका थियो । कार्यक्रम सुरु हुनै ढिला भएपछि कार्यकर्ता अन्योलमा परे । देउवाले हलभित्र टाँसिएको ब्यानरमा लेखिएको नाराप्रति असहमति जनाएपछि कार्यक्रम ढिलो गरी सुरु भएको थियो । प्रदेश सम्मेलनको ब्यानरमा माथिपट्टि ठूलो अक्षरमा विरासतको रक्षा गरौं, नेपाली कांग्रेस बचाऔं लेखिएको थियो । त्यसैको तलपट्टि अलि सानो अक्षरमा इमान भएकाहरूलाई जिम्मेवारीमा राखौं, भ्रष्टाचारबाट पार्टीलाई बचाऔं, कांग्रेसी चरित्र पुनर्स्थापित गरौं लेखिएको थियो । ब्यानरमा उक्त नारा लेखिएको जानकारी पाएपछि प्रदेश सभापति शुक्रराज शर्मा र सभापति देउवाबीच भनाभन नै पर्यो । देउवा शर्मासँग रिसाए पनि । यतिसम्म कि, देउवाले ब्यानर हटाए मात्र कार्यक्रमस्थलमा जाने अडान लिए । अन्त्यमा भ्रष्टाचारबाट पार्टीलाई बचाऔं भन्ने वाक्यांशलाई छोप्न वा मेट्न शर्मा तयार भए । हरियो टेपको जोरजाम गरेर उक्त वाक्यांश छोप्न लगाइयो । त्यसपछि मात्रै सभापति देउवा कार्यक्रमस्थल प्रवेश गरे । कास्की कांग्रेसका एक नेताले ब्यानरकै विषयलाई लिएर देउवा र शर्माबीच भनाभन भएको बताए । कांग्रेस गण्डकीका महामन्त्री विष्णु लामिछानेले भने उक्त वाक्यांश अशुद्ध भएकाले टेप टाँसिएको तर्क गरे । नारामा उक्त वाक्य लेखिएको र त्यसलाई टेप टाँसेर छोपिएको विषय त्यतिमै टुंगिएन । कार्यक्रममा वक्ताहरूले समेत घटनाप्रति विरोध जनाए । उपसभापति एवं कानुनमन्त्री धनराज गुरुङले टेपले नारा छोपिएको तर्फ लक्ष्य गर्दै भने, हातमा कालो लागेको छ भने साबुनपानीले धुने हो, रुमालले छोपेर लुकाउने होइन । रुमाल झिकेर हात पुछ्दा आफ्नै अनुहारमा कालो लाग्छ । महामन्त्री गगन थापाले ब्यानरमा नारा छोप्नेनछोप्नेभन्दा महत्त्वपूर्ण नेतृत्वले काम गरेर देखाउन सक्नुपर्ने बताए । यो पाँच वर्ष कांग्रेसले संविधानका प्रावधानलाई प्रयोग गर्यो, राष्ट्रियतालाई मजबुत बनायो र देशमा जनतालाई अवसर दियो भन्ने बनाउने ठाउँमा हामी छौं । यत्ति कुरा गरौं । कसरी गर्ने ? संकल्प गर्ने । कसले गर्ने ? नेतृत्वले गर्ने, उनले भने, भ्रष्टाचारलाई हटाउँछु भनेर ब्यानरमा लेखे पनि छोपे पनि काम गर्यो भने भयो, काम गरेन भने भएन । थापाले पार्टी सभापतिले जिम्मा लिएपछि काम गर्ने जाँगर चलाउनुपर्ने र नभए विश्राम लिए पनि केही फरक नपर्ने अभिव्यक्ति दिए । उनले भने, जाँगर छ भने काम गरौं, सभापतिसँग लडेको सकिएन, माया गरेर फकाएर हुन्छ भने त्यो पनि कोसिस गरौंला । कतिले सभापतिलाई फकाउने हो भने छिटो पाइन्छ भन्छन् । जेजे गर्ने हो गरौं । सकियो, बर्बाद भयो भनेर धेरै रुवाबासी नगरौं । सम्मेलनमा केन्द्रीय नेताले नै समानुपातिक निर्वाचन प्रणाली हटाउनुपर्ने बताएपछि सभापति देउवाले खण्डन गर्दै बहुदलीय लोकतन्त्र कांग्रेसको सिद्धान्त भएकाले त्यसलाई अझै सफल बनाउन संविधानमा समावेशी र समानुपातिक व्यवस्था राखिएको बताए । हाम्रो पार्टीका लागि सिद्धान्त र आदर्श महत्त्वपूर्ण कुरा हुन् । हाम्रो आदर्श र सिद्धान्त मानेर सबै पार्टी आएका छन् । त्यस मानेमा हाम्रो पार्टीको जित भएको मान्नुपर्छ, देउवाले भने, मल्टिपार्टी डेमोक्रेसी हाम्रो पार्टीको सिद्धान्त र आदर्श हो । त्यसलाई अझैं पूर्णरूपमा सफल बनाउन समावेशी, समानुपातिक पनि राखिएको छ । यो सबैको देश हो । महिला, दलित, जनजाति, अपांग, सबैलाई एकसाथ लैजानुपर्छ ।यस्तो अवस्थामा कुनै पनि पार्टीको बहुमत आउन गाह्रो हुने भएकाले अरू पार्टीसँग मिलेर जानुपर्ने बाध्यता र आवश्यकता दुवै भएको उनले बताए । आफ्नै पार्टीभित्र अन्तरघातको रोग रहेकाले त्यसलाई निर्मूल गरेर अझैं ठूलो पार्टी बनाउनुपर्ने देउवाले उल्लेख गरे । प्रदेश सम्मेलन गर्ने क्रममा देशैभरि कांग्रेसप्रतिको उत्साह र आकर्षण बढेको बताउँदै सभासम्मेलनमा ठूलो सहभागिताले महत्त्वपूर्ण सन्देश दिएको पनि उनले बताए । अहिले देशमा मात्र नभई विदेशमा पनि कांग्रेसको स्थितिप्रति चिन्ता र चासो छ, उनले भने, हाम्रो पार्टीलाई जसरी भए पनि अब एक गराएर, आपसमा मेलमिलाप गराएर अबको चुनावमा भरसक बहुमत, नभए सबैभन्दा ठूलो पार्टी बनाउन अहिलेदेखि लागौं । सम्मेलनलाई सभापति देउवा, उपसभापति गुरुङ, महामन्त्री थापा र विश्वप्रकाश शर्मा, सहमहामन्त्री जीवन परियार, नेताहरू शेखर कोइराला, शशांक कोइराला, गोपालमान श्रेष्ठ, दीपक गिरी, गण्डकी प्रदेशका मुख्यमन्त्री सुरेन्द्रराज पाण्डे, रोमी गौचनलगायतले सम्बोधन गरेका थिए ।"
एनओसी वितरणमा सातादेखि समस्या,"काठमाडौं (कास) वैदेशिक अध्ययन अनुमति पत्र (नो अब्जेक्सन लेटरएनओसी) वितरणमा प्राविधिक समस्याका कारण पढाइका लागि विदेश जान लागेका विद्यार्थीले हैरानी खेप्नुपरेको छ । शिक्षा मन्त्रालयअन्तर्गतको वैदेशिक अध्ययन अनुमति शाखामा प्राविधिक गडबढी भएपछि आवेदन प्रक्रिया, प्रमाणीकरण र एनओसी प्रमाणपत्र वितरण रोकिएको हो ।सफ्टवेयर अपडेट गर्ने क्रममा सर्भर डाउन हुँदा समस्या आएको शिक्षा मन्त्रालयले जनाएको छ । सर्भर डाउन हुँदा मंसिर २३ देखि २९ सम्मको डेटा रिकभर हुन नसकेको मन्त्रालयका सहसचिव श्रीप्रसाद भट्टराईले बताए । उनका अनुसार यी दिनमा अनलाइनमार्फत आवेदन दिएका केही विद्यार्थीको तथ्यांक हराएपछि नियमित एनओसी वितरण रोकिएको छ । रिकभर गरिएका कतिपय डेटामा पनि त्रुटि देखिएपछि पुनः आवेदन दिनसमेत आग्रह गरिएको छ । सबै विद्यार्थीलाई समस्या भएको होइन, केहीको एनओसी वितरणमा मात्रै प्राविधिक कारणले ढिलासुस्ती भएको हो, उनले भने । दैनिक ३ सयदेखि एक हजार विद्यार्थीले एनओसीका लागि अनलाइन आवेदन दिने गरेको तथ्यांक छ ।मन्त्रालयका प्राविधिक उपसचिव सुभास ढकालले डेटा रिकभरमा ढिलाइ भएर एनओसी वितरणमा कठिनाइ आएको जनाए । केही विद्यार्थीको आवेदन गुम्यो, आवेदन गुमेका विद्यार्थीलाई एसएमएस गरेर पुनः आवेदन दिन भनेका छौं, उनले भने, पुरानै शुल्कमा विद्यार्थीले आवेदन दिन सक्नेछन् । विद्यार्थीले भने एक सातासम्म एनओसी नपाउँदा अध्ययनका लागि विदेश जाने योजना बिथोलिएको गुनासो गरेका छन् । भिसा लागेर अध्ययन गर्न गइहाल्नुपर्ने विद्यार्थीले अर्को आवेदन दिएर एनओसी लिन सक्छन्, ढकालले भने, पुरानै राजस्वबाट एनओसी लिन सकिन्छ । पुनः शुल्क तिर्न पर्दैन । डेटा गुमेका दिनहरूमध्ये अब दुई दिनको मात्रै रिकभर गर्न बाँकी रहेको पनि उनले जनाए । एकदुई दिनमै एनओसी वितरण प्रक्रियामा पहिलेकै अवस्थाबाट सञ्चालन हुने उनले दाबी गरे । अघिल्लो साताको आवेदन हराएपछि आइतबारदेखि मंगलबारसम्म ३ हजारभन्दा बढी विद्यार्थीले पुनः आवेदन दिएका छन् भने सानोठिमीस्थित कार्यालयमा विद्यार्थीको भीडभाड बढेको छ ।"
त्रिविको जोड गुणस्तरमा कि संख्यामा ?,"प्राज्ञिक अभ्यास र शैक्षिक गुणस्तरमा क्षमतावान् हुनुपर्ने त्रिभुवन विश्वविद्यालय औचित्य र आधिकारिकता नभएको कीर्तिमानको पछि लाग्नु उदेकलाग्दो छ । उत्तीर्ण विद्यार्थी संख्या धेरै देखाएर कीर्तिमान कायम गर्ने त्रिविको होड खस्कँदो शैक्षिक स्तरका कारण बढ्दो आलोचनालाई ढाकछोप गर्ने प्रपञ्चबाहेक केही होइन । सरकार, राजनीतिक दल, त्रिवि प्रशासन, प्राध्यापक र विद्यार्थी स्वयंको चिन्ता यति बेला यस्ता कीर्तिमानमा भन्दा राजनीतिक हस्तक्षेप, कमजोर व्यवस्थापन र बारम्बारको बन्दहडतालले अस्तव्यस्त विश्वविद्यालयको समुन्नतिमा केन्द्रित हुनुपर्छ । त्रिविका अनुसार २०७९ जेठदेखि २०८० असारसम्म विभिन्न संकायअन्तर्गत विभिन्न तहमा ७३ हजार ७ सय ४९ विद्यार्थी उत्तीर्ण भए । स्नातक उत्तीर्ण संख्या र सोमबार आयोजित दीक्षान्त समारोहमा उपस्थित विद्यार्थी संख्या (१२ हजार ४ सय १५) कीर्तिमानी रूपमा धेरै भएको उल्लेख गर्दै अफिसियल वर्ल्ड रेकर्ड्स संस्थाले प्रमाणपत्र दिएको भनेर त्रिविले प्रचार गरिरहेको छ । जबकि उक्त संस्थाको आधिकारिकतामै प्रश्न छ । यसअघि कुनै नाम र काम थाहा नभएको संस्थाको पछाडि यसरी प्राज्ञिक संस्था लाग्नु नै लज्जास्पद छ । कुनै क्षेत्रविषयमा कीर्तिमान कायम हुनु नराम्रो होइन तर त्यो विश्वविद्यालयका लागि कतिको गौरवलाग्दो हो भन्ने विषय अर्थपूर्ण हुन्छ । विद्यार्थी संख्याका सन्दर्भमा नियमन, अनुगमन र सहजीकरणसमेत प्रभावकारी रूपमा हुनै नसक्ने गरी त्रिविले जथाभावी सम्बन्धन बाँडेको तथ्य पनि भुल्नु हुँदैन । त्रिविको हबिगत अहिले कस्तो छ भने विश्वविद्यालय अनुदान आयोगले यही शैक्षिक सत्रदेखि लागू गरेको शैक्षिक क्यालेन्डर पालना गर्न मुस्किल परिरहेको छ । त्यसको मुख्य कारण नै विद्यार्थी अभाव हो । स्नातकोत्तर तहका कतिपय विषयमा विद्यार्थी नपुगेर जुनसुकै विषयमा स्नातक गरेकाले पनि पढ्न पाउने गरी खुला गरिँदै छ । त्रिविमा भरोसा नगरेर उच्च शिक्षा अध्ययनका लागि बाहिरी मुलुकका विश्वविद्यालयमा विद्यार्थी जाने क्रम बढिरहेको छ । अध्यापक, कर्मचारी र विद्यार्थीको आन्दोलनले एकातिर नियमित पठनपाठन हुँदैन, परीक्षाफल बेलैमा प्रकाशन हुँदैन, अर्कातिर उत्तरपुस्तिका जाँचमा लापरबाही गरिएका घटना सार्वजनिक भइरहेका हुन्छन् । राजनीतिक आडभरोसामा करारमा नियुक्ति पाउने, स्थायी हुने र बढुवा हुने अधिकांश अध्यापकको सक्रियता पठनपाठन र अनुसन्धानमा भन्दा दलगत गतिविधिमा बढी देखिन्छ । सेवा आयोग आफैंमा विवादित छ । राजनीतिक भागबन्डामा नियुक्त पदाधिकारी सम्बन्धित दलप्रति बफादार देखिन्छन् । त्रिवि अहिले डेढ महिनादेखि निमित्त उपकुलपतिको भरमा छ । कार्यकाल सकिनुअघि नै नयाँ उपकुलपति चयन गर्नुपर्नेमा अहिलेसम्म नाम सिफारिस गरिएको छैन । पदाधिकारी नियुक्तिको ढिलासुस्तीले पनि त्रिविको शैक्षिक उन्नयनमा सरकार गम्भीर छैन भन्ने प्रस्ट्याउँछ । बेथितिको चक्रले त्रिविलाई कहाँ पुर्याउँदै छ भन्ने संकेत टाइम्स हायर एजुकेसन ले गरेको सर्वेक्षणबाट पनि थाहा पाउन सकिन्छ । टाइम्स हायर एजुकेसनले साढे दुई महिनाअघि सार्वजनिक गरेको सर्वेक्षण प्रतिवेदनअनुसार विश्वविद्यालयको वरीयतामा त्रिवि १२ सयदेखि १५ सयको सूचीमा झरेको छ । यसअघि त्रिवि विश्व वरीयतामा आठ सयदेखि एक हजारभित्रको सूचीमा पर्दै आएको थियो । सर्वेक्षणअनुसार त्रिविमा अनुसन्धानको वातावरण सबैभन्दा कमजोर छ । शैक्षिक वातावरण पनि सन्तोषजनक छैन । सर्वेक्षणले कमजोरी औंल्याएका क्षेत्र सुधारका लागि त्रिवि गम्भीर देखिँदैन । त्रिवि सुधारका लागि शिक्षाविद् र सरोकार निकायले दिएको सुझावलाई सरकारले सधैं बेवास्ता गर्दै आएको छ । पुनःसंरचनाको आवाज उठेको दशकभन्दा बढी भइसकेको छ । राष्ट्रिय शिक्षा नीति, २०७६ मै पुनःसंरचना गर्ने उल्लेख थियो । प्रधानमन्त्री स्वतः कुलपति र शिक्षामन्त्री सहकुलपति हुने तथा दलीय भागबन्डा गरेर पदाधिकारी नियुक्ति गर्ने पद्धति कायम रहेसम्म त्रिविको ओरालो यात्रा रोकिन सक्दैन । प्राज्ञिक थलोमा राजनीतिक भागबन्डा नै असुहाउँदो छ । विज्ञता र क्षमताका आधारमा पदाधिकारी नियुक्ति हुने, अध्यापक छनोट तथा बढुवा हुने पद्धति बसे मात्रै प्राज्ञिक उन्नयन र अनुसन्धानमा प्रोत्साहन मिल्छ । त्यो वातावरण तयार पार्नत्रिवि पुनःसंरचना नै पहिलो कदम हो । अध्ययनअध्यापन र अनुसन्धानमा विश्वविद्यालय अब्बल बनेपछि सिंगो मुलुकले गौरव गर्ने कीर्तिमानहरू आफैं बन्दै जान्छन् ।"
भाषणले देश बन्दैन,"देशको आर्थिक अवस्था दिनानु दिन खस्कँदो छ । रेमिट्न्यासले देश चलाउनुपर्ने भएको छ । लाखौं युवा विदेश पलायन भएका छन् । देशको मेरुदण्ड बाहिरिएपछि देश कसरी बनाउने ? भाषण गर्दैमा देश बन्ने होइन, त्यसका लागि इच्छाशक्ति चाहियो । नेताहरू आसेपासेका बाहेक अरूका कुरै नसुन्ने भए । विकासको नाउँमा विनाश भइरहेका छ । जनप्रतिनिधि पनि गैरजिम्मेवार बन्दै गएका छन् । एउटा विवाहभोजमा करोडौं खर्च गर्न सक्ने नेताहरूले जनहितमा काम गर्न सकेजस्तो लाग्दैन । पछिल्लो समय देशमा कण्डै काण्ड मच्चिएको छ लाउडा काण्ड, धमिजा काण्ड, ओम्नी काण्ड, बुढीगण्डकी जलविद्युत् काण्ड, भुटानी शरणार्थी काण्ड, ललिता निवास जग्गा काण्ड, सुन काण्ड, ऐनसेल काण्ड । एउटा काण्ड साम्य पार्न अर्को काण्ड अगाडि सारिन्छ । हरेक काण्डमा नेताहरू जोडिएका छन् । देश बनाउँछु भनेर आएका नेताले जिम्मेवारीबोध गर्न नसक्दा लथालिंग छ । पुरुषोत्तम घिमिरे, जोरपाटी, काठमाडौं"
गालीमै सीमित संकल्प यात्रा,"संसद्को प्रमुख प्रतिपक्षी दल एमालेले जनमत बुझ्नका लागि भन्दै बैतडीको झुलाघाटबाट सुरु गरेको समृद्धिका लागि संकल्प यात्रा १८ दिन पुस १ मा पाँचथरको चिवाभञ्ज्याङमा पुगेर समापन भएको छ । १ हजार ८ सय ७९ किलोमिटर पूरा गरेको भनिएको उक्त यात्रामा एमालेले विभिन्न ठाउँमा मानिस उतार्ने र वर्तमान सरकार र सरकारमा सहभागी दलहरूलाई गाली गर्नेबाहेक केही उपलब्धि गरेको देखिएन । बरु यो यात्राका विषयमा विभिन्न थरीका आवाज सुनिन थालेका छन् ।केहीको विश्लेषणमा एमालेको यात्राले वर्तमान व्यवस्था विरोधीहरूलाई मत्थर पार्न भूमिका खेलेको छ भने केहीको विश्लेषणमा देशको वर्तमान परिस्थिति र व्यवस्थाप्रति यो यात्राको कुनै सम्बन्ध छैन । अनेक खालका विश्लेषण भइरहँदा ओलीको भने आफ्नै बुझाइ छ । ओलीको बुझाइमा राजनीतिक हिसाबले निराश भएका जनतामा यात्राले उत्साह फैलाएको छ । उनको बुझाइमा देश विकास र समृद्धिको दिशामा अघि बढाउन यात्राले असाधारण भूमिका खेलेको छ । तर यो यात्राले पछिल्लो समय पहिचानवादीका नाममा उदाएको संगठनले आफ्नो क्षमता देखाउने अवसर पाएको बुझिन्छ । एमालेको यात्राका क्रममा अवरोध खडा गर्नु र उनीमाथि नै आक्रमण प्रयास हुनुले उनले भनेको जस्तो अवाञ्छित चिन्तन पराजित भएको नभई झन् सक्रिय भएको बुझिन्छ । यात्राका क्रममा अध्यक्ष ओलीले जहाँजहाँ सम्बोधन गरे, सबै ठाउँमा सरकारको विरोध गरे र एमालेको मिसन ८४ को कुरामा जनतालाई अलमल्याए । उनको बुझाइमा २०८४ मा हुने संघीय निर्वाचनमा एमाले एक्लैले बहुमत ल्याउनेछ र देशमा उत्पन्न भएका सबैखाले समस्याको एकमुष्ट समाधान हुनेछ । नाम जेसुकै दिएको भए पनि यो पार्टीको विशुद्ध राजनीतिक कार्यक्रम थियो । यो कार्यक्रमले देशका लागि कुनै पनि किसिमको फाइदा पुर्याएको देखिँदैन बरु उल्टै राज्यमाथि आर्थिक भार थपिएको छ । देशमा देखा परेको आर्थिक संकट समाधानका बारेमा, जाजरकोट भूकम्पपीडितका नाममा, भ्रष्टाचार नियन्त्रणका सम्बन्धमा, बेरोजगारी समस्या, युवाको बढ्दो विदेश पलायन जस्ता समस्यामा एमालेको १८ दिने यात्राले केही सुझाव दिएको पाइएन ।यात्राको उद्देश्य एमालेले आफ्नो पक्षमा जनलहर कति छन् भनेर बुझ्नका लागि मात्र चलाइएजस्तो देखिन्छ । एमालेले समृद्धिका लागि संकल्प यात्रा नाम गरेर अहिले जुन मार्गमा यो कार्यक्रम गर्यो यही मार्गमा बाबुराम भट्टराईले २०७५ सालमा नै अभियान सम्पन्न गरिसकेका थिए । अहिले उनै भट्टराईको देखासिकीमा एमालेले यात्रा गरेको हो । सुजन देवकोटा, पालुङ्टार४, गोरखा"
"'विश्व वरीयतामा स्तर खस्किँदो त्रिवि, धेरै विद्यार्थी देखाएर कीर्तिमान बनाउने लहड? समाचारमा  बाट लिइएका केही टिप्पणी :",बेरोजगार उत्पादन गर्ने कारखाना । हरिचन्द्र ढकाल
त्रिविमा शैक्षिक गुणस्तरको सवाल,"विद्यार्थीहरूको प्रतिबद्धतागुणस्तरीय शिक्षाको अर्को महत्त्वपूर्ण साझेदार विद्यार्थी स्वयं हो । सरकारी संस्थाहरूमा प्रतिस्पर्धा गरेर सम्बन्धित डिग्री हासिल गर्न भर्ना भएका विद्यार्थीहरू कक्षामा नियमित उपस्थित नहुनु नै त्रिविको शैक्षिक गुणस्तरमा धक्का लाग्ने अर्को तत्त्वका रूपमा देखा परिरहेको छ । प्रत्येक सेमेस्टरमा निश्चित घण्टा, निश्चित पाठका लागि छुट्याइएको हुन्छ । शिक्षकले प्रत्येक दिन गयल भएका विद्यार्थीलाई ख्याल गरी एउटै विषयवस्तु दोहोर्याएर बसिरहन सम्भव हुँदैन । जब व्यक्तिगत वा रोजीरोटीका कारण विद्यार्थीहरूको अनुपस्थिति अस्वाभाविक तरिकाले बढ्न थाल्छ तब कक्षामा सम्बन्धित विषयवस्तुको आधारभूत र सिलसिलेवार ज्ञान भएका र नभएका दुई प्रकारका विद्यार्थीको उपस्थिति हुन थाल्छ । लगातार अनुपस्थित र अनियमित विद्यार्थीले यो शिक्षकले पढाएको भएन भन्दै आवाज उठाउने नैतिक साहस राख्दैन । कक्षामा आएर शिक्षकलाई प्रश्न गर्ने, छलफल गर्ने विद्यार्थीहरू आजको दिनमा चलचित्रको पर्दामा बाहेक यथार्थमा विरलै भेटिन्छन् । फलस्वरूप, शिक्षकले जसरी पनि तोकिएको घण्टामा पाठ सक्न खोज्ने र विद्यार्थी पनि बाध्यताले मात्र सम्बन्धित विषय अध्ययन गर्न जोडिएको जस्तो गर्ने यान्त्रिक संस्कारले अन्ततोगत्वा शिक्षाको गुणस्तरमै ह्रास आइरहेको छ । त्रिविका थुप्रै कार्यक्रममा भिसा लाग्नुअघि नेपालमा टाइमपास गर्दै गरौं न भनेर भर्ना भएका विद्यार्थीको बाक्लो उपस्थिति हुने गर्छ । त्यसैले ज्यान नेपालमा ध्यान विदेशतिर भएका विद्यार्थीहरू अक्सर समाजविज्ञानजस्ता विषयहरूका कक्षामा बग्रेल्ती भेटिन्छन् । शैक्षिक माफियाहरू नयाँ विद्यार्थीको भेषमा ग्राहक खोज्न कक्षामै आइपुग्नाले पनि गम्भीर अध्ययन गरेर आफ्नो क्यारिअर बनाउँछु भन्ने विद्यार्थीहरूको उपस्थिति न्यून हुँदै गएको छ । अध्ययनमा गम्भीर रुचि भएका विद्यार्थीहरूको संख्या थुप्रै विभागमा घट्दै जानु र त्यसैले गर्दा शिक्षकले पनि अल्छी गर्नु त्रिविमा शिक्षाको गुणस्तरमा ह्रास आउने अर्को प्रमुख कारक हो । अन्तमा, त्रिविको शैक्षिक गुणस्तरले कक्षाकोठामा प्रत्येक दिन के पाकिरहेको छ भन्ने पाटोको विश्लेषण मात्र नभई निकट भविष्यमा कस्तो नेतृत्व आउँदै छ भन्ने सवालसँग पनि सरोकार राख्छ । विश्वविद्यालयको प्राज्ञिक गरिमा उकास्न दलीय सिफारिसमा उपकुलपति बन्ने प्रणालीको अन्त्य हुनुपर्छ भनेर सार्वजनिक वृत्तमा आवाज उठिरहेको छ । प्रधानमन्त्री दाहालसहित अन्य दलका शीर्ष नेतृत्वहरूले विगतमा त्रिविलाई दलीय हस्तक्षेपबाट मुक्त गराएर गैरदलीय उपकुलपति हुनुपर्ने माग जायज भनेका थिए । यद्यपि हाल आएर त्रिवि नेतृत्व छनोट गर्ने समयमा भने प्रमुख राजनीतिक दलहरूमा उस्तै रस्साकस्सी चलिरहेको छ । उपकुलपति दलीय सिफारिसमा नियुक्त गर्नुभन्दा बोर्ड अफ ट्रस्टी हरूको गठन गरेर त्रिविलाई स्वायत्त प्राज्ञिक संस्थाका रूपमा विकास गरी शैक्षिक गुणस्तर बढाउनुपर्ने माग पनि चौतर्फी रूपमा उठिरहेकै छ । नेतृत्व चयनको सवालमा यथास्थितिकै पुनरुत्पादन गरेर त्रिवि सुध्रिन्छ भन्नु, दार्शनिक रस्किनले भनेझैं, सचेत प्रयासहरू नगरीकनै आफैं दुर्घटनास्वरूप गुणस्तर वृद्घिको फगत अपेक्षा मात्र हो । त्रिविलाई राजनीतिक हस्तक्षेपबाट मुक्त गराएर स्वच्छ प्रतिस्पर्धाबाट प्राज्ञिक ओज भएका व्यक्तिलाई नेतृत्वमा ल्याउनु नै गुणस्तर बढाउने उत्तम विकल्प हो ।दलिय हस्तक्षेपका कारण जर्जर भएको त्रिविलाई गैरदलीय नेतृत्व दिएर ऐतिहासिक गुन लगाउन सक्ने इच्छाशक्ति सत्ता साझेदार राजनीतिक दलबाट प्रदर्शन हुन सके नेपाली जनताले तिनलाई मुक्तकण्ठले धन्यवाद भन्ने दिनअवश्य आउनेछ ।"
महिला हिंसाविरुद्ध नागरिक समाज,"दुई दशक अघिको कुरा । छिमेकी बहिनीलाई आधा रातमा श्रीमान्ले रगताम्मे हुने गरी कुटपिट गरेछन् । त्यो थाहा पाएपछि मैले ती बहिनीका लागिआफ्नो निर्माणाधीन घरको एउटा कोठामा केही समय अस्थायी गाँसबासको जोहो गरिदिएँ । काखे छोरीसहित बस्न थालेको साता दिन नपुग्दै उनलाई फकाउन श्रीमान् आए र मैले आइन्दा कुटपिट नगर्ने सर्तमा मेलमिलाप गराइदिएँ । अहिले उनी मेरो विद्यालयमा कार्यरत छिन् । तिनताकै, कतिपय छिमेकी दिदीबहिनीका श्रीमान्हरू जो मद्यपान गरी दिनहुँ घरमा रडाको मच्चाउने गर्थे लाई मैले प्रहरीको जिम्मा लगाइदिएकी थिएँ । हाम्रो टोलको बाबु पुस्ता यस्तो थियो । तर, अहिले छोरा पुस्ताले यदाकदा मात्रै घरझगडा गरेको सुनिन्छ, कुटपिट त शून्यमै झरेको छ भन्दा हुन्छ । तिनताक आमाबुबाबीच कुटपिटका कारण बहुसंख्यक छोराछोरीले न राम्ररी स्कुले शिक्षा पूरा गर्न पाए न त रोजगारीको अवसर नै पाए । यद्यपि छोरा पुस्ताले सिटी रिक्सा वा ज्याला मजदुरी गरेर भए पनि छोराछोरीलाई अरूका सरह नै पढाइ रहेको छ, कम्तीमा हाम्रो टोलमा ।महिलाविरुद्ध हुने जुनसुकै हिंसाको प्रतिकार गर्ने क्षमता पीडितहरूमा नहुँदा अवस्था कहिलेकाहीँ विकराल बन्छ । यसो हुँदा महिलाविरुद्धको हिंसा बढ्दै जान्छ । यस्तो परिस्थितिमा पीडितले छिमेकीको साथसहयोग पाउन सके पीडकहरू हतोत्साहित हुने देखिन्छ । परपीडक स्वभावका अधिकांश पुरुषले श्रीमतीको अगाडिपछाडि कोही छैन भनेर पनि पीडा दिने गरेका छन् ।पछिल्लो समय सबैजसो समुदाय र वर्गमा महिला हिंसाले पराकाष्ठा नाघेको छ, समयसँगै यसको स्वरूप पनि फेरिँदै आएको छ । हिजो अशिक्षित र हुँदा खाने घरपरिवारका मात्रै महिलामाथि हिंसा हुने गर्थ्यो भने अहिले शिक्षित र हुनेखाने घरपरिवारमै यस्ता घटना बढ्दै गएका छन् । आफ्नै घरपरिवारभित्र महिला र बालिकाहरू असुरक्षित बनिरहेका छन् । महिलाविरुद्धको जुनसुकै हिंसाको प्रत्यक्षअप्रत्यक्ष असर छोराछोरीमा पर्छ नै । हिंसापीडित घरपरिवारमा हुर्केका छोराछोरीको वर्तमान मात्र हैन, भविष्य नै अन्योलग्रस्त बन्छ । कतिपय अवस्थामा स्कुले शिक्षा पूरा नगरेका छोराहरूले बाबुकै पदचाप पछ्याउँछन् भने छोरीहरू उमेर नपुगी घरजम गर्छन् ।हुँदा खाने घरपरिवारका पीडित महिलाहरू छरछिमेकीलाई हारगुहार गरेर हुन्छ कि प्रहरीप्रशासनसम्म आफ्ना कुरा पुर्याएर हुन्छ, आफ्ना पीडा प्रायः जनसमक्ष ल्याउँछन् । हुनेखाने शिक्षित घरपरिवारका पीडित महिलाहरू भने छरछिमेक र समाजले के भन्ला भनेर पीडा आफैंभित्र गुम्स्याई मनोरोगी बनिरहेका छन् । श्रीमान् र घरपरिवारका कारण मनोरोगी बनेका महिलाहरू बाहिरबाट स्वस्थ जस्तो देखिए पनि भित्रभित्रै दुर्बल भइरहेका हुन्छन् । कतिपय श्रीमान्ले मनोरोगी श्रीमतीको उपचार गर्नु त कता हो कता, दोस्रो विवाह गरेर पहिली श्रीमतीबाट जन्मेका छोराछोरीको भविष्य नै अन्योलग्रस्त बनाइदिन्छन् । संविधानको धारा ३८(३) मा महिलाविरुद्ध धार्मिक, सामाजिक, सांस्कृतिक परम्परा, प्रचलन वा अन्य कुनै आधारमा शारीरिक, मानसिक, यौनजन्य, मनोवैज्ञानिक वा अन्य कुनै किसिमको हिंसाजन्य कार्य वा शोषण गरिनेछैन, त्यस्तो कार्य कानुनबमोजिम दण्डनीय हुनेछ र पीडितलाई कानुनबमोजिम क्षतिपूर्ति पाउने हक हुनेछ भनिएको भए पनि व्यवहारमा त्यस्तो देखिँदैन । विडम्बना, बहुसंख्यक हुनेखाने, शिक्षित र सचेत महिला नै संविधानका यस्ता प्रावधानबारे अनभिज्ञजस्तै देखिन्छन् । आर्थिक परनिर्भरताका कारण प्रायः महिला कुहिरोको काग बन्न बाध्य छन् । यस्तो हुँदा पनि श्रीमान् र घरपरिवारको मनोबल बढ्दै जान्छ । कतिपय मुलुकमा महिला हिंसा न्यूनीकरण गर्न सामाजिक संघसंस्था र आमासमूहहरूले पीडितहरूलाई प्रत्यक्षअप्रत्यक्ष सहयोग गर्ने गर्छन् । युगान्डाका कतिपय गाउँमा रातबिरात रक्सी खाएर होहल्ला गर्ने पुरुषहरूलाई खबरदारी गर्न छिमेकीहरूले थाल ठटाएर जनसहभागिता जुटाउँछन् र पीडकलाई प्रहरीप्रशासनको जिम्मा लगाउँछन् भनी युनिसेफको एउटा प्रतिवेदनमा उल्लेख छ । हामीकहाँ भने बहुसंख्यक छिमेकी नै ए, यिनीहरू यस्तै हुन् भनी कानमा तेल हालेर बस्छन् । कथंकदाचित् आत्महत्या वा हत्या भए मात्र प्रहरीप्रशासनलाई गुहार्ने गर्छन् । छिमेकीहरूको यस्तै असहयोगी व्यवहारका कारण पनि महिलाविरुद्धको हिंसाले पराकाष्ठा नाघ्दै गएको हो ।नेपालमा ओरेक नेपाल, एबीसी नेपाल, सिविनजस्ता गैरसरकारी संघसंस्थाले हिंसापीडित महिला तथा बालबालिकाका पक्षमा काम गर्दै आएका छन् । यी संस्थाले पीडितहरूका लागि अस्थायी रूपमा गाँस, बास र कपासको जोहोसँगै पीडितका पक्षमा पैरवीसमेत गर्दै आएका छन् । स्थानीय तहहरूले पनि हिंसापीडितलाई न्याय दिन भनेर न्यायिक समितिहरू गठन गरेका छन् । पालिका उपप्रमुख तथा उपाध्यक्षहरूको संयोजकत्वमा गठन गरिने यस्ता समितिमा तीन सदस्यमध्ये एक वडाध्यक्ष र एक महिला सदस्य रहने प्रावधान छ । यस्ता न्यायिक समितिहरूमा नागरिक समाजको उपस्थिति भने शून्यप्रायः छ । नागरिक समाजको सहभागिताबिना गठन गरिने न्यायिक समितिहरूमा बढीजसो घरेलु हिंसासम्बन्धी उजुरी आउने गरेका छन् ।गैरसरकारी संघसंस्थाले जस्तै पालिकाका न्यायिक समितिहरूले पनि नागरिक समाजसँग समन्वय र सहकार्य गर्न सके पीडितले न्याय पाउने तथा पीडक हतोत्साहित हुने क्रम बढ्ने देखिन्छ । न्यायिक क्षेत्रमा लामो समय काम गरेका वा गरिरहेकाहरूलाई सहभागी गराउन सके न्यायिक समितिको प्रभावकारिता बढ्छ ।"
भूकम्पपीडितलाई बल्ल २ अर्ब ३४ करोड निकासा,"(काठमाडौं)भूकम्प प्रभावित पाँच जिल्ला (जाजरकोट, रुकुम पश्चिम, बाजुरा, सल्यान र बझाङ) का लागि अस्थायी आवास बनाउन डेढ महिनामा २ अर्ब ३४ करोड रुपैयाँ निकासा भएको छ । गृह मन्त्रालयअन्तर्गतको राष्ट्रिय विपद् जोखिम न्यूनीकरण तथा व्यवस्थापन प्राधिकरणले उक्त रकम जिल्ला विपद् कोषमार्फत पालिकाहरूमा पठाएको छ । यसअघि कोषले १ अर्ब ४१ करोड रुपैयाँ अस्थायी आवासकै लागि प्रभावित जिल्लामा पठाइसकेको थियो । अर्थ मन्त्रालयले सोमबार १ अर्ब रुपैयाँ उपलब्ध गराएसँगै थप ९३ करोड रुपैयाँ भूकम्पपीडितका लागि पठाइएको छ । अर्थले उपलब्ध गराएको रकमसहित जाजरकोटमा अस्थायी आवास निर्माणका लागि १ अर्ब ३ करोड ९३ लाख रुपैयाँ पठाइसकिएको राष्ट्रिय विपद् जोखिम न्यूनीकरण तथा व्यवस्थापन प्राधिकरणका उपसचिव एवं प्रवक्ता ध्रुवबहादुर खड्काले जनाए । उक्त जिल्लामा २५ सय वटा अस्थायी आवास निर्माण भइसकेको उनको भनाइ छ । ६० हजार ३ सय ३७ लाभग्राहीमध्ये पुस २ सम्म १५ हजार २ सय ६६ जनाले मात्र पहिलो किस्ताका लागि सम्झौता गरेका छन् । ४५ हजार ७१ जनाले अझै आवास निर्माणका लागि पैसा लिन सम्झौता गरेका छैनन् । जिल्लामा विपद् कोषमा पुगेको रकमबाट स्थानीय पालिकामा १ अर्ब १६ करोड ७७ लाख रुपैयाँ निकासा भएको छ । पालिकाबाट लाभग्राहीको खातामा भने सोमबारसम्मको तथ्यांकअनुसार ३७ करोड ४१ लाख रुपैयाँ मात्र निकासा भएको प्राधिकरणले जनाएको छ । जाजरकोटमा पालिकाबाट लाभग्राहीको खातामा ३ करोड ३९ लाख ५० हजार रुपैयाँ निकासा भएको छ । जब कि यो जिल्लामा लाभग्राहीको संख्या ३३ हजार ८७१ छ । यसमा १ हजार ६ सय ५८ ले मात्र किस्ता लिन सम्झौता गरेका छन् । सम्झौता गर्ने क्रम चलिरहेकाले बिस्तारै रकम लिनेको संख्या बढ्ने प्राधिकरणले बताएको छ । रुकुम पश्चिममा लाभग्राहीको संख्या १७ हजार ४ सय ३४ रहेकामा १२ हजार ६ सय १८ जनाले अनुदान सम्झौता गरेका छन् । यस जिल्लामा अर्थले पठाएको रकमसहित ८३ करोड ८३ लाख ५० हजार रुपैयाँ पठाइएको छ । अहिलेसम्म पालिकाहरूको खातामा ३१ करोड ५४ लाख ५० हजार रुपैयाँ पठाइएको प्राधिकरणले जनाएको छ । सल्यानमा भूकम्पपीडितको संख्या १ हजार ७ सय ३० रहेकामा ५ सय ८० जनाले मात्र किस्ताका लागि रकम सम्झौता गरेका छन् । सल्यानमा अर्थले उपलब्ध गराएको रकमसहित प्राधिकरणले ६ करोड ८० लाख पठाएको छ । १ करोड ४५ लाख रुपैयाँ पालिकाहरूको खातामा पठाइएको छ । बाजुरामा लाभग्राहीको संख्या २ हजार ७ सय २९ रहेकामा २ सय ८८ जनाले मात्र किस्ताका लागि सम्झौता गरेका छन् । यो जिल्लाका लागि ३ करोड ७७ लाख २५ हजार पठाएकामा पालिकाको खातामा ७१ लाख ५० हजार रुपैयाँ उपलब्ध गराइएको छ । बझाङमा ४ हजार ५ सय ७३ लाभग्राही रहेकामा १२२ जनाले मात्र रकम सम्झौता गरेका छन् । यो जिल्लाका लागि ११ करोड ४३ लाख २५ हजार जिल्ला विपद् कोषमा पठाइएकामा ३० लाख ५० हजार मात्र पालिकाको खाता पुगेको छ । रकम अभाव हुन नदिन र समयमै अस्थायी आवास निर्माण टुंग्याउन भन्दै १० अर्ब रुपैयाँ अर्थ मन्त्रालयसँग मागिएको थियो । त्यसमा १ अर्ब रुपैयाँ उपलब्ध गराएको हो । भूकम्पलगत्तै विपद् कोषमा रहेको १० करोड रुपैयाँ ढुवानी भाडासहित राहत सामग्रीका लागि जाजरकोट र रुकुम पश्चिमलाई ५५ करोड उपलब्ध गराइएको थियो । सम्झौता गर्न साथ २५ हजार र अस्थायी आवास बनाइसकेकाले दोस्रो किस्ताका रूपमा थप २५ हजार रुपैयाँ पाउँछन् । अर्थले पठाएको रकमबाट केही रकम कोषमा राखेर भूकम्पपीडितका लागि पठाइएको हो, प्राधिकरणका प्रवक्ता खड्काले भने । अब दोस्रो किस्ताका लागि जाजरकोट र रुकुम पश्चिममा थप रकम पठाउनुपर्ने उनले बताए । भूकम्पपीडितलाई अर्थबाट १ अर्ब रुपैयाँ उपलब्ध गराइएको अर्थ मन्त्रालयका सहसचिव एवं प्रवक्ता धनीराम शर्माले पुष्टि गरे । अहिले हामीले नै निकासा गरेका हौं, उनले भने, प्रधानमन्त्री दैवी प्रकोप उद्धार कोषको रकम पनि यस्तै कामका लागि परिचालन गर्न सकिन्छ, आवश्यकताअनुसार रकम उपलब्ध गराउँदै लग्छौं ।"
नाडाको नयाँ नेतृत्वमा सहमति जुट्यो,"काठमाडौं (कास) नाडा अटोमोबाइल्स एसोसिएसन अफ नेपालको नयाँ नेतृत्वमा सहमति जुटेको छ । पूर्वअध्यक्षसहितको उपस्थितिमा मंगलबार दुईवर्षे कार्यकालका लागि करण चौधरीलाई अध्यक्ष बनाउने सहमति भएको हो । अध्यक्षमा चौधरी र नाडाका कार्यकारिणी सदस्य आकाश गोल्छा आकांक्षी थिए । यही पुस २० र २१ मा हुने ४७औं साधारणसभाबाट चुनिने नेतृत्वका लागि दुवै जना आआफ्नो पक्षमा माहोल बनाउन व्यस्त थिए । अध्यक्षका आकांक्षी गोल्छालाई वरिष्ठ उपाध्यक्ष बनाउने सहमति भएको नाडाका अध्यक्ष ध्रुव थापाले पुष्टि गरे । विशेष साधारणसभा गरेर विधान संशोधन गर्दै वरिष्ठ उपाध्यक्ष पद थप्ने सहमति भएको छ, उनले भने, अहिले गोल्छाजी वरिष्ठ उपाध्यक्ष बन्ने सहमति भएको छ । अर्को पटक अध्यक्षका लागि निर्वाचन हुनेछैन । वरिष्ठ उपाध्यक्ष स्वतः अध्यक्ष बन्नेछन् । विशेष साधरणसभा तीन महिनाभित्र गरिने पनि उनले जनाए । साधारणसभामा अन्य पदाधिकारीको नामसमेत सहमतिमा टुंग्याइने अध्यक्ष थापाले बताए । अघिल्लो निर्वाचनमा थापा र चौधरीबीच अध्यक्षका लागि प्रतिस्पर्धा भएको थियो । यसपालि सहमतिकै आधारमा आफूलाई अध्यक्ष बनाउने निर्णय भएको करणले पुष्टि गरे । यो सहमतिले अटोमोबाइल्स व्यवसायी एकजुट छन् भन्ने सन्देश दिएको छ, उनले भने, अटोमोबाइल्स व्यवसायीको हकहितमा काम गर्नेछु । अध्यक्षका आकांक्षी गोल्छाले पनि एक जनाले पहिला नेतृत्व लिने रअर्कोले पछि लिने गरी सहमति भएको जनाए ।"
नेफ्स्कुनमा नयाँ नेतृत्वको रस्साकसी,"काठमाडौं (कास) नेपाल बचत तथा ऋण केन्द्रीय सहकारी संघ (नेफ्स्कुन) को ३२ औं वार्षिक साधारणसभा यही पुस ७ र ८ मा हुँदै छ । साधारणसभाले नयाँ नेतृत्व चुन्ने भएकाले त्यसका लागि अध्यक्षमा दुई जना आकांक्षी प्रतिस्पर्धामा देखिएका छन् । वरिष्ठ उपाध्यक्ष चन्द्रप्रसाद ढकाल र वर्तमान अध्यक्ष परितोष पौड्याल अध्यक्षमा प्रतिस्पर्धा गर्दै छन् । १९ जना सञ्चालक समितिमा नयाँ नेतृत्वका लागि निर्वाचन हुँदै छ । यही पुस ८ मै तीन जनाको नेतृत्वमा लेखा सुपरिवेक्षण समिति पनि चयन हुनेछ । दुवैको कार्यकाल चार वर्षको हुनेछ । त्यसका लागि अध्यक्षका आकांक्षीहरू फरकफरक एजेन्डासहित चुनावी मैदानमा उत्रिएका छन् ।नेफ्स्कुन वित्तीय कारोबार गर्ने बचत ऋण सहकारी संस्थाको संगठन भएकाले यसलाई राजनीतिक रूपमा टाढा राखेर काम गर्ने गरी नेतृत्वका लागि अघि बढेको अध्यक्षका आकांक्षी चन्द्रप्रसाद ढकालले बताए । संस्थामा विधिसम्मत रूपमा काम हुन सकेको छैन, उनले भने, फेरि पुरानै व्यक्तिले नेतृत्व लिँदा पुरानै गल्ती दोहोरिने भएकाले नयाँ नेतृत्व आवश्यक छ । सुरुमा साझा सहमतिको प्रयास गरिने र नभए मात्र नेतृत्वका लागि चुनावी प्रतिस्पर्धा हुने वर्तमान अध्यक्ष परितोष पौड्यालले बताए । सहकारी क्षेत्रलाई सञ्जालीकरण गर्न जरुरी छ, अन्तरसम्बन्धित र अन्तरनिर्भर सहकारी अभियानको संस्थागत विकास गर्न जरुरी छ, उनले भने, अहिलेसम्म यो विषय उठान भएको छैन । यसलाई वैचारिक ढंगले स्थापित र आन्तरिकीकरण गर्ने काममा सुरुदेखि मेरो भूमिका रह्यो, अब आउने कार्यकालमा यसलाई पूर्णता दिन लागिपर्छु । अहिले सानो अवस्थामा रहेको स्तरीकरण कार्यक्रमका माध्यमबाट सुशासन कायम गर्न लागिपर्ने उनको भनाइ छ । नेफ्स्कुनमा १९ जनाको सञ्चालक समिति हुन्छ, जसमा अध्यक्ष, वरिष्ठ उपाध्यक्ष र उपाध्यक्ष एकएक जना चुनिन्छन् । वरिष्ठ उपाध्यक्ष र उपाध्यक्षमध्ये एक पदमा महिला अनिवार्य हुनुपर्छ । महासचिव र कोषाध्यक्ष एकएक जना हुन्छन् । अन्य १४ जना सञ्चालक सदस्य निर्वाचित हुन्छन् । प्रत्येक प्रदेशबाट कम्तीमा एक जना सदस्य समितिमा आउनुपर्छ । यसअनुसार सातै प्रदेशबाट एकएक जना सदस्य चुनिन्छन् । तीन जनाको नेतृत्वमा लेखा सुपरिवेक्षण समिति हुन्छ । यसमा एक जना संयोजक र दुई जना सदस्य रहन्छन् । यसमा एक जना भने महिला हुनुपर्छ । विद्युतीय भोटिङ मेसिनमार्फत मतदानको व्यवस्था गरिएकाले समयमै मत परिणाम आउने नेफ्स्कुनका सहायक कार्यकारी अधिकृत दुर्गाप्रसाद ढकालले बताए । नेफ्स्कुनमा ४५ सय सदस्य आबद्ध छन् । मतदानमा भाग लिने गरी २६ सयले मात्र नवीकरण गरेको उनले जनाए । मंसिर ३० सम्म नवीकरण गर्ने समय भए पनि सकिएको छ, उनले भने, केही दिनभित्र नवीकरण गर्ने सदस्यको अन्तिम नामावली प्रकाशन गरिनेछ । २६ सय संस्थाले आफ्ना प्रतिनिधिको नाम नवीकरण गराइसकेका छन् ।"
पोखरा थन्डर्सको 'प्लेअफ पक्का,"ललितपुरलाई लज्जा र आपत्तिआफ्नो टिमको खराब प्रदर्शनलाई लुकाउने सबैभन्दा राम्रो उपाय बनेको छ, रेफ्रीको आलोचना । यसकै अर्को उदाहरण बन्यो ललितपुर सिटी एफसीले दिनको पहिलो खेलमा स्पोर्टिङ इलामविरुद्ध बेहोरेको हार । आलोचना मात्र होइन, सक्दो गाली गर्ने चलन देखिएको छ । ललितपुरले यो खेल खेल्नै सकेको थिएन । खेलाडीहरूले अनगिन्ती व्यक्तिगत भुल गरे । प्रशिक्षक इयान एन्ड्र्यु गिलानीले पनि माने, ललितपुर हारकै लागि योग्य थियो । तर, उनका सहायक प्रशिक्षक रवीन्द्र सिलाकारले यत्तिको पनि स्वीकार्न सकेनन् । उनले त्यस्तो व्यवहार गरे, जुन सर्वथा अस्वीकार रहेको छ । सम्भवतः ललितपुरलाई पनि आफ्ना सहायक प्रशिक्षकको यो हर्कतमा लाजलाग्दो हो । आपत्ति पनि हुँदो हो । अरू सबैलाई त यस्तै हुने भयो नै । सिलाकारलाई निरन्तर खराब व्यवहारका लागि खेल सकिएलगत्तै भारतीय रेफ्री सुरोजित दासले रातो कार्ड देखाए । त्यसपछि उनको व्यवहार थप उग्र रह्यो । उनले सुरुमै रेफ्रीतर्फ लात्ती हाने र लगातार अपशब्द प्रयोग गरिरहे । आक्रमण गर्ने धम्की दिए । त्यतिमात्र होइन, उनले प्रयोग गरेका शब्द कुनै जाति, वर्ण र भाषालाई होच्याउने खालको पनि थियो । यस्तो व्यवहारमा यसअघि खेलाडीलाई एक वर्षसम्म प्रतिबन्ध लगाइएको नजिर छ । के उनलाई पनि यस्तै हुनेछ त ? उनले बोलेका शब्द प्रशिक्षक गिलानीले पनि सुने । गिलानीले भने, म नेपाली भाषा बुझ्दिनँ । यसपल्टको प्रतियोगितामै ललितपुरको यो पहिलो हार हो । यसमा तिनै प्रशिक्षक गिलानीको शिर झुकेको देखियो । यससँगै उसको छ खेलको सुन्दर अपराजित यात्रामा पनि टुंगो लागेको छ । नेपाल सुपर लिगको छोटो इतिहासमा यो नै सबैभन्दा लामो कीर्तिमान अपराजित यात्राको क्रम हो, जसको अन्त्य निकै खेल भावनाको विल्कुल विपरीत रह्यो । हारले ललितपुर ७ खेलबाट १० अंकमा सीमित रह्यो । अब टोलीको अन्तिम खेल काठमाडौं रेजर्सविरुद्ध छ । एउटा हारको मूल्य कति धेरै महँगो हुन सक्छ भन्ने त्यसको उदाहरण यो खेल हुन सक्छ । प्लेअफको नजिक रहेर पनि ललितपुरलाई त्यहाँ पुग्ने बाटो एकाएक कठिन देखिएको छ । सम्भवतः सहायक प्रशिक्षक सिलाकारको व्यवहारले टिमलाई मानसिक दबाबमा राख्नेछ र राम्रो प्रदर्शन गर्न सकारात्मक कारणको कमी हुनेछ । जितले स्पोर्टिङ इलामको भने ८ खेलबाट ८ अंक भएको छ । टोली पाँचौंमा उक्लेको छ । यसअघि नै टोलीको प्लेअफ सम्भावना समाप्त भइसकेको थियो । तर, आफ्नो अन्तिम खेल जितेर इलामले खुसी हुँदै डेब्यु सिजनबाट बिदा लिएको छ । प्रशिक्षक मेघराज केसीले भने, हामी हाँसेको अनुहार लिएर प्रतियोगिताबाट बाहिरिएका छौं । उनले फेरि एकपल्ट त्यही तथ्य दोहोर्याए । आफ्ना ८ खेलमा इलामले एकपछि अर्को आक्रमण त बुन्यो, तर ती सबै बिरलै निर्णायक भए । इलामको अन्तिम खेलको निर्णायक गोल भने फोडे कमाराको नाममा रह्यो । उनले ५९ औं मिनेटमा सबैभन्दा पहिले ललितपुरका डिफेन्डर नुरेन करिमबाट बल खोसे र विपक्षी गोलरक्षक जेफरी विल्लीलाई बिट गर्दै गोल गरे । आजको खेलझापाविरुद्ध धनगढी"
कृष्णप्रसाद स्मृति राष्ट्रिय कराते माघमा,"काठमाडौं (कास) नेपाल सितोरियो कराते संघ जिल्ला प्रमुख डोजो लगनखेलको आयोजनामा तेस्रो कृष्णप्रसाद भट्टराई स्मृति राष्ट्रिय कराते प्रतियोगिता माघमा हुने भएको छ । कांग्रेसका संस्थापक नेता किशुनजीको स्मृतिमा यस प्रतियोगिता हुन लागेको हो । आयोजक डोजोका अध्यक्ष दीपक श्रेष्ठले माघ १८ देखि प्रतियोगितामा सात प्रदेश तथा तीन विभागीय टोली (आर्मी, पुलिस, एपीएफ क्लब) गरी १० टिमका २ सय १० खेलाडीले भाग लिने मंगलबार पत्रकार सम्मेलनमा बताए । प्रत्येक टिमले २१ खेलाडी सहभागी गराउन पाउनेछ ।एकल र टिम कातासहित पुरुषमा ९ र महिलामा ८ स्पर्धामा खेल हुनेछ । टिम च्याम्पियनले १ लाख र उपविजेताले ५० हजार पुरस्कार प्राप्त गर्नेछन् । पुरुषमहिलामा उत्कृष्ट हुने खेलाडीलाई जनही २५ हजारबाट पुरस्कृत गरिने छ ।आयोजक र गोदावरी नगरपालिकाबीच चार वर्ष प्रायोजन गर्ने सहमतिअनुसार तेस्रो संस्करणका लागि पनि मंगलबारै सम्झौता पत्रमा हस्ताक्षर भएको छ । आयोजक अध्यक्ष श्रेष्ठ र गोदावरी नगरपालिकाका मेयर गजेन्द्र महर्जनले सम्झौतापत्रमा हस्ताक्षर गरे । मुख्य प्रायोजक गोदावरी नगरपालिकाले १५ लाख सहयोग गर्नेछ । मेयर महर्जनले गोदावरी नगरपालिकाले खेलकुदलाई विशेष प्राथमिकता दिँदै आएकाले एसियाडमा पदक जित्न सक्ने खेलाडी उत्पादनमा सहयोग पुग्ने विश्वास व्यक्त गरे ।प्रतियोगिताका परिकल्पनाकार तथा वाग्मती प्रदेशका सांसद् मीनकृष्ण महर्जनले प्रतियोगिता नेपालकै स्तरीय प्रतियोगितामध्ये एक भएकाले सबैको साथ र सहयोग मिल्ने आस व्यक्त गरे । कराते महासंघका महासचिव दावा गुरुङले महासंघले खेलाडी उत्पादनमा जोड दिँदै यस्ता कार्यक्रमलाइ महत्व दिइएको बताए । सातदोबाटोस्थित कराते हलमा हुने तीन दिने प्रतियोगिता गर्न करिब ५५ लाख रुपैयाँ खर्च हुनेछ ।"
स्टार्क र कमिन्सको कीर्तिमान रकम,"दुबई (एएफपी) एकदिवसीय विश्वकप विजेता अस्ट्रेलियाका तीव्र गतिका बलर जोडी मिचेल स्टार्क र प्याट कमिन्स मंगलबार इन्डियन प्रिमियर लिग (आईपीएल) क्रिकेट इतिहासमा सबैभन्दा महँगा खेलाडी बनेका छन् । दुबईमा भएको अक्सनमा फ्रेन्चाइज टोलीले उनीहरूका लागि करोडौं डलरको बोली लगाएका थिए ।आठ वर्षअघि पछिल्लो पटक आईपीएलमा खेलेका स्टार्कलाई कोलकाता नाइट राइडर्सले २४ करोड ७५ लाख भारुमा लिएको थियो, जुन आईपीएल अक्सनमा लगाइएको अहिलेसम्मकै सबैभन्दा ठूलो भाउ हो । कोलकाताले एक्स (ट्विटर) मा स्टार्कले लिन सक्नु नै जित भएको भाव देखाएको छ । सन् २०१८ मा स्टार्क पछिल्लो पटक आईपीएल अक्सन सूचीमा थिए । कोलकाताले उनलाई त्यतिखेर ९ करोड ४० भारुमा लिएको थियो । तर चोटका कारण उनले त्यस सिजन खेलेनन् । उनले पछिल्लो पटक आईपीएल खेलेको २०१५ को सिजन हो । ३३ वर्षे स्टार्कमाथि बोली लाग्नु अघि विश्वकप विजेता कप्तान कमिन्सले आईपीएल अक्सनमा कीर्तिमान बनाएका थिए । उनलाई सनराइजर्स हैदराबादले २० करोड ५० लाख भारुमा लिएको थियो । केही घन्टा पनि बित्न नपाउँदै स्टार्कले कमिन्सको कीर्तिमान उछिनेका थिए । गत वर्ष पन्जाब किंग्सले इंग्ल्यान्डका अलराउन्डर साम करनलाई १८ करोड ५० लाख भारुमा लिएको थियो, जुन आईपीएलमा यसअघिको सबैभन्दा महँगा खेलाडीको कीर्तिमान थियो । आउँदो सिजनका लागि एसआरएचमा आबद्ध हुन पाउँदा उत्साही छु, गत वर्ष व्यस्त सत्रका कारण आईपीएल परित्याग गरेका कमिन्सले सनराइजर्सको सामाजिक सञ्जालमार्फत भिडियो सन्देशमा भनेका छन्, मैले केही पटक हैदराबादमा खेलेको छु, त्यहाँ खेल्न सधैं मन पराउँछु, त्यसैले त्यहाँ खेल्न आतुर छु ।अक्सनमा हैदराबादले कमिन्समाथि भाउ लगाउनेक्रममा रोयल च्यालेन्जर्स बेंग्लोरलाई उछिनेको थियो । त्यो निर्णयमा अक्सनमा सहभागी फ्रेन्चाइज टोलीले ताली बजाएर त्यसको स्वागत गरेका थिए । अस्ट्रेलियाले गत महिना अहमदाबादमा भारतलाई पराजित गरी एकदिवसीय विश्वकप उपाधि जित्दा स्टार्क र कमिन्स प्रमुख दुई खेलाडी थिए । कमिन्सले विराट कोहलीलाई बोल्ड गरी १ लाख ३० हजार बढी दर्शकलाई स्तब्ध पार्दै अस्ट्रेलियालाई फाइनलमा विजयको बाटो देखाएका थिए । कोलकाताले ३० वर्षे कमिन्सलाई सन् २०१९ मा १५ करोड ५० लाख भारुमा लिएको थियो । स्टार्क र कमिन्स दुबैले अक्सनमा २ लाख ४० हजार डलर आफ्नो न्युनतम पारिश्रामिक राखेका थिए । दुवै खेलाडीमाथि लगभग सबै टोलीको नजर थियो । न्युजिल्यान्डका अलराउन्डर डारेल मिचेल मंगलबारको अक्सनका तेस्रो महँगा खेलाडी बने । उनलाई चेन्नई सुपर किंग्सले १४ करोडमा लिएको हो । ३२ वर्षे मिचेल विश्वकपमा छाएका थिए । उनले भारतविरुद्ध समूह चरण, सेमिफाइनलमा गरी दुई शतक बनाएका थिए ।चेन्नईका प्रशिक्षक स्टेफन फ्लेमिङले पछिल्लो १८२४ महिनामा मिचेलले जुन प्रदर्शन देखाएका छन्, त्यसले उनको परिश्रमिक निर्धारण गरेको जनाउँछन् । वेस्ट इन्डिजका रोभमान पावेललाई राजस्थान रोयल्सले ७ करोड ४० लाख र भारतविरुद्ध विश्वकप फाइनलमा शतक बनाएका अस्ट्रेलियाका ट्राभिस हेडलाई हैदराबादले ६ करोड ८० लाख भारुमा लिएको छ । यसपालि अक्सनमा फ्रेन्चाइज टोलीहरूले ७० करोड डलर खेलाडीमाथि भाउ लगाएका थिए । आउँदो आईपीएल मार्चमा हुने तालिका छ ।"
सीईसी र ग्रेट हिमालय विजयी,"(काठमाडौं)क्रिकेट एक्सिलेन्स सेन्टर (सीईसी) र ग्रेट हिमालय क्रिकेट एकेडेमीले प्रधानमन्त्री कप पुरुष क्रिकेट प्रतियोगिताको काठमाडौं जिल्ला छनोटको पहिलो दिनको खेलमा विजय हात पारेका छन् । काठमाडौं जिल्ला क्रिकेट संघको आयोजनामा मंगलबार सुरु प्रतियोगितामा सीईसीले ओएसीसस क्रिकेट एकेडेमीलाई ७६ रनले र ग्रेट हिमालयले पुष्पलाल स्पोर्टस क्लबलाई १० विकेटले पराजित गर्यो । मूलपानी मैदानमा टस जितेको सीईसीले निर्धारित २५ ओभरमा ७ विकेट गुमाई १ सय ३३ रन बनायो । कप्तान एवंम ओपनर रित गौतम १ रनमै आउट भए पनि वीरेन्द्र साउदले अविजित ५३ रन बनाए । उनले ५३ बल खेली ४ चौका प्रहार गरे । विवेक तामाङ १४ र सोनु देवकोटाले २५ बलमा ४ चौका र १ छक्कासहित ३३ रन बनाए । ओएसीसबाट सारस खत्री, रोमित कँडेल, सुवोध ढुंगेल, समर्पण अधिकारी र सौर्य सिंहले ११ विकेट लिए ।जबाफमा आएको ओएसिस १६५ ओभरमा ५७ रनमा अलआउट भयो । ओपनर सुवोधले २३ रन बनाउनु बाहेक अन्यले दोहारो स्कोर बनाउन सकेनन् । सीईसीबाट स्वरुप श्रेष्ठले ५ विकेट लिए । प्लेयर अफ द म्याच उनले ४५ ओभरमा १६ रन खर्चे । सोनु देवकोटाले ५ ओभरका ११ रन खर्चेर ३ तथा मनोज यादव र कौशल रुपाखेतीले ११ विकेट लिए । अर्को खेलमा टस हारेपछि ब्याटिङको निम्तो पाएको पुष्पलाल स्पोर्टस १४ ओभरमा ७३ रनमा अलआउट भयो । विकास आचार्यले १७ र विकी मन्डलले १४ रन बनाउनु बाहेक अन्यले दोहोरो स्कोर बनाउन सकेनन् । ग्रेट हिमालयका दर्शिल विष्ट ४ ओभरमा १८ रन खर्चेर ३ विकेट लिइ प्लेयर अफ द म्याच बने । एजाज खान र दीपक महतोले २२ तथा सुविन हाडा र देवानन्द पासवानले ११ विकेट लिए ।इशान पाण्डे र जयन्त लामाले ग्रेट हिमालयलाई ७१ ओभरमै सजिलो विजय दिलाए । इशानले २२ बल खेली ६ चौका र १ छक्का प्रहार गरि ४६ र जयन्तले २१ बल खेली ४ चौका प्रहार गरि २३ रनमा अविजित रहे ।"
छोटकरी,"मधेश प्रदेशस्तरीय फुटबल हुनेकाठमाडौं (कास) मधेश प्रदेशस्तरीय प्रथम लोकतान्त्रिक गोल्डकप फुटबल प्रतियोगिता हुने भएको छ । सर्लाही जिल्ला लोकतान्त्रिक खेलकुद संघको आयोजनामा हुने प्रतियोगिता फागुन ७ देखि सुरु हुनेछ । सर्लाही जिल्ला लोकतान्त्रिक खेलकुद संघका अध्यक्ष एवं प्रतियोगिताका संयोजक रोजित केसीका अनुसार मधेश प्रदेशका सप्तरी, सिराहा, धनुषा, महोत्तरी, सर्लाही, बारा, पर्सा, रौतहट गरी सबै ८ जिल्लाको सहभागिता रहने छ । सर्लाहीको ईश्वरपुर नगरपालिका८ स्थित रामपुर मैदानमा हुने प्रतियोगिता विजेताले २ लाख र उपविजेताले १ लाख रुपैयाँ पुरस्कार पाउनेछन् ।मुख्यमन्त्री कप भलिबल हुँदै संखुवासभा (कास) सदरमुकाम खाँदबारीमा मुख्यमन्त्री कप राष्ट्रिय भलिबल प्रतियोगिता हुने भएको छ । कोशी प्रदेश खेलकुद विकास बोर्ड विराटनगरको आयोजनामा फागुन १५ देखि १९ सम्म हुने प्रतियोगिता १० टिमले प्रतिस्पर्धा गर्ने नेपाल भलिबल संघका केन्द्रीय सदस्य प्रवीण श्रेष्ठले जानकारी गराए । ७ प्रदेशका टिम, विभागीय टोली आर्मी, पुलिस र एपीएफ प्रतिस्पर्धी हुनेछन् । विजेताले ३ लाख र उपविजेताले १ लाख ५० हजार रुपैयाँ पुरस्कार पाउनेछन् । भ्याली पब्लिक विजयीकाठमाडौं (कास) भ्याली पब्लिकले पहिलो दिन समृद्धि यू१९ राष्ट्रिय बास्केटबल प्रतियोगितामा विजय पाएको छ । राखेप कभर्डहलमा भ्यालीले काभ्रे बास्केटबल एकेडेमीलाई ७२५० स्कोरले पराजित गर्दा प्रवीण गुरुङले २५ स्कोर महत्त्वपूर्ण रह्यो । महिलातर्फ भने भ्याली पब्लिक पराजित भयो । सन्ध्या डंगोलको १४ स्कोर सहयोगमा आईएएस नेपालले भ्यालीलाई ५०२३ ले हरायो । पुरुषतर्फ स्नोल्यान्ड, रोयल र ग्रिनफिल्ड विजयी भए । मेयर कप ब्याडमिन्टन सुरुकाठमाडौं (कास) ललितपुर जिल्ला ब्याडमिन्टन संघको आयोजनामा दोस्रो मेयर कप राष्ट्रिय ब्याडमिन्टन प्रतियोगिता मंगलबार सुरु भएको छ । निर्णायकको तर्फबाट रेफ्री अनुपरत्न शाक्य र खेलाडीको तर्फबाट राष्ट्रिय खेलाडी रसिला महर्जनले शपथग्रहण गरेका थिए । रिमिक्स क्लबको कोर्टमा ५ दिन चल्ने प्रतियोगितामा ६ विधामा प्रतिस्पर्धा हुनेछ । सभापोखरी सेमिफाइनलमाताप्लेजुङ (कास) संखुवासभाको सभापोखरी भलिबल क्लब, भोजपुरको भोजपुर भलिबल क्लब, झापाको पाथीभरा टाइगर भलिबल क्लब र ताप्लेजुङको मुकेश मेमोरियल क्लब विजयी हुँदै मंगलबार अन्तर जिल्ला क्लबस्तरीय आमन्त्रित पुरुष भलिबलको सेमिफाइनल पुगेका छन् । बुधबार सेमिफाइनलमा पाथीभरा र भोजपुर तथा मुकेश मेमोरियल र सभापोखरीबीच प्रतिस्पर्धा हुनेछ । बिहीबार हुने फाइनल विजेताले ३ लाख र उपविजेताले १ लाख ५१ हजार रुपैयाँ पुरस्कार पाउनेछन् ।"
