शीर्षक,विवरण
सेनामा सधैं उमेर विवाद,"गौरवशमशेर राणाको नेतृत्वमा उपरथी प्रेमप्रकाश थापामगर र सहायक रथी हेम खत्री बर्खास्तमा परे । त्यसअघिका सेनापति छत्रमानसिंह गुरुङका पालामा सैनिक सचिव रहेका थापामगरले उमेरसम्बन्धी कागजपत्र मिलाएर खत्रीलाई नेसनल डिफेन्स कोर्समा पठाइएको पुष्टि भएको थियो । सैनिक अदालतले दुवै जनालाई बर्खास्त गरेपछि खत्री बिदा भए । थापामगर भने सैनिक अदालतबाट भएको कारबाही बदर गर्न माग गर्दै सर्वोच्च अदालत गएका थिए, जहाँबाट उनले सफाइ पनि पाए । तत्कालीन प्रधानसेनापति रुक्मांगद कटवालको पनि उमेरमा प्रश्न उठेको थियो । २००१ कात्तिक २७ मा जन्मिएका उनको उमेर राजाको हुकुमबाट ४ वर्ष घटाएर २००५ कात्तिक २७ बनाइएको दस्ताबेज भेटिएको थियो । राजाको आदेशमा उमेर घटाइएकाले उनी प्रधानसेनापति हुन पाएका हुन् । तत्कालीन दरबारका सैनिक सचिव विवेककुमार शाहले मैले देखेको दरबार पुस्तकको पृष्ठ १९५, १९६, १९७ र ५६८ मा कटवालको उमेरबारे चर्चा गरेका छन् । २०३३ सालमा तत्कालीन राजा वीरेन्द्र पूर्वी क्षेत्रको भ्रमणका क्रममा धनकुटा पुगेका बेला कटवाल सेनाको इन्डिपेन्डेन्ट गुल्मको गुल्मपति रहेछन् । सवारी शिविरको मुख्य अधिकृत सहायकरथी सच्चितशमशेर जबरालाई हारगुहार गरी उनीमार्फत दरबारमा बिन्तीपत्र हालेर कटवालले उमेर सच्याएका रहेछन्, पुस्तकमा उल्लेख छ । सैनिक अधिकृतको फाइल हरेक पटक बढुवा गर्दा वा प्रशिक्षणका लागि बाहिर पठाउँदा रक्षा मन्त्रालयमार्फत मन्त्रिपरिषद् जान्छ । तर, दस्ताबेज परीक्षण गर्ने संयन्त्र रक्षा मन्त्रालयमा छैन । प्रधानसेनापति राणाको कार्यकालमा उपरथीमा सिफारिस भएका तत्कालीन सहायकरथी ज्ञानेन्द्रजंग रायमाझीको शैक्षिक योग्यताको प्रमाणपत्र नक्कली भेटिएको थियो । त्यसपछि रक्षा मन्त्रालयका तत्कालीन सचिव ईश्वरी पौड्यालले सेनाका सम्पूर्ण उच्चपदस्थ सैनिक अधिकृतका विवरण जाँच गर्ने निधो गरे । तर, लगत्तै ८ महिनामै रक्षा मन्त्रालयबाट सरुवा भयो । सरकारको वरीयताक्रममा सचिवभन्दा प्रधानसेनापति माथि छन् । प्रधानसेनापतिले पठाएको विषयलाई सचिवले अस्वीकार गर्न गाह्रो हुन्छ । त्यसमाथि पनि प्रधानसेनापतिले रक्षामन्त्रीभन्दा पनि सिधै प्रधानमन्त्रीसँग संवाद गरिरहेका हुन्छन् । जसले रक्षा मन्त्रालयले सेनालाई होइन, सेनाले रक्षा मन्त्रालयलाई सञ्चालन गरिरहेको हुन्छ, रक्षाका एक पूर्वसहसचिव भन्छन्, जसले गर्दा सैनिक अधिकृतहरूको दस्ताबेज रक्षा मन्त्रालयलाई हेर्न गाह्रो हुन्छ ।सेनाको बारेमा लामो समयदेखि अध्ययन गरिरहेकी सुरक्षा मामिलाविज्ञ इन्द्र अधिकारी संगठनको परदर्शिता र नियमितताबारे हिजोको ह्यांगओभर बाँकी रहेको मान्छिन् । सैनिकहरूको नागरिकता, शैक्षिक प्रमाणपत्र लगायतका दस्ताबेजहरू सैनिक सचिव विभाग र अभिलेखालयमा हुन्छन् । तर ती विभाग र अभिलेखालयले आफैं भने अनुसन्धान गरेको पाइन्न, भन्छिन्, नेपाली सेना जस्तो संस्थाले आफ्ना अधिकारीहरूको प्रमाणपत्र र नागरिकता परीक्षण गरेको देखिन्न । यसले सेनाको सुशासन, पारदर्शिता र न्यायिक स्वच्छतामा विश्वसनीयता देखिएन ।तर सैनिक प्रवक्ता कृष्णप्रसाद भण्डारी भने सेनामा हरेक पटक पदोन्नति हुँदा वा प्रशिक्षणका लागि जाँदा सैनिक सेवा नियमावलीअनुसार बोर्ड गठन हुने र त्यसले सबै प्रमाणपत्र परीक्षण गर्ने प्रचलन रहेको बताउँछन् । सेनाले गठन गर्ने बोर्डले सैनिक व्यक्तिहरूको शैक्षिक प्रमाणपत्र, नागरिकता र अन्य कागजात हेर्छ । शंका लागेको व्यक्तिको सन्दर्भमा भने आवश्यक परे जिल्ला प्रशासन कार्यालय, परीक्षा नियन्त्रक कार्यालय वा अन्य सम्बन्धित निकायमा पठाइन्छ, उनी भन्छन्, सम्बन्धित कार्यालयले जवाफ दिएपछि त्यसैलाई नै आधिकारिक मान्ने हो । सबै क्षेत्रमा यस्तै व्यवस्था छ । हामी कुनै पनि संगठनको भित्रै गएर हेर्न सक्दैनौं ।प्रवक्ता भण्डारीले उपरथी पाण्डेको राजीनामा उमेरको कारण नआएको बताए । उहाँको राजीनामा मन्त्रिपरिषद्ले स्वीकृत गरेको छ । त्यसमा व्यक्तिगत कारणले राजीनामा दिएको भन्ने सुनेको छु, उनले भने । उमेरबारे प्रश्न उठेपछि पाण्डेले जस्तै सेनाका अरू अधिकृतले राजीनामा दिन्छन् । कोही दोषी हो कि होइन भन्ने निष्कर्ष निकाल्ने र कारबाही गर्ने अभ्यास भने छैन । बरु, राजनिामा आएपछि स्वतः उन्मुक्ति दिने चलन छ । उमेरमा कैफियत भएको होइन भने राजीनामा किन ? सरकारी कागज किर्ते नै गरेको हो भने राजीनामा दिएर उन्मुक्ति दिन कसरी मिल्छ ? यो प्रश्न उठेपछि सम्बोधन गर्न सेनाले आवश्यक ठानेको छैन । सुरक्षा मामिला जानकार अधिकारी सेनामा भइरहेको पछिल्लो विवादलाई दुई कोणबाट हेर्नुपर्ने ठान्छिन् । पहिलो, नेपालमा पहिला सेनामा जागिर खान फरक स्थिति थियो । कोही जन्मँदै जर्नेल हुन्थे । त्यसपछि आफ्ना मान्छेहरूलाई चाहेअनुसार जागिरमा लगाइन्थ्यो, भन्छिन्, त्यो कारणले गर्दा कसको कति उमेर भन्ने कुरा बढी महत्त्व हुँदैन थियो । तर अहिले आएर उमेर हेर्न थालिएको छ । जसले गर्दा फरकफरक मिति भएका नागरिक र शैक्षिण प्रमाणपत्रलाई लिएर प्रश्न उठ्न थालेका छन् ।सेनाभित्र भइरहेको अपारदर्शिता अहिले बाहिर आउनुमा सरकार वा अन्य कुनै सुशासनको कारणले नभई आन्तरिक गुटउपगुटको परिणाम भएको उनको अर्को तर्क छ । आफू अगाडि बढ्न र अर्कोलाई पछार्न मात्र यस्तो कागजपत्रको विवाद निकाल्ने गरिएको छ । खासमा सुशासनको सरोकार कम देखिन्छ, उनी भन्छिन् । अवकाश प्राप्त एक सहायक रथीले आफ्नो नाम खुलाउन चाहेनन्, तर सेनाभित्र उमेर विवाद आउनुको कारण बेलिबिस्तार लगाए । उनका अनुसार कुनै पनि सैनिक अधिकृतको पहिलो प्राथमिकता स्टाफ कलेज पार गर्ने हुन्छ । स्टाफ कलेज पास गरेपछि अब प्रमुख सेनानी, महासेनानी, सहायक रथी, उपरथी, रथी तथा प्रधानसेनापति बन्ने आफ्नो लाइनमा कोको छन् भन्ने चासो हुन्छ । यसक्रममा अधिकृतहरू सैनिक सचिव विभाग वा सैनिक अभिलेखालयमा गएर अरू अधिकृतको दस्ताबेजमा गएर हेर्न थाल्छन् । त्यहींबाट थाहा हुन्छ । आफू कुन बेला के हुन्छु ? आफ्नो प्रतिस्पर्धी को हो ? को बाहिर गएमा आफू अगाडि बढिन्छ, ती जर्नेल भन्छन्, त्यसपछि शक्ति प्रयोग गएर आफ्नो उमेर मिलाउने, पुरानोको स्थानमा नयाँ ल्याएर पेस गर्ने प्रवृत्ति छ । उनका अनुसार उमेर विवादमा संगठनबाट हटाइएका अधिकृतहरू बाहिर गएर बदला लिन बेनामे उजुरी बनाउँछन् । एकलाई अर्काको कमजोरी थाहा हुन्छ, यो जानकारीलाई संगठनभित्र भएका अधिकृतविरुद्ध प्रयोग गरिन्छ । सेनामा पछिल्लो समय भइरहेका गतिविधि यसैका उदाहरण हुन्, उनी भन्छन् । पूर्वरक्षामन्त्री मीनेन्द्र रिजाल उमेरका विषयमा नेपाली सेनासहित प्रहरी, निजामती सेवालगायत क्षेत्रमा विवाद आउनुको कारण नेपालको अभिलेख प्रणाली कमजोरी हुनुलाई मान्छन् । अन्य क्षेत्रको तुलनामा सेनामा उमेरको कम विवाद आउँछ । तर हाम्रो अखिलेख प्रणाली कागजी भएको र त्यसलाई डिजिटल गरिनसकिएकाले सोचेजस्तो प्रभावकारी हुन सकेको छैन । अभिलेख प्रणाली थप प्रभावकारी हुन जरुरी छ, उनी भन्छन् । तर, विभिन्न संगठनको उमेरको विवाद बाहिर आउनुको कारण संगठनभित्रको अस्वस्थ प्रतिस्पर्धा र एकले अर्कोलाई सिध्याउने प्रवृत्ति रहेको हो भन्नेमा शंका नरहेको उनको भनाइ छ । पूर्वरक्षा सचिव देवेन्द्र सिटौला सेनामा उमेरसम्बन्धी विवाद सार्वजनिक रूपमा आएपछि चुप लागेर बस्न नहुने मान्छन् । उनले यसलाई दीर्घकालीन रूपमा समस्याको समाधान गर्न लाग्नुपर्ने बताए । ८ वर्ष रक्षा मन्त्रालयमा बिताएका सिटौला भन्छन्, अहिले सेनामा नागरिकता र शैक्षिक प्रमाणपत्रमा उमेर फरक पर्ने र नागरिकता नै दुईवटा हुने पनि देखियो । यो रेकर्ड प्रणाली प्रभावकारी नहुनुको कारण हो । यो बेथिति हटाउन तीन विकल्प हुन सक्ने पूर्वरक्षा सचिव सिटौलाको सिफारिस छ । पहिलो, सेनाभित्रैबाट उमेरका सम्बन्धमा कहिल्यै पनि विवाद नआउने गरी अनुसन्धान हुनुपर्छ । दोस्रो, रक्षा मन्त्रालयले पनि विज्ञहरूको समिति बनाएर अभिलेखालयको अनुसन्धान गर्नुपर्छ । तेस्रो, संसदीय समितिले पनि विज्ञहरू नियुक्त गरेर अनुसन्धानको काम गर्न सक्छ, उनी भन्छन् । प्रश्न उठेपछि कुनै न कुनै प्रभावकारी कदम चाल्नुपर्ने राष्ट्रिय सेनालाई यसरी विवादमा राख्न नहुने उनको सुझाव छ ।"
उच्च शिक्षा विधेयक शिक्षा मन्त्रालयमै फिर्ता,"आर्थिक वर्ष २०८००८१ को बजेट वक्तव्यमा विश्वविद्यालय अनुदान आयोगलाई पुनःसंरचना र सुदृढीकरण गर्ने उल्लेख छ । आयोगलाई उच्च शिक्षाको नियमन, गुणस्तर, प्रत्यायन, राष्ट्रिय योग्यता परीक्षण र मापदण्ड निर्धारण तथा शैक्षिक योग्यताको मान्यता, समक्षकतासम्बन्धी काममा केन्द्रित गर्नेगरी मात्र विधेयक अघि बढेको छ । हाल आयोगले उच्च शिक्षामा अनुदान वितरण र अनुगमनसम्बन्धी सामान्य काम मात्रै गर्दै आएको छ । कानुन अभावमा आयोगले विश्वविद्यालयमाथि कडाइपूर्वक नियमन गर्न नसकेको गुनासो छ । शैक्षिक नतिजा, शिक्षण सिकाइ क्रियाकलाप, स्रोतसाधनको परिचालनलगायत मापदण्डका आधारमा विश्वविद्यालयलाई अनुदान प्रदान गर्ने गरी कानुन निर्माण गर्न लागिएको हो । विधेयक पारित भएपछि विश्वविद्यालयमा आयोगमार्फत वार्षिक शैक्षिक क्यालेन्डर पालना गराउने उल्लेख गरिएको छ ।उच्चस्तरीय शिक्षा आयोगको प्रतिवेदन २०७५ मा नयाँ बन्ने उच्च शिक्षासम्बन्धी कानुनमा विश्वविद्यालयको कुलपति प्रधानमन्त्री र सहकुलपति शिक्षामन्त्री रहने व्यवस्था बदल्न सिफारिस गरेको छ । हाल सबैजसो विश्वविद्यालयमा प्रधानमन्त्री कुलपति र शिक्षामन्त्री सहकुलपति रहँदै आएका छन् । विज्ञहरूले समेत उक्त प्रावधान हटाएर बोर्ड अफ ट्रस्टी मोडलमा विश्वविद्यालय सञ्चालन गर्न सुझाव दिँदै आएका छन् । त्यसका लागि स्वतन्त्रविज्ञ समूहमध्येबाट कुलपति छनोट गर्नुपर्ने र प्रतिस्पर्धाबाट उपकुलपतिलगायतका पदाधिकारी नियुक्त गर्नुपर्ने उनीहरूको सुझाव छ । प्रधानमन्त्री, शिक्षामन्त्री, कुलपति सहकुलपति हुँदा विश्वविद्यालयमा दलिय भागबण्डाका आधारमा उपकुलपतिसहितका पदाधिकारी चयन गरिँदै आएका छन् । जसका कारण क्याम्पस, विभागलगायतका तल्लो तहका पदीय नियुक्तिमा पनि राजनीतिक दलबीच भागबण्डा हुने गरेको छ । अध्यापक, कर्मचारी चयन र बढुवाका लागि विश्वविद्यालयपिच्छे सेवा आयोग र पदपूर्ति समिति रहने व्यवस्था छ । आयोग र समितिले मनोमानी रूपमा प्राध्यापक, कर्मचारी नियुक्ति गरेको आरोप लाग्दै आएको छ । त्यसलाई अन्त्य गर्न सबै विश्वविद्यालयमा जनशक्ति पदपूर्ति गर्न एकीकृत सेवा आयोगको मोडलमा जानुपर्ने शिक्षाविद्हरूको मत छ । त्यसो गर्दा व्ययभारसमेत घट्छ । सरकारले विज्ञ सम्मिलित आयोगको प्रतिवेदन अहिलेसम्म सार्वजनिक नगरेको चुपचुप राखेको छ ।सरकारले भने उच्च शिक्षासम्बन्धी विधेयक र संसद्मा दर्ता केही नेपाल ऐन संशोधनसम्बन्धी विधेयकमा पनि विश्वविद्यालयका विषयमा यी व्यवस्था समावेश गरेको छैन । संसद्मा विचराधीन नेपाल ऐन संशोधन विधेयकमा ११ वटा विश्वविद्यायका ऐन संशोधनको प्रस्ताव गरिएको छ । सरकारले कुलपति प्रधानमन्त्री रहने व्यवस्था हटाउने प्रस्तापव नगरे पनि सांसदहरूले उक्त प्रस्तावसहितको संशोधन दर्ता गरेका छन् । विधेयकमा विदेशी उच्च शिक्षासम्बन्धी शैक्षिक प्रमाणपत्र तथा उपाधि समकक्षताको काम विश्वविद्यालय अनुदान आयोगले गर्ने उल्लेख छ । विदेशी विश्वविद्यालय वा सोसरहको शैक्षिक संस्थाबाट प्रदान हुने शैक्षिक उपाधिको समक्षता आयोगले निर्धारण गर्ने व्यवस्था गरिएको छ । उक्त काम २०३० सालदेखि मन्त्रिपरिषद्को निर्णयअनुसार त्रिभुवन विश्वविद्यालय (त्रिवि) ले गर्दै आएको छ । समकक्षता प्रदान गर्दा विभेद, मनोमानी, लामो झन्झटिलो प्रक्रिया र ढिलासुस्ती गरेको भन्दै त्रिविको निकै आलोचना हुने गरेको छ । नेपालभित्र सञ्चालित समान हैसियतका विश्वविद्यालयलाई समेत त्रिविले समकक्षता प्रदान गर्दै आएको थियो । सरकारी निकायहरूले त्रिविले समकक्षता नदिएसम्म अन्य विश्वविद्यालयका शैक्षिक प्रमाणपत्रलाई मान्यता नदिने कारण पनि विद्यार्थीले हैरानी व्यहोर्दै आएका छन् ।विधेयकको विश्वविद्यालय अनुदान आयोग ऐन २०५० संशोधन खण्डमा आयोगलाई शैक्षिक उपाधिको समकक्षता निर्धारण गर्ने, क्रेडिट ट्रान्सफर र गुणस्तर सुनिश्चिता तथा मान्यतासम्बन्धी कार्य गर्ने अधिकार सुम्पन लागिएको छ । यसअघि आयोगलाई उक्त काम गर्ने अधिकार थिएन । कुनै विदेशी विश्वविद्यालय वा सोसरहका शैक्षिक संस्थाले प्रदान गरेको कुनै शैक्षिक उपाधिको प्रचलित कानुनबमोजिम समकक्षता निर्धारण भएकोमा यस्तो विश्वविद्यालय वा शैक्षिक संस्थाको त्यस्तो शैक्षिक उपाधिको हकमा पुनः समकक्षता निर्धारण गर्नुपर्ने छैन, विधेयकमा भनिएको छ, तर समकक्षता निर्धारण गरेको शैक्षिक उपाधि र त्यस्तो उपाधि प्रदान गर्ने विश्वविद्यालय वा शैक्षिक संस्थाको विवरणसहितको अभिलेख त्यसरी समकक्षता निर्धारण गर्ने विश्वविद्यालयले तीन महिनाभित्र आयोगमा पठाउनुपर्नेछ । एक पटक समकक्षता निर्धारण गरिसकेको कुनै विदेशी विश्वविद्यालय वा सो सरहको शैक्षिक संस्थाको शैक्षिक उपाधिलाई आयोगबाट पुनः समकक्षता निर्धारण गराइरहनु नपर्ने उल्लेख छ । समकक्षता भएको शैक्षिक उपाधि, विश्वविद्यालय, शैक्षिक संस्थाको विवरण आयोगले समयसमयमा अद्यावधिक गरी सार्वजनिक गर्नुपर्ने व्यवस्था गर्न लागिएको हो ।"
संसदीय सुनुवाइकै दिन अनुमोदन नगर्ने 'भद्र सहमति,"(काठमाडौं)प्रधानन्यायाधीश र सर्वोच्च अदालतका न्यायाधीश, संवैधानिक अंगका पदाधिकारी, राजदूत, महालेखा परीक्षकलगायतको संसदीय सुनुवाइ भएकै दिन नियुक्तिका लागि नाम अनुमोदन नगर्ने प्रमुख दलहरूबीच सहमति भएको छ । सुनुवाइका लागि प्रस्तावित व्यक्तिविरुद्धका सूचना तथा उजुरीमाथि पर्याप्त छानबिन गर्ने, सुनुवाइका लागि समय लिने र नाम अनुमोदन पनि तत्काल नगर्ने विषयमा संसदीय सुनुवाइ समितिमा प्रमुख दलहरूबीच भद्र सहमति बनेको हो ।क्यानडाका लागि राजदूतमा सिफारिस परराष्ट्र मन्त्रालयका सचिव भरतराज पौड्यालको नाम सर्वसम्मतिले अनुमोदन गर्ने क्रममा आगामी दिनमा संसदीय सुनुवाइ र नाम अनुमोदनको प्रक्रियाबारे सांसदहरूबीच त्यस्तो सहमति भएको हो । समितिको आइतबारको बैठकमा पौड्यालले अनुभव तथा कार्ययोजना प्रस्तुत गरेपछि सांसदहरूबीच तत्काल नाम अनुमोदन गर्ने कि केही समयपछि निर्णय लिने भन्नेबारे बहस भएको थियो । छलफलपछि आगामी दिनमा सुनुवाइपछि नाम सोही दिन अनुमोदन नगर्ने सहमति भएको हो । सहमतिपछि क्यानडाका लागि आवासीय तथा क्युबा, डोमिनिकन रिपब्लिक, जमैका र हाइटीका लागि गैरआवासीय राजदूत र अन्तर्राष्ट्रिय नागरिक उड्डयन संस्था (आईकाओ) को स्थायी प्रतिनिधि पौड्यालको नाम सर्वसम्मतिले पारित भएको समितिका सभापति ज्ञानेन्द्रबहादुर कार्कीले घोषणा गरेका थिए ।सुनुवाइका लागि प्रस्तावित व्यक्तिलाई नियुक्त गर्न हुन्न भन्ने आधारसहित गम्भीर सूचना तथा उजुरी आउने तर छानबिन नहुँदा संसदीय सुनुवाइ समिति र समग्रमा संसद्कै गरिमा घट्ने भन्दै सांसदहरूले प्रश्न उठाएका थिए । हाल सर्वोच्चको न्यायाधीशमा सिफारिस सारंगा सुवेदी, अब्दुल अजित मुसलमान, महेश शर्मा पौडेल, टेकप्रसाद ढुंगाना, सुनिलकुमार पोखरेल र बालकृष्ण ढकालको संसदीय सुनुवाइ अगाडि बढेको छ । पोर्चुगलका लागि नेपाली राजदूतमा सिफारिस सनिल नेपालको पनि सुनुवाइ प्रक्रिया अगाडि बढेको छ । समितिले शनिबार सूचना जारी गरेर सर्वोच्चका न्यायाधीश र राजदूतमा सिफारिस व्यक्तिविरुद्ध उजुरी आह्वान गरेको छ । सुनुवाइ समितिले उजुरीकर्तासँग छलफल, उजुरीको छानबिन तथा प्रस्तावित व्यक्तिसँग जवाफ मागेर सुनुवाइ सकेपछि निर्णयका लागि समय लगाउनु सही नभएको सरोकारवाला तथा विज्ञको मत छ । पूर्वउपसभामुख तथा संसदीय सुनुवाइ समितिमा सदस्य रहिसकेकी कांग्रेस नेतृ पुष्पा भुसालले संसदीय अभ्यासमा गलत नजिर स्थापना गर्न नहुने बताइन् । प्रस्तावित व्यक्तिमाथि सुनुवाइ पहिल्यै छानबिन गरिसक्नुपर्ने तर सुनुवाइ सकिएपछि निर्णयका लागि भन्दै धेरै समय लिँदा समस्या उत्पन्न हुने उनको भनाइ छ । प्रस्तावित व्यक्तिविरुद्ध सुनुवाइ समितिले १० दिनको सार्वजनिक सूचना जारी गर्छ । त्यसका आधारमा उजुरीकर्तासँग पनि छलफल गर्ने र प्रमाण माग्ने काम सुनुवाइ पहिल्यै सकिन्छ । सुनुवाइका क्रममा ती प्रमाणका आधारमा बयान लिने हो, उनले भनिन्, सुनुवाइपछि अनुमोदनका लागि समय राख्नु उपयुक्त होइन । त्यसले संसदीय प्रणालीलाई असर गर्छ ।संविधानविद् विपिन अधिकारीले प्रधानन्यायाधीश तथा न्यायाधीशजस्तो गरिमामय पदका लागि सुनुवाइपछि पनि समय राख्ने निर्णय गलत हुने बताए । संसदीय प्रक्रियामा बहस हुनु जायज भए पनि निर्णय प्रक्रियाका लागि समय लिनु सही नभएको उनको भनाइ छ । सुनुवाइ गरिएपछि निर्णयतर्फ जानु नियमित संसदीय प्रक्रिया हो । नियमावलीले निर्णयका लागि दिएको समय उपल्लो हद हो तर निर्णय गरिने तत्काल नै हो, उनले भने । निर्णय प्रक्रियामा समितिको सभापति निष्पक्ष र स्वतन्त्र हुनुपर्ने अधिकारीको भनाइ छ । राजदूतमा पौड्यालको नाम निर्णयार्थ प्रस्तुत गर्नुपूर्व प्रमुख प्रतिपक्ष एमालेका सांसदहरूले सुनुवाइपछि नाम अनुमोदन गर्नका लागि समय सीमा राख्नुपर्ने विषयमा छलफल माग गरेका थिए । सुरुमा एमालेका सांसद देवेन्द्र दाहालले सुनुवाइ सकिएलगत्तै निर्णय लिन नहुने अडान राखेका थिए । पौड्याल राजदूतका लागि योग्य भए पनि सुनुवाइ र अनुमोदन गर्ने निर्णयको बीचमा समयसीमा राख्नुपर्ने उनको तर्क थियो । एमाले सचेतकसमेत रहेका समिति सदस्य महेश बर्तौलाले बेनामे सूचना तथा उजुरीमाथि पनि गम्भीर छानबिन गर्नुपर्ने बताए । कांग्रेस सांसद रमेशजंग रायमाझीले भने सुनुवाइ गरिसकेपछि तत्काल निर्णय लिनुपर्ने बताए । ५ दिन रोकेर निर्णयको जिम्मा कसको लिने हो ? कार्यविधि बाहिर गएर गर्न हुन्न, उनले भने, हामीलाई चित्त बुझ्दैन भने अस्वीकृत गरौं नत्र नाम अनुमोदन गरेर जाऔं । सभापति कार्कीले भने संसदीय सुनुवाइलाई कसरी सुदृढ गर्ने भन्ने विषयमा छलफल जरुरी रहे पनि सुनुवाइ सकेर गएका पौड्यालको हकमा निर्णय लिनुपर्ने धारणा राखेका थिए । आगामी दिनमा न्यायाधीश र राजदूतको सुनुवाइ तथा अनुमोदनको प्रक्रियाका विषयमा बहस आवश्यक रहेको उनको भनाइ थियो ।"
"धमाधम छुट्दै छन् विदेशी, विपिनको अझै पत्तो छैन","(काठमाडौं)चारदिने अस्थायी युद्धविरामसँगै इजरायलसँग गरिएको चारबुँदे सम्झौताअनुसार प्यालेस्टिनी लडाकु समूह हमासले आइतबारसम्म २० जना विदेशी नागरिकलाई रिहाइ गरिसकेको छ । तीमध्ये १८ जना थाई, एक फिलिपिनी र एक रसियन नागरिक छन् । शुक्रबारदेखि लागू अस्थायी युद्धविरामको तेस्रो दिनसम्म हमासले उल्लेख्य मात्रामा थाई नागरिकलाई रिहाइ गरेको छ । आइतबार १३ जना इजरायली र ४ जना विदेशी नागरिकलाई रिहाइ गरिएको छ । जसमा तीन जना थाई र एक रसियन नागरिक रहेका छन् । युद्धविराम सम्झौतामा चार दिनमा ५० जना इजरायलीलाई छाड्ने सहमति गरेको हमासले ३७ जना इजरायली नागरिकलाई रिहा गरिसकेको छ भने इजरायलले पनि बदलामा १ सय १७ प्यालेस्टिनी कैदीलाई रिहाइ गरिदिएको छ ।हमासले एक सय २९ जना विदेशी नागरिकलाई बन्धक बनाएर राखेको थियो । हमासले शुक्रबार ११, शनिबार चार र आइतबार तीन जना थाई नागरिकलाई रिहाइ गरेको हो । तीन दिनदेखि थाई नागरिक मात्रै रिहाइ भइरहेका छन् । थाइल्यान्ड आफ्ना नागरिकलाई रिहाइ गर्न सफल भइरहेको छ । तर विपिन (जोशी) रिहाइबारे कुनै अत्तोपत्तो छैन, इजरायलबाट उद्धार भई फर्केका विपिनका साथी नितिन भण्डारीले भने, हामी उनी कहिले रिहाइ होलान् भनेर हेरेको हेर्यै छौं ।कतारका लागि नेपाली राजदूत नरेशविक्रम ढकालले भने विपिनको उद्धारका लागि कतारी निकायसँग निरन्तर पहल भइरहेको बताए । बन्धक रिहाइ र युद्धविराम गर्न कतारले हमास र इजरायलबीच मध्यस्थता गरिरहेको छ । कतारी टोली बन्धक रिहाइ र युद्धविरामलाई अझ प्रभावकारी बनाउन शनिबार इजरायल पुगेका थिए । हामी कतारी निकायसँग निरन्तर संवादमा छौं । कतारबाट सकारात्मक जवाफ पनि पाएका छौं, राजदूत ढकालले कान्तिपुरसँग भने, विपिन छुट्ने प्रक्रियामा रहेको विश्वासमा छु । इजरायलका लागि नेपाली राजदूत कान्ता रिजालले आफूले इजरायल सरकारसँग निरन्तर पहलकदमी गरिरहेको बताइन् । म छिट्टै खुसीको खबर सुनाउन आतुर छु । यसको लागि उच्च तहमा काम गरिरहेकी छु, उनले कान्तिपुरसँग भनिन् ।कतारी कूटनीतिक स्रोतका अनुसार बन्धक बनाएका विदेशीहरू गाजा क्षेत्रको अलगअलग स्थानमा राखिएको छ । इजरायल र हमासबीच युद्धविराम सम्झौता हुँदा चार दिनमा छोडिने ५० जना बन्धकको सूचीमा विदेशी नागरिक भने परेका थिएनन् । सम्झौतामा इजरायली बालबालिका, महिला र वृद्धवृद्धालाई पहिलो प्राथमिकतामा राखेर रिहाइ गरिने भनिएको थियो । इरान र मलेसियाको सहयोगमा १४ थाई नागरिक रिहा भएको थाई सरकारले जनाएको छ । हमासको बन्धकमा अझै १८ जना थाई नागरिक रहेको थाई सरकारको भनाइ छ । थाइल्यान्डस्थित इरानी दूतावासले इस्लामिक गणतन्त्रका अधिकारीहरूको बेरुत भ्रमणको क्रममा इरानले हमासका अधिकारीलाई बन्धक थाई नागरिकको सूची उपलब्ध गराएको सामाजिक सञ्जालमा उल्लेख गरेको छ । हमास नेताहरूलाई इरान र थाइल्यान्डबीचको मैत्रीपूर्ण सम्बन्धलाई ध्यानमा राख्दै थाई बन्धकहरूलाई रिहा गर्न आग्रह गरिएको थियो, सामाजिक सञ्जाल एक्स मा इरानी दूतावासले उल्लेख गरेको छ ।रिहाइ भएकामध्ये चार जना आफ्नै नागरिक हमासको बन्धकमा रहेको थाई सरकारलाई जानकारी थिएन । उनीहरू बेपत्ता सूचीमा थिए । शुक्रबार रिहाइ भएका थाई नागरिक भिटुन फुम मारिएको हुन सक्ने परिवारले आशंका गरेका थिए । उनीहरू शुक्रबार गाजा क्षेत्रबाट रिहाइ भएका थिए । भिटुनसँग भिडियो कल भएपछि उनका भाइ रुंगारुन विचागरनले रोयटर्सलाई भनेका छन्, उनले बन्धक छँदा आफूलाई खाना र पानी दिइएको बताए । उनको तौल घटेको देखिएन । ३३ वर्षीय भिटुन पाँच वर्षदेखि इजरायलमा कृषि काम गर्दै आएका थिए । हमासले किबुज अलुमिमबाट विपिनलाई पनि थाई कामदारसँगै बन्धक बनाएको थियो । जसमा ३२ थाई नागरिक र जोशीलाई बन्धक बनाएर लागिएको थियो । उनीहरू कृषि क्षेत्रमा काम गर्थे । हमासले अर्जेन्टिनाका २१, जर्मनीका १८, अमेरिकाका १०, फ्रान्स र रसियाका ७७ जना नागरिकलाई बन्धक बनाएको छ । त्यस्तै हंगेरीका ४, पोल्यान्डका ३, पोर्चुगलका ३, चीनका २, फिलिपिन्स, रोमानिया, तान्जिनिया र बेलायतका २२ जना, अस्ट्रिया, ब्राजिल, क्यानडा, डेनमार्क, आयरल्यान्ड, लुथिनिया, मेक्सिको, नेदरल्यान्ड, सर्विया, दक्षिण अफ्रिका, श्रीलंका, युक्रेन र उरुगुयअयनका एकएक जना नागरिकलाई बन्धक बनाएर लगिएको छ ।"
गाँसबासकै चिन्तामा भूकम्पपीडित,"(जाजरकोट)भूकम्पमा दुईवटा घर भत्किएपछि आठ जनाको परिवारसहित नलगाड नगरपालिका४ च्युरीदाराका ४५ वर्षीय भक्तबहादुर विक त्रिपालमुनि बस्दै आएका छन् । ६ रोपनी जग्गा भए पनि त्यहाँको उब्जनीले ३ महिना पनि खान नपुग्ने भएपछि उनलाई मजदुरीका लागि बर्सेनि भारत जानुपर्ने बाध्यता छ । यस वर्ष पनि वैशाखमा भारत गएका उनी दसैं मनाउन फर्किएका थिए । बचेखुचेको अन्नपात पनि भूकम्पले घर भत्किँदा सबै पुरियो, निकाल्न नै पाएका छैनौं, उनले भने, न त नयाँ बाली नै लगाउन पाइएको छ, पालिकाले राहतमा दिएको एक बोरा चामल पनि सकिन लाग्यो, फेरि कसैले दिए खाइएला, नत्र के खाने ? भक्तबहादुरका छिमेकी बलबहादुर विकलाई पनि राहतमा पाएको खाद्यान्न सकिएपछि अब कसरी गाँसको जोहो गर्ने भन्ने चिन्ताले सताउन थालेको छ । उनी पनि यो वर्ष भारतमा ४ महिना मात्रै मजदुरी गरेर दसैं मान्न घर फर्किएका हुन् । उनी फेरि भारत जाने कि नजाने भन्ने दोधारमा छन् । अब अर्को बासस्थान बनाएर परिवार नराखेसम्म त कसरी ढुक्कले फर्कनू र ?, उनले भने । दुई घर भूकम्पले लडाएपछि बलबहादुरको ७ जनाको परिवार त्रिपालको ओत लागेर बसिरहेको छ । विपत्ति पनि हामी गरिबलाई मात्र पर्दो रहेछ, उनले भने, सधैं गाँसबासकै चिन्तामा हाम्रो जीवन जाने भयो । च्युरीदारामा झन्डै ८० परिवार छन् । भिरालो जग्गा र सिँचाइ सुविधा नभएकाले गाउँका धेरै परिवारलाई उब्जनीले ३ महिना पनि खान नपुग्ने नलगाड४ का वडाध्यक्ष बद्री पन्तले बताए । एक त यो पहिल्यैदेखि विपन्न बस्ती हो, त्यसमाथि भूकम्पले तहसनहस नै भयो, उनले भने, सग्ला घर कसैका छैनन्, शतप्रतिशत अनुदान नआए यहाँका बासिन्दा कसैले पनि घर बनाउन सक्दैनन् । उनका अनुसार यहाँका सबैजसो परिवारका कम्तीमा २३ जना युवा भारतमा मजदुरीका लागि जाने गरेका छन् । उनीहरू हरेक वर्ष वैशाखमा गएर चाडबाड मनाउन असोजमा घर फर्किन्छन् र कात्तिकमंसिरमा दसैंतिहार मनाएर बाली लगाएपछि फेरि जान्छन् । तर, भूकम्पले घर भत्किएपछि भने उनीहरू यो वर्ष भारत जानबाट रोकिएका छन् । खान, बस्नकै ठेगान नभएपछि अहिले च्युरीदारामा गहुँबाली लगाउने सुरसार हुन सकेको छैन । भदौमा भित्र्याएको मकै पनि पुरिएपछि समस्या भएको स्थानीय भोजबहादुर विकले बताए । भूकम्पमा बढी क्षति बेहोरेको भेरी नगरपालिका१ रावत गाउँका पनि झन्डै डेढ सय परिवार बारीमा त्रिपाल हालेर बस्न बाध्य छन् । सदरमुकामभित्रकै बस्ती भए पनि यो गाउँ विकास र आर्थिक रूपमा निकै पछाडि छ, रावत गाउँका बासिन्दासमेत रहेका भेरी नगर कार्यपालिका सदस्य डोटे नेपालीले भने, तीन महिना पनि खान नपुग्ने बस्तीलाई भूकम्पले क्षतविक्षत बनायो, थप राहत नआए १ महिनाभित्रै सबै परिवारले खाद्यान्न अभावको सामना गर्नुपर्ने जोखिम छ । उनका अनुसार यो गाउँमा भूकम्पमा परी १६ जनाले ज्यान गुमाएका छन् । भूकम्पका कारण स्थानीयको रोजगारीसमेत गुमेको उनको भनाइ छ । रावत गाउँका करिब ८० परिवार दलित र वादी समुदायको बसोबास छ । पुर्ख्यौली माछा मार्ने पेसा संकटमा परेपछि स्थानीयहरू रिम्नालगायत बजारमा गई मजदुरी गरी जीविकोपार्जन गर्न बाध्य छन् । भूकम्पमा १६ जनाको मृत्यु भएको नलगाड नगरपालिका१ च्युरीटोलमा पनि अहिलेसम्म गहुँबाली लगाउने कुनै सुरसार छैन । चाड मनाउन भारतबाट फर्किएकाहरू अब जाने कि नजाने दोधारमा छन् । स्थानीय केदार महरले १ सय ८६ घर रहेको च्युरीटोलको पूरै बस्ती बारीमा त्रिपाल टाँगेर बसिरहेको बताए । उनका अनुसार झन्डै ५० परिवारले अझै पनि त्रिपालसमेत पाउन सकेका छैनन् । सिँचाइ असुविधा र भिरालो ठाउँ भएकाले च्युरीटोलमा खाद्यान्न उत्पादन न्यून हुने नलगाड१ का वडाध्यक्ष धनबहादुर महरले बताए । उनका अनुसार वडाका झन्डै एक सय युवाहरू अहिले पनि रोजगारीका लागि भारततिरै छन् । केही चाड मनाउनका लागि यता आएका थिए, उनले भने, उनीहरू पनि भूकम्पमा परे । उनका अनुसार अब विपन्न बस्तीमा ४५ महिनापछि भोकमरी फैलिने जोखिम बढेको छ । भेरी नगरपालिका प्रमुख चन्द्रप्रकाश घर्तीले भूकम्पपीडितलाई रोजगारीमा जोड्ने गरी कार्ययोजना निर्माणको काम भइरहेको बताए । विशेषगरी भारतमा मजदुरीका लागि जानेको सन्दर्भमा के गर्न सकिन्छ भन्नेबारे आवश्यक योजना बनाउन लागिएको छ, उनले भने, अब पीडितहरूको घर निर्माणपछि उनीहरूलाई यही रोजगारीमा जोड्न सकिए गरिबी पनि घट्ने देखिन्छ । नलगाड नगरपालिका प्रमुख डम्बरबहादुर रावतले भूकम्पपीडितका लागि पुनःस्थापनासँगसँगै रोजगारी दिने गरी कार्यक्रम सञ्चालन गर्न आवश्यक गृहकार्य भइरहेको बताए । राष्ट्रिय जनगणना२०७८ अनुसार १ लाख ८९ हजार ३ सय ६० जनसंख्या रहेको जाजरकोटका झन्डै ६७ हजार युवा रोजगारीका लागि भारतलगायत देशमा जाने गरेका छन् ।"
डिजिटल प्लाटफर्ममा विस्तार लैंगिक हिंसा,"परिवार र समाजमा महिलामाथि परम्परागत रूपमा हुने हिंसाको कहर एकातिर छँदै छ । यतातिर सकारात्मक परिवर्तनको अपेक्षा बढ्दै जाँदा डिजिटल प्लाटफर्म मार्फत महिलामाथि हिंसा गर्ने क्रम चिन्ताजनक रूपमा बढ्दै गएको छ । सूचना प्रविधिको विकास एवं पहुँच व्यापक बन्दै जाँदा महिला तथा बालिका डिजिटल प्लाटफर्ममा असुरक्षित हुँदै गएका छन् । लैंगिक हिंसाविरुद्धको १६ दिने अभियान चल्दै गर्दा हिंसाको बदलिँदो स्वरूपप्रति पनि उत्तिकै ध्यान दिनुपर्ने खाँचो देखिएको छ ।बोक्सी, छाउपडी, दाइजोजस्ता प्रथा र बलात्कार तथा घरेलु हिंसाजस्ता हिंसाका जेजस्ता स्वरूप छन्, ती प्रायः पारिवारिक सदस्य, आफन्त, छरछिमेक वा चिनारु व्यक्तिबाटै हुन्छन् । तर डिजिटल प्लाटफर्ममा चिन्दै नचिनिएको, देख्दै नदेखिएको व्यक्तिबाट समेत हिंसा भइरहेको छ । घर, कार्यालय वा यात्रामा रहेका महिला सामाजिक सञ्जालमा लैंगिक हिंसाको सिकार भइरहेका छन् । इन्टरनेटमा मानिसको पहुँच विस्तारसँगै लैंगिक हिंसाको यो स्वरूप व्यापक बन्दै गएको छ । त्यही कारण लैंगिक हिंसाविरोधी पैरवीले अब डिजिटल माध्यमबाट हुने हिंसालाई पनि प्राथमिकता दिनुपर्छ ।२०७८ को जनगणनाअनुसार देशभर स्मार्टफोन प्रयोगकर्ता ७३ प्रतिशत र इन्टरनेट प्रयोगकर्ता परिवारको संख्या ३७८ प्रतिशत छ । जनगणना यताको दुई वर्षमा पनि स्मार्टफोन र इन्टरनेट प्रयोगकर्ताको हिस्सा बढेको छ । तर यही हिसाबमा इन्टरनेट तथा विद्युतीय साक्षरता हुन सकेको छैन । अधिकांश प्रयोगकर्तालाई सामाजिक सञ्जालमा के गर्नु हुन्छ, के गर्नु हुँदैन भन्ने थाहा हुँदैन । अझ किशोरी, बालबालिकाले हिंसा हुँदै छ भन्ने सुरुमा पत्तो पाउँदैनन् । समस्यामा परेपछि कसरी र कता उजुरी गर्ने, कारबाही प्रक्रिया अघि बढाउने भन्ने भेउ हुँदैन, त्यस्तै कानुनी अभ्यास पनि झन्झटिलो छ । अझ कतिपयले कथित लोकलाजको डरले यस्ता हिंसालाई सार्वजनिक गर्दैनन्, चुपचाप मानसिक तनाव झेलेर बस्छन् ।भुसको आगोसरी फैलिरहेको यस्तो हिंसाले समाजलाई कुन हदसम्म ग्रसित पारेको छ भन्ने विषयमा हामीकहाँ गहन अध्ययन तथा विश्लेषणसमेत भएको छैन ।यूएन वुमनको प्रतिवेदनअनुसार अनलाइन वा विद्युतीय उपकरणको पहुँचमा रहेका सबैजसो महिला र युवतीले अनलाइन हिंसाको सामना गर्छन्, तीमध्ये केहीचाहिँ बढी नै जोखिममा हुन्छन् । यस्तै, विश्वका ८५ प्रतिशत महिलाले आफू अनलाइन हिंसाको साक्षी बन्नुपरेको र झन्डै ४० प्रतिशतले व्यक्तिगत रूपमै अनलाइन हिंसा खेपेको द इकोनोमिस्टको निष्कर्ष छ । डिजिटल प्लाटफर्ममार्फत हुने हिंसाको बढ्दो क्रमलाई नेपाल प्रहरीको साइबर ब्युरोमा परेका उजुरीको संख्याले पनि प्रस्ट्याउँछ । ब्युरोमा वर्षमा औसत एक हजारका दरले साइबर अपराधसम्बन्धी उजुरी बढिरहेका छन् । गत आर्थिक वर्ष २०७९८० मा साइबर अपराधसम्बन्धी ५ हजार ५ सय २८ उजुरी परेकामा महिलाका २ हजार ७ सय १ र बालिकाका ९० उजुरी थिए । पुरुषको उजुरी ठगी र अपराधसम्बन्धी भए पनि महिला र बालिकाका उजुरी प्रायः अनलाइन हिंसा र दुर्व्यवहारसम्बन्धी हुने गरेका छन् । यस्ता उजुरी डिजिटल प्लाटफर्ममा यौनजन्य सामग्री पठाएका, अर्कै व्यक्तिको फोटोमा टाउको जोडिदिएर धम्क्याएका, यौनशोषण गरेका, त्यस्ता सामग्री परिवारजन र आफन्तलाई पठाइदिएका जस्ता विषयसँग सम्बन्धित छन् । फरक विचार राख्ने महिलालाई सामाजिक सञ्जालमा अश्लील गालीगलौज गर्ने प्रवृत्ति पनि देखिएको छ । यसले महिलालाई निर्धक्कसँग आफ्नो विचार राख्न वा कुनै विषयमा टिप्पणी गर्न निरुत्साहित पारिरहेको छ ।मानिस झन्झन् शिक्षित र सचेत हुँदै गएको भनिएको यस युगमा महिलामाथिको हिंसा न्यूनीकरण होइन, फरक स्वरूपमा विस्तार हुँदै जानु दुःखद छ । हिंसाको यस स्वरूपलाई अभियन्ता, नीतिकानुन निर्माता र नियमनकारी निकायले गम्भीर रूपमा लिनुपर्छ । डिजिटल प्लाटफर्मको नियमननिगरानी र कारबाही प्रक्रिया प्रभावकारी बनाउनुपर्छ । प्रयोगकर्तालाई यस्ता प्लाटफर्म सभ्य र सुसंस्कृत रूपमा चलाउन प्रेरित गर्नुपर्छ । किशोरी र बालिकालाई अनलाइनबाट हुने हिंसाबाट कसरी जोगिने भनेर सतर्क पार्न जति जरुरी छ, उत्ति नै महत्त्वपूर्ण लैंगिक हिंसा नगर्न पुरुषलाई पनि सचेत पार्नुपर्छ । इन्टरनेटको पहुँच व्यापक बन्दै जाँदा विद्यालय तहको पाठ्यक्रममै यो विषय समावेश गरेर सचेत पार्नुपर्ने खाँचो टड्कारो भएको छ ।"
एन्टिमाइक्रोबियल रेसिस्टेन्स र महामारीको चिन्ता,"कान्तिपुरमा मंसिर ७ मा प्रकाशित सन्तोष दुलालको एन्टिमाइक्रोबियलका चुनौती र अवसर आलेख सान्दर्भिक लाग्यो । एन्टिमाइक्रोबियलको प्रयोगले संक्रामक रोगहरूको सफल उपचार, संक्रमण रोकथाम व्यवस्थापनका साथै शल्यक्रिया, क्यान्सर उपचारसहित धेरै आधुनिक चिकित्सकीय प्रक्रियालाई सम्भवप्रायः बनाएको छ । झन्डै २ हजार वर्ष लामो इतिहास बोकेको एन्टिबायोटिक संक्रामक रोगविरुद्ध प्रयोग हुँदै आएको अनुमान छ । सन् १९४०६० को दशकमा पत्ता लागेका अधिकांश एन्टिबायोटिक्स आजसम्म प्रयोग भइरहेका छन् । तर एन्टिमाइक्रोबियल रेसिस्टेन्स अर्थात् प्रतिजैविक प्रतिरोधका कारण तिनको प्रभावकारिता निकै घट्दो क्रममा छ । यसो हुनुमा एन्टिबायोटिकको अत्यधिक र जथाभावी प्रयोग हो । एन्टिमाइक्रोबियल रेसिस्टेन्स भनेको पहिले प्रभावकारी रहेको औषधिले जीवाणुका कारण भएको संक्रमण रोक्न वा नियन्त्रण गर्न असमर्थ हुनु हो । विभिन्न वैज्ञानिक प्रमाणका आधारमा विश्लेषण गर्दा बर्सेनि मुख्य ६ प्रकारका एन्टिमाइक्रोबियल रेसिस्टेन्सका कारण १० देखि १५ लाख बिरामीको मृत्यु हुन्छ, जुन एचआईभीएड्स र मलेरियाका कारण हुने मृत्युभन्दा बढी हो । नेपालमा हरेक साक्षर व्यक्तिलाई कुनै न कुनै एन्टिबायोटिकको नाम थाहा छ । अलि पहिले पंक्तिकार स्वास्थ्य सेवामा रहँदा सामान्य रुघाखोकीका बिरामीले टेट्रासाइक्लिन, पेन्सिलिन इन्जेक्सन माग गरेको सम्झना ताजै छ । बिरामीले विषाक्त खानाका कारण भएको झाडापखालामा पनि औषधि पसलबाट एन्टिबायोटिक किनेर खान्छन् । अझ क्वाक (सामान्य केही औषधिको नाम थाहा पाएका र बिरामीको उपचार गर्ने), क्लिनिक र औषधि पसल खोलेका कतिपय पारामेडिक्स र अदक्ष व्यक्तिले सामान्य समस्यामा पनि एक वा दुई एन्टिबायोटिक्स दिने गरेका छन् । बर्दियाको मनाउ स्वास्थ्य चौकी प्रमुख (औषधिको अनुचित प्रयोगसम्बन्धी तालिम प्राप्त गरेका) ले खोलेको अवैध औषधि पसलमा आउने बिरामीलाई प्रायः दुईवटा र अधिक मात्रा (एक चक्की दिनुपर्नेमा दुई र एक चम्चा दिनुपर्नेमा दुई चम्चा) दिने गर्छन् । यस्तो अवैध उपचार गर्नाले एन्टिमाइक्रोबियलरेसिस्टेन्ट (एएमआर) महामारी उत्पन्न हुनु स्वाभाविकै हो । सरकारले समयसमयमा औषधिको अनुचितअनावश्यक प्रयोगसम्बन्धी तालिम दिए पनि त्यसको अनुगमन भएको छैन । यसले पनि एएमआर महामारी निम्त्याउन ठूलो बल पुग्ने नै भयो । जनस्वास्थ्य, औषधिको समुचित प्रयोगसम्बन्धी ऐन, नीतिनिर्देशिका बनेका छन् तर कार्यान्वयन हुँदैनन् । त्यसकारण एन्टिबायोटिकको महत्त्व, फाइदाबेफाइदाबारे देशव्यापी व्यापक जनचेतना, स्वास्थ्य पेसाव्यवसायीलाई औषधि (एन्टिबायोटिकसहित) को अनुचितअनावश्यक प्रयोग नियन्त्रणसम्बन्धी अभिमुखीकरणतालिमको सावधिक व्यवस्था, फार्मेसी अध्ययनबिना खोलिएका औषधि पसल बन्द, चिकित्सकको सिफारिसबिना एन्टिबायोटिक उपलब्ध नहुने व्यवस्था गर्नुपर्छ । साथै, एन्टिबायोटिक सिफारिस गर्ने स्वास्थ्यकर्मीको ज्ञान, बानीमा परिवर्तन गर्ने अभिमुखीकरणतालिमको व्यवस्था, स्वास्थ्यजन्य फोहोरको सुरक्षित व्यवस्थापन, वातावरणीय सरसफाइ तथा स्वच्छता व्यवस्थापन एवम् नियमित अनुगमन तथा कारबाही गर्न सकेमा मात्र एन्टिमाइक्रोबियल रेसिस्टेन्स र यसको महामारीको रोकथाम गर्न सकिन्छ । गंगाराज अर्याल, पाणिनि८, पाली, अर्घाखाँची"
"गगनजी, लोकतन्त्र कस्तो हुन्छ ?","२०७९ को आम निर्वाचनअघि गगन थापाले एक अन्तर्वार्तामा भनेका थिए, म आफ्नो निर्वाचन क्षेत्रमा धेरै घुम्न पाएको छैन । मलाई निर्वाचनमा भाषण गरिदिन आऊ भनेर करिब ५० निर्वाचन क्षेत्रका साथीहरूले बोलाएका छन् । उनीहरूलाई लागेको छ कि गगनको एउटा भाषणले चुनाव जित्न सजिलो हुन्छ । नजाऊँ साथीहरूको मन दुख्ने, जाऊँ आफ्नो क्षेत्रमा समय दिन नसक्ने । कस्तो अप्ठेरो ! उनको भनाइ सत्य पनि हो । गगन भाषण गरेर चुनाव जिताउने नेता बनेका छन् । तर अब आउने चुनावमा गगनले भाषण गर्दा लोकतन्त्रको परिभाषा कसरी दिन्छन्, त्यो जान्न मन लागेको छ । हिजोका दिनसम्म उनी लोकतन्त्र र गणतन्त्रमा लेख्नबोल्न, बिनाहतियार भेला हुन, आमसभा गर्न आफ्नो विचार निर्धक्कपूर्वक राख्न सबैले पाउँछन् भन्थे । तर दुर्गा प्रसाईंलाई प्रचण्ड सरकारले गत शुक्रबार घरबाट निस्कनै नदिएको घटनालाई उनी के भन्छन् ? नेपाल र म्यानमारको लोकतन्त्र अब एउटै भयो गगनजी ? यो प्रश्नको उत्तर सिंगै कांग्रेस पार्टीले दिनुपर्छ । म लोकतन्त्रको हिमायती हुँ । जन्मका आधारमा राजा, महाराजा, जर्नेलकर्णेल बन्नेबनाउने राजतन्त्रात्मक व्यवस्थाको विरोधी हुँ । दुर्गा प्रसाईंको अराजक बोलीव्यवहार र राजा स्थापना गर्ने उद्देश्यको पनि विरोधी हुँ । तथापि प्रचण्ड सरकारले दुर्गा प्रसाईंको आन्दोलन दबाउन अहिले गरिरहेको जेजति अप्रजातान्त्रिक कार्य छन्, त्यसको भने कडा शब्दमा निन्दा गर्छु । प्रचण्ड सरकारले आन्दोलन दबाउने नाउँमा दुर्गा प्रसाईंलाई घरभित्रै नजरबन्द गर्नु, बिनाहातहतियार भेला हुने, आमसभा गरी विचार राख्न दिने संवैधानिक स्वतन्त्रता हनन गर्नु, दौरा सुरुवाल लाएको देख्नासाथ प्रहरी भ्यानमा कोच्नु अत्याचारको पराकाष्ठा हो । यो लोकतन्त्रको नाउँमा एक प्रकारको तानाशाही चरित्र हो । के लोकतन्त्र भनेको यस्तै हुन्छ ? यसको दोष प्रचण्डले मात्र होइन, देउवा र गगनहरूले पनि लिनुपर्छ । के कांग्रेस त्यो दोषको भागीदार बन्न तयार छ ? गोपाल देवकोटा, जोरपाटी, काठमाडौं"
टिकटक खुलाऊ,"नेपाल सरकारले टिकटकलाई प्रतिबन्ध लगाउने योजना बनाउँदै गर्दा हामी टिकटकको माध्यम बनाएर सामाजिक काममा जुटेका थियौं । यही अभियानबाट संकलित रकमले शुक्रबार मात्रै कीर्तिपुर७ स्थित मायाघर बाल आश्रममा न्यानो कपडा लगायतका सामग्री प्रदान गर्यौं । टिकटकका माध्यमबाट देशैभरिका दुःखीगरिब असहाय पहिचान गरी सहयोग गर्ने हाम्रो अभियान थियो । एकले थुकी सुकी, सयले थुकी नदी भनेझैं यस्तो अभियानबाट पर्याप्त सहयोग जुटाउन सकिन्थ्यो । टिकटकबाट सबै नराम्रो काम हुन्छ भनेर बन्द गर्नुभन्दा केही नीतिनियम बनाएर खुला गर्नु अति राम्रो हुनेछ । पुष्पा धमला, ओखलढुंगा (हाल काठमाडौं)"
आफू र अरू,"अरूले थोरै झूट बोलेत्यसको बेइज्जत गर्नुपर्छआफूले जति झूट बोले पनि त्यसलाई सिद्धान्त ठानिदिनुपर्छआफू जथाभावी कराउन पाउँदाअरूले ताली बजाउनुपर्छअरू कसैले पीडा बोले पनि त्यसलाई खिल्ली उडाउनुपर्छआफूले गरेको स्वार्थपूर्ण साँठगाँठलाई दुनियाँले पवित्र एकता भन्नुपर्छअरू कसैले गरेको एकतालाई अपवित्र साँठगाँठ भन्नुपर्छआफूले पालेका गुन्डालाई निर्दोष जनता भन्नुपर्छअरूका समर्थक जनता भएतिनलाई अराजक भीड भन्नुपर्छआफूले गरेको सारा मनपरीलाई संवैधानिक अधिकार भन्नुपर्छ कसैले त्यसमा चासो राखेत्यो संविधान विरोधी भन्नुपर्छआफू सत्तामा बस्न नपाउनासाथ हामी यहाँ छौं भनेर कराउनुपर्छअरूले त्यतैतिर पीडा पोख्न खोज्दात्यो क्षेत्र नै निषेध गराउनुपर्छआफूहरू पालैपालो सत्तामा बस्दा सकेजति सबै गर्नुपर्छजनताका इच्छा आकांक्षा भनेसधैंभरि मर्नुपर्छ इन्द्रकुमार श्रेष्ठ, ओखलढुंगा"
राजतन्त्रको प्रेतका प्रवर्द्धक र पूजकहरू,"राजतन्त्रको प्रेत र ॅप्रसाईं प्रवृत्तिमृत भइसकेको राजसंस्थाको प्रेतले गणतन्त्रात्मक राज्य व्यवस्थाका सञ्चालक राजनीतिक दलहरू र सरकारमा बस्नेहरूलाई किन यति विघ्न तर्साउँछ ? यो अहिलेको सर्वाधिक गम्भीर प्रश्न हो । निरंकुश राजसंस्था कालभन्दा लोकतान्त्रिक पद्धतिले विकासको गतिलाई कम्तीमा दोब्बर बनाएको छ । विगत तीस वर्षका तथ्यांक र सूचकहरूको त्यसअघिका तीस वर्षसँग तुलना गर्दा त्यो सहजै देखिन्छ । त्यसले पनि राजतन्त्रबारे अहिले सिर्जना गर्न प्रयास गरिएको सकारात्मक भाष्य स्वतः खारेजयोग्य देखिन्छ । तर उत्तिकै नाङ्गो सत्य के हो भने संसारको विकासका तुलनामा नेपाल असाध्यै पछाडि परिसकेको छ तर त्यसको यथेष्ट चेत गणतान्त्रिक व्यवस्थामा सत्ता चलाउने शक्तिहरूलाई पटक्कै भएको छैन । विकासका प्रशस्त सम्भावना भएका क्षेत्रहरूमा पनि प्रगति हुन सकेको छैन । अर्थतन्त्रमा उत्पादकत्व र रोजगारीका अवसरहरू शून्यउन्मुख छन् । उपभोग सम्पूर्ण रूपले आयातनिर्भर भएको छ । अवैध व्यापार र पुँजी पलायन तीव्र छ । एउटा तस्करले क्रिप्टो करेन्सीको अवैध कारोबारबाट मुलुकको कुल गार्हस्थ्य उत्पादनको १० प्रतिशत बराबर पुँजी पलायन गराएको घटनाले मुलुक र नीतिनिर्माणको तह तरंगित हुन छोडेको छ, मानौं यो कुनै सामान्य घटना हो । गणतन्त्रात्मक व्यवस्थाले जनअपेक्षा अनुरूप डेलिभरी गर्न सकेको र त्यसको अनुभूति आम मानिसले गर्न पाएका भए असान्दर्भिक भइसकेको राजनीतिक मुद्दा फेरि मूलधारको बहसमा आउने थिएन । राजतन्त्र फेरि फर्केला ? भन्ने प्रश्नले कुनै स्थान पाउने थिएन । यो चेत र त्यसै अनुसारको व्यवहार यो व्यवस्था स्थापना र सञ्चालनको भूमिकामा रहेको राजनीतिक नेतृत्वले प्रदर्शन गरेन । पार्टीभित्र र अन्तरपार्टी सम्बन्धहरूमा लोकतान्त्रिक व्यवहार एवम् अभ्यासहरूको प्रदर्शन हुन सकेन । मुख्य नेताहरूले आफूलाई नैतिकता एवं इमानदारीको परीक्षामा प्रश्नातीत खरो उतारेनन् । शासकीय संरचनामा व्याप्त खुलेआम स्वार्थ साधनालाई आफ्नो आदर्श व्यवहारले अस्वीकार गर्ने हिम्मत प्रदर्शन गर्ने एक जना राजनीतिक पात्र पनि गणतान्त्रिक सत्ताको निर्णायक पंक्तिमा देखिएन । व्यवहार, आचरण, भावना र जनताको दृष्टिमा प्रतिगामी र प्रतिक्रियावादीहरूभन्दा फरक नदेखिएपछि राजावादीहरूको आत्मबल यसरी बढ्नु र दुर्गा प्रसाईंहरू यी नेताहरूलाई तर्साउने हैसियतमा आइपुग्नु आश्चर्यको विषय भएन ।साथमा, कुनै असल नियतको राजनीति हुने मुलुक वा समाजमा प्रसाईं प्रवृत्तिको स्थान हुँदैन । कुनै वैचारिक र नैतिक धरातल नभएको, पाँच वर्षमा पाँच वटा राजनीतिक धुरी फेर्ने र उग्र छुद्रताको बलमा समाजको एउटा चेतलम्पट वर्गलाई उचाल्न सक्ने दुर्गा प्रसाईंहरू पात्र मात्र नभएर नेपाली राजनीतिको एउटा अविभाज्य प्रवृत्तिका रूपमा स्थापित भएका छन् । प्रधानमन्त्री, ठूला दलका नेता र मन्त्रीहरूका शयनकक्षसम्म सरासर पहुँच पाउने र यिनै नेताहरू सहजै मार्सीको भात खान, हेलिकप्टर सयर गर्न र विलासी जीवन भोग गर्न आवश्यक अतिरिक्त आर्थिक प्रबन्धका लागि यस्तै विचार, नैतिकता, आदर्श र इमानदारी केही पनि नभएका राज्यशक्तिको सदाबहार दलालीमा मौलाएकाहरूमाथि निर्भर रहनुले यो प्रवृत्ति राष्ट्रिय व्यवसायका रूपमा मौलाएको छँदै छ । यसले वैधानिक सत्तालाई क्रमशः कमजोर र भयाक्रान्त बनाएको छ । वास्तवमा निर्णायक नेताहरूलाई आफ्ना त्यागी कार्यकर्ताहरूभन्दा यी दलालहरूमाथिको भरविश्वास अधिक भएको अनुभूति आम मानिसको छ । यस्तो विकृतिलाई जरोमै ननिमोठेर मौलाउन दिएको नैतिक जिम्मेवारी दलका ठूला नेता र सत्ताधारीहरूले लिनु आवश्यक छ । प्रधानमन्त्री पुष्पकमल दाहाल र एमाले अध्यक्ष केपी ओलीलाई सामाजिक सञ्जालमा भाइरल भएको प्रसाईंको निवासमा गरिएको मार्सी भुजा ज्युनार को कति गौरव वा आत्मग्लानि छ ? त्यसको उत्तर पनि उनको उद्दण्डताले पीडित नेपाली मतदाताले पाउनुपर्दैन र ?"
कान्तिपुरकर्मीलाई अनेसास पुरस्कार,"काठमाडौं (कास) अन्तर्राष्ट्रिय नेपाली साहित्य समाज (अनेसास), कतार च्याप्टरले यस वर्षको अनेसास शिखर पुरस्कार कान्तिपुरकर्मी होम कार्कीलाई प्रदान गर्ने भएको छ । नेपाली पत्रकारिता तथा साहित्यको क्षेत्रबाट कतारको साहित्यमा पुर्याएको योगदानको कदर गर्दै कार्कीलाई पुरस्कृत गर्ने निर्णय भएको पुरस्कार समितिका संयोजक प्रेमप्रसाद भट्टराईद्वारा जारी विज्ञप्तिमा उल्लेख छ । पुरस्कारको उद्देश्य प्रवासमा नेपाली भाषा साहित्य, कला र गीतसंगीतमा समर्पित एक उत्कृष्ट स्रष्टालाई हरेक वर्ष पुरस्कृत गर्ने गरेको छ । साहित्यकार स्वर्गीय शिखर वैद्यको सम्मानमा अनेसास कतार च्याप्टरले यो पुरस्कार स्थापना गरेको हो । कार्की सनैया पुस्तकका लेखक हुन् ।"
त्रिवि प्राध्यापकको अधिवेशन स्थगित,"काठमाडौं (कास) प्रतिनिधि विवादले त्रिभुवन विश्वविद्यालय प्राध्यापक संघको अधिवेशन स्थगित भएको छ । बिहीबारदेखि सुरु भएको अधिवेशन प्रतिनिधिको अन्तिम नामावली सार्वजनिक गर्ने चरणमा पुगेको थियो । तर, विवाद भएपछि शनिबार राति निर्वाचन समितिले अधिवेशन स्थगित गरेको हो । त्रिचन्द्र, केन्द्रीय क्याम्पस कीर्तिपुर र सानोठिमी क्याम्पस लगायतबाट चयन भएका प्रतिनिधिबारे विवाद भएको थियो । विवाद समाधानको प्रयास निष्कर्षविहीन हुँदा अधिवेशन रोकिएको समितिले जनाएको छ । संघको अधिवेशन रोकिँदा देशभरका प्राध्यापकहरूको साझा संगठन नेपाल प्राध्यापक संघको आगामी अधिवेशन पनि अनिश्चित बनेको छ । त्यस्तै त्रिवि सभामा अध्यापकहरूको प्रतिनिधित्व गर्ने ५ जना सदस्य पनि चयन हुन सकेनन् ।निर्वाचन समितिका अध्यक्ष ध्रुवप्रसाद भट्टराईले अर्को सूचना नभएसम्मका लागि अधिवेशन स्थगन गरिएको बताए । प्रतिनिधि विवादले अधिवेशन स्थगन गर्नुपर्यो । केही क्याम्पसबाट दोहोरो नामावली आयो । केही क्याम्पसबाट आएको नामावली हटाउनुपर्ने कुरा भयो, उनले भने, यस्तै विवादका बीच निर्वाचन कार्यालयमा तालाबन्दी भएपछि शुभेच्छुक संगठनहरूको आग्रहमा स्थगन गरिएको हो । संघमा कांग्रेस, एमाले, माओवादी, मधेशवादीलगायत राजनीतिक दलमा आबद्ध प्राध्यापक संघसंगठनले प्रतिनिधित्व गर्छन् ।प्रतिनिधि विवादबीच त्रिचन्द्र क्याम्पसका उपप्राध्यापक नन्दकिशोर सिंहले आफ्नो नेतृत्वमा १५ सदस्यीय संघको घोषणा गरेका थिए । सोही समूहले निर्वाचन समितिको कार्यालयमा तालाबन्दीसमेत गरेको एक प्रतिनिधिले बताए । त्यसपछि अधिवेशन स्थगन हुन पुगेको हो । अधिवेशनमा ५ सय ७७ जना प्रतिनिधि रहने व्यवस्था थियो ।"
नौ लाख श्रमिकको सामाजिक सुरक्षा सुनिश्चित,"(काठमाडौं)घरको एक मात्रै कमाउने लोकबहादुर तामाङको एक्कासि मृत्यु भयो । सहज रूपमा जीवनयापन गरिरहेकी शान्तिलाई श्रीमान् लोकबहादुरको मृत्युले ठूलै झड्का दियो । कमाउने मुख्य मान्छे नै बितेपछि उनका सामु अँध्यारा दिन मात्र थिए । शान्तिका श्रीमान् लोकबहादुर इकोलोजी इन्टरनेसलनका अपरेसन म्यानेजर थिए । कार्यालयले शान्तिलाई लोकबहादुरले मासिक रूपमा कमाइरहेको न्यूनतम तलबको ६० प्रतिशत जिन्दगीभर पाउने खबर सुनाएका थिए । सुरुमा त विश्वास लागेन । जागिर गर्ने छैन । निजी कम्पनीमा काम गर्नेलाई सधैं कसले पैसा दिन्छ जस्तो लाग्यो, शान्तिले भनिन्, बुझ्दै जाँदा इकोलोजीले भनेको सही रहेछ । शान्तिले एक वर्षदेखि सामाजिक सुरक्षा कोषबाट मासिक ८७ हजार आठ सय २६ रुपैयाँ पाइरहेकी छिन् । यो कसरी सम्भव भयो त ? इकोलोजीले सामाजिक सुरक्षा कोषमा लोकबहादुरले पाउने आधारभूत तलबको ११ प्रतिशत र इकोलोजीले सञ्चय कोष र उपदानसहित २० प्रतिशत रकम जम्मा गरिदिएको थियो । कोषमा यो रकम जम्मा गरेको दुई महिना मात्रै भएको थियो । योगदानकर्ताको मृत्यु भएपछि कोषले आश्रित परिवार सुरक्षा योजना अन्तर्गत शान्तिलाई पेन्सन दिएको हो । कोषमा जम्मा भएको दुई महिनाको रकम पनि परिवारले पाइसकेको छ । त्यो रकमबाहेक शान्तिले आफ्नो जीवनभर हरेक महिना ८७ हजार रुपैयाँका दरले सुविधा पाइराख्छिन्, कोषका प्रवक्ता विवेक पन्थीले भने । कोषबाट ४ सय १४ जनाको परिवारले आश्रित परिवार सुरक्षा योजना अन्तर्गत १० करोड ९६ लाख रुपैयाँ पेन्सन पाइसकेको छ । यो रकम मासिक बढ्दै जानेछ । कोषबाट योगदानकर्ताको आश्रित परिवारले पाउने रकम भने फरकफरक छ । यो योगदानकर्ताका तर्फबाट जम्मा गर्ने आधारभूत तलबको आधारमा परिवारले पाउने व्यवस्था छ । यसअनुसार कसैले महिनाको लाख त कसैले ७ हजारसम्म पाउने अवस्था छ । योगदानकर्ता श्रमिक वा तिनका आश्रित परिवारको आयको सुनिश्चितता भएको दक्षिण एसियाली ट्रेड युनियन क्षेत्रीय संगठनका महासचिव लक्ष्मण बस्नेत बताउँछन् । कुनै पनि श्रमिकको मृत्यु भएपछि परिवार एकै पटक सडकमा आउनुपर्ने अवस्था छ । अघिल्लो दिनसम्म एउटा जीवन बिताइरहेका परिवार कमाउने मान्छेको मृत्यु भएपछि उसको आम्दानी स्रोत नै सकिन्छ, बस्नेतले भने, कम से कम कोषमा आबद्ध श्रमिक र तिनका परिवारको संरक्षण भएको छ ।०७६ मंसिर ११ देखि सुरु भएको योगदानमा आधारित सामाजिक सुरक्षा कार्यक्रमले औपचारिक र अनौपचारिक क्षेत्रका साथै वैदेशिक रोजगारीमा रहेका श्रमिक तथा स्वरोजगारमा रहेका व्यक्तिलाई सामाजिक सुरक्षा योजनामा समेटिएको छ । हालसम्म यो कोषमा सूचीकृत १८ हजार ४ सय ३९ रोजगारदाताले ९ लाख २८ हजार ४ सय ५३ जना श्रमिकको सामाजिक सुरक्षा सुनिश्चित गरिसकेको छ । अब यी श्रमिकको सबै खालका जोखिम कोषको दायित्वमा पर्नेछ । अन्तर्राष्ट्रिय श्रम संगठन (आईएलओ) को मापदण्डबमोजिम औषधोपचार तथा स्वास्थ्य सुरक्षा, मातृत्व सुरक्षा, दुर्घटना सुरक्षा, अशक्तता सुरक्षा, वृद्धावस्था सुरक्षा, आश्रित परिवार सुरक्षा, बेरोजगार सहायतालगायत कार्यक्रम समावेश छन् । घर र शैक्षिक कर्जासमेत छन् । पाँच वर्षमा योगदानकर्ताबाट कोषमा ४४ अर्ब ८५ करोड जम्मा भइसकेको कोषका प्रवक्ता पन्थीले जनाए । यसबाट योगदानकर्तालाई तोकिएको जोखिम सम्बोधन गर्दा ६ अर्ब ४४ करोड रुपैयाँ भुक्तानी भइसकेको छ । सबैभन्दा बढी औषधोपचारमा मात्रै ७६ करोड १२ लाख रुपैयाँ खर्च भइसकेको छ । दुर्घटनामा ८ करोड ७५ लाख रुपैयाँ खर्च गरेको छ । अवकाश हुनेहरूले ५ अर्ब ४८ करोड रुपैयाँ लगेका छन् । सामाजिक सुरक्षाबाट श्रमिकको आम्दानी घटेको अवस्थामा आम्दानीलाई निरन्तर गर्ने सामाजिक सुरक्षा ऐन बनाउन सुरुवाती चरणमा सक्रिय पूर्वसचिव पूर्णचन्द्र भट्टराई बताउँछन् । मानिसको जीवनचक्रमा हुन सक्ने अस्वस्थता, सुत्केरी, मृत्यु, दुर्घटना, वृद्धावस्था जस्ता सामाजिक जोखिमका कारण सिर्जित परिस्थितिलाई सम्बोधन गर्ने हो, उनले भने, आफूले कमाएर बूढाबूढीलाई योगदान गर्ने र आफ्नो पालामा नयाँ पुस्ताले योगदान गर्ने हो । यो एक प्रकारको क्षतिपूर्ति दिने निकाय पनि हो ।सामाजिक सुरक्षालाई लगानीमैत्री वातावरण बनाउन र औद्योगिक श्रम विवाद अन्त्य गर्ने साधनका रूपमा लिइएको छ । यो श्रम कानुन सुधारको महत्त्वपूर्ण पाटो हो । सामाजिक सुरक्षा ऐनअनुसार सरकारी सेवा, निजी क्षेत्र, स्वरोजगार र अनौपचारिक क्षेत्रमा कार्यरत श्रमिकको सामाजिक सुरक्षालाई प्रत्याभूत गरिएको छ । कोषको लगानीकर्ता सरकार होइन, श्रमिक र रोजगारदाता हुन् । सञ्चालक समितिमा सरकार, श्रमिक (ट्रेड युनियन) र रोजगारदाता छन् । कोषमा प्रत्येक महिना श्रमिकको आधारभूत तलबको ३१ प्रतिशत योगदान (जम्मा) हुन्छ, जसमा २० प्रतिशत रोजगारदाता र ११ प्रतिशत श्रमिकको योगदान रहन्छ । त्यो योगदान खाईपाई आएको तलबसुबिधाबाट नभई न्यूनतम तलबबाट कट्टी हुने हो । कोषमा समावेश भएपछि श्रमिकले पहिल्यैदेखि खाईपाई आएको सुबिधा र तलबमा कुनैकटौती हुँदैन । ०७६ साउन १ देखि रोजगारदातासँग सम्बन्ध जोडिएका श्रमिकलाई रोजगारदाताले कोषमा सहभागी गराउनुपर्नेछ । नगराए कोषले ब्याजसहित पछि रोजगारदातालाई सहभागी गर्ने र नगरे रोजगारदातासँग असुलउपर गर्न सक्छ । रोजगारदाता र श्रमिकको सहमतिमा योगदानमा आधारित सामाजिक सुरक्षा कोष आएको हो । सामाजिक सुरक्षामा जान श्रमिक (ट्रेड युनियन) ले श्रम ऐनमा स्थायी हुनुपर्ने अडान छाडे । रोजगारदाताको मुख्य माग रहेको हायर एन्ड फायर नीतिमा श्रमिक सहमत भए । कम न्यूनतम तलबमै सहमति जनाए । तर सामाजिक सुरक्षा कोषले कोषमा सहभागी हुन कार्यान्वयन गरेको चार वर्ष नाघिसक्दा एकदमै रोजगारदाता मात्रै सहभागी भएका छन् । श्रमिकलाई न्यूनतम तलब, उपदान र सञ्चय कोषको सुविधा दिन बाध्यकारी देखिएपछि रोजगारदाता अनिच्छुक भएको ट्रेड युनियनहरूको छाता संगठन संयुक्त ट्रेड युनियन महासंघ नेपाल ट्रेड युनियन महासंघ (जेटीयूसी) का अध्यक्ष विनोद श्रेष्ठ बताउँछन् । आफूले दिँदै आएको तलबको पारदर्शिता हुने डरले पनि रोजगारदाता कोषमा सहभागी नभएका हुन् । कर छल्न रोजगारदाताले श्रमिकलाई दिइने तलब र करमा देखाउने तलबमानको विवरण दुईथरी बनाउँछन् । रोजगार सेवा अवधि सकिएपछि उपदान दिने भनिए पनि रोजगारदाताले उपदान कोष बनाउने गरेका छैनन्,उनले भने ।"
स्टक एक्सचेन्जको लाइसेन्स खोल्न मन्त्रिपरिषद्लाई अर्थसमितिको पत्र,"(काठमाडौं)नयाँ स्टक एक्सचेञ्जको अनुमति (लाइसेन्स) खुलाउन संघीय संसद्को अर्थसमितिले लिखित रुपमै सरकारसँग लबिइङ थालेको छ । केही सांसदको विरोधबीच गत कात्तिक २५ मा स्टक एक्सचेञ्जको लाइसेन्स प्रक्रिया अघि बढाउन नेपाल धितोपत्र बोर्डलाई निर्देशन दिएको समितिले दुई दिनअघि अर्थ मन्त्रालयमार्फत सरकार (मन्त्रिपरिषद्) लाई पत्र लेखेको हो । नयाँ स्टक एक्सचेञ्जको लाइसेन्सका सम्बन्धमा अर्थ मन्त्रालयमार्फत सरकारलाई पत्र लेखिएको अर्थसमितिका सभापति सन्तोष चालिसेले बताए । लाइसेन्स वितरण प्रक्रिया विवादित भएपछि चार महिनाअघि समितिले नै रोकेको थियो । सबै दलको समर्थनमा गत कात्तिक २५ मा समितिले खुलाएको छ । त्यही निर्णयको जानकारी मन्त्रालयमार्फत सरकार र धितोपत्र बोर्डलाई गराइएको हो, उनले भने, पत्रमा लाइसेन्स वितरण रोक्ने यसअघि समितिले गरेको निर्देशन फुकुवा भइसकेको जानकारी गराइएको छ । बाँकी काम सरकारको हो लाइसेन्स खोल्ने वा नखोल्ने ।धितोपत्र बजारलाई प्रतिस्पर्धी बनाउनकै लागि नयाँ स्टक थप्नुपरेको चालिसेको दाबी छ । यस विषयमा बोर्डलाई बोलाएर छलफल गरिसक्यौं, सबै पार्टीको समर्थनमा उक्त निर्णय भएको हो । यद्यपि स्वतन्त्र पार्टीका सांसद स्वर्णिम वाग्लेले मात्र निर्णयमा असहमति जनाउनुभएको हो, उनले थपे, सरकारले गर्ने निर्णयबारे हामीलाई थाहा हुने कुरा भएन । बोर्डले कानुनी प्रक्रिया पुर्याएरै लाइसेन्स वितरण गर्ने र त्यसो नगरेको पाइए अर्थसमितिले फेरि पनि हस्तक्षेप गर्ने सभापति चालिसेको भनाइ छ ।एकातिर अर्थसमितिबाट दबाब आइरहेको छ, अर्कोतिर धितोपत्र बोर्डका अध्यक्ष रमेशकुमार हमालले प्रक्रिया छिटो अघि बढाउन भनिरहेका छन्, अर्थ मन्त्रालय स्रोतले भन्यो, उनीहरूको ताकेता हेर्दा एकदुई दिनमै प्रस्ताव मन्त्रिपरिषद् पुग्छ । र सरकारको यसअघिको निर्देशन फुकुवा हुन्छ । निश्चित व्यापारिक घरानालाई लाइसेन्स दिन लागिएको, आर्थिक चलखेल भएकोलगायत कारण विवाद चर्केपछि प्रधानमन्त्री पुष्पकमल दाहालले गत जेठमै प्रक्रिया स्थगन गर्न निर्देशन दिएका थिए । यद्यपि गत सातादेखि लाइसेन्स खोल्न सरकार र संसदीय समिति सक्रिय हुन थालेका छन् । सोही क्रममा आफ्नो पूर्वनिर्णयबाट पछि हट्दै संघीय संसद्को अर्थसमितिले सांसदकै फरक मतका बीच अध्ययन तथा अनुसन्धानबिनै स्टक एक्सचेन्जको लाइसेन्स खुला गर्न गत साता सरकारलाई निर्देशन दिएको थियो । उक्त निर्णयमा अर्थविद् एवं राष्ट्रिय स्वतन्त्र पार्टीका सांसद स्वर्णिम वाग्लेलगायत सांसदले फरक मत राखेका छन् । विधि पुर्याएर आर्थिक सुशासनका आधारभूत सिद्धान्तप्रति कटिबद्ध भई विशुद्ध प्रतिस्पर्धाको कोणबाट दोस्रो स्टक एक्सचेन्ज स्थापनाको प्रक्रिया छिट्टै अगाडि बढाउन सिद्धान्ततः मेरो असहमति छैन, सांसद वाग्लेले फरक मतमा लेखेका छन्, तर दीपावली सुरु हुनुअघि साँझको ७ बजे खोटपूर्ण नियतका साथ संगठित तवरले हठात् निर्णय गरेको देखिने भएको र चाडपर्वपछि सार्थक छलफल गरी निर्णय लिँदा अर्थसमिति सन्देहको घेराबाट बाहिर हुने महसुस गरेकाले मैले फरक मत (नोट अफ डिसेन्ट) दर्ज गरेको छु । पूर्वअर्थमन्त्री युवराज खतिवडा, बोर्डका पूर्वअध्यक्ष एवं अर्थविद् रेवतबहादुर कार्की, नेपाल राष्ट्र बैंकका पूर्वकार्यकारी निर्देशक गोपाल भट्टलगायतले पनि बोर्डले नियोजित रूपमा स्टक एक्सचेञ्जको लाइसेन्स वितरण थालेको र सोही प्रक्रियामा सरकार, संसदीय समितिहरूले साथ दिएको आरोप लगाउँदै आएका छन् । बजारको हितमा पारदर्शी प्रक्रियाबाट हो भने सबैलाई मान्य हुन्छ । तर निश्चित समूहको हित हुने गरी अपारदर्शी तरिकाले निर्णय गरेर लाइसेन्स वितरणको निर्णय आउनु सह्य नभएको उनीहरूको भनाइ छ ।"
सरकारले थाल्यो लगानी सम्मेलनको तयारी,"काठमाडौं (कास) अर्थमन्त्री डा प्रकाशशरण महतले स्वदेशी, गैरआवासीय नेपाली (एनआरएनए) र विदेशी लगानीकर्तालाई आकर्षित गर्न लगानी सम्मेलन आयोजना गर्न लागिएको बताएका छन् । आगामी वैशाख ९ र १० मा आयोजना गर्न लागिएको लगानी सम्मेलनको तयारीबारे भएको छलफलमा मन्त्री डा महतले भने, विगतमा जस्तो औपचारिकताभन्दा पनि वास्तविक लगानीकर्तालाई आकर्षित गर्न सम्मेलन आयोजना गर्न लागेका हौं ।अर्थ मन्त्रालयमा निर्देशक समितिको पहिलो बैठकपछि उनले यस पटक सम्मेलन आयोजना हुनुअघि सम्भावित लगानीकर्तासँग दुईपक्षीय बैठक बस्ने योजना रहेको जनाए । सम्मेलनमा धेरै जनालाई सहभागी गराउनेभन्दा पनि सम्भावित लगानीकर्तालाई समेट्ने योजना रहेको उनको भनाइ छ । सरकारले दुईपक्षीय लगानी प्रवर्द्धन तथा संरक्षण सम्झौता (बिप्पा) कार्यान्वयन गर्दै विदेशी लगानीलाई संरक्षण गर्न चाहेको छ । यस पटक सम्मेलनकै लागि सम्मेलन हुँदैन । यसको उद्देश्य सक्षम लगानीकर्तासमक्ष प्रस्ताव राख्ने, त्यस्तो लगानीकर्ताको लगानी सुनिश्चित गर्ने तथा लगानी प्रतिबद्धतालाई फलोअप गर्ने र रियलाइजेसन गर्ने हो, उनले भने । लगानी सम्मेलनका लागि आवश्यक कानुनी सुधार, प्राविधिक विषय, लगानीकर्तालाई सम्मेलनबारे जानकारी दिनेलगायत काम कार्यान्वयन समिति र प्राविधिक समितिमार्फत गरिनेछ । लगानी सम्मेलनका लागि कुन आयोजना सोकेस मा लैजाने भन्नेबारे तयारी गर्न पनि अर्थमन्त्री डा महतले निर्देशन दिए । लगानी सम्मेलनका लागि तयारी थालिएको छ । यो सम्मेलनमा विदेशी लगानीको मात्र कुरा होइन, नेपाली लगानीकर्ता र गैरआवासीय लगानीकर्तालाई पनि सँगसँगै लैजाने हो । लगानी सम्मेलनबारे विदेशी राजदूतावासलाई परिचालन गरिनेछ, उनले भने । निर्देशक समितिको पहिलो बैठकमा पर्यटनमन्त्री सुदन किरातीले ऐन कानुन र काम गर्ने शैली नै बाधक भएको प्रस्ट्याए । विगतका लगानी सम्मेलनका समीक्षा गर्नुपर्ने राष्ट्रिय योजना आयोगका सदस्य रामकुमार फुयाँलको भनाइ छ । आयोगले पनि अध्ययन गरेको र त्यसलाई आधारका मानेर कुनै देशलाई केन्द्रित गर्नुभन्दा हाम्रो आवश्यकता हेर्नुपर्नेमा उनको जोड छ । सम्मेलनको तयारीको समय निकै कम भएकाले रातदिन खटेर काम गर्नुपर्ने नेपाल राष्ट्र बैंकका गभर्नर महाप्रसाद अधिकारीले बताए । ऊर्जा क्षेत्रमा मात्रै अध्ययन भएका परियोजना भएको तर अन्य क्षेत्रमा अध्ययन कम भएको उनको भनाइ छ । सरकारले दिने सुविधाबारे बढी तयारी गर्नुपर्ने वाणिज्य सचिव नारायण दुवाडीले जनाए । लगानी सम्मेलनअघि सानो सम्मेलन गर्न पनि नेपाल उद्योग वाणिज्य महासंघका अध्यक्ष चन्द्र ढकालले सुझाए । सम्मेलनमा केके गर्न सक्छौं, त्यो पनि तयारी गर्न आग्रह गर्दै नेपाल चेम्बर अफ कमर्सका उपाध्यक्ष कमलेश अग्रवालले प्राकृतिक स्रोतलाई सदुपयोग गर्नेतर्फ केन्द्रित हुन जोड दिए ।"
ट्रान्स नेपाल फ्रेटलाई चोभार सुक्खा बन्दरगाह,"काठमाडौं (कास) चोभार सुक्खा बन्दरगाह सञ्चालन तथा व्यवस्थापनका लागि ठेक्का लागेको छ । बन्दरगाह ५ वर्षका लागि ट्रान्स नेपाल फ्रेट सर्भिस जेभीलाई सञ्चालन तथा व्यवस्थापनका लागि ठेक्का लागेको हो । नेपाल इन्टरमोडल यातायात विकास समितिले उक्त कम्पनीसँग करार सम्झौता गरी जिम्मेवारी हस्तान्तरण गर्ने जनाएको छ । काठमाडौं तराई द्रुतमार्ग तयार नहुन्जेल चोभार सुक्खा बन्दरगाह पूर्ण क्षमतामा सञ्चालनमा आउन नसक्ने समितिका कार्यकारी निर्देशक आशिष गजुरेलले बताए । निजी क्षेत्रले व्यवस्थापन, सञ्चालन, मर्मतसम्भार गरी कबोल गरेबमोजिम पाँच वर्षका लागि २ करोड ८८ लाख न्यूनतम पट्टाबहाल रकम सरकारलाई बुझाउनेछ, उनले भने, नियमावलीबमोजिम बन्दरगाहको व्यवस्थापन र सञ्चालन प्रतिस्पर्धात्मक प्रणालीमार्फत छनोट भएको कम्पनीलाई सार्वजनिक निजी साझेदारी मोडलमा ५ वर्षका लागि भाडामा सञ्चालन गर्न दिन लागिएको हो । बन्दरगाह समितिको आन्तरिक व्यवस्थापनबाट ०७८ चैत २२ बाट सञ्चालन तथा व्यवस्थापन हुँदै आएको छ ।"
धनगढीको हकलाग्दो जित,"(काठमाडौं)धनगढी एफसीले यी विदेशी दुई खेलाडी त पाएकै हो, सेनेगली फलोउ डियाग्ने र लेवनानी अहमद हिजाजी । डियाग्ने सायद पेन्सन पकाउन काठमाडौंमा छन् । तर मैदान बाहिर उनी जति व्यावसायिक देखिन्छन्, त्यो असाध्यै पछ्याउन लायक छ । हिजाजी त नेपाली फुटबलले आफ्नै आँखा अगाडि मज्जाले देखिसकेका खेलाडी हुन् । उनी एक्लैले सहिद स्मारक लिग ए डिभिजनमा पुलिसलाई निश्चित देखिएको रेलिगेसनबाट बचाएका थिए । यी दुवैको प्रशंसा गर्न धनगढीका प्रशिक्षक युगलकिशोर राई पनि चुक्दैनन् । उनले यी दुई खेलाडीबारे धेरै बताए पनि । तर उनैले डियाग्नेलाई ६२ औं मिनेटमा परिवर्तन गर्दा यी खेलाडी एकछिन त साह्रै रिसाएको देखिए । उनी मैदान बाहिर आउँदै गर्दा निमित्त व्यवस्थापक रविन श्रेष्ठलाई पनि गाह्रै भएको थियो । उनको रिस अगाडि रविन आफैं आत्तिएका देखिन्थे । सायद डियाग्ने त्यस्ता खेलाडी रहेनन्, जस्तो कुनै समय उनी फ्रान्सेली लिग वान र जर्मन बुंडेसलिगामा खेल्दा थिए ।तर तय छ, उनको उपस्थिति पनि धनगढीका नेपाली खेलाडीका लागि सिक्ने अवसर हुनेछ । सिक्ने पनि उनी जत्तिकै खेलाडीबाट हो । यता मैदानमा धनगढीले आइतबारको खेलमा प्रतियोगितामै डेब्यु गरिरहेको वीरगन्ज युनाइटेडको सामना गरेको थियो । खेल अन्त्यतिर अग्रसर थियो र लागिरहेको थियो, खेल ११ कै बराबरीमा सकिनेछ । ठीक यही बेला हिजाजीले त्यस्तो गोल गरे, जुन निर्णायक त थियो नै, यसले उनको व्यक्तिगत रूपमा उत्कृष्ट प्रदर्शन गर्न सक्ने क्षमता पनि देखाउने गर्छ ।उनले दीप कार्कीलाई कुनै मौका नदिएर मीठो गोल गरे र गत वर्षको उपविजेता धनगढीलाई विजयी सुरुआतसँगै तीन महत्त्वपूर्ण अंक दिलाए । खालि एउटै कुरा, उनी अलिकति बढी नै महँगो परेका छन्, धनगढीका लागि । उसले खेलको अन्त्यमा मात्र गोल गरेको थिएन, सुरुमै पनि गोल गरेको थियो र यो गोल रह्यो, फोडे फोफानाको नाममा । उनलाई पास मिलाउने काम पनि अर्को विदेशी खेलाडी आफिज ओलावोलेले गरेका थिए । उनले नापेर दिएको पासमा अनमार्क फोफानालाई गोल गर्न केही गाह्रो भएन ।पहिलो हाफ सकिनै लाग्दा वीरगन्जले बराबरी गोल फर्कायो र यो पेनाल्टीबाट सम्भव भएको थियो । हान्स क्वाफिएले अर्का लेवनानी खेलाडी तथा गोलरक्षक मोहम्मद ताहालाई कुनै मौका नदिएर सजिलै गोल गरे । त्यस अगाडि कर्नरबाट निस्केको बेललाई सुरुमा जाजे गुस्ताभोले हेडबाट पोस्टको दिन चाहे । तर बलले डियाग्नेको हातलाई छोएको थियो । त्यसैले रेफ्री प्रज्ज्वल क्षेत्रीलाई पेनाल्टीको निर्णय दिन कुनै गाह्रै भएन ।हामी यो जितका लागि वास्तवमै हकदार छौं, टेबलमा दुवै हात ठोकाउँदै तिनै प्रशिक्षक राईले भने । अनि उनले थपे, प्रतियोगिताको पहिलो खेल हो, केही कमजोरी देखिए । टिममा सच्याउनुपर्ने स्थान पनि रहे । तर खेल अगाडि बढ्दै जाँदा त्यो मिल्दै जानेछ पनि । सायद उनले सच्याउनुपर्ने एउटा क्षेत्र उनको आफ्नै बक्समा रहेका टिम पदाधिकारी र खेलाडी रहे । पूरा खेल अवधिमा उनीहरूको काम नै गुनासो गरिरहने मात्र रह्यो । त्यो पनि गनगन जोडिएको । अझ त्यो पनि एक्लै होइन, हूल बनाएरै ।यसक्रममा प्रशिक्षक राईले मात्र होइन, उनका सहायक रमेश दंगाललाई पनि पहेंलो कार्ड देखाइएको थियो । राईभन्दा पनि अरूहरूले के बुझ्न आवश्यक छ भने धेरै गुनासोले टिमको प्रदर्शन नै बिगार्न सक्छ, सम्भवतः दोस्रो हाफमा टिमको प्रदर्शन केही तलमाथि पर्नुमा बक्सबाट लगातार आक्रोश मात्रै देखिनु पनि रह्यो । रेफ्रीका रूपमा क्षेत्रीको प्रदर्शनमा त्यति धेरे गुनासो गरिरहनु वास्तवमै आवश्यकता थिएन, न त उनको योग्यतामा प्रश्न गर्न आवश्यक छ ।हारमा वीरगन्जका प्रशिक्षक सनोज श्रेष्ठलाई के भन्नु छ त ? यी प्रशिक्षक भलादमी छन् र निर्दोष पाराले खेलको विश्लेषण गर्ने गर्छन् । उनले भने, समग्रमा टिममा तालमेल देखिएन । सुरुमै गोल भइहाल्यो । प्रतियोगिताको सुरुआती खेल केही गाह्रो हुने गर्छ । सम्हालिन नपाइँदै पहिलो गोल भयो । पहिलो हाफमा दुवै टिमको प्रदर्शन उस्तै रह्यो । हामीले खाएको दोस्रो गोल डिफेन्सकै कमजोरीले भएको थियो । अबका खेलमा डिफेन्समा सुधार आवश्यक छ ।आजको खेलझापाविरुद्ध स्पोर्टिङ इलाम"
कुशलको शतकमा पुलिस विजयी,"(पोखरा)राष्ट्रिय टोलीका शीर्ष ब्याटर कुशल भुर्तेलको शतकमा नेपाल पुलिस क्लबले पोखरामा जारी केपी ओली कप राष्ट्रिय टी२० क्रिकेट प्रतियोगितामा विजयी सुरुआत गरेको छ । पोखरा रंगशाला क्रिकेट मैदानमा आइतबार पुलिसले मधेश प्रदेशलाई ५७ रनले हराएको हो । कुशलले ५६ बलमा सात छक्का र आठ चौकाको मद्दतले १०२ रन बनाए । उनी जारी प्रतियोगितामा शतक प्रहार गर्ने पहिलो खेलाडीसमेत हुन् । उनले २६ बलमा अर्धशतक पूरा गरेका थिए । उनको आक्रामक इनिङ्सलाई मधेशका विशाल सुश्लिङले ब्रेक गरे ।पहिला ब्याटिङ गर्दै निर्धारित २० ओभरमा ५ विकेट गुमाई १ सय ७५ रन जोडेको पुलिसका कुशलसँगै अर्का ओपनर सुनील धमलाले ४७ बल खेल्दै ४५ रन बनाए । कप्तान करण केसीले ५ बल खेली २ छक्का र एक चौका प्रहार गर्दै १६ र कप्तान आरिफ शेख ६ रन बनाई अविजित रहे । मधेशका सुशलिङ र विशाल पटेलले २२ तथा रूपेश सिंहले १ विकेट लिए । जवाफमा मधेश १८२ ओभरमा १ सय १८ रनमै समेटियो । रूपेश सिंहले २५ बलमा ३ चौका र ३ छक्का प्रहार गर्दै सर्वाधिक ४० रन बनाए । इमरान शेखले २२ रन, रोहन विक र राकेश कमातले समान १०१० रन जोडे । पुलिसका करनले ३ ओभरमा १७ रन दिँदै २ विकेट लिए । सागर ढकाल, रसिद खान र ललित राजवंशीले पनि समान २२ तथा कुशल र सुनीलले ११ विकेट लिए । आइतबारको पहिलो खेलमा लुम्बिनी प्रदेशसँग गण्डकी प्रदेश पराजित हुँदा एपीएफ क्लबले सेमिफाइनल पुगेको छ । गण्डकी पराजित हुँदै समूह चरणबाटै बाहिरिएको छ । एपीएफले रनरेटका आधारमा सेमिफाइनलमा स्थान पक्का गरेको छ । गण्डकीविरुद्ध खेल जिते पनि लुम्बिनी अन्तिम चारमा पुग्न सकेन । एपीएफ, गण्डकी र लुम्बिनीको समान २ अंक भए पनि एपीएफ रन रेटमा अगाडि रहयो । लुम्बिनीसँग ५ रनको हार गण्डकीका लागि दुर्भाग्य बन्यो । १ सय ४ रनको विजयी लक्ष्य पछ्याएको गण्डकी १८५ ओभरमा ९८ रनमा नै समेटियो । १० औं नम्बरमा ब्याटिङ गरेका सुदीप अर्यालले २४ बलमा ४ चौका र दुई छक्का प्रहार गर्दै ३५ रन बनाए पनि टिमलाई जिताउन सकेनन् । १८ औं ओभरको अन्तिम बलमा छक्का प्रहार गर्ने क्रममा उनी लङ अफमा मोहम्मद हुसेनको बलमा ध्रॅव सुनारको हातबाट क्याच आउट भए । अमृत गुरुङले १९, कप्तान विपिन खत्रीले १९, दिनेश बुढामगरले १३ र कमल परियारले ११ रन बनाए । लुम्बिनीका हुसेनले ३५ ओभरमा ९ रन दिएर ४ विकेट लिए ।यसअघि लुम्बिनीले २० ओभर खेल्दै ८ विकेटको क्षतिमा १ सय ३ रन बनाएको थियो । नर कार्की र ध्रुव सुनारले समान २३२३ रन तथा विराट भण्डारीले १६ र मिर्नाल गुरुङले ११ रन जोडे । गण्डकीका अमृत गुरुङले ३ र चन्द्र पौडेलले २ विकेट लिए । मदन भण्डारी स्पोर्ट्स एकेडेमीको आयोजनामा भइरहेको प्रतियोगिताअन्तर्गत सोमबार सुदूरपश्चिम प्रदेशविरुद्ध नेपाल पुलिस र दोस्रो खेल कोशी प्रदेश र त्रिभुवन आर्मी क्लबका बीच हुनेछ ।"
रात्रिकालीन टेबलटेनिस हुने,"काठमाडौं (कास) एक मात्र रात्रिकालीन टेबलटेनिस प्रतियोगिता दाबी गरिएको ललितपुर महानगरपालिका अन्तरवडा टेबलटेनिसको पाँचौं संस्करण मंगलबारदेखि सुरु हुने भएको छ । ललितपुर महानगरपालिका वडा नम्बर ११ स्थित तल्लो चाकुपाट खोल्चा पोखरी टोलमा प्रतियोगिताका खेलहरू आयोजना हुनेछन् । ललितपुर महानगरपालिका वडा नम्बर ११, ललितपुर जिल्ला टेबलटेनिस संघ, खोल्चा पुखु खेलकुद उपसमिति र खोल्चा पोखरी टोल सुधार समितिको संयुक्त आयोजनामा हुने प्रतियोगितामा झन्डै ५ सय ५० खेलाडीले सहभागिता जनाउने अपेक्षा आयोजकको छ । ललितपुर महानगरपालिकाभित्रका खेलाडीहरूले मात्र वडाको प्रतिनिधिका रूपमा प्रतियोगिताका खेल खेल्न पाउँछन् । प्रतियोगिता मूल समारोह समितिका संयोजक नदिमरत्न शाक्यले दर्शकका लागि प्यारापिट बनाएर खुल्ला रूपमा खेलहरू आयोजना गरिने जनाए । उनका अनुसार साँझ ६ देखि ११ बजे रातिसम्म प्रतियोगिताका खेलहरू आयोजना हुनेछन् । १६ इभेन्ट्सका लागि प्रतिस्पर्धा हुनेछ । प्रतियोगिताको अनुमानित बजेट २५ लाख रहेको छ ।"
अजयलाई फिस्टेल रेसिङ कप,पोखरा (कास) राइडर अजय तामाङले आइतबार पोखरामा सम्पन्न फिस्टेल रेसिङ कपको उपाधि जितेका छन् । पोखरा रंगशालाको ट्र्याकमा ३८ बाइकर्सलाई उछिन्दै उनले उपाधि जितेका हुन् । उनले उपाधिसँगै १ लाख रुपैयाँ प्राप्त गरे । नेपाल रेसिङ स्पोर्ट्स एसोसिएसनको आयोजना तथा भीआर ४६ को समन्वयमा तीन दिनसम्म भएको प्रतियोगितामा सुजन थापा मगर दोस्रो भए । उनले ७५ हजार रुपैयाँ प्राप्त गरे । मोहम्मद फरहान तेस्रो हुँदै २५ हजार रुपैयाँ पाए । महिलातर्फ ५ जना बाइकर्स सहभागी थिए । महिलातर्फको एक मात्र उपाधि वर्षा बस्नेतले जितिन् । उनले २० हजार रुपैयाँ पाइन् ।
