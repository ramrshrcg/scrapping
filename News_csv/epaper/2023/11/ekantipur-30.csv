शीर्षक,विवरण
देउवाको सत्ता रणनीति : हिन्दु राज्यको बहस,"देउवाको बढ्दो अलोकप्रियतासँगै दाहालको भारतसँगको बढ्दो हिमचिमले आलोपालो गर्ने सहमति कार्यान्वयनमा शंका उब्जेको छ । भारतले एमाले र माओवादी मिल्न नदिने रणनीति बनाएको छ । देउवाले प्रधानमन्त्री पाए भने पनि ६ महिनाभन्दा उता जान सक्दैन । त्यस बीचमा एमाले र माओवादी फेरि मिल्न सक्छन् भन्ने भारतीय बुझाइ छ, देउवानिकट एक केन्द्रीय सदस्यले भने, दुई कम्युनिस्ट दललाई मिल्न नदिन उपयुक्त कार्ड प्रचण्डलाई पाँचै वर्ष प्रधानमन्त्री दिनु हो भन्ने भारतलाई लाग्न सक्छ । त्यसैलाई बुझेर देउवाले भारतीय संस्थापनलाई खुसी बनाएर माओवादीबाट आफ्नो हातमा सत्ता ल्याउन यस्तो कार्ड खेल्न खोजिएको हुन सक्छ ।स्रोतका अनुसार देउवाले केही दिनअघि दाहाल र ओलीसँगको बैठकमा समेत संविधान संशोधन गरेर धर्म निरपेक्षताको ठाउँमा धार्मिक स्वतन्त्रता राख्ने विषय छलफलमा प्रवेश गराएका थिए । त्यसमा दाहालले प्रस्ट जवाफ दिएनन्, ओलीले स्वीकार्न नसकिने बताए । कांग्रेस नेता शेखर कोइराला सडकमा गणतन्त्र र व्यवस्थाकै विरुद्धमा उठेको जनआवाज सरकार र नेतृत्वको अकर्मण्यताका कारण रहेको बताउँछन् । सरकार र राजनीतिक दलका नेतृत्वले सुशासन र जनताको सरोकारका विषयमा राम्रो काम गर्न नसक्दा समाजमा असन्तुष्टि बढेको हो, व्यवस्थाको विरुद्धमा होइन भन्नेमा म कन्भिन्स्ड छु, कोइरालाले भने, जताततै बेथिति छ । भ्रष्टाचार व्याप्त छ । ज्यान मुद्दामा सजाय पाएकालाई छाडिन्छ । अहिले आर्थिक अराजकतासमेत थपिएको छ । संघीयतालाई अधिकारविहीन बनाएर प्रभावहीन बनाउने काम भयो । धर्म निरपेक्षता हटाउने कुरा गर्दा समाज कता जान्छ ? माओवादी उपमहासचिव वर्षमान पुन धर्मका विषयमा हुने छलफल सार्वजनिक खपतका लागि मात्रै भइरहेको बताउँछन् । कसैलाई सन्तुलनमा लिनका लागि कांग्रेस सभापतिले बहसमा ल्याउनुभएको होला । तर, हाम्रा पार्टीका अध्यक्ष तथा प्रधानमन्त्रीसँग यस्तो विषयमा छलफल भएको भन्ने मलाई लाग्दैन । धर्म निरपेक्षता हटाएर हिन्दु धर्म राख्ने कुरा नै सम्भव छैन । धार्मिक द्वन्द्व बढाउने र सामाजिक सद्भाव बिथोल्ने गरी यस्ता एजेन्डा छलफलमा ल्याउनु नै गलत हो, पुनले कान्तिपुरसँग भने, जबर्जस्ती धर्म परिवर्तन गर्ने, धर्मका नाममा हुने विकृतिहरू रोक्नुपर्छ । नेपाल बहुसंख्यक हिन्दु छँदै छ, हामी हिन्दु हौं भनेर अल्पसंख्यकलाई किन पेल्दै हिँड्नुपर्यो ? कांग्रेस केन्द्रीय सदस्य मीनेन्द्र रिजाल भारतलाई खुसी बनाएर फाइदा लिने प्रतिस्पर्धा सबै नेतामा चलिरहेको स्विकार्छन् । भारतलाई खुसी बनाएर सत्ताको लाभ लिन नखोज्ने कुन नेता छ र ? उनले भने । यसअघि भारत भ्रमणका क्रममा प्रधानमन्त्री दाहालले उज्जैनमा अवस्थित मकालेश्वर मन्दिरमा गेरु वस्त्रमा गरेको पूजा र त्यहाँको जल ल्याएर पशुपतिमा चढाएको प्रसंग भारत खुसी पार्ने बलियो उदाहरण रहेको रिजालले स्मरण गरे । पहिलो संविधानसभामा प्रचण्डजी प्रधानमन्त्री भएपछि पशुपतिमा भट्टलाई हटाए । प्रचण्डजी हटेपछि माधवकुमार नेपाल नेतृत्वको सरकारमा म आफैं संस्कृति, पर्यटन तथा नागरिक उड्डयनमन्त्री थिएँ । हामी सरकारमा आएपछि भट्टको पुनःस्थापना गर्यौं, वाईसीएलले मेरो पुतला नै जलाए, उनले भने, आज प्रचण्डजीले गेरु वस्त्रमा उज्जयनमा पूजा नै गर्नुभयो । पशुपतिमा आएर जल चढाउनुभयो । अब माओवादी पार्टी हटाएर नेकपा सनातन पार्टी भनेर लेख्न मात्रै बाँकी छ । संविधान मस्यौदा समितिका संयोजकसमेत रहेका कांग्रेस नेता कृष्णप्रसाद सिटौला संविधान बनाउँदाको अवस्थालाई स्मृतिमा ल्याएर छलफल गर्नु राम्रो नहुने बताउँछन् । धर्म निरपेक्षता संविधानबाट हटाउने पक्षमा उनको मत छैन । हिन्दु धर्मको बहस अप्रासंगिक हो । अब नयाँ परिस्थितिमा नयाँ ढंगले सोच्न सक्नुपर्छ । गएको समय दोहोर्याएर ल्याउन सकिँदैन, उनले भने, सडकमा देखिएको गतिविधि व्यवस्था र गणतन्त्रको विरोधमा नभएर राज्यले थुपारेका बेथितिका विरुद्धमा हो । व्यवस्थाका विरुद्धमा उठेका झिना मसिना कुरालाई लिएर धेरै दिमाग खियाउन आवश्यक छैन । सत्ता जनताको पक्षमा उभिनुपर्ने र प्रतिपक्षले पनि सरकारलाई जनताको पक्षमा हिँडाउन दबाब दिनुपर्ने उनले बताए । प्राध्यापक खनाल राजनीति देउवा र कांग्रेसको नियन्त्रणमा नभएकाले देउवाले चाहँदैमा केही नहुने बताउँछन् । संविधानको कार्यान्वयनमा आएका कठिनाइ र चुनौतीको समीक्षा गर्न जरुरी छ । धर्मनिरपेक्षता भनेको राज्यको धार्मिक चरित्र हुँदैन भन्ने मान्यता हो । हिजो संविधानमा नलेखेको भए, मौन बस्ने स्थिति बनाएको भए राम्रो हुन्थ्यो । तर, पुनःस्थापित प्रतिनिधिसभामा बहुमत रहेको कांग्रेस त्यतिबेलै चुकिसकेको छ ।"
एनसेलबाट बाहिरिँदै आजिएटा,"आयकर ऐनअनुसार विदेशी लगानीकर्ताले लाभकर २५ प्रतिशत बुझाउनुपर्ने व्यवस्थाअनुरूप कर रकम नबुझाएको भन्दै एनसेल विवादमा तानिएको थियो । नेपाल सरकार, संसद्, सर्वोच्च अदालत हुँदै अन्तर्राष्ट्रिय मध्यस्थकर्तासमक्ष मुद्दा परेको थियो । सर्वोच्च अदालत र विश्व बैंकको लगानीमा स्थापित अन्तर्राष्ट्रिय लगानीसम्बन्धी विवाद समाधान गर्ने निकाय इन्टरनेसनल सेन्टर फर दि सेटलमेन्ट अफ इन्भेस्टमेन्ट डिस्प्युट (आईसीएसआईडी) ले यसै वर्ष गरेको फैसलाअनुरूप एनसेलले नेपाललाई लाभकर भने बुझाइसकेको छ । एक त एफडीआई बाहिर जानु आफैंमा राम्रो कुरा होइन र आजिएटाले नेपालमा काम गर्न सजिलो छैन भन्ने जुन कारण दिएको छ, त्यसले अन्तर्राष्ट्रिय लगानीकर्तामाझ एफडीआईका लागि नेपाल राम्रो बजार होइन भन्ने सन्देश जानु सुखद होइन, दूरसञ्चार क्षेत्रका विज्ञ आनन्दराज खनाल भन्छन्, मोबाइल सेवाको अनुमतिपत्र नवीकरण शुल्क २० अर्ब रुपैयाँ तोक्नु नै ठूलो समस्या हो । अनुमतिपत्रको अवधि २५ वर्ष हुने र त्यसपछि के हुन्छ भन्ने टुंगो नहुनु अर्को समस्या हो ।मोबाइल सेवामा २१ करोड रुपैयाँ तिरेर नयाँ लाइसेन्स लिनु र लाइसेन्स लिएको १० वर्षपछि पहिलो नवीकरणबापत २० अर्ब रुपैयाँ र दोस्रो, तेस्रो र चौथो नवीकरणबापत पनि २० अर्ब रुपैयाँ तिर्नुपर्ने व्यवस्था नेपालको टेलिकम क्षेत्रका लागि घाँडो भएको खनालको बुझाइ छ । सरकारले सेवा प्रदायकलाई १५ वर्षमा ६० अर्ब रुपैयाँ तिराउने व्यवस्था स्थापित गर्न खोजिरहेको छ, खनाल भन्छन्, आजिएटा बाहिरिन खोज्नुको सम्भवतः यो पनि एउटा कारण हुन सक्छ । अनुमतिपत्रको अवधि सकिएपछि भ्यालुएसनमा गएर पुनः कम्पनी किनेर २० अर्बको रेजिममा जानुभन्दा कम घाटामै कम्पनी बेच्नुमा फाइदा देखेको हुन सक्छ ।आजियटाले विभिन्न देशमा इन्टरनेट, मोबाइल र दूरसञ्चार कम्पनीहरूमा लगानी गरेको छ । नेपालबाहेक आजिएटाले इन्डोनेसियामा एक्सएल र लिंक नेट, बंगलादेशमा रोबी, श्रीलंकामा डायलग र क्याम्बोडियामा स्मार्ट लगायतका इन्टरनेट एवं मोबाइल सेवा प्रदायक कम्पनीहरू सञ्चालन गर्दै आएको छ । त्यसलगायत कम्पनीको डिजिटल र पूर्वाधार लगायतका क्षेत्रमा पनि उल्लेख्य लगानी रहेको छ । नोभेम्बर २०२३ को तथ्यांकअनुसार आजिएटा समूहको कुल बजार मूल्य साढे ५ अर्ब अमेरिकी डलर (२२ अर्ब मलेसियन रिंगेट) बराबरको रहेको छ ।"
समलिंगी विवाहलाई पहिलो पटक कानुनी मान्यता,"उक्त रिटमा सुनुवाइ गर्दै गत असार १२ मा सर्वोच्चका न्यायाधीश तिलप्रसाद श्रेष्ठको एकल इजलासले यौनिक तथा लैंगिक अल्पसंख्यक जोडीको विवाह दर्ता गर्न अन्तरिम आदेश जारी गरेको थियो । उत्प्रेषण जारी गर्दै संविधानअनुसार लैंगिक पहिचानसहित नेपाली नागरिकताको प्रमाणपत्र पाउन सक्ने, प्रत्येक व्यक्तिलाई विवाह गर्ने स्वतन्त्रता रहेको र कानुनको दृष्टिमा सबै नागरिक समान हुने व्यवस्था भएकाले विवाहको अस्थायी अभिलेख रहने गरी विवाह दर्ता गर्न पाउने आवश्यक व्यवस्था गर्नूगराउनू भनी अन्तरिम आदेश दिएको थियो । त्यसपछि मायासुरेन्द्र विवाह दर्ताका लागि काठमाडौं जिल्ला अदालत गए पनि अधिकारीहरूले दर्ता गर्न अस्वीकार गरेका थिए । उनीहरू पाटन उच्च अदालत गए । त्यहाँ पनि विवाह दर्ता भएन । अन्तरिम आदेशअनुरूप विवाहले कानुनी मान्यता नपाउनुको कारण माग गर्दै नीलहीराकी कार्यकारी निर्देशक मनीषा ढकालले प्रधानमन्त्री तथा मन्त्रिपरिषद्को कार्यालयमा गत कात्तिक २० मा सूचना माग गरिन् । मन्त्रिपरिषद्को कार्यालयले सर्वोच्चको उक्त अन्तरिम आदेश कार्यान्वयन गर्नू भनी भोलिपल्टै गृह मन्त्रालयलाई पत्राचार गर्यो । यसपछि गृह मन्त्रालय पुगेका उनीहरूलाई गृहले स्थानीय तहमा गएर पञ्जिकाधिकारीबाट विवाह दर्ता गर्न सुझाव दिएको थियो । यो सहजताका लागि गृहले परिपत्र गरिदिने आश्वासन दिलाएपछि विवाह दर्ताका लागि स्थानीय तह रोजेको मायाले सुनाइन् । अधिकारकर्मी सुनीलबाबु पन्तले यो विवाह समलिंगी अधिकारका लागि कोसेढुंगा भएको टिप्पणी गरे । आजको दिन ऐतिहासिक हो । समलिंगी विवाहले मान्यता पाउनुपर्नेलगायत अधिकारका लागि लडेको २३ वर्षको संघर्षपछि यो उपलब्धि भएको छ, उनले भने । माया लैंगिक अल्पसंख्यकका अधिकारका क्षेत्रमा काम गर्दै आएको मायाको पहिचान नेपाल नामक संस्थाका अध्यक्षसमेत हुन् । आफ्नो विवाहले कानुनी मान्यता पाएपछि यस क्षेत्रमा अघि बढ्न उत्साह मिलेको उनले बताइन् । समाजमा अझै जबर्जस्ती विवाह गरिदिने परम्परा छ । पछिल्लो पिढीलाई सहज होस् भनेर संस्था खोलेका हौं । हामी अधिकारका लागि अघि बढेका छौं, उनले भनिन् । वडाध्यक्ष गणेशबहादुर खत्रीले देशमै पहिलो समलिंगी जोडीको विवाह दर्ता गराउन पाउँदा खुसी लागेको बताए । राष्ट्रिय जनगणना २०७८ अनुसार देशभर लैंगिक तथा यौनिक अल्पसंख्यकको जनसंख्या २ हजार ९ सय २८ देखिएको छ, जुन कुल जनसंख्याको ००१ प्रतिशत हुन्छ । यसमा सबैभन्दा बढी वाग्मती प्रदेशबाट ३२७ प्रतिशत छन् । तर, सामाजिक विभेदको डरले यो समुदाय खुल्न नसक्दा जनगणनामा एकदमै कम देखिएको अधिकारकर्मीहरूको दाबी छ । नीलहीरा समाजको आकलनमा देशभर कुल जनसंख्याको ८ देखि १० प्रतिशत लैंगिक तथा यौनिक अल्पसंख्यक छन् । नीलहीराकी कार्यकारी निर्देशक ढकालले मायासुरेन्द्रको जस्तै विवाह दर्ता गर्न नपाएका, खुल्न नसकेका समलिंगी जोडीलाई कानुनी बाटो खुलेको बताइन् । कानुनी मान्यता नपाएर लैंगिक तथा यौनिक अल्पसंख्यक समुदाय जोडीहरूले परिवार कायम गर्ने तथा पारिवारिक जीवनयापन गर्ने अधिकारबाट वञ्चित हुँदै आएको थियो, मायासुरेन्द्रको जोडीले कानुनी मान्यता पाएपछि अरू जोडीलाई पनि बाटो खुलेको छ, उनले भनिन्, यसले विवाहमा मात्रै नभएर जनगणनामा, परिवार तथा समाजमा खुल्न धेरै सहज हुनेछ ।"
सुरुङ निर्माणमा कामदार कति सुरक्षित ?,"(काठमाडौं) भारतको उत्तराखण्डस्थित एक निर्माणाधीन सुरुङमा फसेका मजदुरलाई उद्धार गर्न त्यहाँको सरकारलाई हम्मेहम्मे पर्यो । कात्तिक २६ मा सुरुङमा फसेका ४१ मजदुरलाई १७ दिनको प्रयासपछि मंगलबार सकुशल निकालिएको छ । सुरुङको एक भाग भत्किएपछि निरन्तर खसेको भग्नावशेषका कारण उनीहरूको उद्धारमा कठिनाइ भएको थियो । भारतीय प्रधानमन्त्री नरेन्द्र मोदीले उद्धारका लागि सरकारले कुनै कसर बाँकी नराखेको बताए पनि मजदुरहरूलाई तुरुन्त निकाल्न सकिएन । सोमबारदेखि म्यानुअल ड्रिलिङ गरेर उनीहरूको उद्धार गरिएको थियो । नेपालमा पनि पछिल्लो समय विभिन्न स्थानमा सुरुङहरू निर्माण भइरहेको छ । तर, भारतको जस्तै समस्या नेपालका निर्माणाधीन जलविद्युत् आयोजना र सडकका सुरुङमा आइपरे के गर्ने भन्नेबारे सरकारसँग कुनै विकल्प छैन । नेपालका जलविद्युत् आयोजनाका लागि निर्माण गरिने सुरुङमा यस्ता समस्या बेलाबेलामा देखिने गरेको छ । सुरुङभित्र काम गर्ने मजदुरहरूको समयमै उद्धार हुन नसक्दा र अक्सिजनको कमी भई ज्यानै जाने गरेको घटना पनि छन् । २०७१ वैशाख १२ मा कास्कीस्थित माथिल्लो मादीखोला जलविद्युत् आयोजनामा पहिरो खसेर सुरुङमार्गको इन्टेक छेक्दा १६ जना भित्रै फसे, जसमध्ये १३ जनाको १५ घण्टापछि सकुशल उद्धार भयो । एक जनाको शव भोलिपल्ट फेला पर्यो । अन्य दुई जना कामदार बेपत्ता भए । प्रवेशद्वार नजिकै कामदार फसेकाले उनीहरूको उद्धार सम्भव भएको थियो । फसेकाहरूलाई पहिरो खसेकै नजिकबाट सुरुङ खोपेर प्वाल बनाई उद्धार गरिएको थियो । सुरुङ प्रवेशद्वारमा करिब एक सय मिटरमाथिबाट पहिरो खसेको थियो । ०७६ कात्तिक १७ मा बझाङको कालंगागाड जलविद्युत् आयोजनाको सुरुङमा फसेका चार जना कामदारको मृत्यु भएको थियो । ट्याक्टरमा सुरुङभित्र बत्ती र अक्सिजन पुर्याउने ग्यास पाइपको अवस्था बुझ्न गएका मजदुरहरूको अक्सिजनकै कमी भएर ज्यान गएको थियो । सुरुङमा फसेकाहरूको शव २४ घण्टापछि बाहिर निकालिएको थियो । २०७९ माघ १७ मा संखुवासभामा निर्माणाधीन नौ सय मेगावाटको अरुण तेस्रो जलविद्युत् आयोजनाको सुरुङ भत्किँदा एक जनाको मृत्यु भएको थियो । अन्य दुईजना घाइते भएका थिए । सुरुङभित्र काम गर्नेक्रममा सिन्धुपाल्चोकका २० वर्षीय सूर्य गोले तामाङको मृत्यु भएको थियो ।नेपालमा जलविद्युत् आयोजना निर्माणको क्रममा सुरुङभित्र मजदुरहरू फस्दा वा सुरुङ भत्किँदा ज्यानै गएको केही घटना हुन् यी । नेपालका अधिकांशजसो जलविद्युत् आयोजना निर्माणका क्रममा सुरुङ बनाउनु अनिवार्य जस्तै छ । मेलम्ची खानेपानी आयोजनामा पनि सुरुङ निर्माण गरेरै काठमाडौंमा पानी ल्याइएको थियो । तर सुरुङ निर्माणको क्रममा ठूलो जोखिम आइपरे त्यसलाई समाधान गर्न सरकारी निकायसँग कुनै संयन्त्र छैन, प्रविधि छैन । पछिल्लो समय जोखिमको अनुमानै नगरी हचुवाका भरमा सुरुङ निर्माणका लागि अध्ययन गराउने होड चलेको छ । विशेषतः नेताहरूले आआफ्ना जिल्लामा सडकको दूरी घटाउने नाममा सुरुङको अध्ययन र निर्माण गर्न भन्दै बजेट छुट्याउनुपर्ने माग राख्दै आएका छन् । पाँच वर्षयता राजनीतिक दबाबमा नयाँनयाँ ठाउँमा अध्ययन गर्ने भन्दै प्रत्येक बजेटमा नाम थपेर सुरुङको संख्या मात्र २७ पुर्याइएको छ । निर्माण भने दुईवटाको मात्र अघि बढाइएको छ । नागढुंगासिस्नेखोला र पाल्पाको सिद्धबाबा सुरुङको निर्माण जारी छ । समयभित्रै निर्माण सक्ने भन्दै अघि बढाइएको नागढुंगासिस्नेखोला सुरुङको काम अझै सकिएको छैन । मुख्य सुरुङ २६८८ किमिमध्ये २ सय मिटर खन्न बाँकी छ । गत साउन २२ मा आपत्कालीन उद्धार सुरुङको ब्रेक थ्रु भएको थियो । २५५७ किमि दूरी रहेको उक्त आपत्कालीन सुरुङको ब्रेक थ्रु भएसँगै अहिले फिनिसिङको काम भइरहेको छ । यो सुरुङमा यातायात चल्न भने अझै एक वर्ष लाग्नेछ । यातायात सञ्चालनकै लागि भनेर निर्माण गरिएको यो पहिलो सुरुङ हो ।अर्को ठेक्का सम्झौता भएको सिद्धबाबा सुरुङमा पोर्टल (प्रवेशद्वार) बनाएर काम अघि बढाइएको छ । यसको डिजाइनको काम थालेको एक वर्षभन्दा बढी भयो । डिजाइनका लागि ठेक्का सम्झौताअनुसार ९ महिना समय दिइएको हो । तर निर्माण सम्पन्न गर्नुपर्ने समय भने ठेक्का सम्झौता भएको मितिबाट ५ वर्ष रहेको छ । यो इन्जिनियरिङ प्रोक्योरमेन्ट एन्ड कन्स्ट्रक्सन (ईपीसी) मोडलअन्तर्गत ठेक्का भएकाले यसको डिजाइनको काम ठेक्का लिने कम्पनीले नै गरेको हो । यसको ठेक्का चाइना स्टेट कन्स्ट्रक्सन इन्जिनियरिङ कर्पोरेसनले लिएको छ । ११ किमि लम्बाइ रहेको सुरुङमार्गको ठेक्का रकम ७ अर्ब ३४ करोड २१ लाख रुपैयाँ छ । त्यस्तै ३ सय मिटर आपत्कालीन सुरुङ निर्माण गरिनेछ । अन्य सुरुङ अध्ययनका क्रममा छन् । धरानलेउती सुरुङमार्गको अध्ययन गर्न भन्दै सरकारले तीन आर्थिक वर्षदेखि बजेटमा राख्दै आएको छ । यसको सम्भाव्यता अध्ययनबाहेक केही काम भएको छैन ।काठमाडौंको टोखादेखि नुवाकोटको छहरे जोड्ने टोखाछहरे सुरुङमार्गलाई चालु आर्थिक वर्षको बजेटमा राखिए पनि काममा प्रगति छैन । निर्माणका लागि पहिले विस्तृत परियोजना प्रतिवेदन (डीपीआर) तयार गर्नुपर्छ । हालसम्म प्रारम्भिक अध्ययनबाहेक केही काम भएको छैन । तर अर्थमन्त्री प्रकाशशरण महतले यही वर्ष निर्माण थाल्ने भन्दै १ अर्ब २५ करोड रुपैयाँ बजेटमा छुट्याएका छन् । उनकै दबाबमा सुरुङ निर्माणको काम अघि बढाउन लागिएको हो ।मन्त्रिपरिषद्ले ०८० साउन ३० मा डीपीआर संशोधन गर्न स्वीकृति दिएसँगै काठमाडौंतराई मधेश द्रुतमार्ग (फास्ट ट्र्याक) को ललितपुर खोकनादेखि बाराको निजगढसम्मको दूरी ७०९७७ किमि कायम भएको छ । डीपीआर संशोधनपछि कुल दूरीमा १५२३ किमि घटेको हो । डीपीआर संशोधन गरेर ३ सुरुङबाट ६ वटा बनाइएको छ । उक्त मार्गको महादेवटारमा ३३५५ किमि, धेद्रेमा १६३० र लेनडाँडामा १४३० किमिका ३ वटा सुरुङ निर्माणाधीन छन् । डीपीआर संशोधनपछि थपिएका सुरुङ निर्माण गर्ने स्थानमा देवीचौर १, सिसौटार ०३९ र चन्द्राम भीर २२५ किमि छन् । यी सुरुङ फास्ट ट्र्याक निर्माणभित्र पर्ने हुन् ।सुरक्षा अपनाएर काम नगर्दा सुरुङ निर्माणको क्रममा ठूलो दुर्घटना हुने गरेको सडक विभागअन्तर्गत गुणस्तर, अनुसन्धान तथा विकास केन्द्रका प्रमुख नरेशमान शाक्यले बताए । सुरुङ खनिसकेपछि माथिको जमिनका कारण माटो तल झर्छ । एक महिनासम्म माटो झर्छ झर्दैन भनेर हेर्नुपर्छ, उनले भने, यदी यो अवधिभित्र समस्या भए त्यसको समाधानको उपाय निकाल्नुपर्छ । समस्या भइरहे सुरक्षाका विधिहरू अपनाएर मात्र काम अघि बढाइने उनको भनाइ छ । निर्माणाधीन नागढुंगासिस्नेखोला सुरुङमा समस्या छैन, उनले भने, जलविद्युत् आयोजनामा निर्माण गरिने सुरुङमा बेलाबेला समस्या देखिने गरेको छ, जहाँ पछि व्यक्तिले सुरुङ प्रयोग गर्न नपर्ने भएकाले सडक सुरुङको जस्तो सुरक्षा अपनाइँदैन । निर्माणका क्रममा आइपर्न सक्ने समस्या र दुर्घटनाको जोखिम पहिल्यै पहिल्याएर काम गर्दा ठूलो दुर्घटनाबाट जोगिन सकिने उनको सुझाव छ । निर्माणका क्रममा सुरक्षा अपनाएर गुणस्तरलाई ख्याल गर्दै काम गर्नुपर्छ, उनले भने, तर ठूलै दुर्घटना भए तुरुन्त उद्धार गर्ने उच्च प्रविधिका आपत्कालीन उद्धार गर्ने मेसिन हामीसँग छैन, त्यसैले भत्किन नदिने गरी काम गर्नुपर्छ । नागढुंगासिस्नेखोला सुरुङ जापानिज कम्पनी हाज्मा एन्डो कर्पोरेसनले निर्माण गरिरहेको छ । जापानकै मापदण्डअनुसार सुरक्षा अपनाएर यो सुरुङमा काम भइरहेको पूर्वसचिव अर्जुनजंग थापाले बताए । यो सुरुङमा आवश्यक सबै सुरक्षा अपनाएर काम गरिएको छ, सडक विभागको महानिर्देशकका रूपमा समेत काम गरिसकेका थापाले भने, तर चिनियाँहरूले ठेक्का लिएको काठमाडौंतराईमधेश द्रुतमार्ग (फास्ट ट्र्याक) को सुरुङ निर्माणमा केही जोखिम छ । सुरुङ खन्न ड्रिल गर्ने जम्बो मेसिन चाहिन्छ । त्यो मेसिन नल्याई सामान्य मेसिनले काम गरेको पाइएकाले त्यो सुरक्षित नहुने उनको भनाइ छ । अनुगमनका क्रममा प्रश्न उठाएपछि थप मेसिन मगाएर काम गरेको पाइएको छ, उनले भने, नागढुंगामा जापानिजहरूले जम्बो मेसिन नै ल्याएर काम गरेका छन् । जम्बो मेसिनले टाढै बसेर ड्रिल गर्न मिल्छ, जसले काम गर्न सुरक्षित हुन्छ । यो मेसिनबाट ५७ मिटर पर बसेर ड्रिल गर्न मिल्ने उनले बताए । चिनियाँहरूले निर्माणको जिम्मा लिएका सुरुङमा दुर्घटना त भएको छैन, अहिलेसम्म भगवान् भरोसामै काम भएको छ, उनले भने, यस्तै अवस्था रहे र आवश्यक सुरक्षित मेसिन प्रयोग नगरे भोलि ठूलै दुर्घटना नहोला भन्न सकिँदैन । राम्रोसँग अध्ययन नगरी सुरुङ निर्माण गर्दा दुर्घटनाको जोखिम बढी हुने गरेको स्वतन्त्र ऊर्जा उत्पादकहरूको संस्था नेपाल (इप्पान) का महासचिव बलराम खतिवडाले बताए । जलविद्युत् आयोजना निर्माणका क्रममा केही दुर्घटना भए, ती आयोजनामा सुरुङ निर्माणका क्रममा दुर्घटनाका जोखिमहरू बढी आउने गरेका छन्, उनले भने, यस्तो अवस्थामा जहाँ सुरुङ बनाइँदै छ, त्यहाँको भौगर्भिक अध्ययन राम्रोसँग गरेर सुरक्षाका सबै उपायहरू अपनाएर काम गर्नुको विकल्प छैन ।"
रास्वपाको राजनीतिक मार्ग : बहुलवादी लोकतान्त्रिक,"(काठमाडौं)प्रतिनिधिसभा चुनावमा पहिलो पटक भाग लिँदै चौथो ठूलो दल बनेको राष्ट्रिय स्वतन्त्र पार्टीले गठनको साढे एक वर्षपछि आफ्नो राजनीतिक तथा वैचारिक धारा स्पष्ट पारेको छ । रास्वपाले राजतन्त्र फालेर आएको राजनीतिक परिवर्तनलाई अंगीकार गर्दै आगामी दिनमा व्यवस्था सुदृढ गर्ने भन्दै राजनीतिक धार तय गरेको हो । महोत्तरीको जलेश्वरमा तीन दिनसम्म केन्द्रीय समिति र संसदीय दलको संयुक्त बैठकमा मन्थन गर्दै रास्वपाले बहुलवादी लोकतान्त्रिक मार्ग पारित गरेको हो । पार्टीको मूल दस्ताबेजको प्रस्तावनामा लोकतान्त्रिक गणतन्त्रात्मक शासन प्रणालीमार्फत नै समावेशी समाज निर्माण गर्ने ध्येयका साथ अघि बढ्ने पनि स्पष्ट पारेको छ । रास्वपा सबै नेपालीको समतामूलक उन्नतिप्रति कटिबद्ध, सामाजिक न्यायसहितको उदार अर्थतन्त्रमा विश्वास गर्ने बहुलवादी लोकतान्त्रिक पार्टी हो, प्रस्तावनामा उल्लेख छ, यसको ध्येय वैयक्तिक स्वतन्त्रता र मौलिक हकको प्रत्याभूतिपूर्वक पूर्ण लोकतान्त्रिक गणतन्त्रात्मक शासन प्रणालीभित्र विधिमा आधारित जवाफदेहीपूर्ण असल शासनमार्फत समन्यायिक समावेशी समाज निर्माण गर्नु हो ।संविधानले लोकतान्त्रिक मूल्य र मान्यतामा आधारित समाजवादप्रति प्रतिबद्ध रही समृद्ध राष्ट्र निर्माण गर्ने कुरालाई पनि रास्वपाले अनुसरण गरेको छ । शान्तिपूर्ण मार्गबाट नै समाजवादका प्रधान लक्ष्यहरू संविधानमा निर्दिष्ट गरी तदनुकूल राष्ट्रिय नीति तथा कार्यक्रमका आधारमा राज्य सञ्चालनको अठोटलाई संवैधानिक समाजवादका रूपमा व्याख्या गर्दै, प्रस्तावनामा उल्लेख छ, अप्रिय ऐतिहासिक विरासतका रूपमा विद्यमान लैंगिक, जातीय, वर्गीय, क्षेत्रीयलगायत सबै प्रकारका संरचनात्मक विभेदहरूविरुद्ध निर्णायक सम्बोधन गर्न अवसरहरूको न्यायिक वितरण, पहुँच र उपयोगमा जोड दिइनेछ । जलेश्वर बैठकबाट सहप्रवक्ताको जिम्मेवारी पाएका सांसद मनीष झाले अहिलेको लोकतान्त्रिक गणतन्त्रात्मक व्यवस्था मान्ने नीति पार्टीले लिएको बताए । हामीले बहुलवाद, लोकतन्त्र र कानुनको शासन रहेको अहिलेको लोकतान्त्रिक गणतन्त्रात्मक व्यवस्थालाई मान्ने नीति लिएका हौं । यो व्यवस्थाभित्रै फरक र सुधारिएको अभ्यास गर्ने लक्ष्यमा अगाडि बढेका छौं, उनले भने । रास्वपाले प्रादेशिक संरचनामा सुधार ल्याउन चाहेको झाले बताए । जुन उद्देश्यका साथ प्रादेशिक संरचनाको व्यवस्था संविधानमा गरिएको हो, त्यसअनुसार कार्यान्वयनमा नगएकाले प्रश्न उठेको कुरालाई रास्वपाले ध्यानमा राखेको छ । प्रादेशिक संरचनामा सुधार ल्याउने हो । अहिले दोस्रो र तेस्रो तहका नेताको व्यवस्थापनको ठाउँ मात्रै भएको छ । यसलाई उत्पादनमूलक बनाउनुपर्छ, उनले भने, यसका लागि भूमिका, जिम्मेवारी फैलाउने र संरचना चुस्त बनाउने, कार्य प्रणाली परिवर्तन गर्नुपर्छ । रास्वपाले आफूलाई सबैको अस्तित्व स्वीकार गर्दै अगाडि बढ्ने राजनीतिक दल बनाउन खोजेको छ । दस्ताबेजको प्रस्तावनामा नेपालको धार्मिकसांस्कृतिक विविधतादेखि भूराजनीति हुँदै विदेशमा रहेका नेपालीलाई समेट्ने कोसिस गरेको झाले बताए । नेपालको इतिहास, सनातन सभ्यता, धार्मिकसांस्कृतिक विविधतामा आधारित सहअस्तित्व र पारस्परिक सम्मान, विश्वभर फैलिएका नेपालीहरूको सामूहिक सामर्थ्य र एसियाको उदाउँदो भूराजनीतिक महत्त्वलाई आत्मसात् गर्दै, प्रस्तावनामा प्रतिबद्धता गरिएको छ, नेपालको स्वतन्त्रता, सार्वभौमिकता, भौगोलिक अखण्डता, राष्ट्रिय एकता, स्वाधीनता र स्वाभिमानलाई सदा अक्षुण्ण राख्नु नै राष्ट्रिय स्वतन्त्र पार्टीको अभीष्ट रहनेछ । यसरी सबै धर्मलाई स्वीकार गर्ने र धर्मलाई राजनीतिबाट टाढै राख्ने नीति रास्वपाको हुने पनि झाले बताए । प्राध्यापक कृष्ण पोखरेल संविधानप्रति प्रतिबद्ध रहेको सन्देश रास्वपाले दस्ताबेजको प्रस्तावनामार्फत दिएको बताउँछन् । रास्वपाप्रति विचार नभएको प्रियतावादी (पपुलिस्ट) पार्टी भनेर प्रश्न तेर्सिएका थिए, त्यसलाई चिर्न खोजेको पाएँ, उनले भने, रास्वपाले स्पष्ट रूपमा बहुलवादी लोकतान्त्रिक धार समात्दै अहिलेको संविधानप्रति प्रतिबद्ध रही यसले स्थापित गरेका कुरालाई अगाडि बढाउन खोजेको छ । पछिल्लो समय राजतन्त्र पुनःस्थापना, हिन्दु राष्ट्र र संघीयता खारेजीका कुरा उठिरहेको सन्दर्भमा रास्वपाले आफू त्यस्ता कुराका पछाडि नलाग्ने देखाएको पोखरेलको भनाइ छ । अहिले परिवर्तनका पक्षधरको विरुद्धमा आवाज आउन खोजिरहेका बेला ऊ त्यो खालको प्रतिगमनकारी धारतिर छैन भन्ने सन्देश यही समयमा आउनुले विशेष अर्थ राख्छ, पोखरेलले भने । पार्टीको उपसभापतिमा स्वर्णिम वाग्ले र कोषाध्यक्षमा लिमा अधिकारीलाई जिम्मेवारी दिएको कुराले पनि अर्थ राख्ने उनले बताए । कांग्रेस पृष्ठभूमिका वाग्ले र कम्युनिस्ट पृष्ठभूमिकी अधिकारीलाई जिम्मेवारी दिएर परिवर्तनलाई आत्मसात् गर्छ भन्ने सन्देश रास्वपाले दिएको छ, उनले भने । वाग्ले गत वैशाखको उपनिर्वाचनभन्दा केही अघि मात्रै रास्वपामा गएका हुन् भने अधिकारी पूर्वअर्थमन्त्री तथा एमालेका वरिष्ठ नेता भरतमोहनकी छोरी हुन् । लोककल्याणकारी राज्यको सुनिश्चितताका लागि सार्वजनिक, निजी र सामुदायिक स्रोतसाधनको दिगो परिचालन गर्नुपर्ने उल्लेख गर्दै रास्वपाले कस्तो आर्थिक नीति अँगाल्छ भन्ने प्रश्नको जवाफ पनि दिएको छ । उद्यममैत्री, लगानी अनुकूल प्रतिस्पर्धात्मक सामाजिक बजार अर्थतन्त्रको उन्नयनका लागि स्वच्छ र सुदृढ नियमनकारी संरचना बनाई राष्ट्रिय आय र रोजगार विस्तार, श्रमप्रति समर्पित, सामाजिक पुँजीको अभिवृद्धि को नीति लिने रास्वपाले उल्लेख गरेको छ, प्रस्तावनामा भनिएको छ ।"
उपसभापतिमा वाग्ले,"रास्वपाले पदाधिकारी र केन्द्रीय सदस्य मनोनीत गरेको छ । उपसभापतिको जिम्मेवारी भने स्वर्णिम वाग्लेलाई दिइएको छ । उनी गत वैशाखमा भएको उपनिर्वाचनमा कांग्रेस परित्याग गरी रास्वपाको टिकटमा तनहुँबाट प्रतिनिधिसभा सदस्य निर्वाचित भएका थिए । लिमा अधिकारी कोषाध्यक्ष चयन भएकी छन् । उनी केही समय एकीकृत समाजवादीमा आबद्ध भएकी थिइन् । सहमहामन्त्रीमा सुमना श्रेष्ठ र विपिन आचार्य मनोनीत भएका छन् । श्रेष्ठ समानुपातिक सांसद हुन्, सहकोषाध्यक्षमा दीपक बोहरा र वसुमाया तामाङलाई जिम्मेवारी दिइएको छ । पार्टी प्रवक्ताको जिम्मेवारी महामन्त्री मुकुल ढकाललाई नै दिएर सहप्रवक्तामा सांसद मनीष झा, प्रतिभा रावल र रमेश प्रसाईंलाई ल्याइएको छ । रास्वपाका सबै सांसद अब केन्द्रीय सदस्य भएका छन् । यसअघि १४ सांसद केन्द्रीय सदस्य थिएनन् । महोत्तरीको जलेश्वरमा मंसिर ११ देखि १३ सम्म चलेको केन्द्रीय समिति र संसदीय दलको संयुक्त बैठकमा केन्द्रीय समितिमा नरहेका सांसदलाई जिम्मेवारी दिने निर्णय भएको हो । संसदीय दलका उपनेता विराजभक्त श्रेष्ठ, प्रमुख सचेतक सन्तोष परियार, सचेतक निशा डाँगीलाई केन्द्रीय समिति सदस्य मनोनयन गरिएको हो । त्यस्तै, सांसदहरू स्वर्णिम वाग्ले, मनीष झा, शिशिर खनाल, लक्ष्मी तिवारी, चन्दा कार्की, असीम शाह, अशोककुमार चौधरी, विनिता कठायत, शिव नेपाली, शिशिर खनाल, हरि ढकाल, डा तोसिमा कार्कीलाई केन्द्रीय समिति सदस्यमा चयन गरिएको हो । रास्वपाका २१ संघीय सांसद छन् । त्यस्तै, बैंकर अनिलकेशरी शाह, पुकार बम, नन्दन यादव, राजन गौतम र कामिनी चौधरीलाई पनि केन्द्रीय सदस्य बनाइएको छ । रास्वपाले २१ सदस्यीय सचिवालय पनि गठन गर्ने निर्णय लिएको छ । सचिवालयमा हाल पदाधिकारीसँगै संसदीय दलका उपनेता विराजभक्त श्रेष्ठ र प्रमुख सचेतक सन्तोष परियारलाई चयन गरिएको छ । बाँकी सदस्यहरू पछि थपिने रास्वपाले जनाएको छ ।"
फेवाको मापदण्ड लागू गर्न मुख्यमन्त्री नेतृत्वको समिति,"(पोखरा) फेवाताल संरक्षणका लागि सर्वोच्च अदालतको फैसला कार्यान्वयन गर्न गण्डकी प्रदेशका मुख्यमन्त्री सुरेन्द्रराज पाण्डेको संयोजकत्वमा सहजीकरण समिति गठन भएको छ । प्रदेश सुरक्षा समितिको बुधबारको बैठकले ११ सदस्यीय समिति गठन गरेको हो । असार ४ को फैसलाको पूर्णपाठमा सर्वोच्चले तालको किनारबाट ६५ मिटरको मापदण्ड ६ महिनाभित्र लागू गर्न आदेश दिएको छ । ६५ मिटर लागू गर्दा ०३२३३ सालको नापीअघि दर्ता भएका जग्गाको मात्रै मुआब्जा दिनुपर्ने पूर्ण पाठमा छ ।सहजीकरण समितिको सदस्यमा पोखरा महानगरपालिकाका प्रमुख धनराज आचार्य, गण्डकी प्रदेशकी प्रमुख सचिव लक्ष्मीकुमारी बस्नेत, नेपाली सेना पश्चिम पृतनाका पृतनापति दीपककुमार बानियाँ, प्रदेश महान्यायाधिवक्ता चिरञ्जीवी शर्मा, कास्कीका प्रमुख जिल्ला अधिकारी बासुदेव घिमिरे, महानगरपालिकाका प्रमुख प्रशासकीय अधिकृत श्यामकृष्ण थापा, गण्डकी प्रदेश प्रहरी प्रमुख डीआईजी बुद्धिराज गुरुङ, सशस्त्र प्रहरी मुक्तिनाथ बाहिनीपति डीआईजी कालीदास धौवजी, राष्ट्रिय अनुसन्धान निर्देशक कृष्ण खनाल, प्रदेश ताल प्राधिकरणकी कार्यकारिणी निर्देशक कल्पना देवकोटा छन् । समितिको सदस्यसचिवमा पोखरा महानगरका प्रमुख प्रशासकीय अधिकृत थापा तोकिएका छन् । फेवाताल संरक्षणका लागि सर्वोच्चको फैसला कार्यान्वयन गर्न गठित सहजीकरण समितिको बैठक सञ्चालन, निर्णय कार्यान्वयन एवं कार्य व्यवस्थित गर्न आफ्नो कार्यविधि आफैं निर्माण गर्न सक्नेछ, प्रमुख आचार्यले भने, आवश्यकता बमोजिमका उपसमितिहरू आफैं गठन गर्न सक्नेछ । सर्वोच्चको फैसलापछि फेवातालमा विसं २०३२३३ सालको नापीपछि व्यक्तिको नाममा दर्ता भएका जग्गाको स्रेस्ता खारेज गरी तालको नाममा ल्याउन बाटो खुलेको थियो । सर्वोच्चको असार ४ को फैसलाले दूषित दर्ता गरिएको जग्गाको दर्ता स्वतः खारेजी हुने व्याख्या गरेको हो । फेवातालको वरिपरि वर्षायामको उच्चतम पानीको किनाराबाट ६५ मिटरसम्मको क्षेत्रमा रहेका घर, भवन, व्यापारव्यवसाय, होटल, रेस्टुँरा, रिसोर्ट आदि तथा अन्य सबै खाले व्यक्तिगत, सरकारी वा सार्वजनिक भौतिक संरचना ६ महिनाभित्र अनिवार्य रूपमा हटाई खाली गर्न र उक्त ६५ मिटरको मध्यवर्ती क्षेत्रलाई पूर्ण रूपले हरियाली क्षेत्र घोषित गरी कायम गर्नुपर्ने पूर्ण पाठमा भनिएको छ । फेवातालको २०१८ देखि २०३१ सालसम्म कायम रहेको जग्गाको मुआब्जासम्बन्धी विवादसमेत रहेको नदेखिएको र भएको भए पनि उतिबेलै टुंगिएको मानिनुपर्ने भएकाले तालको जग्गा र त्यसको डिल सरकारी जग्गा भएको व्याख्या गरिएको छ । पूर्ण पाठमा भनिएको छ, मालपोत ऐन २०३४ ले सरकारी र सार्वजनिक जग्गा दर्ता वा आवाद गर्न नहुने र आवाद गरेमा स्वतः बदर हुने व्यवस्था गरेको हुँदा त्यसविपरीत तयार भएका दर्ता स्रेस्ता उत्प्रेषणको आदेशले बदर हुने ठहर्छ । २०१८ देखिको तालको जग्गा, ऐलानी, पर्ती वा अन्य प्रकारका सार्वजनिक जग्गाबाहेक २०३२३३ सालतिरको नापीभन्दा पहिलेदेखिको साविक दर्ता, स्रेस्ता, तिरो, निरन्तर भोगका रहेकाको हकमा भने फेवातालको वर्षायामको उच्चतम पानीको विन्दुको किनाराबाट ६५ मिटरको कानुनबमोजिम मुआब्जा दिनुपर्ने पूर्णपाठमा व्याख्या गरिएको छ । पोखराका तत्कालीन प्रमुख मानबहादुर जीसीको पालामा २०७८ चैत १६ को ५५ औं कार्यपालिका बैठकले फेवातालको मापदण्ड ३० मिटर बनाउने निर्णय गरेको थियो । बैठकले रूपा र बेगनास तालको ५५५५ मिटर, खास्टे, दिपाङ, मैदी, न्युरेनी गुँदे, कमल पोखरी तालको मापदण्ड २०२० मिटर तोकेको थियो ।"
काठमाडौं महानगरभित्र सुर्तीजन्य वस्तु निषेध,"(काठमाडौं)ललितपुर महानगरपालिकाले २०७८ फागुन २० मा पाटन दरबार परिसर, पुल्चोक गाःहिटी (महानगरपालिका भवन अगाडिको पार्क) र जावलाखेललाई धूमपान निषेधित क्षेत्र घोषणा गरेको थियो । लगत्तै २०७९ भदौ ३० मा काठमाडौं महानगरले सार्वजनिक स्थलमा धूमपान तथा सुर्ती सेवन गर्न निषेध गर्यो । यो निर्णय कार्यान्वयन नहुँदै काठमाडौं महानगरले फेरि मंसिर २७ देखि आफ्नो भौगोलिक क्षेत्रभित्र प्लास्टिकमा प्याक गरिएका सुर्तीजन्य पदार्थको बिक्री, भण्डारण तथा प्रयोगलाई पूर्ण निषेध गर्ने निर्णय लिएको छ । महानगरको स्वास्थ्य विभागले मंगलबार १५ दिनको अवधि दिएर सूचना जारी गरेको हो । चुरोट, बिँडी, सिगार, तमाखु, सुल्फा, कक्कड, प्लास्टिकमा प्याक गरिएका कच्चा सुर्ती, खैनी, गुट्खा, पानपराग वा यस्तै प्रकृतिका मुखमा राखेर रस लिने सुर्तीजन्य पदार्थको भण्डारण, बिक्री र प्रयोगमा रोक लगाउने उल्लेख गर्दै सूचनामा कसैले बिक्री गरेको देखे नगर प्रहरीले सामान जफत गर्ने भनिएको छ । यसअघि सूचना जारी गर्दा महानगरको आफ्नै कानुन नभएकाले अहिले आफ्नै कानुन आएकाले मंसिर २७ देखि बजारमा नगर प्रहरीले अनुगमन गर्ने स्वास्थ्य विभाग प्रमुख रामप्रसाद पौडेलले बताए । खैनी, गुट्खा बिक्री गर्ने र सार्वजनिक स्थलको २ सय मिटर वरपर चुरोट सेवन गर्नेलाई नगर प्रहरीले पक्राउ गर्नेछ, उनले भने । खाद्यान्न पसल, पान पसललगायत कुनै पनि पसलमा चुरोट, खैनी, गुट्खालगायत वस्तु बिक्री गर्न नपाइने उनको भनाइ छ । होटल, रेस्टुरेन्टको हकमा भने स्मोकिङ जोन छुट्याइनुपर्ने र त्यसबाहेक अन्यत्र बिक्रीवितरण तथा प्रयोग गर्न नपाइने उनले जानकारी दिए । महानगरले २९ औं महानगर दिवसको सन्दर्भ पारेर जनस्वास्थ्य र वातावरणमा हानि पुर्याउने सुर्तीजन्य वस्तुको भण्डारण, बिक्री र प्रयोगमा रोक लगाउने निर्णय गरेको विभाग प्रमुख पौडेलले बताए । महानगरपालिकाले २०८० सालमा जारी गरेको जनस्वास्थ्य ऐनमा यससम्बन्धी व्यवस्था छ । उक्त ऐनको दफा ४२ अनुसार सुर्ती तथा मदिराजन्य पदार्थ बिक्रीवितरणमा रोक लगाउन सक्ने, निषेध गर्न सक्ने उल्लेख छ, उनले भने, सुर्तीजन्य वस्तुको प्रयोगले व्यक्तिको स्वास्थ्यमा परिरहेको नकारात्मक असर रोक्न ऐनको व्यवस्थालाई कडाइका साथ कार्यान्वयन गर्न लागिएको हो । ऐनले सार्वजनिक स्थलहरूको चार किल्ला तोकेर त्यस वरपर सुर्तीजन्य र जंक फुड बिक्रीवितरण गर्न निषेध गर्न सक्ने व्यवस्था गरेको छ ।सरकारले २०६८ सालमा नै सुर्तीजन्य पदार्थ (नियन्त्रण र नियमन गर्ने) ऐन र नियमावली ल्याइसकेको छ । उक्त ऐनअनुसार सार्वजनिकस्थलको एक सय मिटर दूरी वरपर चुरोट, बिँडी, तमाखु, सुल्फा, कक्कड, खैनी, गुट्खाको प्रयोग र बिक्रीवितरणमा रोक लगाएको छ । ऐनको उपदफा ४ मा कसैले पनि फुटकर रूपमा चुरोट, बिँडी वा सिगारको खिल्ली बिक्रीवितरण गर्न नपाउने, उल्लेख छ । तर, अस्पतालका गेट, पार्कलगायत सार्वजनिक स्थानमै चुरोटलगायत सुर्तीजन्य पदार्थ बेच्न राखिएका हुन्छन् । फुटकर रूपमै चुरोट खरिदबिक्री भइरहँदा सम्बन्धित निकाय मूकदर्शक बनेका छन् । ऐन, नियमावली मात्र होइन, सरकारले सुर्तीजन्य पदार्थ नियन्त्रण तथा नियमन निर्देशिका, २०७१ समेत जारी गरिसकेको छ । ऐन, नियमावली र निर्देशिकासमेत जारी भइसकेको अवस्थामा यसको कार्यान्वयन हुन सकेको छैन । उक्त ऐनले कानुनबमोजिम १८ वर्षभन्दा मुनिका बालबालिका र गर्भवती महिलालाई सुर्तीजन्य पदार्थ बेच्न नपाइनेजस्ता प्रावधान छन् । तर, यी प्रावधानहरू पनि कागजमै सीमित छन् । सुर्तीजन्य पदार्थको बजार अनुगमन र नियन्त्रण गर्न २०७४ माघ १० गते मन्त्रिपरिषद् बैठकले सहायक प्रमुख जिल्ला अधिकारी र प्रत्येक स्थानीय तहको प्रशासकीय प्रमुखलाई जिम्मेवारी तोकेको थियो । नेपालमा कुल २८९ प्रतिशत मानिसहरूले सुर्तीजन्य पदार्थको सेवन गर्ने ननकम्युनिकेबल डिजिज रिस्क फ्याक्टर ः स्टेप सर्भे२०१९ को रिपोर्टले देखाएको छ । तीमध्ये ४८३ प्रतिशत पकोप२८ मा नेपालले हिमालय क्षेत्रमा असरको विषय उठाउनेुरुष छन् भने ११६ प्रतिशत महिला रहेको रिपोर्टमा उल्लेख छ । नेपालमा वर्षमा करिब २७ हजारभन्दा बढी मानिसको मृत्यु सुर्तीजन्य पदार्थ सेवनका कारण हुने गरेको पनि उक्त रिपोर्टले जनाएको छ, जुन कुल मृत्युको १५ प्रतिशत हो । आर्थिक ऐन २०८० अनुसार स्वास्थ्य जोखिम करका रूपमा सरकारले विदेशबाट पैठारी हुने र स्वदेशमा उत्पादित बिँडीमा प्रतिखिल्ली ३० पैसा, चुरोट र सिगारमा प्रतिखिल्ली ६० पैसा र तयारी सुर्ती, खैनी, गुट्खा, पान मसलामा प्रतिकिलो ६० रुपैयाँका दरले कर संकलन गर्छ । विश्व स्वास्थ्य संगठनले खुद्रामा बेचबिखन हुने सुर्तीजन्य पदार्थमा ७० प्रतिशत कर लगाउनुपर्ने सुझाव दिँदै आएको छ । नेपालमा अहिले ४१ प्रतिशतको हाराहारीमा कर लगाइएको छ । सन् २००३ को डिसेम्बरमा नेपालले विश्व स्वास्थ्य संगठनको सुर्ती नियन्त्रण महासन्धि (डब्लूएचओ फ्रेमवर्क कन्भेन्सन अन टोबाको कन्ट्रोलडब्लूएचओएफसीटीसी) मा हस्ताक्षर गरिसकेको छ । यो महासन्धिलाई संसद्ले २०६४ कात्तिक २१ मा अनुमोदनसमेत गरिसकेको छ । हाल नेपालमा सुर्तीजन्य उत्पादनको प्याकेटमा ९० प्रतिशत चेतावनीमूलक चित्रात्मक सन्देश राख्नुपर्ने प्रावधान २०७२ जेठ १ देखि लागू गरिएको छ । यसबापत नेपालले ग्लोबल अवार्ड पनि पाएको थियो । सरकारले सुर्तीजन्य पदार्थ बिक्रीवितरण गर्नका निमित्त २०७३ चैत २ देखि पसलहरूले इजाजत लिनुपर्ने व्यवस्था पनि गरेको छ । सुर्तीजन्य पदार्थ नियन्त्रण गर्ने नियम एकातिर छ । अर्कोतिर यस वर्षको ४ महिनामै १ अर्ब ८३ करोड ६४ लाख ६६ हजार रुपैयाँ बराबरको तयारी चुरोट, सुर्ती तथा त्यसका लागि आवश्यक कच्चा पदार्थ आयात गरिएको भन्सार विभागको तथ्यांक छ । गत आर्थिक वर्ष ३ अर्ब ५५ करोड ८३ लाख ४२ हजार रुपैयाँ बराबरको तयारी चुरोट, सुर्ती तथा त्यसको कच्चा पदार्थ आयात गरिएको छ । अनुसन्धान विशेषज्ञ डा जयकुमार गुरुङका अनुसार नेपालमा करिब ५० लाखभन्दा बढी व्यक्तिले धूमपान गर्छन् । अहिलेको अवस्थालाई नियन्त्रण नगर्ने हो भने अबको २७ वर्षपछि अर्थात् सन् २०५० सम्ममा हरेक वर्ष करिब ५२ हजार नेपालीको मृत्यु सुर्तीजन्य वस्तुको प्रयोगका कारण हुनेछ ।"
कोप२८ मा नेपालले हिमालय क्षेत्रमा असरको विषय उठाउने,"काठमाडौं (कास) जलवायु परिवर्तनसम्बन्धी संयुक्त राष्ट्रसंघीय फ्रेमवर्क कन्भेन्सनका पक्षराष्ट्रहरूको सम्मेलनको २८ औं संस्करण (कोप२८) मा नेपालले जलवायु परिवर्तनका कारण हिमालय क्षेत्रमा परेको असरबारे आवाज उठाउने भएको छ । संयुक्त अरब इमिरेट्स (यूएई) को दुबईमा आज सुरु हुने सम्मेलनमा नेपाली प्रतिनिधिमण्डलको नेतृत्व प्रधानमन्त्री पुष्पकमल दाहालले गरेका छन् । परराष्ट्र मन्त्रालयका अनुसार सम्मेलनको उच्चस्तरीय सत्रमा प्रधानमन्त्री दाहालले कल अफ द माउन्टेन ः हु सेभ्स अस फ्रम द क्लाइमेट क्राइसिस ? (हिमालयको आह्वान ः हामीलाई जलवायु संकटबाट कसले बचाउँछ ?) भन्ने विषयमा सम्बोधन गर्नेछन् । उनले कोपको एजेन्डामा जलवायु परिवर्तन तथा हिमालयको वार्ता प्रक्रियामाथि नेपालको आवाज प्रस्तुत गर्नेछन् । प्रधानमन्त्री दाहालले कोपका दौरान नेपालले जलवायु संकटबाट बेहोरेको हानिनोक्सानी कोषबारे पनि कुरा उठाउने बताइसकेका छन् । प्रधानमन्त्री दाहाल नेतृत्वको प्रतिनिधिमण्डलमा छोरी गंगा दाहाल, वन तथा वातावरणमन्त्री वीरेन्द्रप्रसाद महतो र नेपाल सरकारका अन्य वरिष्ठ अधिकारी सहभागी छन् । दाहालले कोप२८ मा उच्चस्तरीय सत्रको अवसरमा सम्मेलनमा सहभागी विभिन्न मुलुकका राष्ट्रप्रमुखसरकार प्रमुखसँग द्विपक्षीय भेटवार्ता गर्ने कार्यक्रम रहेको छ । साथै, भारतका प्रधानमन्त्री नरेन्द्र मोदीसँग साइडलाइनमा भेट्ने गरी परराष्ट्र मन्त्रालयले गृहकार्य गरेको छ । उक्त भेटवार्ताको गृहकार्य भए पनि टुंगो भने लागिसकेको छ, परराष्ट्र स्रोतले भन्यो । दाहालले अबुधाबीस्थित नेपाली दूतावासको भ्रमणका साथै नेपाली समुदायसँग अन्तर्क्रिया र नेपालयूएई व्यापार शिखर सम्मेलनलाई सम्बोधन गर्ने कार्यक्रम रहेको छ । उनी आइतबार स्वदेश फर्कने कार्यक्रम छ । कोप२८ चार प्रमुख मुद्दामा केन्द्रित हुने जनाइएको छ । खनिज इन्धन प्रयोगको प्रवृत्ति हटाउने उपाय, जलवायु वित्त व्यवस्थाको रूपान्तरण, जलवायु कार्यमा मानिसहरू र प्रकृतिको भूमिका र सम्मेलनमा महिला, आदिवासी जनजाति, स्थानीय समुदाय, युवा प्रान्तीय तथा स्थानीय सरकारहरूको समावेशिताको सुनिश्चितमा सम्मेलन केन्द्रित रहनेछ । नेपालले कोपमा आफ्नोतर्फबाट भन्दा पनि अतिकम विकसित मुलुकहरू (एलडीसी) को अध्यक्षका रूपमा एजेन्डा राख्ने सरकारी अधिकारीहरूको भनाइ छ । सम्मेलनका लागि दुबई पुगिसकेका वन तथा वातावरण मन्त्रालयका सहसचिव बृद्धिसागर पौडेलले कोप२८ का लागि ग्लोबल स्टकटेक क्षति र नोक्सानी कोष, अनुकूलनको लक्ष्य निर्धारण, कार्बन उत्सर्जन न्यूनीकरण, जलवायु वित्त लगायतका एजेन्डा तय भएको जनाए ।"
राज्यको बेवास्ताले सीमा नाघ्यो,"५२ हजार घरमा क्ष्।ति, बने ५ सय टहरा शीर्षकको समाचारमा भूकम्पपीडितका लागि निर्मित टहराको संख्या न्यून हुँदा चिसोमा सकस बढ्दै गएको उल्लेख छ । चिसोकै कारण अहिलेसम्म १६ जनाको मृत्यु भइसकेको दुःखद अवस्था छ । अधिकांश पीडित पालमुनि कठ्यांग्रिएर बस्नु परेको छ । रात छिप्पिँदै गएपछि चिसोले बढी सताउँदा वृद्धवृद्धा, सुत्केरी महिला, केटाकेटीलाई गाह्रो हुने गरेको छ । ठन्डीको प्रभाव भयावह बनिरहँदासमेत उनीहरूलाई कहिलेसम्म टहरामा सारिने भन्ने टुंगो छैन । हुन त विभिन्न राजनीतिक दल, संघसंस्था र व्यक्ति विशेषबाट अस्थायी टहरा बनिरहेका पनि छन् तर तिनीहरू पर्याप्त छैनन् । यता सरकारी स्तरबाट ठोस काम भएको देखिँदैन । यतिबेला जाजरकोटको न्यूनतम तापक्रम ७ डिग्री सेल्सियसमा झरेको छ । उच्च पहाडी क्षेत्रमा सिरेटो चल्ने र हिउँदे वर्षासँगै हिउँपर्ने सम्भावना पनि छ । त्यति बेला भूकम्पपीडितको जनजीवन थप कष्टकर बन्ने निश्चित छ । यस्तो भयावह स्थितिको व्यवस्थापन गर्न सानाठूला राजनीतिक दलका संयन्त्रलाई सक्रियबनाई गुन्द्री, सुकुल, राडीपाखी, कम्बल, स्लिपिङ ब्याग अविलम्ब वितरण गर्न आवश्यक छ । त्रिपाल, टहराबाहिर मुढा बालेर आगो ताप्ने व्यवस्था मिलाउनुपर्छ । नेताहरूले वस्तुस्थितिको लेखाजोखा गरी ठूला भाषण गर्दैमा भूकम्पपीडितको दुःखकष्ट कम हुन सक्दैन । भुवनेश्वर शर्मा, चन्द्रागिरि२, काठमाडौं"
प्रचण्डबाबुराम एकतामा अलमल,"दसवर्षे सशस्त्र युद्धका मुख्य योजनाकार बाबुराम भट्टराई र त्यसको नेतृत्वकर्ता प्रचण्डले अलगअलग राजनीतिक दल नेतृत्व गरेको आठ वर्ष बितिसकेको छ । संविधानसभाबाट संविधान जारी भइसकेपछि एउटा मिसन पूरा भएको र अब नयाँ तरिकाले अगाडि बढ्नुपर्छ भन्ने आफ्नो लाइनलाई प्रचण्डले आत्मसात् गर्न नसकेको भन्ने बुझाइका कारण बाबुराम बेग्लै बाटामा हिँडेका थिए । बाबुरामलाई निकाल्न पाए पार्टीमा एकलौटी गर्न पाइन्छ र राजनीतिको शिखरमा पुगिन्छ भन्ने प्रचण्डको पनि सोचाइ थियो होला । करिब तीन दशकको राजनीतिक सहयात्रा छुटाएर अलगअलग बाटामा हिँडे पनि दुवै नेताले सोचेजस्तो सफलता प्राप्त गर्न सकेनन् । उनीहरूले पुनः एक ठाउँमा हुनुपर्ने महसुस गरेको वर्ष दिन नाघिसक्यो तर पनि यी दुईलाई एउटै पार्टीमा जोड्ने रसायन अझै फेला पर्न सकेको छैन । दुई नेताले गएको वर्ष भएको आम निर्वाचनलगत्तै पार्टी एकीकरण गर्ने सहमति गरेका थिए । चुनावमा प्रचण्डले बाबुरामको आधार क्षेत्र गोरखा२ मा बाजी मारे । लगत्तै प्रचण्ड प्रधानमन्त्री पनि भए । खोलो तरेर लौरो बिर्सने स्वभावका प्रचण्डलाई त्यसपछि खोला तार्ने बाबुरामको पार्टी र लौरो बनेका बाबुरामको कतै कुनै आवश्यक परेको महसुस नै भएन । यसका कारण हो, बाबुरामको पार्टीबाट संघ र प्रदेशमा गरेर एकएक जना मात्र सांसद हुनु । कोशी प्रदेशमा जस्तो एउटै सांसदका कारणले सरकार ढाल्ने र निर्माण गर्ने भूमिका केन्द्र वा वाग्मती प्रदेशमा हुन्थ्यो भने तिनै बाबुराम प्रचण्डको हितैसी सहयात्री बनिसक्ने थिए । प्रचण्डले अहिले ३२ सिट भएर पनि सरकारको नेतृत्व गर्न पाएका छन् । बाबुरामसँग मिल्दा र नमिल्दा उनको प्रधानमन्त्रीको कुर्सीमा कुनै असर पर्दैन । प्रचण्डले पार्टी एकतामा चासो नदिनुको मुख्य कारण नै यही हो । समाजवादी मोर्चामा बाबुरामलाई पन्छाएर उपेन्द्र यादवलाई भित्र्याएका प्रचण्डलाई सरकार टिकाउन उनै यादवको भूमिका महत्त्वपूर्ण छ । बाबुरामलाई समाजवादी मोर्चामा ल्याउँदा वा उनको पार्टीसँग पार्टी एकीकरण हुँदा यादव रुष्ट हुने हुन् कि भन्ने भय प्रचण्डमा देखिन्छ । आगामी निर्वाचनमा पनि उनी सक्रिय राजनीतिमै रहिरहे र कुनै क्षेत्रबाट निर्वाचनमा होमिए भने विभिन्न किसिमका मान्छे र पार्टीको आवश्यक पर्छ । त्योभन्दा अगाडि प्रचण्ड र बाबुरामको मिलन सहज हुने पनि देखिँदैन । अहिलेसम्मको अवस्थामा कम्युनिस्ट सिद्धान्त छाडेका बाबुरामलाई कम्युनिस्ट नामकै पार्टीमा जान अप्ठेरो लाग्नु र पार्टीको नामबाट कम्युनिस्ट हटाउन प्रचण्डलाई असहज हुनु पार्टी एकतामा अवरोध सिर्जना गर्ने कारण बनिरहेको देखिन्छ । सुजन देवकोटा, पालुङटार४, गोरखा"
"नेताज्यू, अब त चेत खुल्ला कि ?","गणतन्त्र स्थापना हुँदा नयाँ नेपालको परिकल्पना गरिएको थियो । सबै दलका नेताहरूले आफू सच्चिने र एकमतका साथ देश निर्माणमा लाग्ने कसम खाएका थिए । तर सबै वाचालाई भुलेर नेताहरू सत्ताप्राप्तिमा मात्र केन्द्रित भए । सत्तामोहका कारण देशमा विकास निर्माण र समृद्धि त भएन नै बरु व्यापक वितृष्णा उत्पन्न भयो । हुन पनि देशमा बेथितिले यति सीमा नाघिसकेको छ कि केही बोल्न र लेख्न पनि जरुरी छैन । केही समययता जेजस्ता दृश्य परिदृश्य देखिइरहेका छन्, ती आफैं प्रमाण हुन् । नेताहरूको स्वार्थीपन, पदलोलुपता, भ्रष्टाचार, दुराचार र बेथितिका कारण अहिले देश चरम आर्थिक अभावमा डुबिरहेको कुरा कतै छिपेको छैन । यसबीचमा कुनै उल्लेखनीय विकास, निर्माण र समृद्धि प्राप्त भएको छैन । देशबाट ठूलो जनशक्ति शिक्षा र रोजगारीका लागि विदेशिनु परिरहेको छ । अहिले जनता यतिसम्म वाक्क छन् कि कसैले जनताको पीडाको सामान्य आवाज मात्र बोलिदिए पनि उसैलाई साथ, सहयोग र समर्थन गर्छन् । अझै पनि नेताहरूको चेत खुलेन भने अब नेपालमा तेस्रो शक्तिको उदय हुने सुनिश्चित छ, जुन शक्तिले तत्कालै ठूलै परिवर्तन ल्याउलानल्याउला तर व्यवस्थामाथि निरन्तर प्रहार गर्नेछ । त्यसकारण सबै राजनीतिककर्मी आजैदेखि सचेत हुनुपर्छ, काम र व्यवहार सच्याउनुपर्छ । नरनाथ पाण्डे, कावासोती८, नवलपुर"
आर्थिक शिथिलताको दीर्घकालीन समाधान,"खाद्यान्नको घरेलु मागको व्यवस्थापनबढ्दो व्यापार असन्तुलन हालका वर्षहरूमा खास गरी कृषि उत्पादनहरूको बढ्दो आयातका कारण भइरहेको छ । आयात वृद्धिको दर खाद्यान्नमा अत्यन्त उच्च छ । यिनीहरूको आयात पाँच वर्षमा सरदर वार्षिक ११ प्रतिशतभन्दा बढी दरबाट वृद्धि भइरहेको छ । भारतले घरीघरी चामल, चिनी र गहुँको निर्यातमा नियन्त्रण गर्नेबित्तिकै नेपाली बजारमा खाद्यान्न अभाव हुन सक्ने भएको छ । भारतमा प्रमुख खाद्यान्न वस्तुको निर्यातमा नियन्त्रण (जसले त्यहाँ उपभोक्ता मूल्य सूचीमा करिब ५० प्रतिशत स्थान ओगट्छ र भारत सरकारले मुद्रास्फीति नियन्त्रणका लागि प्रमुख खाद्यान्न वस्तुहरूको निर्यातमा परिस्थिति हेरेर नियन्त्रण र खुकुलोपनको नीति लिइरहन्छ) ले नेपाली बजारमा तत्कालै आपूर्ति शृंखला खलबलिनु नेपाली खाद्य बजारको अर्को जोखिम हो । यसका लागि धानसहित मकै, गहुँ र उखुको न्यूनतम समर्थन मूल्य तोकी त्यसमा तत्काल निजी क्षेत्रले नकिनेको परिमाण सार्वजनिक क्षेत्रबाट लिइदिने र बजारमा ल्याइदिने गर्नुपर्छ । यसो भएको खण्डमा मात्रै समर्थन मूल्यबाट गरिब किसानहरूले फाइदा लिन सक्छन् । अन्यथा, सरकारी ढिलासुस्तीले उत्पादनहरू तत्कालै बिचौलियाले सस्तोमा लिने र पछि सरकारले तिनै बिचौलियाहरूबाट महँगोमा किनेर आपूर्ति गर्ने परम्परा चली नै रहन्छ ।"
प्राणभन्दा प्यारो गणतन्त्र !,"शीतलनिवास अर्थात् राष्ट्रपति भवनमा जनताका सन्तति पुगेका छन् । यो सानो दुःखले आर्जिएको गणतन्त्र होइन । दुर्गानन्द झा र रामराजाप्रसाद सिंह जस्ताहरूको स्वप्न, समर्पण र संघर्षको परिणति हो । ज्यान र जग्गा सर्वस्वहरण हुँदासमेत अविचल अडानको भाग्यफल हो । गणतन्त्र कसैले चाँदीको थालीमा पस्किएर दिएको होइन । कोही एक्लोको आर्जन पनि होइन । कैयौं पुस्ताको बलिदानले गणतन्त्र सम्भव भएको हो । यो नेपाली जनताको स्वनिर्णयको उच्चतम अभिव्यक्ति थियो । साधारण नागरिकले राष्ट्रपति बन्न पाउनुले नेपाली जनचाहनाको सर्वोत्तम अभिव्यक्ति आफ्नो सम्पूर्णतामा प्रकट भएको थियो । हामीले रोजेको र खोजेको व्यवस्थाले धूलिकणलाई शिखरको फूल बनाउने अद्भुत क्षमता मुखरित गर्यो ।उर्दूको एउटा शेरले भन्छ हमनशीं जाएँ कहाँ, कोई ठिकाना न रहा या तो वह हम न रहे, या वह जमाना न रहा । एउटा आम धारणा छ, गहिरो मनोकांक्षा पूर्ति भइसकेपछि मान्छेहरूमा असीम आनन्द र सन्तुष्टि भेटिन्छ । एउटा सीमासम्म त यो ठीक हो, तर फेरि पनि प्रश्न उठ्छ लक्ष्यप्राप्तिपछि के हुन्छ ? नेपालको गणतन्त्र बिकाउ छ ? हो, साँच्चिकै केही वर्चस्वशालीहरू मिलेर गणतन्त्रलाई अपहरण गरी बन्धकी बनाएका छन् । यो लुटतन्त्र र दमनतन्त्रमा फेरिएको छ । यसको केवल बाह्य रूप लोकतन्त्रको छ । निर्धारित समयमा चुनाव हुन्छ, शान्तिपूर्ण सत्ता हस्तान्तरण हुन्छ, सदनको अंकगणितमा सदन चल्छ । तर लक्ष्य यति मात्र होइन । अनेकौं सानाठूला जनसंघर्षहरूको परकम्पबाट गणतन्त्र आर्जिइएको हो । राज्यको शिखरमा जनता पुग्नु मात्र यस आरोहणयात्राको पूर्णता होइन । आन्दोलनले सफलताको एक चरण उक्लिएपछि समाजमा जुन वैचारिक संघर्ष उठान हुन्छ, त्यो एउटा मतभेदसँग जोडिएको हुन्छ । अनि आर्थिक समृद्धिको दिशा र गति कस्तो होस् त ? दुर्भाग्य के छ भने, पुँजीवादी पथका पथिक हरूले आर्थिक समृद्धिलाई नै प्राथमिक ठान्छन् । जबकि मुख्य प्रश्न हो आर्थिक समृद्धि कस्तो हुनुपर्छ ? के आर्थिक समृद्धि केही बुद्धिजीवी, प्रबन्धक, व्यवसायी गण, उच्च कर्मचारी वर्ग र राजनीतिक खेलाडीहरूको सपना र स्वार्थ पूरा गर्नका लागि हुने हो ? वा, भुइँमान्छेको रहनसहन र जीवनमा गुणवत्ता बनाउन ? जवाफ आफैं प्राप्त हुन आउँछ कसरी उदारीकरण, निजीकरण र वैश्वीकरणको चमकले बहुसंख्यक भुइँमान्छेलाई बाटो पार गर्ने ठाउँ दिनुको साटो फुटपाथबाट समेत तल झारिदिएको छ । विषमता बढाउने राजनीतिक अभ्यासका रिक्तताहरूबारे विमर्श त बल्ल सुरु भएको छ । सरकार र संविधानका अँध्यारा पक्षहरूलाई उजागर गर्नु कुनै पनि नागरिकको हक मात्र होइन कि दायित्व पनि हो । नागरिक कसैको हरूवाचरुवा होइन । आलोचनाबाट कोही पनि मुक्त छैन । सरकारले आम नागरिकलाई फरक ढंगले सोच्ने र बोल्ने छुट दिन कन्जुस्याइँ दिनु हुन्न । दलहरूको आलोचना गरिन्छ । सरकारहरूको आलोचना गरिन्छ । छरछिमेकमा हेर्ने हो भने अन्यत्रभन्दा हामीकहाँ प्रश्न गर्ने, आलोचना गर्ने सामर्थ्य र सतह बढी छ । तर पनि जोडले भन्नैपर्छ, गणतन्त्र अपहरणमा परेकै हो ।अहिले अँध्यारो कुनाबाट जेजस्ता प्रयत्नहरू भइरहेका छन्, तीे अपहरणमा परेको गणतन्त्रलाई स्वाभाविक गति दिनका निम्ति हुँदै होइनन् । उनीहरू नागरिकलाई दासत्वको अँध्यारो युगमा फेरि फर्काउन चेष्टारत छन् । फेरि पनि भन्नैपर्छ जुन सानो जमातले गणतन्त्रलाई कब्जामा लिएको छ र हामीमाथि शासन गरिरहेको छ, त्यसले बाह्रबुँदे सम्झौताले कोरिदिएको मार्गचित्रको अवमूल्यन तथा अतिक्रमण गरिरहेको छ । उनीहरूले यस्तो बाटो समाएका छन्, जुन गणतन्त्रको लक्ष्यप्रति विनाशकारी छ । निर्वाचन किन गराइन्छ ? आम नागरिकलाई सरकार छनोट गर्ने मौका मिलोस् भनेर, जुन जनताको होस् र जनताद्वारा चलाइएको होस् । तर कुनै पनि सरकार जनताको र जनताद्वारा चलाइएको तथा लोकतान्त्रिक तब मात्र बन्न सक्छ जब उसले जनताको हितमा काम गर्छ । विश्वइतिहास साक्षी छ, स्वतन्त्रता र लोकतन्त्रका लागि लडेकाहरू नै पतित भएका छन् । तिनीहरूले नै लोकतान्त्रिक मूल्यहरूमाथि विध्वंस मच्चाएका छन् । आर्थिक गैरबराबरी र हैसियतको गैरबराबरीले कानुनका सम्मुख सबै बराबरको आधारभूत हकलाई निरर्थक बनाइदिएको छ । विकास एउटा माध्यम हो, एउटा प्रक्रिया हो भुइँमान्छेको रहनसहनमाथि उठाउने र तिनीहरूको जीवनलाई उत्तम बनाउने । त्यसैले विकास मानव अधिकार पनि हो । तर विकासनीति यस्तो हुनुपर्छ जसले त्यो प्रक्रियामा भुइँमान्छेको सहभागिता र प्राप्तिमा सहभागिता सुनिश्चित गर्नुपर्छ । गणतन्त्रकै अपहरण भएका बेला यस्ता कुराहरू दिवास्वप्न लाग्न सक्छन् ।यतिखेर आम नागरिकमा असन्तोष छ । छटपटी छ । यो असन्तोष राजसत्ताका नीतिहरूको खिलाफमा छ जसको उद्देश्य शेष नागरिकको मूल्यमा सीमित मान्छेहरूको स्वार्थको साधना गर्नु हो । राजसत्ता केही परिधिभित्रका मान्छेहरूका हातमा छ । पक्ष र विपक्ष दुवैतिरका अनुहार छन् त्यसमा । यो तप्काले आफ्नो स्वार्थ र शक्तिको यथास्थितिका लागि जे पनि गर्न सक्छ । आम मान्छेको जीवन, व्यक्तिगत स्वतन्त्रता र अन्य गणतान्त्रिक हकमाथि हमलाको क्रम निरन्तर चलिरहेको छ । तर गणतन्त्रलाई अभिजनहरूको करपासबाट मुक्त गराउन जरुरी छ । दलपतिहरूको गलत मनसायसामु आत्मसमर्पण नगरीकन लोकतान्त्रिक गणतन्त्रको सुरक्षा र संवर्द्धनका लागि शान्तिपूर्ण सामूहिक प्रयत्न अनिवार्य रूपमा गरिनुपर्छ ।म सानो छँदा हजुरआमाले एउटा कथा प्रायः सुनाउने गर्नुहुन्थ्यो । यतिखेर म आफ्ना बाल्यकालका कुराहरू सम्झिँदा अत्यन्त भावुक महसुस गर्दै छु । उहाँको कथा अनुसार, एक पटक एउटा रंगिएको स्याल जंगल पुग्यो । त्यो स्याल रंगीन हुनुको आफ्नै संयोग थियो । जब त्यो रंगिएको स्याल जंगल पुग्यो, उसले आफू नै सिंह भएको दाबी गर्यो । त्यो कुरा जंगलका सबैले पत्याइदिए । केही दिन यस्तै रजगज चल्यो । केही स्वार्थीले उसको जयजयकार गर्थे । बेलाकुबेला जंगल भ्रमणको खेल चल्थ्यो । त्यो रंगिएको स्यालले बुझेंबुझें भनेर नाटक गर्थ्यो तर वास्तवमा उसले जंगल र त्यहाँको समस्या कहिल्यै बुझेको थिएन । जब जंगलवासीले ऊ नक्कली राजा भएको भेउ पाउँदै गए, सबै मिलेर उसलाई लखेटे । चाहना त जंगलबाटै निकाला गर्नु थियो तर त्यो स्यालले याचना गर्यो, मलाई यहीँ बस्न देओ । म यहाँको नियमकानुन मान्छु । सबैले सोचे यो बूढो स्यालले अब आफ्नो घरपरिवारमा रमाइलो गरेर जीवन बिताउँछ । अनि बस्न दिए । तर नियतिको खेल अर्कै थियो । केही दिन त्यो बूढो स्याल चुप लागेर बस्यो । पछि त फेरि जंगलमा शान्ति खलबल्याउन थालिहाल्यो । हार खाएर जंगलवासीले त्यो स्यालको पुच्छरमा आगो लगाइदिएर जंगलबाट लखेट्छन् ।भोजपुरीमा एउटा कहावत छ, ज्ञान घटे नर मूढ की संगत । अर्थात्, कुनै व्यक्तिले कस्तो संगत गर्छ, त्यसमा पनि धेरै कुरा निर्भर गर्छ । ज्ञानेन्द्र शाहले दुई पटक राजा बन्ने मौका पाए तर उनी आफ्ना पिता जस्तै लोकतन्त्रमारा बन्न अभिशप्त भए । अहिले बुढेसकालमा उनलाई नेपाली जनताले असल नागरिक बन्ने मौका दिएका छन् तर यसमा पनि उनको नियति अनुत्तीर्ण हुनु नै देखिँदै छ । निर्मल निवास व्यक्तिगत रूपमा ककसको परमधाम हो, त्यो ती व्यक्तिहरूको छनोट हो, तर निर्मल निवास जब लोकतान्त्रिक गणतन्त्रविरोधी गतिविधि उक्साउने थलो बन्न थाल्छ, सरकार मौन बसिरहन मिल्दैन । निर्मल निवासवासीको सुरक्षामा नेपाली जनताको श्रम र पसिनाले आर्जिएको रकम खर्चिइएको छ । त्यसैले आम नागरिकले सरकारबाट उनको उठबस र कुराकानी केकस्तासँग हुन्छ, उनी मुलुकबाहिर जाँदा कोकसलाई के गुहार्छन् भनी जानकारी पाउने हक राख्छन् । मुलुक यथास्थितिमा लामो समय रहन सक्दैन । खिलराज रेग्मीको अभ्युदय संयोग थिएन । उनी लामो गृहकार्यको परिणति थिए । लोकतान्त्रिक भनिएका दलहरूकै मानस गैरलोकतान्त्रिक र संघीयताविरोधी एवं केन्द्रीकृत छ भने अहिलेको जनअसन्तुष्टिलाई पुँजीकृत गर्न फेरि कुनै गेमप्लान छैन होला भनेर इन्कार गर्न सकिँदैन । दुर्गा प्रसार्इंको जुलुसमा सहभागिता जनाउने र अराजकता उत्पन्न गर्न प्रेरणा दिनेहरूमा केही पूर्वसुरक्षा पदाधिकारीहरू संलिप्त रहेको खबर बाहिरिनुले केही अनिष्टकारी संकेत गरिरहेको छ । कैयौं मुलुकमा दलहरूको कमजोरीको लाभ उठाउँदै अदालत र आर्मीको गठजोडले शक्ति अभ्यास गरिएको देखिन्छ । समस्या दुर्गा प्रसाईं होइनन्, बरु उनीमार्फत भावी षड्यन्त्रहरूको पदचाप सुनिनु हो । तसर्थ प्राणभन्दा प्यारो गणतन्त्र रोगी भएको हो भने यसका लागि हामी नागरिक पनि कम दोषी छैनौं । केवल नेता र दलहरूमा समस्या देख्ने तर आफू स्वयं गैरलोकतान्त्रिक काममा लिप्त रहने गर्दा गणतन्त्र हृष्टपुष्ट हुन पाउँदैन । एउटा कथामा दुई पात्र डुंगामा सवार थिए । एकले आफ्नो हिस्सातिर प्वाल पार्न थाल्यो । अर्को करायो, के गरेको ? जवाफ आयो, जे गर्दै छु, आफ्नो हिस्सातिर गर्दै छु । ज्ञानेन्द्र शाहमा देखिने कुटिल मुस्कान हामी स्वयंको हिस्साको गणतन्त्रमा प्वाल पार्ने प्रवृत्तिले दिएको ऊर्जा हो ।"
जाडोमा निम्तिने जोखिम,"चिसो दिनानुदिन बढिरहेको छ । जति बढी गरिब, चिसोले त्यति बढी असर पर्छ । एकसरो लुगासमेत राम्रोसँग लाउन नपाउने गरिब जनता, त्यसमाथि बूढाबूढी, सुत्केरी, दीर्घरोगी र बालबालिकाका लागि चिसो याम कष्टप्रद हुन्छ । मधेशमा अधिकांश समय गर्मी हुने भएकाले जाडोका लागि विशेष जोहो गर्ने चलन हुँदैन । दैनिक ज्यालामजदुरी गरेर छाक टार्नेहरूसँग न्यानो लुगा किन्ने क्षमता हुँदैन । भएको एकसरो लुगा पनि शीतलहरले गर्दा चिसो हुने, घाम नलागी नसुक्ने समस्या हुन्छ । चिसो मौसममा इन्फ्लुएन्जा, क्षयरोग र निमोनिया जस्ता स्वास्थ्य समस्या देखिन्छन् । बसभित्र कोचाकोच गरी यात्रा गर्दा श्वासप्रश्वास र सम्पर्कबाट सर्ने अनगिन्ती रोग एक व्यक्तिबाट अन्यमा सर्न सक्छन् । बसको छतमा यात्रा गर्नेहरू निमोनियाको जोखिममा छन् । हरेक १० जनामध्ये ६ जनामा रहेको क्षयरोगका जीवाणु पनि सर्ने जोखिम उच्च हुन्छ । अत्यधिक चिसो र शीतलहरले शरीर कमजोर भएका बेला झाडापखाला, निमोनिया, टाउको र छाती दुख्ने, हातखुट्टाका औंला र कान राता हुने, चिलाउने, सुन्निने र कहिलेकाहीँ घाउ हुने, रुघाखोकी, दम र यसका जटिलता देखा पर्न सक्छन् । दाद, अनुहारमा सेतो दाग, ओठ फुट्ने, हातखुट्टा फुट्ने, शरीर चिलाउने, छाला सुक्खा हुने, फुस्रो हुने र फुट्ने समस्या पनि हुन सक्छन् । चिसोको एलर्जी हुने, अपच, पखाला, आउँ जस्ता पाचनसम्बन्धी रोग देखा पर्ने र हातखुट्टा र जोर्नी सुन्निने पनि हुन सक्छ । मुटु, श्वासप्रश्वास र दमका पुराना बिरामी, कुपोषित बालबालिकालाई चिसोले बढी सताउँछ । मुटु र मस्तिष्कमा असर पारेर हृदयाघात गराउने, कोलेस्ट्रोल बढाउने, पक्षाघात गराउने जोखिम पनि हुन्छ । जाडोमा शारीरिक सरसफाइमा कमी हुँदा विभिन्न संक्रमणको जोखिम हुन्छ । यो मौसममा बोसोयुक्त र गरिष्ठ परिकार खानाले अपच, ग्यास्ट्राइटिस, झाडापखाला हुन सक्छ । जन्डिस र टाइफाइड समस्या चिसोका बेला प्रशस्त देखिन्छ । जाडोमा रगत बाक्लो हुने भएकाले सुगर र रक्तचाप बढ्छ, सबैजसो दीर्घरोगहरू बढी गम्भीर बन्छन् ।शरीरको भित्री तापक्रम ३० डिग्री सेल्सियसभन्दा कम हुन गए हाइपोथर्मिया वा शीतांगको समस्या आउँछ । तुरुन्तै उपचारको जरुरत पर्ने यो एउटा मेडिकल इमर्जेन्सी हो । शरीरको तापक्रम ३२ डिग्री सेल्सियस पुग्दासम्म शरीरले अनुकूल काम गर्छ तर त्योभन्दा कम भए शरीरमा अक्सिजनको परिपूर्तिमा ह्रास आउँछ र कार्बन डाइअक्साइडको मात्रामा वृद्धि भई शरीर काम्नुको साटो मांसपेशी कडा हुने, निदाउने, शिराधमनी संकुचन हुने र रक्तचाप, मुटुको चाल र श्वासप्रश्वास घट्दै जाने समस्या हुन्छ । प्रभावित व्यक्तिका लागि न्यानोपन नै प्रमुख उपचार हो । बन्दकोठामा हिटर बाल्दा अक्सिजनको कमी हुन्छ, वातावरणमा आर्द्रता घट्छ । त्यसले श्वासनलीको भित्री भागमा हुने म्युकस लेयर्र सुक्खा बनाउँछ । म्युकस सुक्खा हुँदा विभिन्न ब्याक्टेरिया, भाइरस सीधै फोक्सोमा छिर्न सक्छन् । लामो समय हिटर बाल्दा खकार सुक्खा बन्छ, नाक सुक्खा वा बन्द हुन्छ, पिनासको समस्या पनि देखिन सक्छ । म्युकस लेयर सुन्निँदा दम, ब्रोन्काइटिसका बिरामीमा समस्या बढ्छ । खकार सुक्खा भए शरीरभित्रै खकार टाँसिने र अक्सिजन नली बन्द हुने तथा निमोनियाको खतरा बढ्ने हुन सक्छ । हरेक जाडोमा कोठामा हिटर, कोइला बालेर सुत्दा अक्सिजन कम भएर मानिसको मृत्यु हुने गरेका समाचारहरू आउने गर्छन् । प्राकृतिक ग्यास, प्रोपेन, पेट्रोल, तेल, मट्टीतेल, काठ वा कोइला डढाउँदा कार्बन मोनोअक्साइड ग्यास उत्पन्न हुन्छ । कार, पेट्रोल, डिजल, ग्यासबाट चल्ने इन्जिन, स्टोभ, हिटिङ सिस्टम लगायतका उपकरणबाट कार्बन मोनोअक्साइड ग्यास निस्कन्छ । कोठामा चिम्नी वा भेन्टिलेसनको उचित व्यवस्था नहुँदा, रुम वा वाटर हिटर, कुकर जस्ता उपकरणको गलत तरिकाले फिट गरिँदा र उचित रेखदेख नहुँदा कार्बन मोनोअक्साइड ग्यास निस्कँदै जम्मा हुन्छ । कार्बन मोनोअक्साइड रंगहीन र गन्धहीन त्यस्तो विषालु ग्यास हो, जसलाई न देख्न सकिन्छ न त चाख्न वा सुँघ्न सकिन्छ । कार्बन मोनोअक्साइको सामान्य सम्पर्कमा आउँदा सुरुसुरुमा अलिअलि टाउको दुख्छ । निरन्तर सम्पर्कमा रहँदा टाउको अति दुख्ने, रिँगटा लाग्ने, थकान, वाकवाकी, चिटचिट हुने जस्ता समस्या देखिन सक्छन् । निर्णय क्षमता, स्मरण शक्ति र अंगमा तालमेलको कमी हुन थाल्छ । स्नायुतन्त्रमा दीर्घकालीन हानि पनि हुन सक्छ । प्रारम्भिक लक्षणहरूमा ध्यान नदिँदा प्रभावित व्यक्ति बेहोसीको अवस्थामा जान्छ तर कहिलेकाहीँ बिनाकुनै लक्षण पनि मानिस बेहोस हुन सक्छ । न्यून मात्राको कार्बन मोनोअक्साइडसँग निरन्तर सम्पर्कमा रहँदा वा एकै पटक धेरै मात्रामा सम्पर्कमा रहँदा स्रोत हटाएपछि पनि स्वास्थ्यमा दीर्घकालीन नोक्सान पुग्न सक्छ ।कार्बन मोनोअक्साइड नाप्न मिल्ने गरी छोटो समय मात्र रगतमा रहन्छ, तुरुन्तै निस्किहाल्छ । रगतमा कार्बन मोनोअक्साइडको मात्रा ३० प्रतिशत पुग्दा टाउको दुख्ने, थकाइ लाग्ने हुन्छ, ४० प्रतिशत पुग्दा बेचैनी बढ्छ । रगतमा कार्बन मोनोअक्साइडको मात्रा ६० प्रतिशत हुँदा मान्छेले चेतना गुमाउँछ र मात्रा ८० प्रतिशत पुग्दा मानिसको मृत्यु हुन्छ । चिसोका कारण उत्पन्न हुन सक्ने यस्ता स्वास्थ्य समस्याबाट जोगिन धूवाँधूलोबाट बच्नुपर्छ । बाहिर निस्कँदा मास्क लगाउनु उत्तम हुन्छ । न्याना लुगा लगाउनुपर्छ । पोषणयुक्त सन्तुलित खाना खानुपर्छ । भिटामिन सी पर्याप्त भएका र मौसम अनुसारका ताजा फलफूल तथा सागपात खानुपर्छ । सरसफाइमा बढी ध्यान दिनुपर्छ । प्रशस्त मात्रामा झोल पदार्थ खाने गर्नुपर्छ । पूरै झ्यालढोका बन्द गरी बाथरुममा नुहाउने, कोठामा भुसको आगो बाल्ने, मकल ताप्ने, मट्टितेल तथा ग्यासयुक्त हिटर, कोइला र आगो बाल्ने गर्नु हुँदैन । बुढाथोकी नेपाल चिकित्सक संघका केन्द्रीय उपाध्यक्ष हुन् ।"
लिथुआनियाली भाषा र संस्कृतको सम्बन्ध,"लिथुआनियाली पूर्वोत्तर युरोपको बाल्टिक सागरको दक्षिणपूर्वमा रहेको राष्ट्र लिथुआनियामा बोलिने भाषा हो । यो यहाँको राष्ट्रभाषा पनि हो । भारोपेली भाषा परिवारभित्रको बाल्तस्लाभेली उपशाखाबाट स्लाभेली र बाल्टिक अलग्गै गरी स्लाभेली उपपरिवार जस्तै बाल्टिक भाषालाई पनि एउटा छुट्टै उपपरिवारका रूपमा सम्बोधन गर्ने गरिन्छ । बाल्टिक उपपरिवारभित्र पुरानो प्रुसेली, लात्भियाली र लिथुआनियाली गरी जम्मा तीन भाषाका साथै थुप्रै भाषिका पर्छन् । यी तीन भाषामा पुरानो प्रुसेली भाषा अठारौं शताब्दीको सुरुतिरै लोप हुन पुग्यो भने लात्भियाली भाषा लात्भियाको राष्ट्रभाषाका रूपमा रहेको छ । सँगै जोडिएको इस्टोनियामा बोलिने भाषा भने युरालिक वा फिन्नोउग्रिक परिवार अन्तर्गत पर्छ । दक्षिण एसियाबाट ५ हजार किलोमिटर टाढाको भूगोलमा बोलिने लिथुआनियाली (यसपछि छोटकरीमा लिथु पनि भनिएको) भाषा अचम्मलाग्दो गरी मूलतः दक्षिण एसियामा विकसित बन्न पुगेको संस्कृत (यसपछि छोटकरीमा संस् पनि भनिएको) भाषासँग निकै मिल्छ । यस आलेखमा लिथुआनियाली भाषा र संस्कृतबीच किन र कसरीभन्दा पनि के मिल्छ, अर्थात् यी दुई भाषाबीच पाइएको अनौठो समानतालाई प्रस्तुत गर्ने जमर्को गरिएको छ । लिथुआनियाली भाषा ध्वनि, अर्थ, रूप र वाक्य निर्माणमा पाइने पदक्रमको अवस्था जस्ता भाषाविज्ञानका मूल पक्षलाई केन्द्रमा राखेर हेर्दा संस्कृतसँग साह्रै नजिक देखिन्छ । जस्तो संस् कस्त्वमसि ?, लिथु कस तु एसी ? अर्थ तिमी को हौ ?संस् तत्त्वमसि, लिथु तत् तु एसि, अर्थ त्यो तिमी हौ । संस् देवो दन्तानददात्, देवो धानां दास्यति, लिथु दिएवस दन्तिस दावे, दिएवस दुओन्या दुओस, अर्थ देवताले दाँत दिए, देवताले अन्न वा रोटी पनि दिनेछन् (वीदुनस, सन् २०१६,संस्कृतलितुवीयमाला)।संस् अश्रु स्वसुः अक्षिणि, लिथु अश्रोस सेसेरस अकीसे, अर्थ बहिनीका आँखामा आँसु । संस्कृत र लिथुआनियाली भाषासँग सम्बन्धित माथि उल्लिखित शब्द र वाक्यहरू ध्वनि, संरचना, अर्थ र वाक्य निर्माणमा स्वतन्त्र पदक्रमका हिसाबले समेत समान छन् । अझ रोचक त, यी दुवै भाषाका क्रियापदहरूमा रहेको समानताले भूगोलको यति लामो दूरीमा रहेर पनि कसरी यति धेरै समान हुन पुगे यी दुई भाषा भन्ने घोर जिज्ञासा उत्पन्न गराउँछ (हेर्नुस् तालिका) । तालिका र त्यसअघिका उद्धरणका रूपमा प्रस्तुत गरिएका समानता दर्शाउने शब्द र वाक्य संरचनाले के देखाउँछन् भने, एकातिर वाक्यगठनमा यी दुवै भाषामा पदक्रम स्वतन्त्र छ भने अर्कातर्फ क्रियापदमा प्रयुक्त विभक्तिहरूसमेत अरू भाषासँग तुलना हुनै नसक्ने गरी आधारभूत रूपमा समान देखिन्छन् । ध्वनिविज्ञान र अर्थविज्ञानका दृष्टिबाट तुलना गर्दा दुवै भाषामा समान रूपमा पाइएका करिब ६ सय धातु र प्रातिपदिकहरू आधारभूत रूपमा समान छन् । यस्ता धातु र प्रातिपदिकहरूमा यान्त्रिक रूपमा समान एवं ध्वनिवैज्ञानिक र अर्थवैज्ञानिक नियम वा सूत्रहरूबाट समानता दर्शने गरी विभाजन गरी हेर्दा मूलतः दुई प्रकारका छन् । यान्त्रिक रूपमा समान हुने त समान भई नै गयो तर नियमको प्रयोग गरी समानता उजागर हुने धातु तथा प्रातिपदिकहरू जम्मा २३ नियमबाट व्याख्या गर्न सकिने पाइएको छ (अधिकारी, सन् २०२३, हिस्टोरिकल रिलेसनसिप बिट्विन संस्कृत एन्ड लिथुआनियन) । विश्लेषण गरेर हेर्दा विभिन्न विषयक्षेत्रसँग सम्बन्धित धातु र प्रातिपदिकहरू दुवै भाषामा निकै समान ढंगले पाइएका छन् । जस्तो शरीरका अङ्ग जनाउने केही प्रातिपदिक ः संस् अक्षि, लिथु अकि, अर्थ आँखाÙ संस् अश्रु, लिथु अश्र, अर्थ आँसुÙ संस् कुच, लिथु क्रूत, अर्थ स्तनÙ संस् हृद, लिथु शिर्द, अर्थ मुटुÙ संस् नख, लिथु नग, अर्थ नङ । यी र यस्ता समान नामधातुहरू कसरी दुवै भाषामा आधारभूत रूपमा मिल्न गए भन्ने जिज्ञासा प्रबल छ । नातासम्बन्ध जनाउने नामधातु ः संस् मातर, लिथु मोतेर, अर्थ आमाÙ संस् तात, लिथु तेते, अर्थ बुबाÙ संस् स्वसृ, लिथु सेसेर, अर्थ दिदीबहिनीÙ संस् सूनु, लिथु सूनुस, अर्थ छोराÙ संस् पति, लिथु पतिनस, अर्थ लोग्ने वा पति आदि । पशुपन्छी जनाउने नामधातु ः संस् पशुः, लिथु पेकुस, अर्थ जनावरÙ संस् अश्व, लिथु अश्व, अर्थ घोडा । लिथुआनियालीमा थप अश्विनी ले कडा परिश्रम गर्ने घोडा भन्ने पनि बुझिन्छ । संस् अज, लिथु ओज, अर्थ बाख्राÙ संस् अविस, लिथु अविस, अर्थ भेडाÙ संस् श्वन्, लिथु शुओ, अर्थ कुकुरÙ संस् हंस, लिथु जाँस, अर्थ हाँसÙ संस् वृक, लिथु विल्क, अर्थ ब्वाँसोÙ संस् कृमिन्, लिथु किर्मिन, अर्थ कीरा,गड्यौला आदि । वनस्पति जनाउने नामधातु ः संस् यव, लिथु यव, अर्थ जौÙ संस् भूर्ज, लिथु बेर्ज, अर्थ भोजपत्रको वृक्षÙ संस् शाखा, लिथु शाका, अर्थ हाँगा ।घरायसी सरसामान जनाउने नामधातु ः संस् धाम, लिथु नम, अर्थ घरÙ संस् पुरी, लिथु पिलिस, अर्थ किल्लाÙ संस् द्वार, लिथु दुरीस, अर्थ दैलोÙ संस् रथ, लिथु रत, अर्थ रथ । लिथुआनियालीमा भने रत चक्काको अर्थमा पनि प्रयुक्त हुन्छ । संस् मधु, लिथु मेदुस, अर्थ महÙ संस् अग्नि, लिथु उगन, अर्थ आगोÙ संस् अङ्गार, लिथु अङ्ल, अर्थ अँगारÙ संस् उर्णा, लिथु विल्न्, अर्थ ऊन । यी शब्दहरू ध्वनि र अर्थमा एकरूपताका हिसाबले आधारभूत रूपमा समान पाइन्छन् । अन्य भौतिक वस्तु र परिवेशजन्य कतिपय नामधातुसमेत आधारभूत रूपमा समान पाइएका छन् । जस्तो संस् उभ, लिथु अबु, अर्थ माथि र दुवै पनिÙ संस् दक्षिण, लिथु देशिन, अर्थ दाहिनेÙ संस् उच्च, लिथु ऊगऊगिस, अर्थ उचाइÙ संस् अश्म, लिथु अक्म, अर्थ ढुङ्गोÙ संस् धूलि, लिथु दुल्क, अर्थ धूलोÙ संस् वायु, लिथु वेय, अर्थ हावाÙ संस् स्रु, लिथु स्रू, अर्थ बहनुÙ संस् हिम, लिथु जिएम, अर्थ हिउँदÙ संस् सूर्य, लिथु सउल, अर्थ घामÙ संस् उषा, लिथु अउशअउशरा, अर्थ बिहानीÙ संस् दिन, लिथु दिएन, अर्थ दिन वा दिउँसोÙ संस् शुष्शुष्क, लिथु सउस, अर्थ सुक्खाÙ संस् नक्त, लिथु नपत, अर्थ रात्रिÙ संस् तमस्, लिथु तम्स, अर्थ अन्धकार । अमूर्त अवधारणा जनाउने केही धातु पनि हुबहु र आधारभूत रूपमा समान पाइन्छन् । केही भिन्न भएका अवस्थामा ध्वनिविज्ञानका निश्चित नियमबाट हेर्दा स्वाभाविकै देखिन्छन् । जस्तो संस् भू, लिथु बू अनि संस् अस् र लिथु एस धातुले समान रूपमा सत्ता या अस्तित्वको अर्थ बोकेका छन् । मानिसका विश्वाससँग सम्बन्धित केही धातु पनि निकट देखिन्छन् । जस्तो संस् देवी, लिथु देइवे, अर्थ देवीÙ संस् बुध्, लिथु बुध, अर्थ ब्यूँझनुजाग्नुÙ संस् रम्, लिथु रम, अर्थ शान्त र रमाइलो, रमाउनुÙ संस् मोक्ष, लिथु मोक समान अर्थमा मुक्तिसँग सम्बन्धित छन् । उदाहरणका रूपमा उल्लिखित यी केही धातु र प्रातिपदिकहरू ध्वनि र अर्थका हिसाबले दुवै भाषामा हजारौंको संख्यामा समान रूपमा अस्तित्ववान् रहेको र नेपालीमैथिलीहिभक्तपुरमा घरपालुवा जनावरसम्बन्धी क्लिनिकल स्किल लर्निङ सेन्टरन्दी र अंग्रेजी जस्ता पूर्वस्थानिक (प्रिपोजिसनल) र परस्थानिक (पोस्टपोजिसनल) एवं निश्चित पदक्रम भएका भाषाका तुलनामा संस्कृत र लिथुआनियाली दुवै नै विभक्तिप्रधान र स्वतन्त्र पदक्रम भएका (फ्रिवर्डअर्डर) प्रकृतिका भाषा भएका कारण झनै नजिक देखिन्छन् । यसरी यी दुई भाषामा यत्रो विधि समानता देखिन जाँदा केही जिज्ञासा स्वाभाविक रूपमा उत्पन्न हुन्छन् । जस्तो यत्रो भौगोलिक दूरीमा रहेका यी दुई भाषामा निहित समानता के प्राचीनकालमा हुने गरेको व्यापारका कारण शब्दहरूको प्रसारण भएर भएको हो ? यदि यसो हुन्थ्यो भने थुप्रै शब्द त समान हुन सक्थे होला तर बहुसूचक तुलनाका दृष्टिबाट हेर्दा यो असम्भव देखिन्छ । लिंग्विस्टिक पेलिअन्टोलोजीका दृष्टिबाट हेर्दा जब शरीरका अङ्गका नामहरू, नातागोता जनाउने शब्दहरू, जीव र वनस्पतिका नामहरू, घरायसी प्रयोजनका सामग्रीदेखि लिएर जीवन र जगत्सँग निकटतम रूपमा सम्बन्धित कैयौं धातु शब्द र तिनका रूपहरूसमेत समान रूपमा चल्छन् भने यस तथ्यका आधारमा यस्ता दुई भाषाबीच वंशानुगत (जेनेटिक्स) सम्बन्ध हुने गर्छ भनिन्छ । यी भाषामा वंशानुगत सम्बन्ध छ भन्ठान्ने हो भने दुई भाषिक समुदायका पुर्खाहरू कुनै समयमा एउटै साझा भूभागमा बसोबास गर्थे भन्ने निष्कर्षमा पुग्नुपर्ने हुन्छ । मानवशास्त्र र भाषाविज्ञानका अध्येता अधिकारीले हिस्टोरिकल रिलेसनसिप बिट्विन संस्कृत एन्ड लिथुआनियन विषयमा विद्यावारिधि गरेका छन् ।"
भक्तपुरमा घरपालुवा जनावरसम्बन्धी क्लिनिक स्किल लर्निङ सेन्टर,"(भक्तपुर)भक्तपुरको सूर्यविनायक४ गपलीमा घरपालुवा जनावरसम्बन्धी क्लिनिकल स्किल लर्निङ सेन्टर सञ्चालनमा आएको छ । अपरेसन थिएटरसहित करिब एक करोड रुपैयाँ लागतमा सञ्चालनमा आएको लर्निर्र्ङ सेन्टरमा पशु चिकित्सा अध्ययन गरेकाहरूलाई पशुहरूको उपचार विधि, हेरचाह, भ्याक्सिनेसन, खानालगायत सम्बन्धी तालिम दिइने सेन्टरले जनाएको छ । सेन्टर सञ्चालनमा आएसँगै पशुचिकित्सा अध्ययन गरेपश्चात् महँगो शुल्क तिरेर तालिमकै लागि भारत, चीनलगायत देशमा जानुपर्ने बाध्यता हट्ने अपेक्षा गरिएको छ ।नेपाल भेटेरिनरी काउन्सिलका रजिस्ट्रार डामनोजकुमार शाहीले मानिसमा लाग्ने धेरै रोगहरू पशुपन्छीबाट सर्ने गरेकाले पशुचिकित्साले मुलुकको स्वास्थ्य क्षेत्र सुधारमा धेरै योगदान पुर्याउन सकिने बताए । नेपाल भेटेरिनरी एसोसिएसनका महासचिव डाकेदार सुवेदीले लर्निङ सेन्टर स्थापनाले शैक्षिक तहमा धेरै सहयोग पुग्ने विश्वास व्यक्त गरे । लर्निङ सेन्टरका सञ्चालक डाप्रणवराज जोशीले सेन्टरमा आधारभूतदेखि एड्भान्स कोर्स १ देखि १५ दिनसम्मको रहेको बताए ।"
ऋणमुक्त भइसकेपछि पनि इन्धनको मूल्य घटाउँदैन आयल निगम,"(काठमाडौं)झन्डै तीन वर्षदेखि ऋणमा रहेको आयल निगम मंगलबारदेखि ऋणमुक्त बनेको छ । इन्धनको आपूर्ति सहज बनाउन सरकारबाट लिएको ७ अर्ब ऋणमध्ये अन्तिम किस्ता ७० करोड रुपैयाँ अर्थ मन्त्रालयअन्तर्गतको सार्वजनिक ऋण व्यवस्थापन कार्यालयमा भुक्तानी गरेसँगै मंगलबारदेखि ऋणमुक्त बनेको हो ।रुस र युक्रेनको युद्धले कच्चा तथा प्रशोधित तेलको मूल्य बढ्दा निगम २०७७ पुसदेखि नोक्सानीमा जान थालेको थियो । तेल मूल्य बढ्दै जाँदा एकै वर्षमा निगमले करिब ५० अर्ब रुपैयाँ घाटा बेहोरेको थियो । त्यसपश्चात् इन्डियन आयल कर्पोरेसन (आईओसी) सँग इन्धन खरिद गर्दासमेत करिब ३३ अर्ब बक्यौता थियो । वाणिज्य बैंकसँग ३ अर्ब र सरकारसँग ७ अर्ब ऋण लिएकामा मंगलबार ब्याजसहित सबै ऋण चुक्ता गरेको निगमले जनाएको छ । आईओसीको ऋण जुन ३१ र ब्याज जुलाई ८ मा तिरिएको हो । आईओसीलाई ६ प्रतिशतको दरले एक वर्षमा १ अर्ब १८ करोडसम्म ब्याज तिर्यौं । पैसा हुनेबित्तिकै ७७ दिनमा पनि तिरेका छौं, निगमका नायब कार्यकारी निर्देशक नागेन्द्र साहले भने, वाणिज्य बैंकको हकमा ३ महिनामै चुक्ता गर्यौं । वाणिज्य बैंकलाई १०६ प्रतिशतको दरले ब्याज बुझाउने सम्झौता थियो । त्यस्तै, सरकारको भने ५ प्रतिशतको दरले ब्याज बुझाउँदै आएको थियो । अन्तिम किस्तास्वरूप ७० करोड बुझाएपछि ऋणमुक्त बनेको जनाएको छ ।विगतमा अन्तर्राष्ट्रिय बजारमा मूल्य घटे पनि यहाँ सोहीअनुसार मूल्य समायोजन गरिएन । जसले गर्दा निगमले ऋण तिर्न सफल भएको हो । ऋणमुक्त भएपछि मूल्य घटाउन आनाकानी गर्न नमिल्ने उपभोक्ताकर्मीहरू बताउँछन् । ऋण चुक्ता भइसकेको अवस्थामा मूल्य नघटाए उपभोक्ताप्रति बेइमानी हुने उनीहरूको भनाइ छ । विगतमा निगम डुब्न लाग्यो भन्ने बहाना थियो, ऋण र आईओसीको बक्यौता भएकै कारण सर्वसाधारण चुप थिए । ऋणमुक्त भइसकेको अवस्थामा मूल्य नघटाए बेइमानी हुन्छ, उपभोक्ता अधिकार अनुसन्धान मञ्चका अध्यक्ष माधव तिमिल्सिनाले भने, इन्धनको मूल्य घटाउन अब बहाना बनाउन पाइँदैन ।स्वचालित मूल्य प्रणाली कार्यविधि २०८० अनुसार बिक्री मूल्य निर्धारण गर्दा पेट्रोलको परल मूल्यमा २५ प्रतिशत र डिजेलको परल मूल्यमा २ प्रतिशत मात्र मुनाफा राख्न सकिने उल्लेख छ । सीमित प्रतिशत नाफा राखेर मूल्य समायोजन भइराख्दा पनि ऋण चुक्ता गर्न सहज बनेको हो । अब भने परल मूल्यमा धेरै मुनाफा राख्न नहुने उपभोक्ताकर्मीहरू बताउँछन् । तर, पछिल्लो समय पूर्ण स्वचालित मूल्य दसैंसँगै ब्रेक लागेको छ । तिहारताका पेट्रोल र डिजेलको मूल्य घटेर आउँदा पनि निगमले मूल्य समायोजन गरेको थिएन । स्रोतका अनुसार डिजेलमा ३३ करोड ८० लाख, पेट्रोलमा करिब ७ करोड र हवाई इन्धनमा करिब १४ करोड नाफा छ । तर, ग्यासमा घाटा भएकै कारण क्रस सबसिडीअनुसार मूल्य समायोजन भएन । समग्रमा करिब २३ करोड जति नाफा नै छ, स्रोतले भन्यो । यता, निगमले भने दसैंयता स्वचालित मूल्यमा ब्रेक लागेको जनाएको छ । दसैंको मुखमा स्वचालित प्रणालीअनुसार इन्धनको मूल्य बढाएपछि आलोचना खेपेको थियो । आलोचनापछि प्रधानमन्त्री पुष्पकमल दाहालको निर्देशनमा बढेको मूल्य स्थगित गर्दै पुरानो मूल्य कायम गरेको थियो । त्यसपश्चात् निगमलाई १५ दिनमा करिब ५४ करोड घाटा लागेको थियो । दसैंमा ब्रेक लागेको स्वचालित मूल्य अहिले स्थगितजस्तै छ । पछिल्लो समयमा कात्तिक २९ मा आईओसीले पठाएको मूल्य सूचीअनुसार डिजेलमा प्रतिलिटर ७ रुपैयाँ र पेट्रोलमा ८० पैसा मूल्य घटेर आएको छ । तर, खाना पकाउने ग्यासमा २ सय ८० रुपैयाँ घाटा रहेको निगमका प्रवक्ता मनोज ठाकुरले बताए । असार ३१ देखि कार्यान्वयनमा आएको पेट्रोलियम पदार्थ तथा ग्यासको स्वचालित मूल्य प्रणाली कार्यविधि २०८० मार्फत निगमले एलपीजी ग्याासमा नाफाघाटा नलिने व्यवस्था गरेको छ । पेट्रोल, डिजेलमा करिब प्रतिलिटर ३३ रुपैयाँ नाफा भए पनि ग्यासमा नोक्सानी छ । करिब ७० प्रतिशत घाटा ग्यासबाट भएको छ, उनले भने, दसैंदेखि स्वचालित मूल्य स्थगित भएकाले समायोजन भएको छैन । वाणिज्य तथा आपूर्ति सचिव पनि भर्खरै आउनुभएको छ, अब बस्ने निगमको सञ्चालक समितिले केही निर्णय गर्न सक्छ । ग्यासमा घाटा भएकाले पूर्ण स्वचालित प्रणालीको विकल्प नरहेको उनले बताए । निगम स्रोतका अनुसार डिसेम्बर १ मा पेट्रोल र डिजेलको मूल्य थप घटेर आउँदै छ । तर, ग्यासको मूल्य बढ्ने संकेत देखिएको छ ।निगमका कार्यकारी निर्देशक उमेश थानीले अब तेलको मूल्य घट्ने बताए । निगम सञ्चालक समितिका अध्यक्ष एवं वाणिज्य तथा आपूर्ति सचिवको पद हालै मात्र सम्हालेकाले स्वचालितमा जान ढिलाइ भएको उनले बताए । स्वचालित मूल्यको हकमा प्रधानमन्त्रीले फिर्ता लिएपछि ब्रेक लागेको थियो । सचिव भर्खर आउनुभएको छ, अब बोर्ड बैठक हुन्छ, उनले भने, निगमको कार्यभार सम्हाल्दै गर्दा करिब ४९ अर्बसम्म नोक्सानीमा थियौं, मंगलबारदेखि ऋणमुक्त भयो । सचिव पनि आउनुभएको छ । बोर्ड बैठकमा केही न केही निर्णय हुन्छ । अब मूल्य केही न केही घटाउनैपर्छ, मूल्य घट्छ ।"
सार्वजनिक ऋण २३ खर्ब ५७ अर्ब नाघ्यो,"(काठमाडौं)सरकारले तिर्न बाँकी सार्वजनिक ऋण २३ खर्ब ५७ अर्ब रुपैयाँ नाघेको छ । सार्वजनिक ऋण व्यवस्थापन कार्यालयको मासिक प्रतिवेदनले गत कात्तिकसम्म सार्वजनिक ऋण २३ खर्ब ५७ अर्ब ६ करोड रुपैयाँ पुगेको देखाएको हो । गत असारसम्म यस्तो ऋण २२ खर्ब २१ अर्ब ६७ करोड रुपैयाँ थियो । यसरी हेर्दा चालु आर्थिक वर्षको चार महिनामा १ खर्ब ३५ अर्ब ३९ रुपैयाँ सार्वजनिक ऋण थपिएको देखिन्छ । पछिल्ला वर्षमा सार्वजनिक ऋण उच्च दरले बढिरहेको छ । सोही क्रममा पछिल्लो पाँच वर्षमा मात्र १३ खर्ब ७ अर्ब रुपैयाँ सार्वजनिक ऋण थपिएको सरकारी प्रतिवेदनले देखाएको छ । यसले उक्त अवधिमा हरेक वर्ष औसतमा साढे २ खर्बभन्दा बढीले सार्वजनिक ऋण बढिरहेको देखाउँछ । हरेक वर्ष सार्वजनिक ऋण उच्च दरले बढिरहँदा पनि सरकारले त्यसको सही प्रयोगबारे ध्यान दिन नसक्दा राष्ट्रलाई ऋणको भार दिनानुदिन बढ्दै गएको अर्थविद् बताउँछन् ।गत कात्तिकसम्म सरकारले तिर्न बाँकी कुल ऋणमध्ये बाह्यभन्दा आन्तरिक ऋण करिब १० अर्ब रुपैयाँले बढी छ । गत कात्तिकसम्म ११ खर्ब ८३ अर्ब ५७ करोड आन्तरिक ऋण र ११ खर्ब ७३ अर्ब ४९ करोड बाह्य ऋण तिर्न बाँकी छ । गत कात्तिकसम्म सरकारले तिर्न बाँकी सार्वजनिक ऋण हेर्दा अहिले हरेक नेपालीको भागमा करिब ८० हजार रुपैयाँ बराबर ऋण छ । राष्ट्रिय तथ्यांक कार्यालयले सार्वजनिक गरेको राष्ट्रिय जनगणना २०७८ अनुसार नेपालको कुल जनसंख्या २ करोड ९१ लाख ६४ हजार ५ सय ७८ रहेको छ । यो जनसंख्याले गत कात्तिकसम्म तिर्न बाँकी सार्वजनिक ऋणलाई भाग गर्दा उक्त तथ्यांक निकालिएको हो । कात्तिकसम्मको सार्वजनिक ऋण नेपालको कुल गार्हस्थ्य उत्पादन (जीडीपी) को अनुपातमा करिब ४३८० प्रतिशत हो । राष्ट्रिय तथ्यांक कार्यालयले गत आर्थिक वर्षमा जीडीपी ५३ खर्ब ८१ अर्ब रुपैयाँ पुग्ने प्रक्षेपण गरेको थियो ।चालु आर्थिक वर्षको पहिलो चार महिना साउन, भदौ, असोज र कात्तिकमा सरकारले आन्तरिक ऋणको साँवा र ब्याज गरी ६५ अर्ब ४५ करोड र बाह्य ऋणको १६ अर्ब १८ करोड भुक्तानी गरेको छ । उक्त अवधिमा सरकारले ९७ अर्ब ३१ करोड आन्तरिक ऋण र १५ अर्ब ८५ करोड रुपैयाँ बाह्य ऋण प्राप्त गरेको सरकारी तथ्यांक छ । चालु आवका लागि सरकारले कुल १७ खर्ब ५१ अर्ब ३१ करोडको बजेट सार्वजनिक गरेको छ । कुल विनियोजनमध्ये ११ खर्ब ४१ अर्ब ७८ करोड (२० प्रतिशत) चालु खर्च, ३ खर्ब २ अर्ब ७ करोड (१७२५ प्रतिशत) पुँजीगत र वित्तीय व्यवस्थाका लागि ३ खर्ब ७ अर्ब ४५ करोड (१७५५ प्रतिशत) छुट्याइएको छ । वित्तीय व्यवस्थापनका लागि विनियोजन गरेको बजेट पुँजीगत खर्चभन्दा बढी हो । यसले पछिल्ला वर्षमा राज्यलाई ऋणको भार बढ्दै गएकाले सरकारले विकास निर्माणमा भन्दा ऋणको साँवा भुक्तानीलाई बढी प्राथमिकता दिएको पुष्टि हुन्छ । गत वैशाखदेखि आन्तरिक ऋणले बाह्य ऋणलाई उछिनेको हो ।यस्तै, हरेक पछिल्ला वर्षमा अघिल्लोमा भन्दा सार्वजनिक ऋणको वृद्धिदर उच्च रहेको तथ्यांकमा देख्न सकिन्छ । जसअनुसार आव ०७३७४ मा सार्वजनिक ऋण ६ खर्ब ९७ अर्ब ६८ करोड बराबर थियो भने ०७४७५ मा ९ खर्ब १७ अर्ब पुग्यो । सार्वजनिक ऋण पछिल्ला आवमा क्रमशः १० खर्ब ४८ अर्ब, १४ खर्ब ३३ अर्ब, १७ खर्ब ३७ अर्ब, २० खर्ब १३ अर्ब हुँदै ०७९८० मा २२ खर्ब ९५ अर्ब रुपैयाँ बराबर पुगेको हो । हरेक वर्ष ऋण बढेसँगै तिर्नुपर्ने साँवा र ब्याज पनि बढ्दै गएको सरकारी तथ्यांक छ ।हरेक वर्ष बजेटको आकार बढ्दै गएकाले सार्वजनिक ऋणको आकारसमेत बढ्दै गएको छ । यसो हुँदा सार्वजनिक ऋणको साँवा भुक्तानी वार्षिक वृद्धिदर बढ्दै गएको छ । सानो आकारको कुल गार्हस्थ्य उत्पादन, न्यून अंशको कुल गार्हस्थ्य बचत, आयातमा आधारित राजस्व संरचना र न्यून राजस्व संकलन, वैदेशिक सहायताको कमजोर प्रशोचन क्षमता एवं पुँजीगत खर्चको न्यून प्रतिफल जस्ता कारणले ऋणको दिगोपनामा असर पर्ने सार्वजनिक ऋण व्यवस्थापन कार्यालयले जनाएको छ ।सरकारले हरेक वर्ष घाटामा बजेट ल्याउने प्रवृत्ति बढ्दै गएकाले मुलुकलाई सार्वजनिक ऋणको भार बढ्दै गएको छ । सरकारले चालु आवको बजेटमा स्रोत अपुग हुने ४ खर्ब ५२ अर्ब ७५ करोड रुपैयाँ ऋणमार्फत पूर्ति गर्ने लक्ष्य लिएको छ । यसअनुसार वैदेशिक ऋणबाट २ खर्ब १२ अर्ब ७५ करोड र आन्तरिक ऋणबाट २ खर्ब ४० अर्ब स्रोत जुटाइने सरकारी लक्ष्य छ । त्यसैले चालु आवमा करिब साढे ४ खर्ब रुपैयाँ सार्वजनिक ऋण थपिने निश्चित देखिएको हो ।गत वर्षमा ऋणको साँवाब्याज भुक्तानीमा सरकारले २ खर्ब २२ अर्ब ७४ करोड २१ लाख खर्च गरेको थियो । कुल ऋणको दायित्व बढोत्तरी हुनुको मूल कारण २०७२ को भूकम्पपछिको पुनर्निर्माणमा बाह्य प्राप्ति बढ्नु, कोभिड महामारीमा लिनुपरेको आन्तरिक ऋण, बाह्य ऋण र संघीयता कार्यान्वयनर्मा भएको खर्च बढोत्तरी रहेको सरकारले बताएको छ ।"
भूकम्प प्रभावित क्षेत्रमा सहरी मन्त्रालयका इन्जिनियर,"काठमाडौं (कास) सहरी विकास मन्त्रालयले भूकम्प प्रभावित जिल्ला जाजरकोट र रुकुम पश्चिममा इन्जिनियर पठाउने भएको छ । मन्त्रीस्तरीय निर्णयमार्फत मन्त्रालयले तत्कालका लागि अस्थायी आवास बनाउन १४ जना इन्जिनियर पठाउन लागेको हो । त्यसका लागि पहिला स्थानीय तहलाई अस्थायी आवास निर्माणमा सरकारले पैसा उपलब्ध गराउनुपर्नेछ । अस्थायी आवासका लागि रकम उपलब्ध हुनासाथ इन्जिनियर भूकम्प प्रभावित जिल्लामा पुग्ने सहरी विकासमन्त्री सीता गुरुङले बताइन् । अस्थायी आवास निर्माणका लागि सरकारले यसअघि नै ५० हजार रुपैयाँ दिने निर्णय गरिसकेको छ । भूकम्प प्रभावितलाई पैसा दिन थालेपछि त्यसको सहजीकरण गर्न सहरी मन्त्रालयबाट इन्जिनियर पुग्छन्, गुरुङले भनिन्, पालिकामा पुगेर त्यहाँका इन्जिनियरप्राविधिकलाई भूकम्पप्रतिरोधी संरचना बनाउन प्रशिक्षित गर्छन् । अहिले त्यहाँ जाने इन्जिनियरलाई तालिम दिएर तयारी अवस्थामा राखिएको छ । सुरुमा अस्थायी आवास कस्तो बनाउने भनेर सिकाउँछन् । त्यसपछि भूकम्पप्रतिरोधी घर बनाउनेबारे भूकम्प प्रभावित पालिकाका सबै इन्जिनियरलाई प्रशिक्षित गर्ने उनको भनाइ छ । पछि पालिकाले त्यहीअनुसार प्राविधिक परिचालन गर्ने जनाइएको छ । भूकम्प प्रभावित जिल्लामा जाने १७ जना इन्जिनियरको नाम भए पनि अहिले १४ जना मात्र पठाउन लागिएको केन्द्रीय आयोजना कार्यान्वयन इकाइ (भवन तथा आवास) का आयोजना निर्देशक कोषनाथ अधिकारीले बताए । १७ जनाको नाम भए पनि अहिले १४ जना मात्र पठाउँछौं, उनले भने, पछि १४ जनामध्ये कसैलाई केही समस्या परे बाँकी तीन जनालाई पनि पठाउँछौं । मन्त्रिपरिषद् निर्णयमा सहरी विकासले अस्थायी आवास निर्माणका लागि सम्बन्धित पालिकाका प्राविधिकमार्फत प्राविधिक सहयोग उपलब्ध गराउने भनिएकाले त्यहीअनुसार सहयोग गरिने उनको भनाइ छ ।यताबाट गएको टोलीले कस्तो संरचना बनाउने र कसरी बनाउने भनेर पालिकाका प्राविधिकलाई सिकाउँछन्, अधिकारीले भने, भूकम्पबाट प्रभावित घरपरिवारलाई अस्थायी आवास निर्माण अनुदान कार्यविधि२०८० बनिसकेको छ, जुन कार्यविधि कार्यान्वयनको चरणमा छ । पालिकामा रकम गएपछि लाभग्राहीसँग सम्झौता गरेर बैंक खातामा पठाएपछि जस्तापाता किनेर अस्थायी टहरा निर्माणको काम अघि बढाइने अधिकारीले सुनाए । अहिले जाजरकोट र रुकुम पश्चिममा इन्जिनियर पठाइनेछ । त्यसमा पनि बढी प्रभावित भएका पालिकामा प्राविधिक पुग्नेछन् । दुई जिल्लाका पालिका भेरी, नलगाढ, छेडागाड, कुसे, बारेकोट, जुनीचाँदे, शिवालय, आठबिसकोट, सानीभेरी, चौरजहारी र त्रिवेणीमा बढी घर क्षति भएका छन् । यी ठाउँमा कसरी प्राविधिक पठाउने भनेर तयारी भइरहेको छ, उनले भने, तर रकम लाभग्राहीको खातामा पुग्दासम्म प्राविधिक पनि पुगिसक्छन् ।यसअघि मन्त्रालयबाट गएको प्राविधिक टोलीले भूकम्पप्रभावित जिल्लाको स्थलगत अध्ययन गरेर आएको छ । भूकम्प प्रभावित क्षेत्रमा प्रारम्भिक क्षति संकलन गरिएको छ,त्यहाँ कस्ता प्रकृतिका घर थिए, के कारणले धनजनको बढी क्षति भयो, भवन निर्माणसम्बन्धी मापदण्ड अपनाएर घर बनाइएको थियोथिएन, ती ठाउँ बस्न योग्य छन्छैनन् भनेर अध्ययन गरिएको छ, अधिकारीले भने, अध्ययन गरिएको प्रतिवेदनअनुसार भेरी किनारमा भएका घरमा बढी क्षति भएको पाइएको छ ।भूकम्पको केन्द्रबिन्दु जाजरकोटको बारेकोटस्थित रामीडाँडामा घर निर्माणमा खानीको ढुंगा प्रयोग गरेका कारण मानवीय क्षति कम भएको पाइएको अधिकारीले सुनाए । गोलो ढुंगा र माटोको मिश्रण राम्रो नभएका घरमा बढी क्षति भएको छ, भूकम्पका कारण केही सडकमा धाँजा फाटेको पाइएको प्रतिवेदनमा उल्लेख छ, उनले भने, यस्तो ठाउँमा बस्न हुन्छहुँदैन भनेर अध्ययन गराउन भूगर्भविद् पठाउँछौं, यो स्थायी संरचना निर्माणका लागि गरिने प्रक्रिया भएकाले कार्यान्वयन गर्न केही समय लाग्छ । अहिलेको मुख्य जोड अस्थायी आवास निर्माण गरेर भूकम्प प्रभावितलाई सुरक्षितसाथ राख्ने हो ।"
रक्षात्मक रणनीतिले गोलको खडेरी,"(काठमाडौं)केही खेल यस्ता हुन्छन्, जसमा खेलाडी निकै व्यस्त त हुन्छन् । तर, त्यो व्यस्तता मैदानको बीच भागमै बढी हुन्छ । पूरा खेल अवधिमा सटिक मान्न मिल्ने आक्रमण बिरलै हुन्छ । पोखरा थन्डर्स र ललितपुर सिटी एफसीबीच बुधबार दशरथ रंगशालामा भएको नेपाल सुपर लिग (एनएसएल) को खेल यस्तै रह्यो । यी दुई टिमले पहिलो संस्करणमा पनि गोलरहित बराबरी खेलेका थिए । यसपालि पनि यस्तै रह्यो गोलविहीन । यो खेलमात्र होइन, यस सिजनको एनएसएलमा गोलको खडेरी लाग्ने संकेत देखिन थालेको छ ।अहिलेसम्म प्रतियोगितामा ७ खेल टुंगिएको छ । यी खेलमा जम्मा १० गोलमात्र भएको छ । त्यसको अर्थ औसत गोलसंख्या १४२ मात्र रहेको छ । पोखरा र ललितपुरबीचको नतिजा भने यसपल्टको पहिलो गोलरहित बराबरी रह्यो । सम्भवतः यसको कारण हुनसक्छ, सहभागी टिमको रक्षात्मक सोच । अथवा यसको अर्को कोण हुनसक्छ, नेपाली फुटबलको मूल समस्या जस्तै यस सिजनको एनएसएलमा पनि गतिलो फरवार्डको समस्या त होइन ?भर्खर दुई चरणको खेल सकिन नपाएको स्थितिमा यसको उत्तर अबका खेलले दिनेछ । तर, एउटा तथ्य भने निश्चित छ, सहभागी सबै टिमको सोच जितभन्दा पनि कम्तीमा अंक नगुमाउने छ । यसको स्पष्ट छनक त फेरि एकपल्ट प्रशिक्षककै मुखबाट सुनियो । पोखराका प्रशिक्षक नवीन न्यौपानेले क्लिन सिट राख्न पाएकामै खुसी माने । पोखराले यसपल्ट खेलका दुवै खेलमा क्लिन सिट राखेको छ । यो एक प्रकारले उपलब्धि नै रह्यो ।प्रशिक्षक न्यौपानेले यसको कारण खुलाए । उनले भने, हामीले दुई दिन बिराएर खेल्नुपर्छ । त्यसैले खेलाडीले आफ्नो शक्ति जोगाएर राख्नुपर्ने पनि हुन्छ । लिग आफैंमा पनि प्रतिस्पर्धात्मक छ । त्यसैले एक अंक पनि राम्रै हो । ललितपुरका प्रशिक्षक इयान एन्ड्र्यु गिलानी भने पोस्टम्याच कन्फ्रेन्समा आउन पाएनन् । बुटवललुम्बिनी एफसीविरुद्धको अघिल्लो खेलमा उनले दोहोरो पहेँलो कार्ड पाएका थिए । उनी दर्शकदीर्घामै रहे ।उनको स्थानमा आएका सहायक प्रशिक्षक रवीन्द्र सिलाकारले आफ्नो टिमको रणनीति नै अंक नगुमाउन रहेको बताए । उनले भने, जित त पक्कै पनि हाम्रो उद्देश्य थियो, तर हामी अंक नगुमाउने रणनीतिमा थियौं । सम्भवतः अरू टिमभन्दा कागजमा बलियो ललितपुरले सुरुआती २० मिनेटभित्र आफ्ना पहिलो रोजाइका दुई खेलाडी पापा इबोउ केबे र सनिश श्रेष्ठलाई चोटको कारण गुमाएको थियो । त्यसैले पनि खेल टिमको अपेक्षा अनुसार रहेन ।सिलाकारले आफू सिक्दै गरेको प्रशिक्षक रहेको र गिलानीकै निर्देशनअनुसार खेलाएको बताए । गिलानीले भने ललितपुरको बक्सभन्दा ठीक माथि रहेर लगातार निर्देशन दिइरहे । पूरा खेल अवधिमा सिलाकार जति धेरै व्यस्त रहे, गिलानी पनि उत्तिकै व्यस्त देखिन्थे । सम्भवतः गिलानीले सुरुमै पूरा रणनीतिबारे आफ्ना सहयोगीलाई प्रस्ट पारेर शान्तसँग खेलकै मज्जा लिएको भए राम्रो हुन्थ्यो । आफ्ना सहायकलाई विश्वास गर्नु सक्नु पनि आत्मविश्वास नै हो ।यसको अर्को दृष्टिकोण के पनि हो भने एक खेल प्रतिबन्धको स्थितिमा प्रशिक्षकले दर्शकदीर्घाबाट सिधा रणनीतिक निर्देशन दिनु ठीक पनि होइन । यो स्थितिबारे नियम मौन रहने गर्छ । फेरि खेलमै फर्कने हो भने बराबरीको नतिजापछि दुवै टिमले अंक बाँडे । दुवै टिमको दुई खेलबाट समान ४ अंक भएको छ । सुरुआती अंकतालिकामा ललितपुर गोलअन्तरका आधारमा शीर्षस्थानमा उक्लेको छ भने पोखरा तेस्रो स्थानमा छ ।यी तीनै टिमको ४ अंक छ । पूरा खेलमै सबैभन्दा राम्रो मौका पोखराले बनाएको थियो । खेलको छैटौं मिनेटमा मोसेस ग्याबहको प्रहार पोस्टमा लागेर फर्केको थियो । ललितपुरका कप्तान अनन्त ताामाङले ३३ औं मिनेटमा गरेको हेडलाई विपक्षी गोलरक्षक प्रिसो जान्गाले रोक्न सके । पोखराका आयुश घलान प्लेयर अफ म्याच रहे । तर, उनी आफैं बराबरीमा खुसी हुन सकेनन् । पूरा ३ अंक पाउन नसकेको हुनाले म खुसी हुन सकिनँ, उनले भने ।"
मकवानपुर च्याम्पियन,"मकवानपुर (कास) हेटौंडा च्यालेन्ज कपको यू२१ फुटबल प्रतियोगिताको उपाधि जिल्ला फुटबल संघ मकवानपुरले जितेको छ । हेटौंडा५ स्थित पिप्ले क्याम्पा रंगशालामा बुधबार सम्पन्न फाइनलमा जिल्ला फुटबलले रियल स्टार क्लबमाथि ४० को सहज जित निकाल्यो । मोहित गुरुङको गोलमार्फत अग्रता लिएको च्याम्पियन टोलीका लागि दोस्रो हाफमा अनिश महर्जनले दुई र सुजल श्रेष्ठले एक गोल थपे । विजेताले १ लाख ११ हजार ११ रुपैयाँ तथा उपविजेताले ५५ हजार ५ सय ५५ रुपैयाँ पुरस्कार पाए । प्लेयर अफ द म्याच मकवानपुरका अनिश महर्जन भए । उनले २ हजार ५ सय रुपैयाँ पाए । सर्वोत्कृष्ट खेलाडी विजेताकै मोहित गुरुङ, उत्कृष्ट गोलकिपरमा कृषल मोक्तान, मिडफिल्डरमा रितेश श्रेष्ठ, फरवार्डमा प्रितम स्याङ्बो, डिफेन्डर रियलका उर्गेन रुम्बा तथा र प्रशिक्षकमा विजयलाल श्रेष्ठ उत्कृष्ट चुनिए । आयोजक एफसी मुण्डियालको आयोजनामा भएको प्रतियोगितामा १४ क्लबको सहभागिता थियो ।"
फिडे मास्टर रूपेशलाई सुरुमै झट्का,"(मकवानपुर)हेटौंडा कप एसियाली खुला रेटिङ बुद्धिचाल प्रतियोगिताको उद्घाटन दिनमै बुधबार नेपाल च्याम्पियन फिडे मास्टर रुपेश जैसवाल पराजित भएका छन् । उनी भारतीय खेलाडी १४३३ रेटिङ पंकज बोर्सेसँग पराजित भएका हुन् ।पहिलो चरणमा विदेशी खेलाडीको दबदबा रहँदा पूर्व नेपाल च्याम्पियन सीएम पुरुषोत्तम चौलागाईं भारतीय पीयूष कुमारसँग बराबरीमा रोकिएर अंक बाँडे ।पहिलो चरणमा भारतीय खेलाडी सुवन्यण कुण्डु, अर्विन्दरप्रित सिंह, राहुल गुरुङ, बंगलादेशी अबु सुफियान सकिल, आईएम मोहम्मद मिजाउद्दिन, शेख नाजिर, देवराज चटर्जी, मोहम्मद सरिफ हुसैन, नएम हक र श्रीलंकन सचिनी रणसिंघे विजयी भएका छन् ।नेपालका युवा खेलाडी पुरुषोत्तम सिलवाल र सुश्रुत दाहाललगायतका खेलाडी विजयी भएका छन् । प्रतियोगितामा नेपाल, भारत, बंगलादेश, श्रीलंकाका ८६ खेलाडीको सहभागिता छ । मकवानपुर जिल्ला बुद्धिचाल संघको आयोजनामा पाँच दिनसम्म चल्ने प्रतियोगितामा स्विस लिगका आधारमा ९ चरणको खेल हुनेछ ।नेपाल बुद्धिचाल महासंघको महासचिव धरमबहादुर लामाका अनुसार प्रतियोगिताका विजेताले १ लाख २५ हजार, दोस्रोले ७५ हजार, तेस्रो हुनेले ४० हजार रुपैयाँ पुरस्कार पाउनेछन् । चौथोलाई २५ हजार, पाँचौंलाई २० हजार, छैटौंदेखि दसौंसम्मलाई जनही १५ हजार प्रदान गरिनेछ । एघारौंदेखि पन्ध्रौं हुनेसम्मले ११ हजार पाउनेछन् ।प्रतियोगिताको उद्घाटन वाग्मती प्रदेश खेलकुद विकास परिषद्का सदस्यसचिव सूर्यलाल भण्डारीले गरेका थिए ।"
बार्सिलोना तीन वर्षपछि नकआउट चरणमा,लन्डन (एएफपी) बार्सिलोनाले एफसी पोर्टोमाथि २१ को पुनरागमन जित रच्दै मंगलबार युरोपेली च्याम्पियन्स लिग फुटबलको नकआउट चरणमा स्थान बनाएको छ । बार्सिलोना तीन सिजनयता पहिलो पटक अर्को चरण पुगेको हो । पोर्टोले पेपेको गोलले अग्रता लिएको थियो । तर बार्सिलोनाका जाओ क्यान्सेलो र जाओ फेलिक्सले ११ गोल गरे ।जितपछि समूह एच मा बार्सिलोनाको ४ खेलबाट १५ अंक भएको छ । टालीको पछाडि पोर्टो र साख्तर डोनेस्क समान ९ अंकमा छ । साख्तरले रोयल एन्ट्रपलाई १० ले हरायो । समूह एफ मा बोरुसिया डर्टमन्डले एसी मिलानलाई ३१ ले हरायो । टोली अन्तिम १६ मा पुग्न सफल रह्यो । बोरुसियाको ५ खेलबाट १० अंक भएको छ । यो समूहमा पीएसजी र न्युकासल युनाइटेडले ११ को बराबरी खेले । अन्य खेलमा समूह ई मा एट्लेटिको म्याड्रिडले फेयर्नुडलाई ३१ र लाजियोले सेल्टिकलाई २० ले हराए । समूह जी मा म्यानचेस्टर सिटीले आरबी लाइप्जिगलाई ३२ र योङ ब्वाइजले रेड स्टार बेलग्रेडलाई २० ले हराए ।
कोशीको सान्त्वना जित,पोखरा (कास) सेमिफाइनल समीकरण पूरा भए पनि केपी ओली कप टी२० क्रिकेट प्रतियोगिताअन्तर्गत लिग चरणको अन्तिम खेलमा बुधबार कोशी प्रदेशले सान्त्वना जित पाएको छ । पोखरामा जारी प्रतियोगितामा कोशीले आयोजक मदन भण्डारी स्पोर्ट्स एकेडेमी नीलोलाई ९ विकेटले पराजित गर्यो । खेल जिते पनि कोशी घर फर्किने छ । खेलमा आयोजक नीलोले दिएको ६८ रनको लक्ष्य कोशीले १ विकेट गुमाएर ७४ ओभरमा पूरा गरेको थियो । टस जितेर फिल्डिङ रोजेको कोशीका फिर्दोष अन्सारीले ओपनर रोनिम तिवारीलाई शून्यमा पेभेलियन फर्काएपछि आयोजक टोली दबाबमा परेको थियो । अर्का ओपनर अर्जुन रायमाझीले २४ रन जोडे । उनलाई सोनु मण्डलले आउट गरे । मेहुल श्रेष्ठ र अभय यादवले समान १० रन र शुभम खनालले ९ रन जोड्नुबाहेक चार खेलाडी गोल्डेन डकआउट भए ।आयोजकलाई सस्तैमा समेट्न म्यान अफ द म्याचसमेत रहेका श्रवण यादवले ३ं५ ओभरमा ८ रन दिएर ३ विकेट लिए । कमल खत्री र फिर्दोषले २२ विकेट लिए । जवाफी ब्याटिङमा कोशीका लागि ओपनर सोनु अन्सारीले २२ बलमा ३ चौका र ३ छक्का प्रहार गर्दै ३५ रन बनाए । तेस्रो नम्बरमा आएका मिनास थापाले ७ बलमा १८ रन र अर्का ओपनर अंकित सुवेदी १४ रन जोडे । अंकित भने शुभम खनालको बलमा आउट भए । बिहीबार पोखरा रंगशालामा हुने सेमिफाइनलमा विभागीय टोली त्रिभुवन आर्मी र वाग्मती प्रदेश तथा एपीएफ र मधेश प्रदेशबीच प्रतिस्पर्धा हुनेछ ।
छोटकरी,"करातेको रेफ्री सेमिनार सुरुकाठमाडौं (कास) नेपाल कराते महासंघको आयोजनामा एसियाली कराते महासंघ (एकेएफ) रेफ्री तथा कोच सेमिनार बुधबार सुरु भएको छ । सेमिनारमा नेपाल, बंगलादेश, पाकिस्तान, भारत र श्रीलंका गरी ५ राष्ट्रको सहभागिता छ । सेमिनारमा नेपालका ८०, बंगलादेशका २६, पाकिस्तानका १, भारतका ४० र श्रीलंकाका ११ जना सहभागी रहेको मिडिया संयोजक एवं आठौं सागका स्वर्ण विजेता रवि महर्जनले जनाएका छन् । सेमिनार एकेएफअन्तर्गत रेफ्री कमिसनका अध्यक्ष मन्सुर अल सुल्तान, सचिव माइकल हुवाङ, सदस्य अस्कर र जाबर तथा नेपाल कराते महासंघअन्तर्गत रेफ्री कमिसनका संयोजक प्रकाशमोहन धौभडेलले प्रशिक्षण दिनेछन् । नेपाल कराते महासंघले आयोजना गर्ने सातौं दक्षिण एसियाली कराते च्याम्पियनसिप पूर्वसन्ध्यामा सेमिनार गरिएको हो । प्रतियोगिता राखेप कभर्डहलमा शनिबार सुरु हुनेछ ।सेब र आयोजक विजयीकाठमाडौं (कास) सेब र एन्जल लर्ड बुधबार नवौं रेडियन्ट कप अन्तरविद्यालय बास्केटबल प्रतियोगिताको सिनियर ब्वाइजतर्फ क्वाटरफाइनल पुगेका छन् । सेबले पिपुल्स एकेडेमीलाई ४५२९ स्कोरले पराजित गर्यो । सेबका सुमित वज्राचार्यले १२ स्कोर गरे । रवि कार्कीको १० स्कोरमा एन्जल लर्डले पुष्पसदनविरुद्ध ३५३४ को साँघुरो अन्तरमा जित पायो । सिनियर ब्वाइजमै आयोजक रेडियन्ट पब्लिकले एनआईसीलाई ४०२१ ले, ग्रिनफिल्डले ओएसिसलाई ४०३६ ले, विल्सन एकेडेमीले माउन्ट ग्लोरीलाई ४२१५ ले, निःसर्ग बाटिकाले बिग बुद्धलाई ४८४१ ले, ज्ञानोदयले सेन्ट्रल स्टेटलाई ३७१४ र जेनिथले न्यु भिजन एकेडेमीलाई ३३१४ ले हराएका थिए । आफ्नो खेलमा विल्सनका राजेश चौधरीले १८, निःसर्गका अमनलाल श्रेष्ठले १६, रेडियन्टका लमिक योञ्जनले १९, ग्रिनफिल्डका अर्जुन बस्नेतले २०, ज्ञानोदयका दीपेश शाहीले १३ र जेनिथका अनिश गुरुङले ९ स्कोर गरेका थिए ।मेयर कपमा ममतालाई स्वर्णकाठमाडौं (कास) पाँचौं ललितपुर मेयर कप अन्तरवडा रात्रिकालीन टेबलटेनिस प्रतियोगिताको भेट्रान ४० वर्षमाथि महिला सिंगल्समा स्वर्ण पदक जितेकी छन् । ललितपुर वडा ५ की ममताले फाइनलमा वडा ११ की शर्मिला शाक्यलाई ११५, १०१२, १०१२, ११६, ११८ र ११३ को सेटमा हराइन् े। वडा १६ की राधा डंगोल र वडा ९ की विजेता व्यञ्जनकार संयुक्त रूपमा तेस्रो भए ।लिग तेक्वान्दो आजदेखि काठमाडौं (कास) नेपाल तेक्वान्दो संघको आयोजनामा दोस्रो एनटीए लिग तेक्वान्दो प्रतियोगिता बिहीबार सुरु हुँदै छ । प्रतियोगितामा पुम्से र ग्यारोगीमा ७२ स्वर्णका लागि प्रतिस्पर्धा हुने आयोजक संघका उपाध्यक्ष भानबहादुर चन्दले बुधबार पत्रकार सम्मेलनमा बताए । स्पर्धामा ६ सय ५० खेलाडीको सहभागिता रहनेछ । तीनदिने प्रतियोगिता सातदोबाटोस्थित तेक्वान्दो हलमा हुनेछ ।"
