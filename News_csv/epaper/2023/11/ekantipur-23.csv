शीर्षक,विवरण
४२ विद्यार्थी जो अब हाजिर हुने छैनन्,"हाम्रा सबै ५ वटै भवनमा क्षति पुगेको छ, उनले भने, सोमबार पहिलो दिन विद्यार्थी आए । उनीहरूले रातभरि त्रिपालमुनि सुतेर स्कुलमा आएर पनि खुला आकाशमुनि नै कसरी बस्ने ? भन्दै प्रश्न गरे । हामी नाजवाफ भयौं ।आठबिसकोट नगरपालिकाका शिक्षा शाखा प्रमुख इन्द्रबहादुर विष्टले सोमबारदेखि पठनपाठन सुरु गर्न सबै विद्यालयलाई निर्देशन गरिएको बताए । क्षति भएका विद्यालयमा तत्काल अस्थायी सिकाइ केन्द्र बनाउन सुरु गरिएको उनको भनाइ छ । विद्यालयहरूमा क्षतिको तथ्यांक संकलन गरी आवश्यकताको पहिचानसमेत गरिएको छ । अब अस्थायी सिकाइ केन्द्र बनाउने गरी अघि बढ्ने योजना छ, उनले भने, अहिलेसम्म पाँच वटा विद्यालयमा अस्थायी सिकाइ केन्द्र बनाइसकिएको छ । यो क्रम जारी छ । सिकाइ केन्द्र बनाउन आवश्यक पर्ने सामग्रीका लागि दाताहरूलाई अनुरोध गरिएको पनि उनले बताए ।रुकुम पश्चिमभर गरी १८ विद्यार्थी र १ विद्यालय कर्मचारीको समेत ज्यान गएको छ भने ४८ वटा विद्यालय पूर्ण क्षतिग्रस्त भएका छन् । २८ वटा विद्यालयमा आंशिक क्षति पुगेको यहाँको सामाजिक विकास कार्यालयको तथ्यांक छ । जसका कारण १ सय ९३ वटा कक्षाकोठामा पूर्ण क्षति पुगेको छ । त्यसैगरी, जाजरकोटका ४ सय २३ विद्यालयमध्ये ३ सय ४१ विद्यालय पनि क्षतिग्रस्त भएकोमा २ सय ८९ वटा पूर्ण क्षति र ५ सय ९८ वटामा आंशिक क्षति पुगेको सामाजिक विकास कार्यालय जाजरकोटका प्रमुख यज्ञेश्वर खत्रीले जानकारी दिए । साथै, १५ सय ९९ कक्षाकोठा भूकम्पका कारण क्षतिग्रस्त भएको पनि सामाजिक विकास कार्यलय जाजरकोटको तथ्यांक छ । भूकम्पमा परी जाजरकोटका २४ जना विद्यार्थी र १ जना शिक्षकको समेत ज्यान गएको प्रमुख खत्रीको भनाइ छ । त्यस्तै रुकुम पश्चिममा ४८ वटा विद्यालयमा पूर्ण क्षति र २८ वटा विद्यालयमा आंशिक क्षति पुगेको यहाँको सामाजिक विकास कार्यालयको तथ्यांक छ । जसका कारण १ सय ९३ वटा कक्षाकोठामा पूर्ण क्षति पुगेको छ । साथै भूकम्पमा परी १८ जना विद्यार्थीले ज्यान गुमाएका छन् भने १ जना विद्यालय कर्मचारीको समेत मृत्यु भएको बताइएको छ । भूकम्पका कारण विद्यालयमा भएको भौतिक क्षति र शिक्षकविद्यार्थीमा देखिन सक्ने मानसिक समस्यालाई हल गर्न सरकारले ठोस योजना बनाएर अघि बढ्नुपर्ने आदर्श माविका व्यवस्थापन समिति अध्यक्ष हुकुमबहादुर पुनको धारणा छ । वडाध्यक्षसमेत रहेका पुनले स्थानीय सरकारका तर्फबाट आफूहरूले सकेको पहल गरिरहेको भए पनि विद्यालयको अवस्थालाई सामान्यीकरण गर्न तीनै तहका सरकार र शिक्षा क्षेत्रमा काम गरिरहेका निकायको भूमिका ठूलो हुने बताए । विद्यालयमा ठूलो क्षति भएको छ, उनले भने, यसको परिपूरण र समाधान गर्दै अवस्थालाई सामान्यीकरण गर्न सबैको हातेमालो जरुरी छ ।"
चारवटै सुरक्षा संयन्त्रसहितको विशेष सुरक्षा योजना,"उपत्यका प्रहरी प्रमुख एआईजी दीपक थापा र डीआईजी लालमणि आचार्यको संयोजकत्वमा ज्वाइन्ट अपरेसन कमान्ड सेल खडा गरिएको छ । दुवै कार्यक्रममा सुरक्षा जनशक्ति परिचालन सेलमार्फत गराइएको छ । काठमाडौं, भक्तपुर र ललितपुर जिल्ला प्रशासनले पनि प्रमुख जिल्ला अधिकारीको संयोजकत्वमा छुट्टाछुट्टै संयन्त्रमार्फत रणनीति लागू गरेका छन् । करिब १० हजार प्रहरी तैनाथ हुनेछन् । प्रहरी प्रधान कार्यालयले कार्यक्रमकै लागि भनेर विशेष कार्यदल, १ नम्बर गण नक्साल, विपद् व्यवस्थापन गण र प्रहरी प्रधान कार्यालयभित्रको थप जनशक्तिलाई तयारी हालतमा राखेको छ । सशस्त्र प्रहरीले उपत्यकाका तीनवटै गण र सिनामंगलस्थित विपद् व्यवस्थापन गण मातहत सबै जनशक्ति युवा संघ र प्रसाईं नेतृत्वको कार्यक्रममा परिचालन गरेको छ । कार्यक्रमका लागि प्रसार्इं नेतृत्वको अभियानले केही दिनअघिबाटै विभिन्न जिल्लाबाट सार्वजनिक यातायातमा मानिस काठमाडौं भित्र्याएको र बुधबार रातिसम्म यो क्रम जारी रहेको एक सुरक्षा अधिकारीले बताए । युवा संघले पनि आफ्ना जिल्लास्थित संयन्त्रमार्फत कार्यकर्ताहरूलाई काठमाडौं ल्याएको छ । दुवै पक्षले कार्यक्रमलाई शक्तिप्रदर्शनका रूपमा लिएका छन् र बिहीबारको सभाअघि विभिन्न स्थानबाट र्यालीसहित कार्यक्रम स्थल जाने तय गरेका छन् । त्यस क्रममा मुठभेड र जम्काभेट हुन नदिन सुरक्षा सावधानीका सबै उपाय अपनाइएको उपत्यका प्रहरी प्रमुख एआईजी दीपक थापाले बताए । दुवै पक्षले एकै दिन उपत्यकामा कार्यक्रम राखेकाले एकअर्काको कार्यक्रममा आउने मानिसको व्यवस्थापन गर्न विशेष सुरक्षा कार्ययोजना नै ल्याउनुपरेको हो, उनले भने, शान्तिपूर्ण रूपमा कार्यक्रम होस् भन्ने हाम्रो अपेक्षा छ । कानुनको दायराभित्र रहेर कार्यक्रम भएमा त्यहीअनुसार सुरक्षा प्रबन्ध मिलाएका छौं, कसैले हूलहुज्जत, घुसपैठ र कानुन विपरीतका हर्कत देखाउँछन् भने सुरक्षा निकायले जे गर्दा उपयुक्त हुन्छ, त्यही गर्छ । प्रसाईं नेतृत्वको अभियानले काठमाडौं, भक्तपुर र ललितपुरका विभिन्न ८ स्थानबाट र्याली निकालेर बल्खु पुग्ने कार्यक्रम सार्वजनिक गरेको छ । सानो ठिमी, गोंगबु, स्वयंभु, कलंकी, जावलाखेल, सातदोबाटो, कीर्तिपुर र चाबहिल चोकबाट एकसाथ र्याली निकालेर बल्खु पुग्ने कार्यक्रम तय छ । युवा संघलाई पनि विभिन्न स्थानबाट तीनकुने जाने गरी सुरक्षा व्यवस्थापन मिलाइएको प्रहरीले जनाएको छ । एआईजी थापाले एकअर्काका र्याली भेट हुन नदिने गरी रुट तय गरिएको र हरेक र्यालीमा सुरक्षा चुनौतीअनुसार जनशक्तिको व्यवस्थापन गरिएको बताए । दुवै समूहले माइतीघरबानेश्वरमा कार्यक्रम राख्ने बताएका थिए । तर, मुठभेडको जोखिम औंल्याएर सरकारले यो क्षेत्रलाई नै निषेधित घोषणा गरेको थियो ।एकै दिन दुई पक्षका कार्यक्रम आयोजना हुने भएपछि काठमाडौं उपत्यका ट्राफिक प्रहरी कार्यालयले अत्यावश्यक कामबेगर बिहीबार सवारीसाधन लिएर बाहिर ननिस्कन सार्वजनिक सूचना नै जारी गरेको छ भने १०० र १०३ नम्बरमा सम्पर्क गर्नसमेत अपिल जारी गरेको छ । गृह मन्त्रालयका एक अधिकारीले व्यवस्था नै उल्ट्याउनेसहितका माग राखेर सडक आन्दोलन घोषणा गरेकाले अलि बढी संवेदनशील भएर सुरक्षा व्यवस्थापन गर्नुपरेको स्पष्टीकरण दिए । कानुनको दायराभित्र रहेर माग राख्न पाइन्छ तर दुई पक्षको इगो अनि व्यवस्थाविरुद्ध नै अभियान चलाउने घोषणाले हामीलाई कार्यक्रम शान्तिपूर्ण बनाउन गम्भीर तुल्याएको हो, ती अधिकारीले भने, यो अवस्थामा नियमित शान्ति सुरक्षाका लागि तैनाथ जनशक्ति र रणनीतिबाट मात्रै सहज देखिएन, त्यही भएर चारवटै सुरक्षा निकायको संयुक्त कमान्ड खडा गरेर सुरक्षा व्यवस्थापन मिलाइएको हो ।काठमाडौं प्रहरी प्रमुख एसएसपी भूपेन्द्रबहादुर खत्रीले दुवै कार्यक्रम व्यवस्थापन र नागरिकको आवागमन सहन पार्न सुरक्षाकर्मीले समन्वय गर्ने बताए । यातायात आवागमन हुने प्रमुख दुई ठाउँमा कार्यक्रम आयोजना हुन लागेकाले सवारीसाधन अवागमनमा केही असहज हुन सक्छ, त्यही भएर पूर्वसूचना नै जारी गरिएको छ, उनले भने, त्यसबाहेक आम नागरिकले आफ्ना नियमित कामका लागि ढुक्क भएर हिँडडुल गर्न पाउनुहुन्छ, सुरक्षा प्रत्याभूति हामी दिन्छौं । त्यहीअनुसार सुरक्षाकर्मीलाई तैनाथ गरिएको छ । काठमाडौं प्रहरीले बिहीबारको कार्यक्रममा नियमितबाहेक करिब १ सय स्थानमा पकेटपकेटमा सुरक्षा टोलीलाई तैनाथ गराएको जनाएको छ । प्रसाईं नेतृत्वको अभियानले संघीय लोकतान्त्रिक गणतन्त्रिक व्यवस्था उल्ट्याउनुपर्ने, धर्म निरपेक्षता खारेजदेखि किसानले बैंकवित्तीय संस्थाबाट लिएको २० लाख रुपैयाँसम्मका ऋण मिनाहासहितका माग राखेर आन्दोलन घोषणा गरेको छ । मंसिर ७ बाट आन्दोलन सुरु गरेर यसलाई निरन्तर रूपमा अघि बढाउने उसको घोषणा छ । युवा संघले महँगी, भ्रष्टाचार नियन्त्रण, सामाजिक सद्भाव कायमलगायतका विषय अघि सारेको छ । तर, केही साताअघि युवा संघका कार्यकर्ताले काठमाडौंमै प्रसार्इंलाई मोसो दल्नुका साथै अभद्र व्यवहार गरेपछि उनी युवा संघप्रति आक्रोशित भएका थिए । त्यसपछि सामाजिक सञ्जालमार्फत बस्नेतसँग जोडिएको एउटा विवादास्पद भिडियो क्लिप बाहिरियो । यी दुई प्रकरणपछि दुवै पक्ष एकअर्काविरुद्ध उत्तेजक बन्दै आएका छन् ।"
इजरायलहमास युद्धविराम सहमति,"कतारको विदेश मन्त्रालयले पनि बुधबार प्रेस विज्ञप्ति जारी गर्दै सुरुमा बालबालिका र महिलासमेत गरी हमासले ५० जना बन्धक र इजरायलले पनि आफ्नो जेलमा रहेका प्यालेस्टिनी महिला र बालबालिका छाड्ने सहमति भएको जनाएको छ । त्यस्तै अमेरिकी टेलिभिजन सीएनएनले पहिलो चरणमा हमासले छाड्ने भनिएका ५० जनाभित्र ३ अमेरिकी नागरिक हुने जनाएको छ । कात्तिक ३ र ७ मा हमासले चार बन्धकलाई रिहा गरेको थियो । त्यस्तै इजरायली सेनाले गाजामा कात्तिक १२ मा गरेको स्थलगत कारबाहीका क्रममा आफ्ना सैनिक ओरी मेगिदिशलाई हमासको नियन्त्रणबाट मुक्त गरेको थियो ।हमासले असोज २० मा इजरायलको दक्षिण क्षेत्रमा हवाई र स्थल आक्रमण गरेको थियो । हमास लडाकुले किबुज अलुमिम क्षेत्रमा आक्रमण गर्दा १० जना नेपाली विद्यार्थी मारिएका थिए भने चार जना घाइते भएका थिए । विपिनलाई भने सोही स्थानबाट हमासले बन्धक बनाई लगेको थियो । त्यसबाहेक हमासले ४० बालबालिका, १३ आमा र ३४ विदेशीसहित २ सय ४० जनालाई बन्धक बनाएर गाजा क्षेत्रमा राखेको इजरायलको दाबी छ । विपिनलाई भने हमासले नियन्त्रणमा लिई अलसिफा अस्पतालमा लगेको देखिएको दाबीको सीसीटीभी फुटेज इजरायलले आइतबार सार्वजनिक गरेको थियो । किबुज अलुमिमबाट बन्धक बनाउनुअघि विपिनले लगाएको भेस्ट, कट्टु र चप्पल भिडियोमा देखिएको युवकसँग मेल खाएको दाबी गरिएको छ । इजरायली सेना आईडीएफद्वारा सार्वजनिक गरिएको उक्त सीसीटीभी फुटेजमा असोज २० को बिहान १०ः५३ बजे तीन जना हतियारधारीले एक जना युवकलाई घिच्याउँदै अस्पतालभित्र लैजाँदै गरेको देखिन्छ । ती व्यक्तिलाई आईडीएफले नेपाली बन्धक विपिन भएको दाबी गरेको छ । ती बन्धकलाई खाली खुट्टा रकट्टुमा कपडाले टाउको छोपेर अस्पतालभित्र लैजाँदै गरेको देखिन्छ । हमासको आक्रमणमा करिब १२ सय जनाको मृत्यु भएको इजरायलले जनाएको छ भने इजरायली आक्रमणमा १२ हजारभन्दा बढी प्यालेस्टिनीको मृत्यु भएको बीबीसीले जनाएको छ । मारिनेमा ४ हजार ५ सयभन्दा बढी बालबालिका रहेका छन् ।"
सरकारप्रति एमाले आक्रामक,"(काठमाडौं)मेडिकल व्यवसायी दुर्गा प्रसाईंले आम जनतालाई दिग्भ्रमित पारेर समाजलाई विभाजित बनाउने गतिविधि चलाइराख्दा सरकारले नियन्त्रणका कुनै कदम नचालेर गल्ती गरेको एमालेले निष्कर्ष निकालेको छ । एमाले केन्द्रीय कार्यसमितिको बुधबारको बैठकले कांग्रेसमाओवादी गठबन्धनको सरकार नै यस्तो गतिविधिमा संलग्न भएको त होइन भन्ने प्रश्नसमेत उठाएको छ । संघीय लोकतान्त्रिक गणतन्त्रात्मक व्यवस्था उल्टाउने लक्ष्यसहित प्रसाईंले बिहीबारदेखि राजधानीकेन्द्रित राष्ट्र, राष्ट्रियता, धर्म, संस्कृति र नागरिक बचाउ महाअभियान घोषणा गरेका छन् भने त्यसलाई काउन्टर दिन एमालेको भ्रातृ संस्था युवा संघले पनि बिहीबार नै शक्ति प्रदर्शन गर्दै छ । एमाले बैठकले संविधान र व्यवस्थाका विरुद्धमा भएका गतिविधि नियन्त्रण गर्न सरकार अग्रसर नभएपछि युवा संघले त्यसको काउन्टरमा खबरदारी सभा गर्न लागेको तर्क अघि सारेको छ । शासकीय कमजोरीलाई देखाएर संविधान र गणतन्त्रका विरुद्धमा नै समाज भड्काउने गतिविधि बढेपछि प्रधानमन्त्री पुष्पकमल दाहालले शान्ति सम्झौतामा हस्ताक्षर गर्ने प्रमुख कांग्रेस, एमाले र माओवादीको बैठक राखेका थिए । बैठकले गणतन्त्र र संविधानमाथि आउने जुनसुकै चुनौतीको सामूहिक रूपमा प्रतिवाद गर्ने निष्कर्ष निकालेको थियो । त्यसलगत्तै सरकारले सामाजिक सञ्जालको नियमन गर्नेदेखि टिकटक बन्द गर्ने नीति लिए पनि व्यवस्था उल्टाउन खुलेआम चुनौती दिने व्यवसायी प्रसाईंका गतिविधि नियन्त्रण गर्न अग्रसर नभएको भन्दै एमाले सरकारका विरुद्धमा खनिएको हो । अराजक क्रियाकलापप्रति गम्भीर भएर नियन्त्रणमा लिनुको साटो वर्तमान गठबन्धन सरकार त्यस्ता गतिविधिलाई उल्टै बढावा दिइरहेको छ । यसबाट संघीय लोकतान्त्रिक गणतन्त्रात्मक प्रणालीलाई कमजोर बनाउन सरकार स्वयं संलग्न त छैन भन्ने गम्भीर आशंका पैदा भएको छ, बैठकपछि एमालेले जारी गरेको विज्ञप्तिमा उल्लेख छ । प्रसाईंप्रति लक्षित गर्दै एमालेले लोकतान्त्रिक गणतन्त्र र संविधानका विरुद्धमा समाजलाई दिग्भ्रमित पार्ने, राजनीतिक लेपनको आडमा राजनीतिक अपराधहरूबाट उन्मुक्ति खोज्ने, राजनीतिक नेतृत्वका विरुद्ध निराधार लाञ्छना, गालीगलौज र चरित्र हत्या गर्ने, समाजलाई प्रदूषित पार्ने, जातीय र धार्मिक सहिष्णुतामा खलल पुर्याउनेजस्ता अराजक गतिविधिहरू भइरहेको जनाएको छ । सत्ता गठबन्धनको स्वार्थका लागि राज्यका निकायहरूमा हस्तक्षेप गर्ने, तिनलाई कमजोर बनाउने र राज्यका निकायको विश्वसनीयता समाप्त पार्ने काम सरकारबाटै भइरहेको छ, एमालेले भनेको छ, यो बैठक लोकतान्त्रिक गणतन्त्रको रक्षाका लागि दृढ संकल्प व्यक्त गर्दछ र अराजकतााई प्रोत्साहन गर्ने, आर्थिक मन्दी बढाउँदै लैजाने, सामाजिक वैमनश्यलाई बढावा दिने र राज्यका निकायलाई कमजोर बनाउँदै जनतामा निराशा बढाउने वर्तमान गठबन्धन सरकारको रवैयाप्रति आपत्ति प्रकट गर्दछ । बैठकलाई सम्बोधन गर्ने क्रममा अध्यक्ष केपी शर्मा ओलीले मुलुकलाई प्रतिगमनतर्फ लैजान चाहनेहरूका लागि सरकारले नै अनुकूल वातावरण सिर्जना गर्ने काम गरिदिएको आरोप लगाए । हामी मुलुकलाई पछाडि फर्कन दिन्नौं, प्रतिगमनतर्फ जान दिन्नौं । देशलाई प्रतिगमनतर्फ लैजान यो निकम्मा सरकारले अनुकूल वातावरण सिर्जना गरेको छ, ओलीले भने, कि प्रतिगमनकारी शक्तिलाई हौसिन नदिने गरी काम गर्नुपर्छ, होइन भने सरकार छोड्नुपर्छ । प्रसाईंको अभियानसँगै जुधाएर युवा संघले गर्न लागेको जनप्रदर्शनले पार्टीको हितभन्दा बढी अहित गर्ने टीकाटिप्पणी कतिपय नेताहरूको छ । एमाले नेता खगराज अधिकारी युवा संघले आयोजना गरेको खबरदारी सभा व्यवसायी प्रसाईंका अभियानलाई काउन्टर दिन नभएर सरकारका बेथितिका विरुद्धमा रहेको बताउँछन् । उनले केन्द्रीय कार्यसमितिको बैठक पनि बिहीबारको जनप्रदर्शनलाई लिएर नभई मंसिर १४ गतेदेखि सुरु हुने पुष्पलाल (मध्यपहाडी) लोकमार्गकेन्द्रित तीन साताको संकल्प यात्रा को तयारीका विषयमा छलफल गर्न बोलाइएको बताए । बैठकले संकल्प यात्राको कार्ययोजना पारित गरेको छ । संकल्प यात्राको पार्टी अध्यक्ष ओलीले मंसिर १४ गते बैतडीको झुलाघाटमा झन्डोत्तोलन गरेर आरम्भ गर्दै छन् । पार्टीको संकल्प यात्रा सकिएपछि एमालेले सरकारका रवैयाविरुद्ध जनदबाब सिर्जना गर्ने ओलीले बताए । यो अभियान सकेर आएपछि हामी एउटा सही र निष्कर्षका साथ मैदानमा उत्रन्छौं र देशलाई बाटो दिन्छौं, उनले भने, यदि हामीले देशलाई निकास दिने बाटो दिन सकेनौं भने त्यो जनअसन्तुष्टिलाई सम्बोधन गर्ने शक्तिको अभाव हुनेछ, त्यसले विद्रोह जन्मनेछ । अगाडि बढ्ने बाटो बन्द भयो भने जनता सडकमा आउँछन् । बैठकमा नेताहरूले पार्टीको अभियानभन्दा पनि विवादास्पद व्यवसायी प्रसाईंको अभियान र सरकारको शासकीय बेथिति लाई लिएर छलफल गरेका थिए । संविधान र व्यवस्थाका विरुद्धमा भइरहेका अराजक गतिविधि, राष्ट्रिय स्वाधीनता, शान्ति सुव्यवस्था, भूकम्प प्रभावित बासिन्दाको पुनःस्थापना र पुनर्निर्माण, डेलिभरीजस्ता काममा सरकार भएको अनुभूति हुन सकेन । युवा संघले गर्ने प्रदर्शन यिनै मुद्दामा केन्द्रित हुने हो, अधिकारीले भने, एउटा विवादास्पद व्यक्तिले के गर्छ भनेर त्यसको पछि लाग्नका लागि होइन । हामी हाम्रा छिमेकीसँग पारस्परिक लाभका आधारमा सुसम्बन्ध विकास गर्न चाहन्छौं तर यो अढाई वर्षमा हाम्रो असंलग्नता र तटस्थता धरापमा परेको छ । स्वाधीनता अपहेलित र तिरस्कृत भएको छ, बैठकमा अध्यक्ष ओलीले भने, राष्ट्रिय स्वाधीनता, भौगोलिक अखण्डता कमजोर बनेको छ । यस्ता गतिविधिले भविष्यमा हामीलाई अप्ठ्यारोतर्फ धकेल्नेछ, यी देशका लागि खतरनाक कुरा हुन् । बैठकले जाजरकोट र रुकुम पश्चिममा भूकम्प गएको १९ दिन बितिसक्दा पनि राहत र पुनःस्थापनामा सरकार असफल भएको निष्कर्ष निकालेको छ । घरबारविहीन नागरिकको पुनःस्थापनाका लागि सरकारले ठोस काम सुरु गर्न नसक्दा चिसोमा कठ्यांग्रिएर १० जना नागरिकको मृत्यु भइसकेको छ, पहुँच र राजनीतिक आस्थाका आधारमा राहतमा भेदभाव गरिएको छ, बैठकपछि जारी विज्ञप्तिमा भनिएको छ, राहत सामग्री बोकेका सवारीसाधनहरू बीच बाटोबाटै कब्जा गरिएको छ ।"
"महिला लखेटेकामा आलोचना, एमालेको खण्डन","दुर्गा प्रसाईंको नेतृत्वमा हुने आन्दोलनमा सहभागी हुन आएका महिलालाई मंगलबार मध्यरातमा युवासंघका कार्यकर्ताले लखेटेको विषयमा एमाले अध्यक्ष केपी ओलीले बैठकमा नै खण्डन गरेका छन् । काठमाडौं बाहिरबाट आएर पार्टी प्यालेसमा बसेका महिलालाई अमानवीय तरिकालेओछ्यानबाटै उठाएर लखेटेको भिडियो सामाजिक सञ्जालमा भाइरल बनेको छ । यसको चौतर्फी आलोचना भएपछि अध्यक्ष ओलीले खण्डन गर्दै त्यस्तो कार्य युवा संघका कार्यकर्ताबाट नभएको भन्दै खण्डन गरेका हुन् । भिडियोबारे आफूले युवा संघको नेतृत्वलाई सोधेको ओलीले बताएका छन् । युवा संघले पनि भिडियो हेरेर थाहा पाएको भन्छ । युवा संघको संलग्नता पनि छैन, केही पनि छैन । आफैं बोक्सी, आफैं झाँक्री, के भन्छन् नि, त्यस्तै कुरा हो । हामी यस सम्बन्धमा स्पष्ट पार्छौं । हाम्रो संलग्नता छैन, ओलीले भने ।"
प्रतिवादीका कानुन व्यवसायीलाई प्रतिरक्षा गर्न मुस्किल,"(ललितपुर)नक्कली भुटानी शरणार्थी बनाउन गिरोह सञ्चालन गर्नेमध्येका नाइके ललितपुरका सानु भण्डारीको पक्षमा बहस पैरवी गरिरहेका थिए, वरिष्ठ अधिवक्ता शरद कोइराला । यो गम्भीर अभियोग र मुद्दाका कारण झन्डै ७ महिनायता थुनामा रहेका प्रतिवादी भण्डारीलाई थुनामुक्त गराउन कानुनका दफाउपदफा र देशीविदेशी नजिर सुनाइरहेका अधिवक्ता कोइरालालाई बीचैमा रोकेर इजलासमा बसिरहेका न्यायाधीश प्रकाश खरेलले सरोकार राखे, यहाँ सिद्धान्तका कुरा धेरै आइसके, अब ठोस कुरा मात्रै राखौं ।मंगलबारको इजलासमा पनि अधिवक्ता रमण श्रेष्ठले पूर्वगृह सचिव टेकनारायण पाण्डेका पक्षमा बहस गर्दा कानुनी अभ्यासलाई सम्झाउँदै देशविदेशका नजिरलाई व्याख्यासहित राखेका थिए । लगाइएको अभियोगमा थुनामा राख्नुपर्ने ठोस आधार र प्रमाण नभईकन सरकारको विशिष्ट तहको कर्मचारीलाई थुनामा राखिएको छ, थुनछेकको जिल्ला अदालतको आदेश त्रुटिपूर्ण छ भनेर इजलासमा बहस गरिरहेका पूर्वन्यायाधिवक्तासमेत रहेका श्रेष्ठले उदाहरणमा भने, थुनामा राख्ने कुनै आधार नदेखिएरै क्रिकेटर सन्दीप लामिछाने थुनाबाहिर रहेका हुन्, यो एउटा ताजा नजिर हो ।जिल्ला अदालतबाट गत असार १ मा भएको थुनछेकको आदेशलाई त्रुटिपूर्ण भनेर उच्च अदालत आएका नक्कली शरणार्थी गिरोहका प्रतिवादीको सुनुवाइ मंगलबारबाट सुरु भए पनि बुधबार अपराह्न ८ जनाको मात्रै सुनुवाइ सकिएको छ । थुनामा रहेका सहित २२ प्रतिवादीको मुद्दामा चाँडो निर्क्योल दिन न्यायाधीश प्रकाश खरेल र जनक पाण्डेको संयुक्त इजलासले सुनुवाइलाई निरन्तर राखेको छ । बुधबार गिरोहमा राज्य संयन्त्रभित्र रहेर योजना बनाउने तत्कालीन गृहमन्त्री रामबहादुर थापाका सुरक्षा सल्लाहकार इन्द्रजित राईका पक्षमा वरिष्ठ अधिवक्ता प्रकाश केसी र दिलकुमारी राईले बहस गरेका थिए । यस्तै, अधिवक्ता प्रकाश महर्जन, रञ्जितभक्त प्रधानांग, रमण श्रेष्ठ पनि नक्कली शरणार्थी गिरोह प्रतिवादीका पक्षधर भएर बहसमा आएका थिए । गिरोहका सुरुवाती योजनाकार भण्डारीका पक्षमा बहस गर्दै अधिवक्ता कोइरालाले भण्डारीका घरबाट बरामद डायरी र त्यसको हिसाबकिताब बनिबनाउ रहेको, उक्त डायरी भण्डारीको नरहेको र मनोगत आधारका प्रमाण मात्रै अभियोजन क्रममा जोडिएको बताएका थिए । भण्डारीले मोरङका रोशन खरेल, कास्कीका प्रेमराज पन्थी र भेषराज पोखरेलसँग गरेको एक करोड रुपैयाँभन्दा बढीको आर्थिक लेनदेन नक्कली भुटानी बनाउने प्रकरणमा नभई अन्य कारोबार रहेको जिकिर सुनाएका थिए । जबकि खरेल स्वयंले आफूसहित आफ्ना चिनारु १४ जनालाई अमेरिका पठाउने भनेर भण्डारी, केशव दुलालसहितले दिएको आश्वासनमा १ करोड ४२ लाख रुपैयाँ उनीहरूलाई बुझाएको बयान प्रहरीमा दिइसकेका छन् । गिरोहमा संलग्न सबैजसो अहिले प्रतिवादीका रूपमा उच्च अदालतमा मुद्दामा जोडिए पनि भण्डारीले आफूले इन्द्रजित राई, उनका छोरा नीरज, तत्कालीन गृह सचिव प्रेमकुमार राई, सन्दीप रायमाझी (टोपबहादुर रायमाझीका छोरा) सहितलाई दिएको रकमको विस्तृत सूचीसमेत प्रहरी बयानमा दिइसकेका छन् । २०७६ भदौ १० गते इन्द्रजित राईले भनेअनुसार गृह सचिव (प्रेमकुमार राई) को गाडीमा १ करोड रुपैयाँ राखिदिएको छु, मलाई राईको कार्यकक्षमा बोलाइ अब काम हुन्छ, तपाईं जानु भनेका थिए, भण्डारीले बयानमा भनेका थिए । तर, यसरी दिइएको रकमको बयान र विस्तृतबारेमा भण्डारी पक्षधर कानुन व्यवसायीले मनोगत आधारको अभियोजन भन्दै पन्छाउने काम गरे ।भण्डारीमाथि पोखराका भेषराज शर्मा लम्सालले दिएको जाहेरीका बारे पनि पक्षधर कानुनकर्मीले स्पष्ट पारेनन् । म जाहेरवालाले समाज सेवा तथा निर्माण व्यवसायसम्बन्धी कामकाज गर्दै आएकामा काठमाडौंमा सानु भण्डारी, केशव दुलालसहितलाई भेटेर अमेरिका लैजाने कार्यक्रमबारे जानकारी पाएको थिएँ । सरकारसरकार (जी टु जी) योजनामा नेपालबाट २ हजार मानिसलाई सिधै पीआर दिएर अमेरिका लगिने र यसका लागि जनही २० लाख रुपैयाँ शुल्क लाग्ने भएको भन्दै मबाट १ करोड ५० लाख रुपैयाँ रकम (चेकमार्फत) लिइएको थियो । अर्को पटक पनि सानु भण्डारीकै नाममा विभिन्न बैंकबाट ३ करोड ३९ लाख ४७ हजार रुपैयाँको चेक काटेर बुझाएको थिएँ, लम्सालले जाहेरी दिएका थिए । तर, बुधबारको बहसमा भण्डारीले चेकमार्फत (सप्रमाण) लिएका रकमका बारेमा बुँदागत स्पष्टीकरण आउनै सकेन । यो गिरोहका बारे जाहेरी दिने दाङका गजेन्द्र बुढाथोकीबारे पनि इजलासमा अधिकांश कानुन व्यवसायीले प्रश्न उठाए । बुढाथोकी अमेरिकी नागरिक रहेको र उनी स्वयं दाङमा ठगी उजुरीमा पक्राउ परेर अहिले सम्पर्कहीन रहेको आरोप लगाइएको थियो । अर्का प्रतिवादी राईका पक्षमा बहस गर्ने कानुन व्यवसायी दिलकुमारी राई र प्रकाश केसीले पनि राई स्वनामधन्य प्राध्यापक र सुरक्षा मामला सल्लाहकार भएकाले शरणार्थी मामलामा कुनै प्रकारको योजना, सुझाव वा रणनीति तय गर्न नसक्ने भन्दै उनको उमेर तथा सुगर, प्रेसरसहितका रोगको हवाला दिएर बहसको पक्षपोषण गरेका थिए । राईका छोरा गौरव २३ वर्षयता नेपाली सेनामा कर्णेलका रूपमा कार्यरत रहेको र सेवाकालमा तीन पटक यूएन मिसनमा गएकाले त्यहाँबाट प्राप्त पारिश्रमिक तथा गृहमन्त्रीको सुरक्षाविज्ञका रूपमा विशिष्ट श्रेणीसरह पाउने तलब भत्ताबाट सबै जायजेथा जोडिएको हो भन्दै राई पक्षधर कानुन व्यवसायीले एउटा हाई प्रोफाइल व्यक्तिको छविलाई नामेट पार्ने प्रयास भएको तर्क सुनाए । तर, तत्कालीन गृह मन्त्रालयभित्रका योजनाकार राई र उनका छोरा नीरजलाई विभिन्न चरणमा सानु भण्डारीले बुझाएको मोटो रकमबारे भण्डारीले डायरीमा लेखेको प्रमाण र अक्षरको सनाखतसमेत मिसिलमा राखिएको छ । न्यायाधीश जनक पाण्डे र प्रकाश खरेलको इजलासमा निरन्तर सुनुवाइमा रहेको यो मुद्दामा बिहीबार सन्देश शर्मा, शमशेर मियाँ, गोविन्द चौधरी, आशिष बुढाथोकी, टंक गुरुङसहितका प्रतिवादीका तर्फबाट कानुन व्यवसायीको बहस अघि बढ्नेछ ।"
१७ मिडियालाई २४ घण्टे स्पष्टीकरण,"काठमाडौं (कास) प्रेस काउन्सिल नेपालले गालीगलौजपूर्ण भाषाशैली प्रयोग गर्ने, सर्वसाधारणलाई त्रसित एवं उत्तेजित पार्ने, अवाञ्छित गतिविधि र हिंसाजन्य सामग्री सम्प्रेषण गर्ने १७ वटा मिडियालाई २४ घण्टे स्पष्टीकरण सोधेको छ । हिंसा र त्रासलाई प्रश्रय दिने सामग्री सम्प्रेषण गरेर आचारसंहिता विपरीतका कार्य गरेकाले कारबाही गरिएको काउन्सिलले जनाएको छ । काउन्सिलका सहप्रशासकीय अधिकृत तथा सहप्रवक्ता रामशरण बोहराद्वारा जारी विज्ञप्तिमा दर्ता सूचीकरण भएका सञ्चारमाध्यमअन्तर्गत सामाजिक सञ्जालबाट अवाञ्छित सामग्री सम्प्रेषण भएको हकमा २४ घण्टाभित्र स्पष्टीकरण दिन भनिएको हो । त्यस्तै, मिडियाअन्तर्गत आबद्ध नभएका र आचारसंहिता विपरीतका सामग्री सम्प्रेषण गर्ने च्यानललाई त्यस्ता सामग्री हटाएर काउन्सिलमा जानकारी गराउन निर्देशन दिनुका साथै थप अनुसन्धानका लागि नेपाल प्रहरीको साइबर ब्युरोमा पत्राचार गरिएको काउन्सिलले जनाएको छ । आचारसंहिताविपरीत अफवाह फैलाउने, द्वन्द्व बढाउने, अश्लील र भ्रमपूर्ण सामग्री सम्प्रेषण गर्ने सामाजिक सञ्जाललाई त्यस्ता सामग्री हटाई काउन्सिललाई जानकारी गराउन निर्देशन दिनुका साथै थप अनुसन्धान गरी कारबाही गर्न ब्युरोमा पत्राचार गरिएको छ, विज्ञप्तिमा भनिएको छ ।"
नेपाल संवत् नेपालको मौलिक : प्रधानमन्त्री,"काठमाडौं (कास) प्रधानमन्त्री पुष्पकमल दाहालले नेपाल संवत् नेपालको मौलिक संवत् भएको र यसलाई विकसित तुल्याउँदै जानुपर्ने बताएका छन् । सरकारी लिखतहरूमा नेपाल संवत्समेत उल्लेख गर्ने निर्णयको स्वागतमा बुधबार काठमाडौंमा आयोजित एक कार्यक्रममा प्रधानमन्त्री दाहालले यस्तो धारणा राखेका हुन् । हामीले विक्रम संवत् प्रयोग गरिरहेका छौं । कतिपय सन्दर्भमा इस्वी संवत् पनि लेखिन्छ, उनले भने, तर, नेपाल संवत् नेपालको आफ्नै मौलिक संवत् हो । यसलाई राष्ट्रिय संवत्का रूपमा विकसित गर्नु जरुरी छ । त्यस्तै, उनले अर्को प्रसंगमा लाखौं जनताले संघर्ष गरेर ल्याएको संघीय लोकतान्त्रिक गणतन्त्र उल्टाउन चाहने प्रतिगामीहरूको सपना कहिल्यै पूरा नहुनेसमेत बताए । आजको परिवर्तन साना दुःखले आएको होइन । यो व्यवस्थाका निम्ति हजारौंले रगत बगाएका छन्, जेलनेल भोगेका छन् । लाखौं जनताले संघर्ष गरेका छन्, उनले भने, यो व्यवस्था कसैले उल्टाउन खोज्छ भने त्यो सपना मात्रै हो, तिनीहरूको सपनाकहिल्यै पूरा हुँदैन ।त्यस्तै उनले पराजित भइसकेका सामन्ती तत्त्वहरूले टाउको उठाउन खोजेको समेत उल्लेख गरे । प्रधानमन्त्री दाहालले गणतान्त्रिक व्यवस्थाका विरुद्ध षड्यन्त्र गरिरहे थप कठोर हुनेसमेत बताए । एक थरी मान्छेहरू लोकतन्त्र र संस्कारको कुरा गर्दै छन्, उनीहरूको संस्कार के हो, लोकतन्त्र कस्तो थियो भन्ने कुरा हामीले राम्रोसँग देखिसकेका छौं, उनले भने, लुटको स्वर्ग गुमेको छटपटी उनीहरूको होला । तर, व्यवस्थाका विरुद्ध षड्यन्त्र गरिरहे हामी थप कठोर हुन बाध्य हुनेछौं । त्यस्तै कार्यक्रमका अन्य वक्ताहरूले गणतन्त्रको रक्षा गर्न जस्तोसुकै मूल्य चुकाउन पनि तयार भएको र व्यवस्थाको विरोध गर्नेहरूका विरुद्ध दृढतापूर्वक उभिने उल्लेख गरे ।"
चिसोले थप २ को मृत्यु,"(सुर्खेत) भूकम्पका कारण घरबास गुमाएका जाजरकोटका थप दुई भूकम्पपीडितको बुधबार ज्यान गएको छ । कुशे गाउँपालिका९ मोताई गाउँका ५३ वर्षीय रामसिलम गिरी र नलगाड नगरपालिका४ की २८ वर्षीया धनकुमारी खत्रीको मृत्यु भएको हो । योसँगै अत्यधिक चिसोका कारण ज्यान गुमाउने भूकम्पपीडितको संख्या १० पुगेको छ । एकसरो त्रिपाल र लत्ताकपडाको भरमा कष्टकर जीवनयापन गर्दै आएका भूकम्पपीडितले धमाधम ज्यान गुमाउन थालेका हुन् । यसअघि भेरी नगरपालिका, बारेकोट गाउँपालिका र नलगाड नगरपालिकामा २२ तथा छेडागाड र जुनेचाँदेमा ११ जनाको ज्यान गइसकेको छ । बुधबार ज्यान गुमाएका गिरी दमका रोगी थिए । भूकम्पले उनको घर पूर्ण रूपमा भत्किएको छ, घरको सामान पनि निकाल्न पाएका छैनन् । एकसरो त्रिपालको भरमा दीर्घरोगीले चिसो खप्न सकेनन्, कुशे९ का वडाध्यक्ष शिवराज गिरीले भने, चिसोका कारण सबैजसो पालमा कोही न कोही बिरामी छन्, दीर्घरोगी र ज्येष्ठ नागरिकलाई बचाउनै मुस्किल भइसक्यो । उनका अनुसार मृतक गिरी ७ जनाको परिवारसहित त्रिपालमा बस्दै आएका थिए । उनका अनुसार मोताई हिमपात हुने गाउँ हो । अहिले बिहान सबैतिर बाक्लो तुसारो पर्ने गरेको उनले जानकारी दिए । त्यस्तै नलगाडमा मृत्यु भएकी खत्री मुटु र बाथरोगकी बिरामी थिइन् । नलगाड४ का वडाध्यक्ष बद्री पन्तका अनुसार धनकुमारी बारेकोट८ अँधेरीखोलामा माइतीघरमा श्रीमान् विष्णु खत्रीसँगै कुखुरापालन व्यवसाय गर्दै आएकी थिइन् । खत्री दम्पतीको नलगाड४ स्थित पीपलचौरमा रहेको घर भत्किएपछि गत कात्तिक २५ मा आएका थिए । भत्किएको घर नजिकै कैनाखोला किनारमा खत्री दम्पती ८ र ४ वर्षका छोरासहित बस्दै आएका थिए, पूरै परिवारका लागि दिएको एउटा त्रिपालले यस्तो कठ्यांग्रिँदो मौसम कसरी खप्नू ?, उनले भने, भूकम्पका कारण औषधि पनि छुटेको रहेछ, त्यसैमा चिसो सहन नसक्दा बुधबार बिहान ज्यान गएछ । नलगाड नगर अस्पतालका डा विशाल उप्रेतीले चिसोका कारण झाडापखाला, ज्वरो, रुघा, मुटुरोगी, दमका बिरामी बढिरहेको बताए । उनका अनुसार अस्पतालमा दैनिक १ सयदेखि १ सय ५० जनासम्म बिरामी उपचारका लागि आइरहेका छन् । नलगाड भूकम्पले सबैभन्दा बढी क्षति पुर्याएको पालिका हो ।चिसोका कारण अधिकांश भूकम्पपीडितमा विभिन्न स्वास्थ्य समस्या देखिरहेको नलगाडका नगरप्रमुख डम्बरबहादुर रावतले बताए । अहिलेसम्म एउटा परिवारका लागि एउटा त्रिपाल र कम्बल मात्र दिन सकेका छौं, त्यसले रातभरि चुहिने शीत र सिरेठो छल्न नसक्दा स्वास्थ्य समस्या बढिरहेको छ, उनले भने, सबैजसो बस्तीमा कम्तीमा १५२० जना बिरामी छन्, नगर अस्पतालमा पनि बिरामीको चाप उच्च छ । जिल्ला अस्पतालमा पनि चिसोबाट बिरामी हुनेको संख्या बढिरहेको अस्पतालकी प्रमुख डा प्रतीक्षा भारतीले बताइन् । उनका अनुसार दैनिक १ सय जनासम्म चिसोका बिरामी उपचारका लागि आउने गरेका छन् । अस्पतालमा तीन बालबालिकासहित १५ बिरामीको इमर्जेन्सीमा उपचार भइरहेको छ भने सामान्य अवस्थाका बिरामीलाई औषधि दिएर पठाइने गरिएको छ ।"
"प्रश्न नेताहरूमाथि हो, व्यवस्थामाथि होइन","शक्तिशाली नेताहरूबाट कुनै बेला पुलपुलाइएका, अज्ञात कारणले टाढा भएका र असंगठित समूहको नेतृत्व गरिरहेका मेडिकल व्यवसायी दुर्गा प्रसाईंको नेतृत्वमा हुन लागेको प्रदर्शनबाट समाज, राजनीतिक दल र राज्यस्तरमा जुन किसिमको प्रतिक्रिया आएको छ, त्यो वास्तवमा चिन्ताजनक छ । यो गणतान्त्रिक लोकतन्त्र हो जहाँ नागरिकले एक्लै वा समूहमा आफ्ना सरोकार वाणीमा वा सडक प्रदर्शनकै रूपमा पनि अभिव्यक्त गर्न पाउँछन् । आफ्नो सरोकार वा विरोध अभिव्यक्त गर्ने अधिकार प्रयोग गर्दा देशको विधिविधान पालना गर्नुपर्ने दायित्व पनि हरेक नागरिकको हो । त्यसको समीक्षा गर्न र आवश्यक परे कानुनी जिम्मेवारी पूरा गर्ने दायित्व राज्यको हो । राज्यले लिने कदम चित्त नबुझेमा आफ्नो आवाज प्रकट गर्ने वैधानिक अधिकार हरेक नागरिक र समूहमा छ । प्रश्न राज्यसँग हुन्छ, तर नागरिकको प्रदर्शनको प्रतिक्रियामा अर्को प्रदर्शन गर्ने अवस्था स्वस्थ लोकतन्त्रको संकेत होइन । आजको दिनमा देखिएको यो परिस्थिति कसैका लागि रोमाञ्चक परीक्षण हुन सक्ला, तर देशका लागि एउटा भयानक खेलबाड हो । लोकतन्त्रले यस्तो परिकल्पना गरेको थिएन र छैन । प्रसाईंको नियत र योजना जेसुकै भए पनि त्यो आजका दिनसम्म उनी कुनै संगठित समूहका नेता होइनन् । तर उनलाई पाठ पढाउने उद्देश्यले देशको प्रमुख प्रतिपक्षी दल एमालेले एकै दिन, एकै समयमा राजधानीमा प्रदर्शनक किन गर्दै छ ? यो प्रश्न नै उदेकलाग्दो छ । एमालेको कदमले प्रसाईंलाई कस्तो पाठ पढाउने हो, त्यो यकिन छैन, तर सर्वसाधारणलाई भने अनावश्यक रूपमा भयभीत बनाएको छ । एमाले प्रमुख प्रतिपक्षी मात्र होइन, समानुपातिक मतका दृष्टिले मुलुककै सबैभन्दा ठूलो दल पनि हो । देशको सबैभन्दा पपुलर पार्टी का रूपमा एमालेको जिम्मेवारी झन् धेरै छ । यति ठूलो राजनीतिक शक्तिले आफ्ना सरोकार राख्ने थिति र मितिको कुनै संकट छैन । राजनीतिक दलहरूको बैठकमा, संसद्मा वा आवश्यक परेको बेला सडकमा पनि प्रमुख प्रतिपक्षी दलले आफ्ना भनाइ अभिव्यक्त गर्न सक्छ । तर, दुर्गा प्रसाईं नेतृत्वको समूहले बिहीबार राजधानीमा प्रदर्शन गर्ने भनेकै दिन एमाले नेतृत्वको युवा संघले पनि राजधानीमै प्रदर्शनको तयारी गरेको छ । एमाले अध्यक्ष केपी शर्मा ओली आफैं पनि अघि सरेर प्रसाईंलक्षित अभिव्यक्ति दिइरहेका छन् । सरकारलाई सोध्नुपर्ने आमसरोकारका जल्दाबल्दा विषय कैयन् हुँदाहुँदै प्रसाईंका पछि लाग्नु प्रमुख प्रतिपक्षी दलको अराजनीतिक कदम हो । प्रसाईं समूहले माइतीघरमा कार्यक्रम घोषणा गरिसकेको अवस्थामा प्रतिकार कै रूपमा कार्यक्रम जुधाउन खोज्नु कुनै पनि लोकतान्त्रिक दलका लागि असुहाउँदो थियो । कार्यक्रमस्थल फरक पार्ने टुंगो लागिसकेको अवस्थामा पनि युवा संघका कार्यकर्ताले राजधानीको होटलमा बास बसेका प्रसाईंका समर्थकलाई मंगलबार राति धपाइदिए, जुन हर्कत अराजक र अस्वीकार्य छ । कुनै समय माओवादीमा रहेका प्रसाईं पार्टी एकतापछि नेकपामा समाहित भएका थिए र त्यसपछि एमालेमा थिए । गत फागुनमा एमाले परित्यागको घोषणा गरेर प्रसाईंले राजतन्त्रको पक्षमा वकालत गरिरहेका छन् र सँगै बैंक तथा वित्तीय संस्थाका ऋणीहरू जुटाउँदै ऋण तथा ब्याज मिनाहाको अभियान चलाइरहेका छन् । २० लाखभन्दा बढी ऋण मिनाहा हुनुपर्ने मागका कारण ऋण तिर्न नसकिरहेका व्यक्तिहरू प्रसाईंसँग जोडिएको देखिन्छ । यसबीचमा उनले बैंक तथा वित्तीय संस्थाका प्रतिनिधिलाई मोसो दल्ने अभियान पनि घोषणा गरेका थिए । तर उनलाई नै युवा संघका कार्यकर्ताले गत असोज २२ मा मोसो दलिदिए । त्यसपछि प्रसाईंले एमालेका केही नेताविरुद्ध आक्रामक अभिव्यक्ति दिइरहेका छन् । एमाले नेताहरू पनि प्रतिक्रियात्मक बन्दा असहज परिस्थिति बन्न पुगेको हो । प्रसार्इंले एकाएक सनसनी सिर्जना गरेका होइनन् । उनको व्यक्तित्व निर्माणका लागि माओवादी र एमालेका शीर्ष नेताहरूको प्रत्यक्ष भूमिका थियो, त्यसमा राज्यशक्तिको पनि लगानी थियो । हिजो राज्यशक्तिको भरमा भयानक बनाउने र आज फेरि साइजमा राख्ने पनि त्यहीस्तरको शक्ति परिचालन हुनु चिन्ताको विषय हो । युवा संघ र प्रसाईं समूह आमनेसामने हुने स्थिति आएको भन्दै काठमाडौं जिल्ला प्रशासन कार्यालयले माइतीघरदेखि बानेश्वरसम्म नारा जुलुस, धर्नाजस्ता आन्दोलनका कार्यक्रममा निषेध गरेको छ । योसँगै राष्ट्रपति कार्यालय (शीतल निवास) र प्रधानमन्त्रीको बालुवाटारस्थित सरकारी निवास वरिपरिसमेत आन्दोलन वा विरोधका कार्यक्रममा ३० दिनसम्म रोक लगाइएको छ । ललितपुर जिल्ला प्रशासन कार्यालयले त पुल्चोकस्थित यूएन हाउस र मन्त्री निवास आसपासमा ६ महिनासम्म आन्दोलन र विरोधका कार्यक्रम निषेध गरेको छ । शान्ति सुरक्षा प्रत्येक नागरिकको अधिकार भए पनि ६ महिनासम्म निषेधाज्ञाको आदेश जारी हुनु अर्को आपत्तिजनक विषय हो । शान्ति सुरक्षा खलबलिने कुनै विशेष परिस्थितिमा निश्चित क्षेत्रमा निश्चित समयका लागि स्थानीय प्रशासनले निषेध गर्न पाउँछ तर संविधानले सुनिश्चित गरेको शान्तिपूर्वक भेला हुने स्वतन्त्रताको अधिकार खुम्चिने गरी यति लामो समयसम्म निषेधित क्षेत्र तोक्नु पनि अलोकतान्त्रिक कदम हो । अझ, स्थानीय प्रशासन ऐन, २०२८ को दफा ६ (३) मा निषेध गर्ने आदेश एक पटकमा दुई महिनाभन्दा बढी अवधिको नहुने स्पष्ट व्यवस्था छ । प्रसाईंका पछिल्ला अभिव्यक्ति र गतिविधिलाई संकेत गर्दै राजनीतिक दलहरूले व्यवस्थामाथि खतरा औंल्याइरहेका छन्, जुन विष्मयजनक छ । जनआन्दोलनको बलमा स्थापित लोकतान्त्रिक गणतन्त्रको जग यति कमजोर छैन । सुशासन र जवाफदेहितालाई नजरअन्दाज गरेका कारण नेताहरूमाथि प्रश्न उठेको हो, उनीहरूको व्यक्तित्व कमजोर भएको हो । तर, संसारभर प्रमाणित भएको लोकतान्त्रिक गणतन्त्र कमजोर भएको छैन । कुनै पनि क्षणिक आवेगले यसको जग हल्लाउन सक्दैन । व्यवस्थाकै बलमा शक्तिमा गएमा नेताहरूले व्यवस्थाद्वारा परिभाषित काम गरेमा सबै विषयले आफ्नो मार्ग लिनेछ । नेताहरूले परिभाषित काम नगरेमा देशले नेताहरूको विकल्प खोज्नेछ, तर व्यवस्थाको होइन । किनकि, लोकतन्त्रको विकल्प मजबुत लोकतन्त्र हो ।"
एउटा व्यक्तिसँग राज्य किन डराउँदै छ ?,"प्रजातन्त्र र गणतन्त्र आएपछि देश विकास हुन्छ । जनताका दैनिक आवश्यकताका कुरा परिपूर्ति हुन्छन् । प्रत्येक नागरिकलाई खाना, नाना र छानाको बन्दोबस्त हुन्छ । कुनै पनि नागरिकले अकालमा मृत्युवरण गर्न पर्दैन । यस्तै आश्वासनका पोकाहरू बाँड्ने मुखियाहरूले अहिले भान्सा चलाइराखेका छन् । अर्कातिर दुर्गा प्रसार्इंहरू व्यापक आन्दोलनको तयारीमा छन् । प्रसाईंको विगत र बैंकको ऋणको परिदृश्यले उनको चरित्रबोध गराउँछ । उता प्रमुख प्रतिपक्ष दल पनि प्रदर्शनमा उत्रिन लागेको छ । देशको खातिर बोल्नु र आन्दोलन गर्नुभन्दा पनि आफ्नै स्वार्थको भुमरीमा जकडिएका कतिपय आन्दोलनको औचित्यप्रति हाल आएर शंका गर्नुपर्ने प्रशस्त ठाउँ छन् । किनकि, घर जलाएर खरानी बेच्नेहरू, अर्काको मन जलाएर प्रतिष्ठा कमाउनेहरू, तन जलाएर धन कमाउनेहरू, सुनको भन्दा नुनको महत्त्व नदेख्नेहरू र मौसमी खडेरीका केही राजनीतिज्ञ र सामाजिक अभियन्ता उस्तै हुन् । जुन नेताले जनता र समयको माग बुझ्दैनन्, ती नेताहरूको राजनीतिक जीवन पनि क्षणिक नै हुन्छ । खिमराज गिरी, काठमाडौं"
पत्रुखानाको बाढीले समस्या,"आजभोलि बजारमा पत्रुखानाको बाढी चलेको छ । घरघरमा बन्ने गरेका परम्परागत र पोषणयुक्त खानाहरू लोपोन्मुख छन् । स्वास्थ्यसम्बन्धी सरोकारवाला निदाएका छन् । राज्य कानमा तेल हालेर बसेको छ । स्वास्थ्य विज्ञको भनाइ मान्ने हो भने मैदाजन्य र नुन चिनीको अधिक प्रयोग गरिएका यी अखाद्य वस्तु हाम्रा लागि रोगका घर हुन् । तर हामीले यस विषयमा चिन्तन मनन वा अध्ययन अनुसन्धान गरेका छैनौं । अनि सजिलोका लागि यही तयारी खाना खाइरहेका छौं र उमरै नपुगी विभिन्न रोग लिएर अस्पताल कुद्न थालेका छौं । स्वस्थ खाना अमृत हो र त्यही नै जीवन हो । जसरी खराब इन्धनले मोटरका इन्जिनहरू खतम गर्छ, त्यही ढंगले हाम्रो स्वास्थ्यलाई अहिले बजारमा आएका अधिकांश पत्रुखानाले पत्रु नै बनाउँदै लगेका छन् । खाने भनेको आजका लागि पनि हो र भविष्यका लागि पनि हो । तर हाम्रो अवस्था के हो भने के खाने, कहिले खाने, कति खाने, कसरी खाने, किन खाने भन्ने थाहा नपाईकन खानका लागि मात्र हामीले खाइरहेका छौं । हिजो हाम्रा पुर्खाहरू बाँच्नका लागि खान्थे, अहिलेका हामी खानका लागि बाँचिरहेका छौं । पत्रुखानाबाट मानव स्वास्थ्यलाई जोगाउने हो भने तिनै तहको सरकारले उचित कार्यक्रम ल्याउन जरुरी छ । कृष्ण कुम्पुरे, आदमटार, धादिङ"
निराशालाई चिर्न आशा जगाऔं,"आम नेपाली शान्तिप्रिय छन् । उनीहरू दंगाफसाद, झडप चाहँदैनन् । अहिले पनि जनताको अवस्था परिवर्तन हुन्छ भन्ने कुरामा आश्वस्त पार्न सके उनीहरू व्यवस्था परिवर्तनमा लाग्दैनन् । ९५ प्रतिशत जनताले व्यवस्था परिवर्तन खोजेका छैनन् । पुराना दलहरूप्रति केही आक्रोशित भएका मात्र हुन् । त्यही आक्रोशको आगोमा पूर्व राजा ज्ञानेन्द्र र मेडिकल व्यवसायी दुर्गा प्रसाईंहरूले रोटी सेक्न खोज्दै छन् । शीर्ष नेताहरूमा सुधार नभए अहिलेको बेला जे पनि हुन सक्छ । जनताको निराशा जता पनि पोखिन सक्छ । त्यो नआओस् भन्ने हो भने पुराना दलहरूले आफ्नो परम्परागत गलत काम र शैलीमा लगाम लाउनै पर्छ । शीर्ष नेताहरूले चाहेमा दुर्गा प्रसाईंहरूको आन्दोलन तत्कालै शिथिल पार्न सक्छन् । शेरबहादुर देउवा, केपी शर्मा ओली र प्रचण्डहरूले अबदेखि आफूहरू प्रधानमन्त्रीको म्युजिकल चेयरमा बस्दैनौं, युवालाई नेतृत्व दिन्छौं, भ्रष्ट नेताहरूको संरक्षण गर्दैनौँ भनेर सार्वजानिक उद्घोष गरून् त, भोलिदेखि नै आन्दोलन सेलाउँछ र जनतामा आशाको किरण जाग्छ । नेताहरूको काम भनेको जनतामा आशाको सञ्चार गराउनु हो, जुन देउवा, ओलीले गर्न सकेनन् । पुराना दलका कार्यकर्ताहरूले नक्कली सर्टिफिकेटबाट डाक्टर बने पनि ठीक, हत्या अभियुक्तलाई सांसदको टिकट दिए पनि ठीक, ७० करोडको घूस काण्ड पनि ठीक, जति दिन लामो संसद् अवरुद्ध भए पनि ठीक, भुटानी शरणार्थी काण्डमा आफ्ना नेताहरूले पैसा खानु पनि ठीक भनेर गलत कामको पनि वकालत गर्छन् । अनि कसरी जनतामा आशा जाग्छ ? नयाँ पार्टीहरूले केही भए पनि आशाको किरण देखाएका छन्, जसलाई पुरानो पार्टी र नेताहरूले अनुशरण गर्न जरुरी छ । यससम्बन्धी केही दृष्टान्त हेरौँ ।१ एक दिन संसद् अबरुद्ध हुँदा पनि राज्यकोषको ६ लाख ५० हजार खर्च हुँदो रहेछ । रास्वपाले संसद् अवरुद्ध भएको दिनको भत्ता नलिने निणर्य गर्यो । के पुराना दलले त्यस्तो निणर्य गरेर सुधारको संकेत देखाउन सक्छन् ?२ आफ्नो सांसदको २ करोड लेनदेनसम्बन्धी टेप सार्वजनिक भएको ७२ घण्टाभित्र रास्वपाले सांसदलाई बर्खास्त गर्ने निर्णय गर्यो । तर एमाले र कांग्रेसले अपराधमा मुछिएका व्यक्तिलाई उल्टै संरक्षण गरिरहेका छन् । पुराना पार्टीहरूलाई लाज लाग्दैन ? ३ नक्कली डाक्टरी सर्टिफिकेट भएको व्यक्ति जनप्रतिनिधि हुँदैमा अपराधबाट मुक्ति दिन मिल्छ ? ४ लकरमा गोली राख्ने, दुई देशको नागरिकता बोक्ने व्यक्तिलाई सार्वजनिक पदमा नियुक्ति गर्न पाउँदा पुरानो दल किन गर्ब गर्छ ? तर पुराना पार्टीहरूले सुधारको काम गर्न सके अझै पनि जनताले उनीहरूलाई नै मौका दिन सक्छन् । गोपाल देवकोटा, गोकर्णेश्वर, काठमाडौ"
नेतृत्वमा महिलाउपेक्षा कहिलेसम्म ?,"नेपालको हरेक क्षेत्रमा महिलापुरुष विभेद कायमै छ । गर्भमा छोरी भएको थाहा पाउनेबित्तिकै कसैकसैले त भ्रूणमै हत्या गर्ने गरेको पाइन्छ । जन्मनलाई नै संघर्ष गर्नुपर्ने छोरीका लागि जन्मेपछिका अप्ठ्यारा त झन् कति छन् कति ! पढेलेखेर प्रतिस्पर्धी हुन सक्छु भन्ने महिलालाई पनि सामाजिक, सांस्कृतिक, राजनीतिक अनि सांगठनिक रूपमा विभेद मात्रै गरिन्न, कामै गर्न नसक्ने गरी पछि पारिन्छ । अझ धर्मका नाममा त महिला र पुरुषबीच गरिने विभेदबारे कुरा गरेर साध्यै छैन । यस्तै अनेक विभेदका कारण राज्यका निकायहरूमा महिलाको गुणात्मक सहभागिता उत्साहजनक छैन । राज्यको हरेक क्षेत्रमा महिलाको सहभागिता ३३ प्रतिशत हुनुपर्ने व्यवस्था संविधानमै गरिएको भए पनि राजनीतिक रूपमा त्यसको पूर्ण कार्यान्वयन हुन सकेको छैन । स्थानीय निकायको निर्वाचनमा कुनै दलबाट प्रमुख र उपप्रमुखमध्ये एक जना महिला उम्मेदवार र वडामा महिला सदस्य हुनैपर्ने व्यवस्थाले गर्दा राज्यको तल्लो निकायमा भने महिलाको उपस्थिति राम्रै छ । प्रतिनिधिसभा र प्रदेश सभामा निर्वाचित महिला सदस्य कम भए पनि समानुपातिक निर्वाचन प्रणालीले गर्दा महिलाको सहभागिता बढेको छ । तर बुझ्नुपर्ने के हो भने, यो सहभागिता तुलनात्मक रूपमा बढी भए पनि गुणात्मक भने होइन । यो सहभागिता व्यवहारमा निर्णायक बन्न सकेको छैन । निर्णायक तहमा महिलाको सहभागिता शून्यप्रायः छ । लोक सेवा आयोगले भर्ना प्रक्रियामा खुला र समावेशीको ४५ प्रतिशतमा ३३ प्रतिशत महिला पदपूर्ति गर्ने दायित्व पूरा गर्यो, तर कार्यान्यन गर्ने निकायहरूले वास्ता गरिदिएनन् । एकै पटक नियुक्ति पाएका पुरुषहरूले क्षमता प्रदर्शनका सबै अवसर पाउँदा महिलाले भने उपेक्षित हुनुपर्यो । यसो हुनुमा महिला कमजोर भएर वा प्रतिस्पर्धी हुन नसकेर हो त भन्ने प्रश्नको चित्तबुझ्दो जवाफ कसैले दिन सक्दैन । राज्यसंयन्त्रमा कर्मचारी भर्ना प्रक्रियामा लोक सेवा आयोगको भूमिका जति महत्त्वपूर्ण छ, त्यसको सिफारिसलाई कार्यान्वयन गर्ने निकायको पनि त्यतिकै महत्त्वपूर्ण जिम्मेवारी रहन्छ । कार्यक्षेत्रमा अझै पनि महिलालाई अक्षम र पुरुषलाई सक्षम देख्ने चस्मावालहरूको संख्या धेरै छ । सामाजिकीकरणको प्रक्रिया र परम्परावादी सोचका कारण शिक्षाको अवसरवाट वञ्चित गरिनु, शारीरिक रूपमा निर्बल हुन्छन् भन्ने मान्यता व्याप्त रहनु, प्रजनन स्वास्थ्य सेवाको उपलब्धता पर्याप्त नहुनु र महिला सशक्तीकरण व्यापक र प्रभावकारी नहुनुले महिलामाथि विभेद भइरहेको छ, उनीहरूको कार्यसम्पादनमा असर परिरहेको छ । लैङ्गिक विभेदका विषयहरू उठ्न थालेपछि महिला हिंसाका घटना र मुद्दाहरू, यसबाट सिर्जित सामाजिक समस्याहरू प्रशस्त सुन्न र देख्न पाइन्छन् । महिलाको क्षमता पहिचान गर्ने सवालमा पहलहरू नभएका भने होइनन् । नेपालले महिलाविरुद्ध हुने सबै प्रकारका भेदभाव उन्मूलन गर्ने महासन्धि१९७९ लाई सन् १९९१ मा र त्यसको ऐच्छिक प्रोटोकल१९९९ लाई २००७ मै अनुमोदन गरेको थियो । त्यसपछि समान कामका लागि महिला र पुरुषलाई समान पारिश्रमिकसम्बन्धी सन्धि१९५१ (आईएलओ १००) लाई १९७६ मै अनुमोदन गरेको भए पनि अहिलेसम्म कार्यान्वयनमा आएको छैन । यसअघि नै १९७४ मै नेपालले रोजगारी तथा पेसामा हुने विभेदसम्बन्धी महासन्धि१९५८ (आईएलओ १११) लाई अनुमोदन गरेको भए पनि महिला र पुरुषबीच न कामसम्बन्धी विभेद हटेको छ न त समान ज्यालाको कानुन नै लागू हुन सकेको छ । अहिले पनि दैनिक ज्यालादारी गर्नेदेखि महिनावारी तलबमानमा काम गर्नेसम्मका महिलाले एउटै र उस्तै प्रकृतिको कामका लागि पुरुषसमान ज्याला पाउने व्यवस्था हुन सकेको छैन । २०६३ सालमा संशोधित नागरिक ऐनले पिछडिएका वर्ग, क्षेत्र र समुदायलाई ४५ प्रतिशत र महिलालाई मात्रै ३३ प्रतिशत आरक्षणको व्यवस्था गरेको छ । संविधानको प्रस्तावनामै लैङ्गिक विभेदसँगसँगै सबै खाले विभेद अन्त्य गरी आर्थिक समानता, समृद्धि र सामाजिक न्याय सुनिश्चित गर्न समानुपातिक समावेशी र सहभागितामूलक समाजको निर्माण गर्ने संकल्प गरिएको छ । आमाकै नामबाट वंशजका आधारमा नागरिकता प्रदान गर्ने व्यवस्था पनि सुनिश्चित गरिएको छ । नेपाली नागरिकसँग वैवाहिक सम्बन्ध कायम गरेकी विदेशी महिलाले चाहेमा संघीय कानुनबमोजिम नेपालको अंगीकृत नागरिकता लिन पाउने व्यवस्थासमेत संविधानले गरेको छ । संविधानको धारा १८ मा समानताको हक छ, जसमा समान्य कानुनको प्रयोगमा उत्पत्ति, वर्ण, जात, जाति, लिङ्ग, शारीरिक अवस्था, अपांगता आदि कुनै आधारमा भेदभाव गरिने छैन भनिएको छ । समान कामका लागि लैङ्गिक आधारमा पारिश्रमिक तथा सामाजिक सुरक्षामा भेदभाव गरिने छैन भनी पैतृक सम्पत्तिमा समेत लैङ्गिक भेदभावबिना सबै सन्तानको समान हक हुनेछ भन्ने उल्लेख गरिएको छ । धारा ३८ ले महिलाको हकसम्बन्धी व्यवस्था गरेको छ, जसमा प्रत्येक महिलालाई लैङ्गिक भेदभावबिना समान वंशीय हक हुनेछ भनिएको छ ।महिलालाई मातृत्व र प्रजनन स्वास्थ्यसम्बन्धी हक हुने, राज्यका सबै निकायमा महिलाका लागि समानुपातिक समावेशी सिद्धान्तका आधारमा सहभागिताको हकको व्यवस्था गरिएको छ । महिलालाई शिक्षा, स्वास्थ्य, रोजगारी, सामाजिक सुरक्षामा सकारात्मक विभेदका आधारमा विशेष अवसर प्राप्त गर्ने हक हुने तथा सम्पत्ति तथा पारिवारिक मामिलामा दम्पतीको समान हक भन्ने व्यवस्थासमेत गरिएको छ । धारा ४० मा दलितको हक भनेर दलित महिलाकै लागि समानुपातिक र न्यायोचित रूपमा पाउनुपर्ने हकको व्यवस्था गरिएको छ ।धारा ४२ मा सामाजिक न्यायको हकको व्यवस्था भनेर महिलालाई पनि आर्थिक, सामाजिक वा शैक्षिक दृष्टिले समानुपातिक समावेशी सिद्धान्तका आधारमा राज्यको हरेक निकायमा सहभागिताको सुनिश्चितता गरिएको छ । धारा ५१(ञ) मा सामाजिक न्याय र समावेशीकरणको नीतिअन्तर्गत असहाय अवस्थामा रहेका एकल महिलालाई सीप, क्षमता र योग्यताका आधारमा रोजगारीमा प्राथमिकता दिँदै जीविकोपार्जनको उचित व्यवस्था गर्ने उल्लेख छ । आर्थिक वर्ष २०८०८१ को बजेटले महिलाको समान अग्रसरता र नेतृत्वदायी भूमिका स्थापित गर्न स्रोत, साधन, अवसर तथा लाभमा समान पहुँचको सुनिश्चितता गर्ने भनेको छ । यो वर्षको बजेटमा मात्रै होइन, विसं २०१३ को पहिलो पञ्चवर्षीय योजनादेखि हालको पन्ध्रौं योजनासम्ममा लैङ्गिक भेदभाव अन्त्य गर्ने प्रतिबद्धता सरकारी क्षेत्रबाटै जाहेर गरिएको छ । यति हुँदाहुँदै पनि आर्थिक वर्ष २०७९८० जेठमा सार्वजनिक गरिएको आर्थिक सर्वेक्षणले भने राज्यको हरेक निकाय, तह अनि तप्कामा महिलाको उपस्थिति नाजुक र कमजोर रहेको देखाएको छ । राज्यले महिलाका लागि केही गर्न नखोजेको पनि होइन, आर्थिक वर्ष २०६४६५ देखि सरकारले लैङ्गिक उत्तरदायी बजेट प्रणाली अवलम्बन गर्दै बजेटको ११४ प्रतिशत हिस्सा महिलाका लागि छुट्याएकामा २०७९८० मा यसलाई बढाएर ४०२५ प्रतिशत पुर्याएको छ । महिलालाई अधिकारको व्यवस्था गरे पनि त्यसको कार्यान्वयनमा भएका प्रगतिबारे सोधखोज भएको पाइँदैन । बाध्यकारी व्यवस्थाबाहेक कुनै पनि राजनीतिक वा संवैधानिक नियुक्तिमा महिलाले भाग पाउँदैनन् । त्यसको सानो दृष्टान्त हेरौं ।नेपालका १३ वटा संवैधानिक आयोगका ५७ पदाधिकारीमध्ये महिला १६ जना मात्रै छन् । महिला आयोगमा ५ जना मात्र पदाधिकारी नियुक्त भएका छन् भने कतिपय आयोगमा एक जना पनि महिला आयुक्त छैनन् । ५१ प्रतिशत हाराहारी रहेका आधा आकाश ढाकेका महिलाले नेपालमा अग्रगामी लोकतान्त्रिक परिवर्तनका लागि भएका सबै जनआन्दोलन, सशस्त्र संघर्ष र क्रान्तिमा महत्त्वपूर्ण भूमिका खेलेका छन् । तर राष्ट्रको नीति निर्माण र नेतृत्व तहमा अवसर दिने सवालमा महिलालाई हेला गर्ने प्रवृत्ति यथावतै छ । नेपालको कुनै पनि आयोग, नियोग, बोर्ड, परिषद्, संस्थान, प्रतिष्ठान तथा संगठन आदिका प्रमुखलगायतका पदमा महिलालाई असमानता र उपेक्षा गरिएको छ । गत वर्ष जेठ ३१ गते सार्वजनिक हलेसी तुवाचुङ नगरपालिकाका वडा अध्यक्षले महिला वडासचिव भएकैले काम गर्न कठिनाइ भएको पत्रले राज्यका निकायमा महिलालाइ कस्तो दर्जा दिइन्छ भन्ने प्रस्ट पारेको छ । अन्तमा, हाम्रो समाज अनि राज्यमा व्याप्त संरचना र सोचमा परिवर्तन गर्नु, ठाउँमा पुगेका महिलाको निर्णायक भूमिका बढाउनु, राज्यका सार्वजनिक नीतिमा लैङ्गिक मूलप्रवाहीकरण गर्नु, लैङ्गिक हिंसाको अन्त्य गरी न्यायमा पहुँच बढाउनु, कुरीति र कुप्रथाको अन्त्य गर्नु, तीनै तहमा लैङ्गिक सवाललाई आन्तरिकीकरण र संस्थागत गर्नु, महिलाको प्राकृतिक, व्यावसायिक एवं सामाजिक भूमिकालाई सन्तुलन गर्नु, खास लक्षित समूहलाई लाभान्वित बनाउनु, लैङ्गिक उत्तरदायी शासन व्यवस्थाको विकासमार्फत महिला तथा किशोरीमाथि हुने सबै किसिमका विभेद हटाई लैङ्गिक समानतासहितको सामाजिक रूपान्तरण गर्नु, भर्ना नियुक्ति र पदस्थापनमा मात्र सीमित कार्य प्रणालीलाई पदीय कार्यबोझ र कार्यजिम्मेवारीसमेतमा ३३ प्रतिशत महिला सहभागिताको नीतिलाई व्यावहारिक रूपमै लागू गर्नु अहिलेको आवश्यकता हो ।"
सल्यानमा खुला चौरमै पढाइ,"(सल्यान)भूकम्पले विद्यालय भवन भत्किएपछि सल्यानमा खुला चौरमा पढाइ सुरु गरिएको छ । दार्मा गाउँपालिकाका ९ विद्यालय भवन बस्नै नमिल्ने गरी भत्किएको हो । भूकम्पमा पालिकाका ३४ विद्यालयमध्ये १२ वटामा सामान्य क्षति पुगेको छ भने १३ वटा सुरक्षित छन् । क्षति पुगेका भवनको तत्काल मर्मत तथा पुनर्निर्माण सम्भव नहुँदा र कक्षाकोठामा समेत बसेर पढ्न सक्ने अवस्था नभएपछि बालबालिका खुला चौरमा बसेर पढ्न बाध्य भएका हुन् ।पालिकाका शिक्षा शाखा प्रमुख रोमु पाण्डेका अनुसार दार्माभरि ६ हजार ५ सय विद्यार्थी अध्ययनरत छन्, जसमध्ये २ हजार ५ सय बालबालिका प्रत्यक्ष प्रभावित भएका छन् । सामान्य क्षति पुगेका विद्यालयका बालबालिका पनि चर्किएको भवनमा बस्न डराएर अहिले खुला चौरमा बसेर पढ्ने गरेको पाण्डेले जानकारी गराए । पढाइ नरोकियोस् भनेर खुला चौरमै राखेर पनि पढाइ थालेको उनको भनाइ छ । भूकम्पले भवन क्षति पुर्याएपछि अहिले पालिकाले विद्यालयमा ६ वटा टेन्ट निर्माण गरेको र त्यसमा बालविकास, कक्षा १, २ र ३ का २ सय विद्यार्थी बसेर पढ्दै आएको र कक्षा १२ का १ सय ५० विद्यार्थी खुला आकाशमुनि बसेर पढ्दै आएको जनज्योति मावि फारुलाका प्रधानाध्यापक मीनबहादुर ओलीले बताए । खुला आकाश र टेन्टभित्र फर्निचर राख्न नमिल्ने भएकाले म्याटमा बस्नुपर्दा जमिनबाट आउने चिसोले बालबालिका प्रभावित भएको उनले जानकारी गराए । बालबालिकाको पठनपाठन प्रभावित नहोस् भनेर वैकल्पिक रूपमा कक्षा सञ्चालन गरियो तर यो नाम मात्रको छ, उनले भने, लेख्नका लागि बोर्डलगायत सामग्री छैनन्, एकातिर पढाएको अर्कोतिर आवाज आउने भएकाले बालबालिकाको ध्यान पढाइमा खासै छैन । पढाउनु नपढाउनु बराबर छ ।नवचेतना आधारभूत स्कुल मूलपानीका प्रअ धनराज खड्काले कक्षा ५ सम्म सञ्चालित विद्यालयको एक भवन भूकम्पका कारण क्षति भएपछि अहिले ४ र ५ कक्षाका ३० भन्दा बढी विद्यार्थीलाई खुला चौरमा राखेर पढाउँदै आएको बताए । कक्षा ५ सम्म सञ्चालित विद्यालयको १, २ र ३ का सय बालबालिका भने चर्केको भवनको कक्षाकोठाभित्रै बसेर पढिरहेका छन् । पालिकाका प्रमुख प्रशासकीय अधिकृत रेशम ओलीले भूकम्पपीडितका लागि भन्दै ५० थान घर आकारको टेन्ट आएको र वडा कार्यालय तथा स्वास्थ्यचौकीमा जडान गर्दा नौ विद्यालयमा ४० वटा मात्र जडान गर्न सकिएको बताए । चिसोबाट बचाउँदै पठनपाठन गराउनका लागि अझै धेरै विद्यालयमा घर आकारको टेन्ट आवश्यक भए पनि बजारमा नपाउँदा थप विद्यालयलाई उपलब्ध गराउन नसकेको उनले जानकारी गराए ।"
टिकटक प्रतिबन्धपछि अन्य एपमाथि पनि निगरानी बढाउँदै सरकार,"(काठमाडौं)सामाजिक सञ्जाल प्लाटफर्म टिकटकमाथि प्रतिबन्ध लगाउने विवादास्पद निर्णय गरेको सरकारले केही अन्य एप्समाथि पनि निगरानी थालेको र त्यसका लागि प्रधानमन्त्री कार्यालयमा विभिन्न क्षेत्रका विज्ञहरूको एक समूहले अध्ययन सुरु गरेको छ । प्रधानमन्त्रीका सूचना प्रविधिविज्ञ प्रकाश रायमाझीले बिगो, फ्रिफायर, पब्जी, टिन्डर, बम्बल, टानटान, लाइकी, स्न्यापच्याटजस्ता केही एप्लिकेसनलाई पनि केही समययता सरकारले निगरानीमा राखेको जनाए । यी एप्समार्फत कुन स्तरको विकृति फैलिरहेको छ भनेर हामी अहिले अध्ययन, अनुसन्धानमा छौं, हाम्रो समाजिक परिवेश बाहिरबाट हेर्दा आवरणमा राम्रो देखिए पनि भित्र साह्रै बिग्रिसकेको रहेछ, रायमाझी भन्छन्, टिकटक त अस्थायी रूपमा प्रतिबन्ध गरिएको हो, यसमा भएका विकृति नियमन गर्ने क्षमता अभिवृद्धि गरेपछि यसको प्रतिबन्ध खुल्छ । तर अन्य कतिपय एप स्थायी रूपमै बन्द गर्नुपर्ने खालका पायौं । प्रारम्भिक अध्ययनमा ती एपमार्फत असामाजिक, अश्लील र वयस्क सामग्री सेयर हुने गरेको र तिनको नियमन प्रक्रिया अत्यन्तै जटिल रहेको उनको दाबी छ । प्रधानमन्त्री कार्यालयमा करिब १५ जनाको विज्ञ समूहले यस विषयमा मिहिन अध्ययन गरिरहेको रायमाझीले उल्लेख गरे । केही दिनमा अध्ययन प्रतिवदेन तयार भएपछि सार्वजनिकसमेत गरिने र बिगो, लाइकीजस्ता एपबाट हाम्रो समाजमा कस्तो किसिमको प्रभाव पार्दै आएको छ भन्नेबारे थप प्रस्ट हुने उनको भनाइ छ । प्रविधि र इन्टरनेट स्वतन्त्रतालाई प्रवर्द्धन गर्ने नाममा कानुनी र नैतिक दुवै हिसाबले अत्यन्तै नकारात्मक गतिविधिलाई स्थान दिनु उचित नभएकाले प्रतिबन्धजस्तो कठोर विकल्पबारे सोच्नुपरेको उनको अनुभव छ । टिकटक पनि अचानक हचुवाका भरमा बन्द गरिएको होइन, उनले थपे, हामीले त नियमनमै जोड दिएका थियौं तर नियमन सम्भव नभएपछि हाललाई अस्थायी रूपमा प्रतिबन्ध गरिएको हो । सञ्चारविज्ञ रायमाझीले टिकटकजस्ता प्लाटफर्मबाट १० प्रतिशत राम्रा र इन्नोभेटिक काम भएका भए पनि ९० प्रतिशत कन्टेन्ट भने बालबालिकासमेतमा विकृति ल्याउने किसिमको हुने गरेको तर्क गरे । त्यसैले पनि सरकारले बिगो, फ्रिफायर, टिन्डर, बम्बल, टानटानजस्ता विकृति फैलाउने एप्समाथि पनि निगरानी गरिरहेको र छिट्टै ठोस निष्कर्षमा पुग्ने छौं, उनले भने । यस विषयमा सञ्चार तथा सूचना प्रविधि मन्त्रालय, नियामक नेपाल दूरसञ्चार प्राधिकरणजस्ता सरोकारवाला निकायसँग भने छलफल गरिएको छैन । ती निकायहरूले पनि एप्सबारे गरिएका अध्ययन, अनुसन्धान वा विमर्श भएनभएकोबारे जानकारी नभएको जनाए । अन्य एपबारे अहिले कुनै अध्ययन भएको छैन तर सामाजिक सञ्जाल व्यवस्थापनसम्बन्धी निर्देशिका चाँडै राजपत्रका प्रकाशित हुँदै छ, त्यो कार्यान्वयनमा आएपछि सामाजिक सञ्जाल व्यवस्थापन इकाइ पनि अस्तित्वमा आउने र त्यसैले अन्य एपबारे पनि हेर्छ, सञ्चार मन्त्रालयका प्रवक्ता नेत्रप्रसाद सुवेदी भन्छन्, टिकटकलाई प्रतिबन्ध गरिरहँदा त्योभन्दा बढी विकृति फैलाउनेलाई चाहिँ चल्न दिने कुरा हुँदैन । निर्देशिका लागू हुनासाथ कतिपय सामाजिक सञ्जाल प्लाटफर्मका सञ्चालकहरूलाई बोलाएर समस्या समाधानका लागि आवश्यक छलफलको पहल पनि गरिने सुवेदीको भनाइ छ । उनका अनुसार सामाजिक सञ्जाल व्यवस्थापनसम्बन्धी ऐन निर्माणको काम मन्त्रालयले सुरु गरेको छ । अबको मन्त्रिपरिषद् बैठकले यस विषयमा सैद्धान्तिक स्वीकृति दिएपछि कानुनको मस्यौदा बनाउन थाल्ने उनले बताए ।इन्टरनेट सेवाको नियामक दूरसञ्चार प्राधिकरणले भने न त टिकटक न अन्य एपबारे मन्त्रिपरिषद्सहित कसैले पनि कुनै राय, सल्लाह, सुझाव नमागेको जनाएको छ । टिकटकमाथि प्रतिबन्ध लगाउँदा पनि प्राधिकरणसँग कुनै छलफल गरिएको थिएन, अहिले अन्य एप्सको हकमा पनि कुनै जानकारी छैन, प्राधिकरणका प्रवक्ता सन्तोष पौडेलले भने । अन्तर्राष्ट्रिय दूरसञ्चार संघले आयोजना गरेको विश्व रेडियो सञ्चार सम्मेलनमा भाग लिन हाल दुबई पुगेका प्राधिकरण अध्यक्ष पुरुषोत्तम खनालले केही दिनअघि कान्तिपुरसँगको कुराकानीमा सरकारको निर्णय मान्नु प्राधिकरणको दायित्व भएकाले टिकटक प्रतिबन्धमा साथ दिएको बताएका थिए । सञ्चार मन्त्रीका प्रेस सल्लाहकार नरेन्द्र केसीले नेपालमा टिकटकजस्ता एप नियमनको विषय प्राविधिक रूपमा अत्यन्तै जटिल रहेको आफूहरूले पाएको र यस विषयमा सामाजिक सञ्जाल व्यवस्थापन निर्देशिकाअनुसार अघि बढ्ने धारणा व्यक्त गरे । अहिले हाम्रो प्रयास टिकटक रोक्नमै केन्द्रित छ, अन्य एपका बारेमा निर्देशिकाको आधारमा निष्कर्षमा पुग्नेछौं, उनले भने । त्यस्तै, नेपाल प्रहरीले चाहिं सरकारले बेलाबखत राय माग्ने गरेको जनाएको छ । टिकटकमाथि प्रतिबन्ध लगाउनुअघि छलफलमा नेपाल प्रहरीको पनि उपस्थिति रहेको केन्द्रीय प्रहरी प्रवक्ता कुवेर कडायतले बताए । टिकटकको हकमा गृह मन्त्रालयमा दुईतीन चरणमै छलफल भएको थियो, प्रहरी नायब महानिरीक्षक कडायतले भने, नियमनका लागि टिकटक प्रतिनिधिसँग सरकारले आफ्नो पहुँच खोजेको थियो, टिकटकले नमिल्नेजस्तो कुरा गरेको थियो । नेपाल प्रहरीको राय पनि अनुसन्धानमा सहयोग गर्न सामाजिक सञ्जाल कम्पनीका कर्पोरेट अफिस नेपालमा हुनुपर्यो वा ती नेपालमा दर्ता हुनुपर्यो, होइन भने बन्द हुनुपर्छ भन्ने नै हो ।कडायतका अनुसार सामाजिक सञ्जालसम्बन्धी देशभर दैनिक १ सयभन्दा बढी उजुरी पर्ने गरेका छन् । तिनमा फेसबुकम्यासेन्जर, टिकटक, हृवाट्सएप, इन्स्टाग्राम, इमेल, वेबसाइटजस्ता प्लाटफर्मको दुरुपयोग बढी छ भने विच्याट, इमोजस्ता एप्समार्फत हुने कसुरबारे पनि उजुरी आउने गरेको छ । अहिले हामी विद्युतीय कारोबार ऐन मातहत रहेर कारबाही गर्छौं तर कतिपय उजुरी कानुनसँगै नमिल्ने खालका हुने भएकाले मिलापत्रबाट सल्टाउने गरेका छौं, कडायत भन्छन्, अब सामाजिक सञ्जाल व्यवस्थापन निर्देशिका लागू भएपछि मोटामोटी रूपमा त्यसले दिशानिर्देश गर्नेछ ।"
भारतले दिएका १५ मुर्रा राँगा नेपालमा,"काठमाडौं (कास) भारतले उपहार दिएका उन्नत जातका १५ वटा मुर्रा राँगा बुधबार नेपाल ल्याइएको छ । मुर्रा राँगाहरू बाँकेको जमुनाहा नाका हुँदै नेपाल भित्र्याइएको पशु सेवा विभागले जनाएको छ । गत जेठमा प्रधानमन्त्री पुष्पकमल दाहाल भारत भ्रमणमा छँदा भारतले वस्तुगत सहायता स्वरूप उच्च प्रजनन क्षमताका मुर्रा राँगा उपहारस्वरूप उपलब्ध गराउने जनाएको थियो । भारत सरकारले वस्तुगत सहायतास्वरूप उपलब्ध गराउने भनिएको उच्च प्रजननका मुर्रा राँगाहरू बुधबार बाँकेको जमुनाहा नाका हुँदै नेपाल आइपुगेको छ, विभागका सूचना अधिकारी चन्द्र ढकालले भने, क्वारेन्टाइन प्रक्रिया पूरा गरेर नेपाल ल्याइएका राँगा लहान, पोखरा र नेपालगन्ज, गौघाटस्थित राष्ट्रिय पशु प्रजनन कार्यालयमा राख्छौं । राष्ट्रिय पशु प्रजनन कार्यालयबाट हाल उत्पादन भइराखेको जमेको वीर्यको परिमाण व्यवस्थापकीय क्षमता र कार्यक्षेत्रको आधारमा राखिनेछ । सूचना अधिकारी ढकालका अनुसार राष्ट्रिय पशु प्रजनन कार्यालय पोखरामा ७, लहानमा ५ र नेपालगन्जमा ३ वटा राखिनेछ । मुर्रा राँगाको जमेको वीर्यको माग पाँच वर्षमा दुई गुणा र १० वर्षमा करिब पाँच गुणा बढ्ने अनुमान छ, उनले भने, मुर्रा राँगाको वीर्य उत्पादनमा वृद्धि, कृत्रिम गर्भाधानको क्षेत्र विस्तार गर्दै भैंसीको नश्ल सुधारमार्फत दूध र मासुको उत्पादन र उत्पादकत्वमा समेत वृद्धि हुने अपेक्षा छ ।राष्ट्रिय तथ्यांक कार्यालयको पछिल्लो तथ्यांकअनुसार मुलुकमा करिब २९ लाख भंैंसीमध्ये उन्नत तथा वर्णशंकर भैंसी २६ प्रतिशत छन् । हाल मुलुकमा १४ लाख ६४ हजार टन दूध भैंसीबाट र १ लाख ९४ हजार टन मासु राँगा, पाडा तथा भैंसीबाट उतपादन हुन्छ । स्थानीय भैंसीको औसत उत्पादकत्व प्रतिबेत करिब ९ सय लिटर दूध रहेको छ । मुर्रा क्रस ब्रिड भैंसीको औसत दूध उत्पादकत्व करिब १५ सय लिटर र शुद्ध नश्लका मुर्रा भैंसीको औसत उत्पादकत्व करिब २३ सय लिटरभन्दा बढी रहेको जनाएको छ । भारतमा विकास गरिएका बढी दूध उत्पादन गुण भएका राँगा ल्याएर प्रजननमा ल्याउँदा नेपाली भैंसीको औसत उत्पादनसमेत वृद्धि हुन्छ, ढकालले भने । कृषि तथा पशुपन्छी विकास मन्त्रालयका अनुसार मुर्रा राँगा आयात गर्न सन् २०१८ देखि नै पहल भएको थियो । नेपालभारत संयुक्त कृषि प्राविधिक कार्य समूहको निर्णयअनुसार विभिन्न समयमा औपचारिक तथा अनौपचारिक रूपमा भारत सरकारसँग ३० वटा उच्च प्रजनन मानका मुर्रा राँगा नेपाल सरकारलाई उपलब्ध गराउन अनुरोध भएको थियो ।"
भरतपुरले भ्रमण वर्ष मनाउँदै,"काठमाडौं (कास) भरतपुर महानगरले पर्यटकीय गन्तव्यहरूको प्रवर्द्धन गर्न भरतपुर भ्रमण वर्ष २०२४ मनाउने भएको छ । भ्रमण वर्षको प्रचारप्रसारका लागि बुधबार काठमाडौं उत्रिएको महानगर पदाधिकारीसहितको टोलीले भृकुटीमण्डपस्थित पर्यटन बोर्डमा पर्यटन राज्यमन्त्री सुशीला श्रीपाली ठकुरीसहित सम्बद्ध संस्थाका प्रतिनिधिसँग अन्तर्क्रिया गरेको छ । उक्त कार्यक्रममा भरतपुर महानगरका उपप्रमुख चित्रसेन अधिकारीले भरतपुर भ्रमण वर्ष अभियानले चितवन मात्रै नभई देशकै पर्यटनमा टेवा पुर्याउने बताउँदै यसको महत्त्वबारे उल्लेख गरेका थिए । उपप्रमुख अधिकारीले सन् २०२४ भित्र सरकारी तथा गैरसरकारी संस्थाका राष्ट्रियस्तरका कार्यक्रम भरतपुरमा गर्दा महानगरले सहयोग गर्ने नीति पारित भइसकेको बताउँदै स्थानीय सरकारले यसलाई उच्च प्राथमिकतामा राखेको बताए । कार्यक्रममा भरतपुरका पर्यटन विज्ञ विश्व सुवेदीले भरतपुरमा पर्यटकीय क्रियाकलाप र गतिविधिबारे जानकारी गराएका थिए । उनले चितवन ईको टुरिजमका लागि देशकै पहिलो स्थानमा रहेको उल्लेख गर्दै भरतपुर महानगरले विशेष समारोह आयोजना गरी भरतपुर भ्रमण वर्ष २०२४ को आरम्भ गर्न लागेको बताए । भरतपुर महानगरको यो अभियानमा नेपाल सरकार, वाग्मती प्रदेश सरकार, नेपाल पर्यटन बोर्ड तथा पर्यटन सम्बद्ध सरकारी तथा गैरसरकारी संघसंस्थाहरूको साथ रहेको महानगरले जनाएको छ ।"
विदेशी व्यवसायीलाई नेपालमा लगानी गर्न आग्रह,"(काठमाडौं) विदेशी निर्माण व्यवसायीहरूलाई नेपालमा सम्भावना रहेका क्षेत्रमा लगानी गर्नका लागि आग्रह गरिएको छ । एसियाली तथा पश्चिम प्रशान्त क्षेत्रका १८ मुलुकका निर्माण व्यवसायीहरूको छाता संस्था इफाप्काको ४६ औं अन्तर्राष्ट्रिय सम्मेलनका सहभागीलाई नेपाल निर्माण व्यवसायी महासंघले यस्तो आग्रह गरेको हो । सम्मेलनमा भाग लिन विश्वभरका उत्कृष्ट व्यवसायीहरू आएकाले जलविद्युत्, पर्यटनलगायतका क्षेत्रमा लगानी गर्न भनिएको नेपाल निर्माण व्यवसायी महासंघका अध्यक्ष रवि सिंहले बताए । सम्मेलनमा नेपालसहित १८ मुलुकका उत्कृष्ट निर्माण व्यवसायीहरूको सहभागिता छ, महासंघ अध्यक्ष सिंहले भने, यही अवसरमा नेपालमा धेरै सम्भावना रहेका जलविद्युत्, पर्यटनलगायत क्षेत्रमा लगानी गर्न आग्रह गर्ने अवसर पायौं । दिगो पूर्वाधारमा साझेदारी भन्ने नारासहित सुरु सम्मेलनमा ४ सय ५० भन्दा बढीको सहभागिता छ । जसमा २ सय ४२ जना विदेशी प्रतिनिधि छन् । उनीहरू परिवारसहित सम्मेलनमा सहभागी हुन आएका छन् । दिगो पूर्वाधार विकास गर्नुपर्छ भन्ने नारासहित सम्मेलन आयोजना भएको हो, सिंहले थपे, त्यसैले अब पूर्वाधार बनाउने मात्र होइन, त्यो दिगो र प्रभावकारी पनि हुनुपर्छ । अहिले सुरु सम्मेलनले सुस्ताएको नेपाली अर्थतन्त्रलाई चलायमान बनाउन सहयोग पुर्याउने अध्यक्ष सिंहको दाबी छ । विश्वका उत्कृष्ट निर्माण व्यवसायीलाई सम्मेलनले एकै ठाउँमा जम्मा गराएको छ, स्वदेशी र विदेशी निर्माण व्यवसायीबीच आपसमा अनुभव साटासाट गर्ने अवसर मिलेको छ, उनले भने, सम्मेलनको मौका पारेर परिवारसहित आउनुभएका व्यवसायीहरू पर्यटकीय क्षेत्रहरूमा समेत घुम्न जानु हुनेछ । यो सम्मेलनका लागि मात्र विदेशी प्रतिनिधिले होटलसहित १० लाख डलर खर्च गर्नुभएको छ । जलवायु परिवर्तनको मुद्दा जोडदारसँग उठाउन र बाह्य पर्यटनको विस्तारका लागि समेत यो सम्मेलन फलदायी हुने अपेक्षा रहेको उनको भनाइ थियो । मंगलबारदेखि सुरु सम्मेलनको औपचारिक उद्घाटन बुधबार राष्ट्रपति रामचन्द्र पौडेलले गरेका हुन् । मंसिर ९ सम्म चल्ने उक्त सम्मेलनको उद्घाटन गर्दै राष्ट्रपति पौडेलले कुनै पनि मुलुकको आर्थिक विकासमा भौतिक पूर्वाधार निर्माणले महत्त्वपूर्ण भूमिका खेल्ने बताए । अहिलेको विश्वलाई हेर्दा भौतिक पूर्वाधारको क्षेत्रमा उल्लेख्य विकास गरेका मुलुकहरूले नै आर्थिक प्रगति गरेका छन्, उनले भने, तर भौतिक पूर्वाधारको विकाससँगै यससँग सम्बन्धित अन्य पक्षहरूलाई विशेष ध्यान दिनुपर्ने समय आएको छ । जलवायु परिवर्तनका कारण बढ्दै गइरहेको प्राकृतिक विपत्तिसँग जुध्न पूर्वाधार निर्माणको क्षेत्रमा लागेकाहरूले विशेष सतर्कता अपनाउन जरुरी रहेको उनले सुझाए । पृथ्वी रहे मात्र हामी रहन्छौं भन्ने मान्यतालाई आत्मसात् गर्दै प्रकृतिमैत्री दिगो पूर्वाधार निर्माणका लागि सम्मेलनमा उपस्थित सरोकारवाला निकायको राष्ट्रपति पौडेलले ध्यानाकर्षण गराए । इफाप्कामा आबद्ध मुलुकहरू जलवायु परिवर्तनसँगै प्राकृतिक विपत्तिको सिकार भइरहेको अवस्थामा जलवायु परिवर्तनको एजेन्डालाई प्राथमिकताका साथ उठान गर्नुपर्ने आवश्यकता छ, उनले भने, यसका लागि इफाप्का आबद्ध मुलुकहरूबीचको आपसी समन्वय अझ प्रभावकारी हुनुपर्छ । विश्व अर्थतन्त्रलाई चलायमान बनाउन निर्माण व्यवसायीको भूमिका महत्त्वपूर्ण हुने भन्दै राष्ट्रपति पौडेलले संकटग्रस्त अर्थतन्त्रलाई सही बाटोमा ल्याउन निर्माण व्यवसायीसँग सकारात्मक भूमिकाको अपेक्षा गरेको बताए । नेपालले यसअघि सन् १९९९ मा ३० औं इफाप्का सम्मेलन आयोजना गरेको थियो । निर्माण उद्योगसँग सम्बन्धित समसामयिक विषयमा सम्मेलनमा महत्त्वपूर्ण छलफल हुने विश्वास लिएको भौतिक पूर्वाधार तथा यातायातमन्त्री प्रकाश ज्वालाले बताए । यसै सम्मेलनमार्फत गत एक वर्ष अघिदेखि इफाप्का अध्यक्षको कार्यभार सम्हालिरहेका नेपाल निर्माण व्यवसायी महासंघका अध्यक्ष सिंहले इफाप्का अध्यक्षको जिम्मेवारी सिंगापुरलाई हस्तान्तरण गर्ने जनाइएको छ । सम्मेलनमा इफाप्कामा अस्ट्रेलिया, कोरिया, इन्डोनेसिया, मलेसिया, सिंगापुर, भारत, माल्दिभ्स, बंगलादेश, श्रीलंकालगायत देशका प्रतिनिधिको सहभागिता छ ।"
नेपाली फुटबलको स्तर उकास्ने महत्त्वाकांक्षा,"(काठमाडौं)प्रतियोगिता आयोजना गर्न सम्झौता गरेको ५ वर्ष अनि पहिलो संस्करण सकिएको झन्डै तीन वर्षपछि अन्ततः नेपाल सुपर लिग (एनएसएल) को दोस्रो संस्करण शुक्रबार सुरु हुँदै छ । जतिबेला नेपाली फुटबलले केही लोकप्रियता गुमाएको आभाष भइरहँदा प्रतियोगिताको आयोजक नेपाल स्पोर्टस एन्ड इभेन्ट्स म्यानेजमेन्टको महत्त्वाकांक्षा छ, यसलाई ब्युँझाउने । त्यो पनि फ्रेन्चाइज फुटबलको माध्यमबाट । यसपल्टको प्रतियोगिता सुरु हुन दुई दिनमात्रै बाँकी छँदा कुनै औपचारिक कार्यक्रम नहुँदा एकखाले अन्योल छाएको थियो । त्यसलाई चिर्दै बुधबार मिडियासँग लामै कुराकानी भयो, जहाँ सहभागी टिमका प्रशिक्षक र खेलाडी मात्र थिएनन्, आयोजक आफैंले पनि धेरैथोक भन्न खोज्यो । यो प्रतियोगिता सुरु भएर भविष्यमा कहाँ पुग्नेछ, त्यो हामीलाई पनि थाहा छैन । पछि यसले कस्तो स्वरूप लिने त्यो पनि थाहा छैन, आयोजकका निर्देशक श्रेयान्स कार्कीले भने ।उनको दाबी थियो, तर हामीलाई के थाहा छ भने हामी आयोजकमात्र होइन, सहभागी सबै ९ टिम नेपाली फुटबलको विकास भएको हेर्न चाहन्छ । हामी नेपाली फुटबल अन्तर्राष्ट्रिय फुटबलमा सफल भएको हेर्न चाहन्छौं । फुटबलप्रेमी दर्शक फेरि रंगशालामा फर्केको हेर्न चाहन्छौं । मूल रूपमा हामी नेपाली फुटबललाई सहयोग गर्न चाहन्छौं । श्रेयान्सले खेल सुरु हुन दुई दिनअगाडि अब भने ढुक्क भएर दोस्रो संस्करण हुने भएको सन्देश दिन चाहे ।त्यसको अर्थ थियो, आवश्यक गृहकार्य सकिएको छ । नेपाली फुटबललाई असाध्यै धेरै चासो भएको एक तथ्यमा पनि श्रेयान्सले बोले । उनको भनाइ थियो, हामी सहिद स्मारक लिगभन्दा ठूलो पनि होइनौं, न त हामी प्रतिद्वन्द्वी हौं । सहिद स्मारक लिग अखिल नेपाल फुटबल संघको आधिकारिक प्रतियोगिता भयो । हामी फ्रेन्चाइज फुटबल खेलाइरहेका छौं । त्यसैले यी दुई प्रतियोगितामा फरक छ । हाम्रो प्रतियोगिताले नेपाली फुटबलको विकास र विस्तारमा सहयोग पुग्ने नै विश्वास छ । प्रतियोगिता आफैं अब्बल दर्जाको हुनेछ ।प्रतियोगिताको पहिलो संस्करण चलिरहँदा पूरा विश्व कोरोना भाइरस संक्रमणको महामारीबाट गुज्रिइरहेको थियो । दशरथ रंगशालामा दर्शकले प्रवेश नै पाएनन् । तर, प्रतियोगिता त्यतिबेला पनि आफैंमा माथिल्लो स्तरको थियो । कुल ६ टिम थिए त्यतिबेला । अहिले भने सहभागीको संख्या बढेर ९ पुगेको छ । तर यसबीच पहिलो संस्करण खेलेको विराटनगर एफसीको सहभागिता छैन । यसपल्टका टिम छन् डिफेन्डिङ च्याम्पियन काठमाडौं रेजर्स अनि फाइनल प्रतिद्वन्द्वी धनगढी एफसी । एफसी चितवन, झापा एफसी, स्पोर्टिङ इलाम, पोखरा थन्डर्स, वीरगन्ज युनाइटेड, बुटवल लुम्बिनी र ललितपुर एफसी । प्रतियोगिताको पूर्वसन्ध्यामै सहभागी टिमबीच अलमल भने सकिएको देखिएन । खेलाडीको अन्तिम सूची पनि सबैसँग थिएन । दसैंतिहारसँगै नेपाली राष्ट्रिय टिमसम्मिलित विश्वकप छनोटका कारण टिमहरू आन्तरिक रूपमै दुविधामा थिए । तर प्रतियोगिता नै सुरु हुने भएपछि सबै एउटा तथ्यमा सहमत थिए, अब खेल्छ नेपाल ।सहभागी हुने सबै टिमको एउटै गुनासो थियो, तयारीका लागि पर्याप्त समय नै भएन । त्यसैले डर छ, कतै टिम मैदानमा उत्रँदा समन्वयको कमी त हुने होइन ? स्वदेशी र विदेशी खेलाडीबीच तालमेल नमिल्ने त होइन ? डिफेन्डिङ च्याम्पियन काठमाडौंका प्रशिक्षक बालगोपाल महर्जन मान्छन्, निश्चित रूपमा तयारीका लागि पर्याप्त समय पाएनौं । तर, हामीले खेल्ने भनेको उपाधि रक्षाकै लागि हो । काठमाडौंका मार्की प्लेयर हुन्, हिसुब थपलिया ।स्पोर्टिङ इलामका प्रशिक्षक हुन्, मेघराज केसी । उनी मान्छन्, व्यावसायिक खेलाडी हुने हो भने दुई साताको समय पनि पर्याप्त छ तालमेल मिलाउन । उनका मार्की प्लेयर छन्, विकेश कुथु । पोखराले प्रशिक्षक नवीन न्यौपानेको नेतृत्वमा खेल्नेछ । टोलीका मार्की खेलाडी हुन्, आयुष घलान । पछिल्लो संस्करणमा सर्वथा नयाँ र अपरिचित खेलाडी रहेका आयुष यसपल्ट मार्की प्लेयर हुन पाएको दंग छन्, फरक अनुभूति गरिरहेका छन् ।वीरगन्जका प्रशिक्षक सनोज श्रेष्ठ हुन् भने मार्की प्लेयर दीप कार्की । बुटवल लुम्बिनीमा प्रशिक्षकको जिम्मेवारी विजय महर्जनले लिएका छन् । उनै लामो समयपछि प्रशिक्षणमा फर्कन लागेका छन् । उनका मार्की प्लेयर एरिक विष्ट हुन् । धनगढीले युगलकिशोर राईको प्रशिक्षणमा खेल्नेछ भने मार्की प्लेयर आशिष चौधरी छन् । सनोज र विजय दुवैको के समान धारणा छ भने राम्रो तयारीका लागि चाहिँदो समय नभए पनि आआफ्ना खेलाडी प्रतियोगिताका लागि उत्साही छन् ।तीन टिमका प्रशिक्षक भने विदेशी छन् । यी तीनै प्रशिक्षकको भनाइ पनि उत्तिकै महत्त्वपूर्ण सुनियो । एफसी चितवनका प्रशिक्षक रहेका छन् भारतीय मेहराज उद्दिन । उनले लामै समय इन्डियन सुपर लिग (आईएसएल) खेले । उनी भन्छन्, आईएसएलले भारतीय फुटबल विकासमा धेरै मदत गरेको छ । यही प्रतियोगिताका कारण भारतीय फुटबलको स्तर बढेको छ र यसको स्पष्ट प्रभाव भारतको राष्ट्रिय टिममा देख्न पाइन्छ । विश्वास गरौं एनएसएलले यस्तै काम गर्नेछ ।चितवनका मार्की खेलाडी हुन्, विशाल श्रेष्ठ । झापाका मार्की खेलाडी अञ्जन विष्ट छन् । उनको टोलीका प्रशिक्षक छन् स्पेनी ओरिओल मोहेन्डानो सेगुरा । उनी भन्छन्, आफ्नो रगतमा स्पेनी फुटबलको डीएनए छ । त्यसैले उनी चाहन्छन्, आफ्नो अनुभवको फाइदा नेपाली फुटबललाई होस् । ललितपुरका प्रशिक्षकमा इयान एन्ड्र्यु गिलान छन् भने मार्की प्लेयरमा अनन्त तामाङ । स्कटल्यान्डमा जन्मेका अस्ट्रेलियाली गलानको अनुरोध छ, नेपाली फुटबलले भौतिक पूर्वाधारमा लगानी गरोस्, अहिलेका लागि प्रशिक्षण गर्ने सुविधा सम्पन्न मैदानका लागि ।"
सदभावको अग्रता कायमै,"काठमाडौं (कास) सूर्य नेपाल सेन्ट्रल ओपन गल्फ प्रतियोगितामा बुधबार राष्ट्रिय एमेच्योर गल्फर सदभाव आचार्य ४ स्ट्रोकको अग्रता बनाएर अगाडि छन् ।गोकर्ण गल्फ क्लबमा सदभावले बुधबार ४ अन्डर ६८ स्कोर गर्दै समग्रमा १४ अन्डर २ सय २ सहित प्रोफेसनल गल्फर दिनेश प्रजापतिलाई ४ स्ट्रोकले पछि पारे । चार स्ट्रोकको अग्रतामा सदभावले उपाधि जित्ने सम्भावना बलियो बनाएका छन् । दिनेशले ३ अन्डर ६९ स्कोर जोड्दा समग्रमा १० अन्डर २ सय ६ सहित दोस्रो स्थानमा छन् । उनी प्रोफेसनलतर्फ अगाडि छन् । समग्रमा ७ अन्डर ३ सय ९ को सानदार स्कोरमा भुवन नगरकोटी तेस्रो स्थानमा उक्लिए । भुवनले दिनकै उत्कृष्ट स्कोर कार्ड बनाउने क्रममा ७ अन्डर ६५ खेले । सन्जय लामा र जयराम श्रेष्ठ संयुक्त चौथोमा छन् । सन्जयले ३ अन्डर ६९ र जयरामले ३ ओभर ७५ को प्रदर्शन गरे । धनबहादुर थापा र एमेच्योर गल्फर टासी छिरिङ समग्रमा इभनपार २ सय १६ सहित संयुक्त छैटौ स्थानमा रहे । धनले १ ओभर ७३ र टासीले २ ओभर ७४ स्कोर गरे । १ ओभर ७३ अंक बनाएका नीरज तामाङ समग्रमा २ ओभर २ सय १८ सहित आठौं स्थानमा छन् । समग्रमा ४ ओभर २ सय २० सहित रवि खड्का र प्रदीप लामा संयुक्त नवौं स्थान बाँडे । रविले आज इभनपार ७२ र प्रदीपले २ ओभर ७४ को स्कोर गरे । प्रतियोगितामा उत्कृष्ट प्रदर्शन गरिरहेका सदभावले तेस्रो दिन पनि लोभलाग्दो सुरुआत गरे । दोस्रोदेखि पाँचौं होलमा लगातार चार बर्डी प्रहार गरे । ३ पारको आठौं होलमा एक शट खेर फाले । नवौं होलको बर्डीले फ्रन्टनाइन ४ अन्डर ३२ मा सकेका थिए । ब्याक नाइनको सुरुआत पनि राम्रो गरे । १० औं होलमा बर्डी र ५ पारको ११ औं होलमा इगलको सफलता पाए । दिनेशले बोगीबाट दिनको सुरुआत गरे । यसपछि चौथो, छैटौं, सातौं, र आठौं होलमा बर्डी प्रहार गरे । फ्रन्टनाइन ३ अन्डर ३३ मा पूरा गरे । यसपछि १२ औं होलमा बर्डी र १५ औं होलमा बोगी प्रहार गर्दा ब्याकनाइन इभन पार ३६ मा सके । भुवनले दिनकै उत्कृष्ट स्कोर कार्ड बनाउने क्रममा फ्रन्टनाइन ३ अन्डर ३३ मा सके । उनले तेस्रो, चौथो, छैटौं, सातौं र नवौं होलमा बर्डी प्रहार गरे । ३ पारको आठौं होलमा भने डबल बोगी खेपे । यसपछि १०, ११, १३ र १७ औं होलमा बर्डी प्रहार गर्दै ब्याकनाइन ४ अन्डर ३२ मा पूरा गरे ।"
वाग्मती विजेता,"काठमाडौं (कास) कोशी प्रदेशका सौगात लामा र अन्जु खवासले दोस्रो राष्ट्रिय लेजर रन प्रतियोगितामा स्वर्ण पदक जितेका छन् । मोर्डन पेन्टाथलन संघद्वारा आयोजित प्रतियोगिताको यू१७ उमेर समूह पुरुषमा सौगात र महिलामा अन्जुले स्वर्ण जिते । यू१९ को पुरुषमा वाग्मतीका शुलभ सुनुवार र महिलामा गण्डकीकी विनिता सार्की, जुनियरमा वाग्मतीका राहुल दर्शन र कोशीकी इन्द्रकला नेम्वाङ, यू९ पुरुषमा वाग्मतीका पविनजंग गुरुङ र महिलामा वाग्मतीकै सुविज्ञा सुवेदी, यू१३ पुरुषमा कोशीका युसन कार्की र महिलामा कोशीकै स्नेहा राजवंशी तथा यू१५ को पुरुषमा वाग्मतीका सोयवमान श्रेष्ठ र महिलामा कोशीकी अविरा रेग्मीले पहिलो स्थान हात पारे । सिनियरमा वाग्मतीका रामबहादुर घिमिरे र भेट्रानमा शैलेन्द्रमान तुलाधर विजयी पारे । प्रतियोगितामा वाग्मती टिम च्याम्पियन भएको छ । कोशी दोस्रो र गण्डकी तेस्रो स्थानमा रहे ।"
बास्केटबल हुँदै,"काठमाडौं (कास) रेडियन्ट पब्लिक स्कुलको आयोजनामा नवौं रेडियन्ट कप अन्तरविद्यालय बास्केटबल बिहीबार सुरु हुँदै छ । प्रतियोगितामा विभिन्न विद्यालयका ४८ टिमको सहभागिता रहने बुधबार रेडियन्टका प्रिन्सिपल सूर्यबहादुर केसीले जनाए । सिनियर ब्वाइजमा २४, जुनियर ब्वाइज र सिनियर गर्ल्समा १२१२ टिम सहभागी हुनेछन् । स्पर्धा मंसिर १५ सम्म चल्नेछ ।"
