शीर्षक,विवरण
"राजस्व लक्ष्य उच्च राखेर नेतृत्व अस्थिर बनाउँदै सरकार, डेढ महिनामै फेरिन्छन् महानिर्देशक","(काठमाडौं)सरकारले एकातर्फ राजस्व संकलनको लक्ष्य बढाउने गरेको छ भने अर्कोतर्फ राजस्व प्रशासनलाई नै अस्थिर बनाउने गरी खेलबाड गर्दै आएको छ । राजस्व संकलनका मुख्य निकायहरू राजस्व अनुसन्धान विभाग, आन्तरिक राजस्व विभाग र भन्सार विभागका महानिर्देशक योजना बनाउन र प्रभावकारी कार्यसम्पादनसमेत गर्न नपाई छिटोछिटो सरुवामा पर्ने गरेका छन् । यसले गर्दा लक्ष्यअनुसार राजस्व संकलनसमेत हुन सकेको छैन । वर्षौंदेखि राजस्व प्रशासनमाथि यो बेथिति चल्दै आएको छ । राजस्व अनुसन्धान, आन्तरिक राजस्व र भन्सार विभाग गरी तीन वटा निकायमा पछिल्लो ८ वर्षको अवधिमा करिब डेढ महिनामै पनि महानिर्देशकलाई सरुवा गरिएको छ । एक वर्षको अवधिमा तीनपल्टसम्म महानिर्देशक फेरिएका छन् । आन्तरिक राजस्वमा २०८० माघ २२ मा महानिर्देशकमा ल्याइएका भूपाल बरालले करिब डेढ महिना मात्र काम गर्न पाए । ब्रिफिङ समेत लिन नभ्याउँदै चैत १५ मा उनलाई सरुवा गरियो । राजस्व अनुसन्धानका महानिर्देशकबाट मदन दहाल र चक्रबहादुर बुढाले करिब साढे तीन महिनामा सरुवा हुनुपर्यो । २०७९ कात्तिक १६ मा पद सम्हालेका दहाल माघ २२ मा सरुवामा परे । यस्तै गत वैशाख २६ मा महानिर्देशक बनाइएका चक्रबहादुर बुढालाई केपी शर्मा ओली प्रधानमन्त्री बनेपछि साढे तीन महिनामै हटाइयो । उनको ठाउँमा गत भदौ ७ देखि चण्डीप्रसाद घिमिरेलाई ल्याइएको छ । यस्तै राजस्व अनुसन्धानमा एक वर्षको अवधिमा ३ जनासम्म महानिर्देशक फेरिएका छन् । २०७९ असार १ देखि २०७९ कात्तिक १६ सम्म झलकराम अधिकारी महानिर्देशक भए । उनीपछि २०७९ माघ २२ सम्म मदन दहाल त्यो पदमा रहे । लगत्तै नारायण सापकोटाले २०७९ माघ २३ देखि २०८० असार १३ सम्म महानिर्देशक भएर काम गर्न पाए । धेरैजसो महानिर्देशक चारपाँच महिनामै सरुवा हुने गरेका छन् । भन्सार विभागमा ढुण्डीप्रसाद निरौलाले करिब साढे चार महिना मात्र काम गर्न पाए । २०८० चैत १९ मा महानिर्देशक भएका उनलाई २०८१ साउन ३२ मा सरुवा गरियो । भन्सारमै चक्रबहादुर बुढा ५ महिनामै हटाइए । २०७९ मंसिर २९ देखि २०८० वैशाख ३० सम्म मात्र उनले काम गर्न पाए । यस्तै २०७४ कात्तिक २९ मा महानिर्देशक बनेका जगदीश रेग्मी सोही वर्षको चैत २५ मा सरुवामा परे । भन्सार विभागमा गत भदौ ६ मा महानिर्देशक बनाइएका हरिशरण पुडासैनीलाई हटाएर उनको ठाउँमा मन्त्रिपरिषद्को निर्णयअनुसार गत माघ ३० मा महेश भट्टराईलाई ल्याइएको छ । पुडासैनीले पनि ६ महिनामै सरुवा हुनुपर्यो ।राजस्व अनुसन्धानमा पनि चारपाँच महिनामै फेरबदल धेरै भएको छ । २०७३ चैत १२ मा महानिर्देशक बनाइएका रामकृष्ण सुवेदीलाई २०७४ साउन २५ मै हटाइयो । २०७९ असार १ मा जिम्मेवारी पाएका झलकराम अधिकारीले २०७९ कात्तिक १६ सम्म मात्र काम गर्न पाए । २०७९ माघ २३ मा महानिर्देशक भएका नारायण सापकोटाले २०८० असार १३ मै हट्नुपर्यो । आन्तरिक राजस्वमा धेरैले चारपाँच महिनाभन्दा बढी काम गर्न पाएनन् । झक्कप्रसाद आचार्यले २०७७ फागुन १० देखि २०७८ भदौ ३ सम्म करिब साढे ४ महिना मात्र काम गर्न पाए । शिवलाल तिवारीले २०८० चैत १८ देखि २०८१ भदौ ४ सम्म करिब ५ महिनामै सरुवा हुनुपर्यो । त्यसयता ६ महिनादेखि भने आन्तरिक राजस्वमा मदन दहाल महानिर्देशक छन् । ८ वर्षयताको आँकडाअनुसार लामो समय महानिर्देशक भएर काम गर्न पाउनेमा राजस्व अनुसन्धान विभागका दीर्घराज मैनाली छन् । उनी २ वर्ष साढे ९ महिना महानिर्देशक भएका थिए । २०७५ जेठ ७ मा महानिर्देशक भएका मैनालीलाई २०७७ फागुन १८ मा हटाइएको थियो । आन्तरिक राजस्व विभागमा तीन र भन्सार विभागमा एक महानिर्देशकले एक वर्षभन्दा बढी काम गर्न पाए । २०७६ भदौ १६ मा महानिर्देशक भएका सुमन दाहालले २०७७ फागुन १६ सम्म काम गर्न पाए । आन्तरिक राजस्व विभागमा विष्णुप्रसाद नेपाल र विनोदबहादुर कुँवरले १६१६ महिना तथा दीर्घराज मैनालीले १४ महिना काम गर्न पाए । नेपाल २०७५ वैशाख ७ देखि २०७६ भदौ १६ सम्म र कुँवर २०७६ भदौ १६ देखि २०७७ माघ ४ सम्म महानिर्देशक भएका थिए । २०७९ मंसिर १४ मा महानिर्देशक भएका मैनालीले २०८० माघ २२ मा पदबाट हट्नुपरेको थियो । भन्सार विभागमा रामशरण चिमोरिया २०७३ फागुन ८ देखि २०७४ कात्तिक १७ सम्म, तोयम राय २०७४ चैत २६ देखि २०७५ चैत १ सम्म र रामेश्वर दंगालले २०७५ चैत १ देखि २०७६ भदौ १६ सम्म महानिर्देशक भए । यस्तै यमलाल भुसाल २०७७ फागुन १६ देखि २०७८ भदौ ३ सम्म, नारायणप्रसाद सापकोटा २०७८ भदौ ३ देखि २०७८ फागुन २ सम्म, कमलप्रसाद भट्टराई २०७८ फागुन २ देखि २०७९ मंसिर २६ सम्म र शोभाकान्त पौडेल २०८० जेठ १७ देखि २०८० चैत १८ सम्म भन्सारको महानिर्देशक रहे ।राजस्व अनुसन्धानमा भूपाल बराल २०७४ भदौ १ देखि २०७५ वैशाख २८ सम्म, रामप्रसाद आचार्य २०७७ फागुन १९ देखि २०७८ असोज १७ सम्म, प्रकाश पौडेल २०७८ असोज १८ देखि २०७९ जेठ ३१ सम्म र नवराज ढुंगाना २०८० असार १३ देखि २०८१ वैशाख २४ सम्म महानिर्देशकमा रहेका थिए । आन्तरिक राजस्व विभागमा किशोरजंग कार्कीेले २०७४ साउन ५ देखि २०७५ वैशाख ७ सम्म, शोभाकान्त पौडेलले २०७८ भदौ ३ देखि २०७८ फागुन २ सम्म र रितेशकुमार शाक्यले २०७८ फागुन २ देखि २०७९ मंसिर १४ सम्म महानिर्देशक भएर काम गर्न पाए । प्रधानमन्त्री ओली नेतृत्वमा सरकार बनेलगत्तै अघिल्लो सरकारको पालामा सरुवा भएकालाई अन्यत्र पठाएर गत भदौमा अर्थ सचिव, आन्तरिक राजस्वलगायतमा हेरफेर गरिएको थियो । तर, काममा खटाएको ६ महिनामै माघ अन्तिममा मन्त्रिपरिषद्ले भन्सार विभागलगायतका निकायमा रहेका सचिवलाई सरुवा गरेको छ ।सरकारले चालु आर्थिक वर्षको सात महिनाभित्र (माघसम्म) ७ खर्ब ७४ अर्ब ८० करोड रुपैयाँ राजस्व संकलन गर्ने लक्ष्य राखेको थियो । तर, यस अवधिमा ६ खर्ब ४२ अर्ब ८५ करोड रुपैयाँ मात्र राजस्व संकलन हुन सक्यो । लक्ष्यअनुसार संकलन हुन नसक्नुमा राजस्व प्रशासन अस्थिर हुनु र प्रभावकारी रूपमा काम गर्न नपाउनु मुख्य कारण रहेको विज्ञहरू बताउँछन् ।सरकार आफैंले यी तीनै निकायमा सरुवा बेथितिलाई निरन्तरता दिँदै आएको छ, भन्सारका एक पूर्वमहानिर्देशक भन्छन्, कतिसम्म भने अर्थ सचिवदेखि विभागका महानिर्देशक कार्यभार सम्हालेर कामको ब्रिफिङ लिँदालिँदै सरुवा हुन बाध्य छन् । सरकारको रवैयाका कारण प्रभावकारी कार्यसम्पादनका लागि योजना बनाउनेभन्दा पनि अर्को सरुवा कहाँ र कति समयमा हुन्छ भन्ने दिनगन्ती गर्न बाध्य हुनुपरेको स्थिति छ ।उनका अनुसार सरकारले वार्षिक बजेटमार्फत लिएका नीति कार्यान्वयन गर्दै राजस्व बढाउने र संकलन गर्ने मुख्य जिम्मेवारी सम्बन्धित विभागको हो । मुलुकको राजस्व संकलनमा राजस्व अनुसन्धान, आन्तरिक राजस्व र भन्सार विभागको नेतृत्वमा मातहतका कार्यालयको मुख्य भूमिका रहन्छ । तर, सरकार आफैंले यी तीनै निकायलाई अस्थिर बनाएको छ, उनले भने । सरकार आफैंले ल्यायो र छोटो समयमै हटायो, किन हटाइयो, थाहा छैन, हालै सरुवामा परेका एक महानिर्देशकले भने, कुनै गल्ती गरेको छैन, गरेको भए के गरिएछ, थाहा पाउनुपर्थ्यो । राजस्व प्रशासनसँग जोडिएका विभागीय प्रमुख फेरिएको फेरियै छन् तर किन फेरिन्छन्, कारण कसैले पत्तो पाउँदैनन्, एक अर्थविद् भन्छन्, राजस्व सचिवको अनुभव गरेर अर्थ सचिव बनेका रामप्रसाद घिमिरेको कार्यसम्पादन ठीक नहुने तर नयाँ अनुहारको ठीक हुने कसरी हुन सक्छ ? घिमिरेलाई सरुवा गरेर अख्तियारमा सचिव रहेका घनश्याम उपाध्यायलाई अर्थ सचिव बनाएको सन्दर्भ उल्लेख गर्दै उनले भने ।२०७९ को निर्वाचनपछि तत्कालीन प्रधानमन्त्री पुष्पकमल दाहालले आफ्नो मातहतमा रहेको राजस्व अनुसन्धान विभागको महानिर्देशक १८ महिनामा तीन जना फेरे । राजस्व अनुसन्धान विभाग प्रधानमन्त्री तथा मन्त्रिपरिषद् कार्यालयअन्तर्गत छ । सहसचिवको सरुवा मन्त्रिपरिषद्ले गर्ने भएकाले पनि विभागीय प्रमुखको सरुवामा प्रधानमन्त्री तथा उनको सचिवालयको मुख्य भूमिका रहन्छ । अझ आर्थिक गतिविधिसँग जोडिएका विभागमा महानिर्देशक बनाउने र सरुवा गर्नेमा लगभग प्रधानमन्त्री कार्यालयको हस्तक्षेपजस्तै हो, ती विज्ञ भन्छन्, सरकार र मन्त्रालयको नेतृत्व फेरिनेबित्तिकै सुरुमा रोजीरोजी र खोजीखोजी लगिन्छ तर तीन महिना नबित्दै सरुवाको चर्चा हुन थालेपछि विभागीय प्रमुखहरू काममा भन्दा पनि शक्तिकेन्द्रको वरिपरि घुम्न बाध्य हुने गरेका छन् । पूर्वअर्थ सचिव कृष्णहरि बाँस्कोटा विभागीय प्रमुखमा क्षमता नहेरी आफ्नो मान्छे छान्ने गरेकाले समस्या आएको बताउँछन् । कम्तीमा दुई वर्ष एउटै कार्यालयमा नराख्ने हो भने त्यस्ता विभागीय प्रमुखबाट सोचेअनुसार रिजल्टको अपेक्षा गर्न सकिँदैन, बाँस्कोटा भन्छन्, सरकारले गरेको निर्णय सबैभन्दा छिटो कार्यान्वयन हुने नै सरुवा हो । योजना समयमा पूरा गर्न नसकेपछि हरेक सरकार कर्मचारी सरुवा गरेर आफ्नो निर्णय छिटो कार्यान्वयन भएको देखाउन चाहन्छ ।चार वर्षयताको तथ्यांकअनुसार राजस्व संकलनमा आन्तरिक राजस्व विभागअन्तर्गतका कार्यालयले बर्सेनि ५४ देखि ५७ प्रतिशत योगदान गर्दै आएका छन् । २०७६७७ मा मुलुकको कुल राजस्व संकलन ७ सय अर्ब भएकामा ३ सय ८४ अर्ब ४५ करोड आन्तरिक राजस्व विभागबाट संकलन भएको थियो । उक्त आर्थिक वर्षमा राजस्व विभागको योगदान ५४९२ प्रतिशत थियो । ०७९८० मा ५५४३ प्रतिशत योगदान रह्यो । ०८००८१ मा मुलुकको कुल राजस्व संकलन ९ सय ४४ अर्ब ६० करोड भएकामा आन्तरिक राजस्वले ५ सय ३३ अर्ब ३ करोड अर्थात् ५६४२ प्रतिशत योगदान गरेको देखिन्छ । कार्यसम्पादन चित्त नबुझेकाले सरुवा: गुरुङ सञ्चार तथा सूचना प्रविधिमन्त्री तथा सरकारका प्रवक्ता पृथ्वीसुब्बा गुरुङले कर्मचारीको कार्यसम्पादन चित्त नबुझे सरुवा हुने बताए । मन्त्रालयका सचिव, विभागीय प्रमुख वा जोसुकै भए पनि सरकारले निर्धारण गरेको कामको लक्ष्य पूरा गर्न नसकेपछि सरुवा गर्न सरकार बाध्य हुने उनले बताए । सरकारले छिटो प्रतिफल दिने गरी काम गर्न खोजेको छ तर कतिपय मन्त्रालयका सचिव र विभागीय प्रमुखले यो वा त्यो बहानामा फाइल अड्काउने गरेको गुनासो बढ्दो छ, उनले भने, राजस्वसँग सम्बन्धित विभागीय प्रमुखको हकमा पनि यस्तै गुनासा छन् । सरकारले छिटोछिटो काम गर्न चाहे पनि कर्मचारीले हुने काम पनि मन्त्री र मन्त्रिपरिषद्लाई देखाउने गरेको भन्दै गुरुङले कार्यसम्पादनका आधारमा सरुवा हुने बताए । उनले कान्तिपुरसँग कर्मचारीले कामै नगरेको गुनासो बढी आउने गरेको दोहोर्याए । अर्थ मन्त्रालयमा धेरै फाइल रोकिएको छ, फाइलको चाङ छ तर निर्णय हुँदैन, उनले भने ।"
"लुम्बिनीका मुख्यमन्त्री, मन्त्रीहरू आफूले अक्षर चिनेको विद्यालय पुग्दै","(बुटवल)लुम्बिनीका सामुदायिक विद्यालयको गुणस्तर सुधार गर्न मेरो विद्यालय, मेरो दायित्व अभियान सुरु हुँदै छ । सामाजिक विकास मन्त्रालयको अगुवाइमा शुक्रबार बिहान ११ बजे प्रदेशका १७ विद्यालयमा पहिलो चरणको अभियान एकैसाथ सुरु हुन लागेको हो । अभियानका लागि लुम्बिनी प्रदेशका १२ वटै जिल्लाका १७ विद्यालयमा मुख्यमन्त्री, मन्त्री, दुई पूर्वमुख्यमन्त्री, प्रदेश प्रमुख सचिव र प्रदेशसभाका जनप्रतिनिधि आफूले अध्ययन थालेको विद्यालयमा शुक्रबार पुग्दै छन् । मन्त्रालयका उपसचिव रामहरि रिजालका अनुसार मुख्यमन्त्री चेतनारायण आचार्य शुक्रबार ११ बजे अर्घाखाँचीको अर्घारजस्थल मावि पुग्नेछन् । सामाजिक विकासमन्त्री बर्दियाको गेरुवा२ स्थित एकप्रिय राठौर मावि र भौतिक पूर्वाधार विकासमन्त्री भूमिश्वर ढकाल गुल्मीको कालीगण्डकी१ मा रहेको दुर्गाभवानी मावि छापचौर पुग्नेछन् । आर्थिक मामिला तथा योजनामन्त्री धनेन्द्र कार्की गुल्मी दरबार६ चारपालाको ईश्वरी मावि, प्रदेश प्रमुख सचिव बाबुराम अधिकारी पाल्पाको रिब्दीकोटस्थित आदर्श मावि पुग्ने कार्यक्रम छ । पूर्वमुख्यमन्त्रीहरू डिल्लीबहादुर चौधरी दाङको श्रीमहेन्द्र मावि तुलसीपुर, जोखबहादुर महरा रोल्पाको जनज्योति मावि गजुलकोट र प्रदेशसभाका सभामुख तुलाराम घर्तीमगर कपिलवस्तुको नेपाल आदर्श मावि शिवपुरमा उपस्थित हुनेछन् । रूपन्देहीको ज्ञानोदय मावि बुटवलमा कांग्रेस प्रमुख सचेतक जमुना ढकाल जाने तयारी छ । कृषिमन्त्री दिनेश पन्थी, दाङमा ऊर्जामन्त्री सीता शर्मा र उद्योग पर्यटनमन्त्री प्रचण्डविक्रम न्यौपाने गुल्मीका विद्यालयमा पुग्नेछन् । रुकुम पूर्वमा प्रदेशसभा सदस्य धनबहादुर खत्री, पाल्पामा स्वास्थ्यमन्त्री खेम सारू र बाँकेमा आन्तरिक मामिलामन्त्री आदेशकुमार अग्रवाल पुग्नेछन् । मुख्यमन्त्रीसहित सबै मन्त्री र पूर्वविशिष्टलाई पूर्वविद्यार्थीको हैसियतमा अभियानमा जोडेर सामुदायिक विद्यालयको गुणस्तर सुधारको प्रयास सुरु गर्न लागिएको सामाजिक विकासमन्त्री जन्मजय तिमिल्सिनाले बताए । ग्रामीण क्षेत्रमा रहेका विद्यालयमा शिक्षक र अभिभावकले पनि सुधारका लागि आवश्यक पहल गर्नुभएकै छ, त्यसमा थप सहयोग हामीले गर्न लागेका हौं, उनले भने । सामुदायिक विद्यालयको शैक्षिक गुणस्तर सुधारले ग्रामीण क्षेत्रको बसाइँसराइ रोक्ने, चर्को शुल्कमा निजीमा पढाउने प्रतिस्पर्धा न्यूनीकरण गर्ने भएकाले पूर्वविद्यार्थी, जनप्रतिनिधिदेखि अभिभावकसम्मलाई आफ्नो दायित्व अनुभूति गराउन अभियान ल्याइएको सामाजिक विकास मन्त्रालयले जनाएको छ । सामाजिक विकास मन्त्रालयका सचिव अणप्रसाद न्यौपानेले पहिलो चरण सकिएपछि दोस्रो चरणको अभियान चल्ने जानकारी दिए । सामुदायिक विद्यालयप्रति चासो र आफ्नो दायित्वबोध गराउने अभियानको मुख्य उद्देश्य हो, उनले भने, पूर्वविद्यार्थीले चाहेको अवस्थामा विद्यालयमा धेरै सुविधा र सुधारका काम हुन सक्छन् भन्ने विश्वास छ । मुख्यमन्त्री आचार्यले ७ कक्षासम्म शिक्षा लिएको सन्धिखर्क९ अर्घास्थित अर्घारजस्थल माविका प्रधानाध्यापक नीरज भट्टराईले पूर्वविद्यार्थी र सरोकारवालालाई जुटाउने प्रयास भइरहेको बताए । पूर्वविद्यार्थीबाट विद्यालयको शैक्षिक सुधारमा कस्तो सहयोग हुन सक्छ, के गर्दा गाउँको वा आफ्नो विद्यालयको सुधार हुन सक्छ, के प्रतिबद्धता आउन सक्छन् भन्ने नै शुक्रबारको उपस्थितिको उपलब्धि हुने उनको भनाइ छ ।"
भूराजनीतिक बदलावले सुरक्षा चुनौती बढ्यो: सेना,"(काठमाडौं)अन्तर्राष्ट्रिय र क्षेत्रीय भूराजनीतिक बदलावले राष्ट्रिय सुरक्षामा चुनौती थपिएको विश्लेषण नेपाली सेनाले गरेको छ । चुनौती सामना गर्न नयाँ रणनीति बनाएर अघि बढ्नुपर्ने र राज्यका निकायहरूबीच समन्वय हुनुपर्नेमा सेनाको प्रस्ताव छ । सैनिक मुख्यालय जंगी अड्डामा बिहीबार सुरु भएको दुईदिने पृतनापति समन्वयात्मक बैठकमा प्रधानसेनापति अशोकराज सिग्देलले अहिलेको विश्व सुरक्षा परिस्थिति बहुआयामिक दृष्टिकोणले थप संवेदनशील, जटिल र अन्योलपूर्ण बन्दै गएको निष्कर्ष सुनाए । यस्तो अवस्थामा आन्तरिक र बाह्य परिस्थितिमा आउन सक्ने उतारचढावले नयाँ प्रकृतिका सुरक्षा चुनौती सिर्जना हुन सक्छन्, उनले भने, त्यसलाई सामना गर्न सबै पक्षबीच समन्वयात्मक ढंगले काम गर्नुपर्ने अवस्था आएको छ । सहभागी एक उपरथीका अनुसार बैठकमा सैनिक संगठनको अर्धवार्षिक समीक्षा हुनेछ । भूराजनीतिक परिस्थितिका विषयमा समेत समीक्षा गर्दै बैठकले सुरक्षा प्रतिवेदन तयार गर्नेछ । डोनाल्ड ट्रम्पले शासनसत्ता सम्हालेपछि अमेरिकाले यूएसएआईडी, एमसीसीलगायतबाट आउने अनुदान हाललाई स्थगन गरेको छ । यसले नेपालको कुन क्षेत्रलाई कुन रूपमा असर पारेको छ भनेर गहन विश्लेषण गरी मुलुकले आगामी रणनीति बनाउनुपर्ने देखिन्छ, ती उपरथीले भने । भूराजनीतिमा आएको बदलावका कारण सरकारले वार्षिक बजेट प्रणालीभित्रैबाट तय गरेका कार्यक्रममा पनि असर पर्ने भएकाले समग्र राष्ट्रिय हितको दृष्टिकोणबाट समेत कस्तो रणनीति अपनाउने भन्नेमा बैठकले मार्गचित्र तय गर्ने उनको भनाइ छ । बैठकमा सहभागी अर्का उच्च सैनिक अधिकृतले पछिल्लो समय देशभित्रै आआफ्नो माग राखेर विभिन्न पक्ष आन्दोलित भएको अवस्थालाई पनि बैठकमा समीक्षा गरिने जानकारी दिए । अहिले पाथीभरामा केबलकार बनाउन हुनेनहुने भनेर पक्षविपक्षमा गतिविधि भइरहेको छ, यसको पृष्ठभूमि कोशी नामकरणसँगै गएर जोडिन्छ, उनले भने, यस विषयलाई शान्तिपूर्ण र सर्वस्वीकार्य नबनाउने हो भने राष्ट्रिय सुरक्षामा प्रतिकूल असर पुग्ने गरी अघि बढ्न सक्छ । पृतनापति समन्वयात्मक बैठकमा पनि यो विषयमा गहन छलफल हुन्छ । मधेशमा राज्यको मूल प्रवाहमा आफ्नो पहुँच र उपस्थिति कमजोर देखिएको अनुभूति गर्ने पक्षका मागमा पनि उचित सम्बोधन आवश्यक रहेको ती अधिकृतले बताए । बैठकको पहिलो दिन भूराजनीतिक अवस्था र नेपाललाई यसले पार्ने असरका विषयमा युद्धकार्य महानिर्देशनालय, सैनिक इन्टेलिजेन्स महानिर्देशनालयलगायत विभिन्न विभागका तर्फबाट उच्च सैनिक अधिकारीले प्रस्तुति दिएका थिए । सेनाका प्रवक्ता सहायक रथी गौरवकुमार केसीका अनुसार शुक्रबार पृतनापतिहरूले आआफ्नो क्षेत्रको सुरक्षास्थिति, अन्य वस्तुस्थितिसहित ब्रिफिङ एवं समीक्षा गर्नेछन् ।बैठक उद्घाटन गर्दै रक्षामन्त्री मानवीर राईले बदलिँदो भूराजनीतिक परिवेश र ध्रुवीकरण तथा विभिन्न स्थानमा चलिरहेको द्वन्द्वले नेपाललाई कुनै न कुनै रूपमा प्रभाव पारेको उल्लेख गर्दै यसको सामना गर्न तयार हुनुपर्ने बताए । जलवायु परिवर्तन र प्रविधितर्फ कृत्रिम बौद्धिकताले निम्त्याउन सक्ने चुनौतीसमेतलाई सूक्ष्म रूपमा अध्ययन गरी तिनलाई सामना गर्न सबै एकजुट हुनुपर्छ, उनले भने ।"
वाक्युद्धमा प्रधानमन्त्री र पूर्वप्रधानमन्त्री,"(काठमाडौं)विगत फर्केर हेर्ने हो भने प्रधानमन्त्री केपी शर्मा ओली र माओवादी अध्यक्ष पुष्पकमल दाहालबीच एकताभन्दा मनमुटाव बढी छ । दाहाल नेतृत्वको माओवादीले कांग्रेससँग गठबन्धन तोडेर एक वर्षअघि ओली नेतृत्वको एमालेसँग सहकार्य गरे पनि त्यो दुई महिनाभन्दा बढी टिक्न सकेन । त्यसपछि सात महिनाअघि कांग्रेसएमाले सहकार्य भएपछि प्रतिपक्षमा पुगेका दाहाल र सरकारको नेतृत्व गरिरहेका ओलीबीच वाकयुद्ध नै चलेको छ ।कम्युनिस्ट सिद्धान्तमा संघर्षपछि एकता हुनुपर्ने भए पनि यी दुई कम्युनिस्ट पार्टीका शीर्ष नेताबीच भने एकताभन्दा संघर्ष को सम्बन्ध छ । पछिल्लो समय प्रधानमन्त्री र प्रमुख प्रतिपक्षका नेता भएपछि यी ओली र दाहालबीच एकले अर्कालाई हिलो छ्यापाछ्याप गर्ने प्रवृत्ति तीव्र बनेको छ । ओलीले दाहाललाई राजावादी र दाहालले ओलीलाई संघीय लोकतान्त्रिक गणतन्त्रविरोधीको आरोप लगाएका छन् । दुई नेताबीच वैचारिक बहसभन्दा विगतको तुस पोख्न आरोपप्रत्यारोप हुने गरेको देखिन्छ । प्रधानमन्त्री ओलीले सोमबार दाङमा भएको पार्टीको सभालाई सम्बोधन गर्दै दाहालले राजासँग साँठगाँठ गरेको आरोप लगाए । यतिसम्म कि उनले दाहाललाई लोकतन्त्र मास्न खोजेको आरोप लगाउन पुगे । राजासँग सम्झौता गरेर, गठजोड गरेर लोकतन्त्र मास्न हिँडेकाहरू बाध्यताले सम्झौता गरेका हुन् । उल्टै लोकतन्त्रका मसिहा ! गणतन्त्रका लागि कहिले लडेका थिए ? राजासँग साँठगाँठ गरेर सम्झौता गरेको होइन ? ओलीले प्रश्न गरे, त्यस्ता निर्लज्जहरूले लोकतन्त्रका बारेमा हामीलाई दुहाई दिने ? उनले दाहाललाई चेतावनीको भाषामा विगतका षड्यन्त्रको पर्दाफास गरिदिने भन्दै धम्क्याए । प्रचण्डजीलाई भन्न चाहन्छु, त्यस्ता बकबास गरेर नहिँड्नुस् । धेरै कुराहरूको, षडयन्त्रहरूको पर्दाफास गर्न नपरोस् । गत पुस १५ मा दाहालले ओलीको गृह जिल्ला झापा पुगेर झेली भएको उल्लेख गर्दै संघीयताविरोधी भएको आरोप लगाएका थिए । अहिलेका प्रधानमन्त्री देशको जाली, झेली, कपटी, बेइमानी । धेरै जाली, यति धेरै झेली मान्छे । उहाँको ठाउँमा म बोल्दै छु, उनले ओलीलाई भनेका थिए, जालझेलबाहेक उहाँको दिमागमा अरू केही छैन । ओलीले नेपालको संविधानलाई खारेज गर्न खोजेको भन्दै दाहालले उनलाई व्यवस्थाविरोधीको गम्भीर आरोप लगाएका थिए । केपी ओलीजीलाई संघीयता नै ठीक लागेको छैन, समावेशी, समानुपातिक, महिला, दलितलाई अधिकार दिएको मन परेको छैन । माओवादीले आँधीहुरी ल्यायो, मैले पनि मान्नै पर्यो भन्ने मान्छे ओलीजी हो, उनले झापाको सभामा भनेका थिए, बाध्य भएर संघीय लोकतान्त्रिक गणतन्त्र स्वीकार गरेका मान्छे हुन् । उहाँ जतिबेला सत्तामा पुग्नुहुन्छ, यो संविधान च्यात्न खोज्नुहुन्छ । किनकि यो संविधानमा महिला, आदिवासी, मधेशी, मुस्लिम, थारूको केही न केही अधिकार स्थापित छ । उहाँलाई त्यो मन पर्दैन । यसलाई विघटन गर्न चाहनुहुन्छ । ओलीले पनि दाङ पुगेर भ्रष्टाचारका फाइल खोल्न खोज्दा आफूलाई हटाइएको भन्ने दाहालको भनाइलाई कुप्रचार भनेर खण्डन गरे । देशका सबैभन्दा ठूला लुटेराले भ्रष्टाचारका फाइल खोल्न खोज्दा प्रधानमन्त्रीबाट हटाइयो भनेर कुप्रचार गर्दै हिँडेका छन्, ओलीको भनाइ थियो, भ्रष्टाचारको फाइल प्रधानमन्त्रीसँग हुँदैन । म पनि प्रधानमन्त्री छु । मसँग त छैन । साथै, उनले सरकार आफैं ढल्ने भन्ने दाहालको तर्कलाई पनि खारेज गर्न खोजे । १७ महिना अझै प्रधानमन्त्री हुन्छु, केपी ओलीलाई हटाउन कुनै बल लगाउनु पर्दैन, उनले भने, बेला आएपछि आफैं छोड्छु, बेला नआउँदासम्म कुनै तोप नै हाने पनि प्रधानमन्त्री ढल्दैन, १७ महिनापछि बल लगाउनै पर्दैन ।ओली र दाहालबीच ंसंसद्मा समेत सवालजवाफ चल्दै आएको छ । गत माघ १८ मा प्रतिनिधिसभाको बैठकमा ओलीले विपक्षीले सरकार ढल्यो, ढल्यो भनेर गीत गाउनु अशोभनीय भएको टिप्पणी गरेका थिए । विपक्षीमा रहेका साथीहरूले समय व्यर्थ खेर फालेको जस्तो लागेको छ । एउटा गीत बजारमा ढलें ढलें भन्ने प्रचारमा छ । राजनीतिक नेताहरूले त्यस्तै गाएको सुन्छु, आजै ढल्यो, भरे ढल्यो, ढल्यो, ढल्यो, ढल्यो ओलीले भनेका थिए, यो गीत राजनीतिका मञ्चमा सुहाउँदैन । मनारेञ्जनका मञ्चमा गाउनु राम्रो हुन्छ ।दाहालले माघ २४ को संसद् बैठकमा ओलीको भनाइको जवाफ फर्काए । अस्ति प्रधानमन्त्रीले संसदमा गीत गाउनुभयो ढलेँ, ढलेँ, ढलेँ। तपाईहरूबीच विश्वास छ भने दिनदिनै म यति महिनापछि शेरबहादुरजीलाई छाड्छु भनिरहनुपर्छ ? हरेक ठाउँमा भनिरहनुपर्ने ? के शेरबहादुरजी कान सुन्नुहुन्न ? दाहालले भने, सुन्नोस्, हामी टिप्न हिँडदैनौं तर यो सरकार कुहिएर झर्नेवाला छ ।साढे तीन दसकदेखि पार्टीको नेतृत्व गर्दै आएका दाहालले एमालेमा ओलीले आलोचनालाई निषेध गरेको आरोप समेत लगाए । प्रधानमन्त्री केपी ओलीजी बिरोध त परको कुरा, रचनात्मक आलोचना पनि सहन सक्नुहुन्न । यो पटकपटक प्रमाणित तथ्य हो । उहाँले सक्नुभयो भने सिंगो देशलाई आफ्नो पार्टी (एमाले) जस्तै एकदमै प्रश्नमुक्त, एकदमै आलोचनामुक्त र खासमा एकदमै विवेकमुक्त बनाउन चाहनुहुन्छ दाहालको आरोप थियो, मेरो प्रश्न छ, नेपाली कांग्रेसलाई । के हो यो सामाजिक सञ्जाल नियमन विधेयक ? हिजो त तपाईंहरू यसको विपक्षमा उभिनुभएको थियो । आज कता हुनुहुन्छ ? तपाईंहरू सत्ताका लागि मात्रै सहकार्यमा हुनहुन्छ कि राजनीतिक दृष्टिकोणमै परिवर्तन आइसकेको हो ? कि कांग्रेसलाई पनि ओलीजीलाई जस्तै प्रश्नमुक्त र विवेकमुक्त नेपाल चाहिएको हो ?ओलीले माओवादीसँग डराएर गठबन्धन तलमाथि नहुने बताएको दाहालको भनाइ थियो । हामीसँग डराएर हरेक दिन सत्ता हस्तान्तरणको राग गाइरहन पर्दैन, यति दिनमा धरोधर्म छाड्छु भनेर कसम खाइरहन पर्दैन, दाहालको आरोप थियो, प्रधानमन्त्रीजी बेलाबेला संसद्को दुईतिहाइ सम्झाउनुहुन्छ र बलियो सरकारको घमण्ड गर्नुहुन्छ । व्यवहारमा कति बलियो छ त यो सरकार ? ओलीले आगामी असारमा कांग्रेस सभापति शेरबहादुर देउवालाई सत्ता हस्तान्तरण गर्ने बताउँदै आएका छन् । तर दाहालले माघ १८ मा ताप्लेजुङ पुगेर सरकार आफैं ढल्ने दाबी गरे । हामीले केही नगरे पनि यो सरकार ढल्छ, हामी हिँड्दा हिँड्दै ढल्छ, कसैले केही गर्नै पर्दैन, उनको भनाइ थियो, हाम्रो नेतृत्वले राम्रो काम गर्न खोजिरहेको थियो तर दलाल पुँजीपतिहरूलाई बसिखानु भएन, प्रचण्डको नेतृत्व रहिरहे हामी माथि उठ्न सक्दैनौं भन्ठानेर रातारात होटलहोटल धाएर गठबन्धन बनाए ।विगतको सम्बन्धप्रधानमन्त्री ओली र प्रमुख प्रतिपक्ष दलका नेता दाहाल सदन र सडकमा आमनेसामने छन् । सरकारको नेतृत्व गरेको एमालेले सदन र सडकमा प्रमुख प्रतिपक्षको आरोपको खण्डन गर्दै आएको छ भने माओवादीले खबरदारी । २०६५ साउनमा सबभन्दा ठूलो दलको नेताका रूपमा दाहाल प्रधानमन्त्री भए पनि तत्कालीन प्रधानसेनापति रुक्मांगद कटवाललाई कारबाही गर्न खोज्दा नौ महिनामा सरकारबाट बाहिरिए । ०६६ वैशाखमा प्रधानमन्त्रीबाट अकस्मात् राजीनामा दिएदेखि अघिल्लो सरकार निर्माणका लागि एमालेसँग सहकार्य गर्दासम्म उनले धेरै बाइरोडको बाटोजस्तै दायाँबायाँ गरिसकेका छन् । २०७४ मंसिरमा आम चुनावको मुखमा वामपन्थी एकता भन्दै एमालेसँग चुनावी गठबन्धन गरेका दाहालले २०७५ जेठ ३ मा एमालेसँग पार्टी एकता नै गर्न पुगे । त्यसको तीन वर्ष नपुग्दै ओलीसँग शक्ति संघर्ष चर्कियो । सर्वोच्चले एमालेमाओवादी अलग गरिदिएपछि ओलीसँग सम्बन्धविच्छेद गरेका थिए । त्यसपछि दाहालले २०७७ फागुनमा एमाले अध्यक्ष ओलीसँग सम्बन्धविच्छेद गरे ।त्यसअघि फर्केर हेर्दा १७ पटकसम्म प्रधानमन्त्रीमा बहुमत पुर्याउन नसक्दा २०६७ माघमा संसद्मा प्रधानमन्त्रीको दौड छाडेर दाहालले तत्कालीन एमाले अध्यक्ष खनाललाई प्रधानमन्त्री बनाएका थिए । उनले त्यसबेला आफ्नै बलबुताले सरकार बनाएको दाबी गरेका थिए । तत्कालीन कांग्रेस सभापति सुशील कोइराला सरकारबाहिरै बसेको माओवादीले २०७२ असोजमा एमाले अध्यक्ष ओलीलाई प्रधानमन्त्री बनायो । ओलीसँग असमझदारी भएपछि दाहालले २०७३ जेठमा ओली सरकार ढालेका थिए । त्यसपछि कांग्रेससँग सहकार्य गर्न पुगे । २०७३ साउनमा कांग्रेससित सहकार्य गरी दाहाल आफैं दोस्रो पटक प्रधानमन्त्री बने । २०७४ जेठ १० मा राजीनामा दिएर बाटो खुला गरेपछि देउवा प्रधानमन्त्री बने ।"
राजविराज सीसीटीभी काण्ड,"(राजविराज) सप्तरीको राजविराज नगरपालिकामा सीसीटीभी क्यामरा जडान गर्दा अनियमितता भएको आशंकामा अख्तियार दुरुपयोग अनुसन्धान आयोगले छानबिन थालेपछि उपभोक्ता समितिले भुक्तानी भइसकेको रकम ब्याजसहित सरकारी खातामा फिर्ता गरेको छ । सीसीटीभी क्यामरा जडानबापत साढे सात महिनाअघि लिएको रकम १० प्रतिशतका दरले ब्याजसहित ५० लाख ५० हजार रुपैयाँ समितिले राष्ट्रिय वाणिज्य बैंकमा रहेको नगरपालिकाको राजस्व खातामा गत सोमबार जम्मा गरेको हो । आर्थिक वर्ष २०८०८१ को नगरस्तरीय योजनाअनुसार नगरपालिकाले ५० लाख ७५ हजार रुपैयाँमा सीसीटीभी क्यामरा जडान गर्न राजविराज सौन्दर्यीकरण उपभोक्ता समितिसँग गत जेठ २४ मा सम्झौता गरेको थियो । तनवीर असफाक अध्यक्ष, तबरेज आलम सचिव र रुसा खातुन कोषाध्यक्ष रहेको ७ सदस्यीय उपभोक्ता समितिले नगरपालिका क्षेत्रभरि १ सय १० वटा सीसीटीभी क्यामरा जडान गरेको थियो । मोनिटर, ब्याकअपलगायतका सीसीटीभीसँग लाग्ने उपकरण पनि समितिले खरिद गरी जडान गरेको थियो । उपभोक्ता समितिले २०८१ असार १४ मा पहिलो रनिङ बिल माग्ने निर्णय गरेको थियो । समितिले त्यही दिन रनिङ बिल उपलब्ध गराइदिन नगरपालिकामा निवेदन दिएको थियो । नगरपालिकाका कार्यवाहक नगर प्रमुख इसरत परविण, योजना प्रमुख मनोजकुमार यादव र इन्जिनियर अशोककुमार दासले असार २२ मा योजनाको अनुगमन गर्दै त्यही दिन ५२ लाख ४३ हजार ७ सय ५८ रुपैयाँ ५३ पैसा बराबरको काम भएको मूल्यांकनसहित प्रतिवेदन तयार गरेका थिए । स्वीकृत कार्यक्रम र लागत अनुमानअनुसार काम भएको र समग्र कामको गुणस्तर ठीक रहेको प्रतिवेदनमा उल्लेख थियो । रनिङ बिलको निवेदन भने नगरपालिकाले असार २३ मा दर्ता गरेको थियो । अनुगमन मूल्यांकनपछि प्राविधिक टोलीले ५२ लाख ४३ हजार ७ सय ५८ रुपैयाँ ५३ पैसाको बिल बनाएको थियो । त्यही आधारमा भुक्तानी दिनुपर्नेमध्ये २ दशमलव ५ प्रतिशत कन्टिजेन्सी (योजना सञ्चालन गर्दा लाग्ने प्रशासनिक खर्च) एक लाख २७ हजार ८ सय ९६ रुपैयाँ ५५ पैसा, उपभोक्ता सहभागिता (जनसहभागिता अर्थात् उपभोक्ताले तिर्नुपर्ने) ५ लाख २४ हजार ३ सय ७५ रुपैयाँ ८५ पैसा गरी ५ लाख ५२ हजार २ सय ७२ रुपैयाँ ४० पैसा कटाएर ४५ लाख ९१ हजार ४ सय ८६ रुपैयाँ १३ पैसा भुक्तानी दिन सिफारिस गरिएको थियो ।सिफारिसलाई तत्कालीन प्रमुख प्रशासकीय अधिकृत विष्णुप्रसाद गुरुङले सदर गरेका थिए, जसमा लेखा, योजना र प्राविधिक शाखाले समेत बिलअनुसारको भुक्तानी दिनुपर्ने उचित रहेको राय दिएका थिए । त्यसपछि राजविराज सौन्दर्यीकरण उपभोक्ता समितिसँग अग्रिम कर एकलौटी फर्म तथा व्यक्तिगत आयकरबापत ७१ हजार १ सय ७६ रुपैयाँ ४५ पैसा कट्टा गरी ४५ लाख २० हजार ३ सय ९ रुपैयाँ ६८ पैसा गत असार २४ मा भुक्तानी दिएको थियो । लेखा अधिकृत शत्रुधनलाल दासले भुक्तानीका लागि पेस गर्दा तत्कालीन प्रमुख प्रशासकीय अधिकृत विष्णुप्रसाद गुरुङले सदर गरेपछि चेक उपभोक्ता समितिलाई दिइएको थियो । सीसीटीभी क्यामरा खरिद र जडानमा अनियमितता भएको आवाज उठेपछि अख्तियारले सम्बन्धित कागजात नियन्त्रणमा लिएर छानबिन अगाडि बढायो । अख्तियारको इटहरी शाखाले गत माघ २७ मा राजविराज नगरपालिकालाई पत्र लेख्दै त्यसमा संलग्न कर्मचारीसहितको व्यक्तिगत विवरण मागेको थियो । योजनाको नापी किताब तथा उपभोक्ताको बिल बनाउने कार्यमा संलग्न प्राविधिक, भुक्तानीमा संलग्न लेखा प्रमुख तथा प्रमुख प्रशासकीय अधिकृत, योजनाको अनुगमन कार्यमा संलग्न कार्यवाहक नगरप्रमुख, योजना प्रमुख र इन्जिनियर तथा उपभोक्ता समितिका अध्यक्ष, सचिव र कोषाध्यक्षको सम्पर्क नम्बर, ठेगाना, हालको पद र कार्यालयसमेतको विवरण अख्तियारले मागेको हो । त्यसपछि उपभोक्ता समितिका अध्यक्ष तनवीर असफाक, सचिव तबरेज आलम र कोषाध्यक्ष रुसा खातुनले भुक्तानी लिएको रकमको १० प्रतिशत ब्याजसमेत ५० लाख ५० हजार रुपैयाँ फिर्ता गर्ने जनाउँदै त्यसको जिम्मा लिन नगरपालिकामा गत फागुन ४ मा निवेदन दिए । तोकिएको परिमाण र गुणस्तरमा सम्पन्न योजनाअन्तर्गत लगाइएका सीसीटीभी क्यामरामा तोडफोड गर्ने, तार काटिने, आफूहरूलाई गालीगलौज गर्ने गरिएको उपभोक्ता समितिको निवेदनमा उल्लेख छ । सीसीटीभी जडान गरे पनि अप्ठ्यारोमा पार्ने गरी विभिन्न ठाउँबाट समस्या भएकाले समाधान नहुन्जेलसम्म ४५ लाख ९१ हजार ४ सय ८६ रुपैयाँ १३ पैसाको एक वर्षको हुन आउने १० प्रतिशत ब्याज ४ लाख ५९ हजार १ सय ४८ रुपैयाँसमेत गरी ५० लाख ५० हजार नगरपालिकाको खातामा फिर्ता जम्मा गर्ने निवेदनमा उल्लेख छ । निमित्त प्रमुख प्रशासकीय अधिकृत नीरञ्जन यादवले राजस्व शाखाको नाममा रकम दाखिला गर्न फागुन ४ मै निवेदनमा तोक आदेश गरेका थिए । त्यसपछि उपभोक्ता समितिले एकमुष्ट ५० लाख ५० हजार रुपैयाँ सोमबार नगरपालिकाको राजस्व शाखामा जम्मा गरेको हो । नगरपालिकाको राजस्व खातामा ५० लाख ५० हजार जम्मा भएको नगरपालिकाका प्रमुख प्रशासकीय अधिकृत श्रवणकुमार साहले पुष्टि गरे । राजविराज नगरपालिकाका निर्वाचित नगर प्रमुख भ्रष्टाचारसम्बन्धी मुद्दामा विशेष अदालतबाट आंशिक दोषी ठहर भएपछि निलम्बित छन् । उपप्रमुख इसरत परविण कार्यवाहक नगर प्रमुखको भूमिकामा छिन् । हामीले राम्रैका लागि गरेका थियौं, अनुगमन गर्दा राम्रै काम भएको पाइएको थियो, तर तार काट्नेलगायतका समस्या हुन थाल्यो, उनले भनिन्, धेरै मिडियाबाजी पनि भयो, उपभोक्ता समितिले डराएर रकम जम्मा गर्यो होला । उनले यो योजना टेन्डर प्रक्रियाबाटै आफूले गराउन चाहे पनि केही कार्यपालिका सदस्यको जिद्दीले उपभोक्ता समितिमा लग्नुपरेको सुनाइन् ।सीसीटीभी क्यामरा जडान प्रकरणमा अख्तियारले थालेको छानबिनमा सहयोग गरिरहेको परविणले बताइन् । अख्तियारले चरणचरणमा मागेको विवरण र कागजात दिएका छौं, उनले भनिन् । अख्तियारले रकम फिर्ता गर्दैमा छानबिन नरोकिने जनाएको छ । अनुसन्धान भइरहेको विषयमा धेरै कुरा बताउन मिल्दैन, अख्तियारको इटहरी कार्यालयका सूचना अधिकारी नीरजकुमार देवले भने, अनुसन्धान सकेर आयोगको केन्द्रीय कार्यालयबाट हुने निर्णय अन्तिम हुन्छ ।"
सत्यनिरूपण र छानबिन आयोग गठनमा सरकारको बेवास्ता,"(काठमाडौं)संक्रमणकालीन न्यायसँग सम्बन्धित ऐन संशोधन भएको ६ महिना बिते पनि (बेपत्ता पारिएका व्यक्तिको छानबिन आयोग र सत्यनिरूपण तथा मेलमिलाप आयोगमा पदाधिकारी नियुक्ति अझै हुन सकेको छैन ।पूर्वप्रधानन्यायाधीश ओमप्रकाश मिश्रको अध्यक्षतामा गठित सिफारिस समितिले दुई महिना लामो दौडधुपपछि पनि गत पुस १ मा नाम दिन नसकेपछि यी दुई आयोग गठन प्रक्रिया रोकिएको थियो । दुवै आयोगमा दलहरूले आफ्नो सिफारिसका व्यक्ति नियुक्त गर्न दबाब दिएपछि मिश्रले आफू नेतृत्वको समिति नाम चयन गर्न असफल भएको भन्दै सरकारलाई पुनः प्रक्रिया अघि बढाउन आग्रह गरेका थिए । त्यसपछि सरकारले कुनै समिति गठन गर्न सकेको छैन, न यसबारे कुनै सार्वजनिक प्रतिक्रिया दिएको छ जवाफदेही निगरानी समूहका संयोजक अधिवक्ता राजु चापागाईं भन्छन्, पीडित पलपल न्यायका लागि तड्पिरहेका छन्, तर सरकार केही नभएजसरी बसेको छ, यो चरम बेवास्ता भयो । आयोग गठन कहिले र कसरी हुन्छ भन्ने जवाफ सरकारले तत्काल दिनुपर्ने उनले माग गरे । यसरी चुप लागेर बस्नु असंवैधानिक हो, उनले भने ।दलहरूले आपसी मिलेमतोमा न्याय पाउने आफ्नो हकमाथि खेलबाड गरेको पीडितको आरोप छ । आयोग गठनको प्रक्रिया तत्काल सुरु गरेर हस्तक्षेप मुक्त समिति खडा हुनुपर्ने उनीहरूले माग गरेका छन् । हामीलाई सरकारले गुमराहमा राखेको छ, ऐन पारित भएको ६ महिना बितिसक्दा पनि आयोग गठन कहिले हुन्छ भन्न नसकिने अवस्थामा पुगेका छौं द्वन्द्वपीडित साझा चौतारीका संस्थापक अध्यक्ष सुमन अधिकारी भन्छन्, आफूखुसी गर्न नपाएपछि दलका शीर्ष नेताले प्रक्रिया नै कोमामा पुर्याउने काम गरे, यो हामीलाई स्वीकार्य छैन । यसले पीडितको घाउमा नुनचुक छर्कने काम गरेको छ ।कानुन मन्त्रालयका अधिकारीका अनुसार शीर्ष नेताबीच साझा धारणा नबनेकाले प्रक्रिया अलमलमा परेको हो । शीर्ष तहमा यसबारे सहमति जुट्न बाँकी छ, हामी सक्दो छिटो साझा निष्कर्ष निक्लियोस् भनेर उहाँहरूबीच कुरा गराउन क्रियाशील छौं कानुन मन्त्रालयका एक उच्च अधिकारीले भने, तर कुरा मिलिहालेको छैन, त्यसैले आयोग गठनमा ढिलाइ भइरहेको छ ।मिश्र नेतृत्वको पाँच सदस्यीय समितिले आह्वान गर्दा निवेदन दिएका १५६ उम्मेदवारमध्येबाट आठ जना अध्यक्षका लागि र ३२ जना सदस्यका लागि छनोट चरणमा नाम छानेको थियो । त्यसमध्ये कसलाई छान्ने भन्नेमा समितिको अधिकारमा दलीय हस्तक्षेप भएपछि मिश्रले सिफारिसबिना नै समितिबाट बिदा लिएका थिए । संक्रमणकालीन न्यायसम्बन्धी आयोगमा पदाधिकारी नियुक्ति प्रक्रिया ढिला भएको विषयमा देशविदेशबाट पनि चासो र चिन्ता व्यक्त हुँदै आएको छ । समितिले नाम सिफारिस गर्न नसकेपछि द्वन्द्वपीडितसम्बन्धी अढाई दर्जन संस्थाले राजनीतिक दलको स्वार्थ र हस्तक्षेपका कारण न्याय पाउने अधिकार थप कुण्ठित हुन पुगेको भन्दै तत्काल अर्को प्रक्रिया थाल्न सरकारलाई भनेका थिए । त्यस्तै, अन्तर्राष्ट्रिय मानवअधिकारवादी संस्था एमनेस्टी इन्टरनेसनल, ह्युमन राइट्स वाच र इन्टरनेसनल कमिसन अफ जुरिस्टले पनि दुई महिनाअघि नै प्रधानमन्त्री केपी शर्मा ओलीलाई संयुक्त पत्र लेख्दै अर्को सिफारिस समिति गठन गरेर अघि बढ्न आग्रह गरेका थिए । पत्रमा नेपालको शान्ति प्रक्रिया नै असफल हुन लागेको त होइन भन्दै पुरानो गल्ती नदोहोरिने गरी सिफारिस समिति गठन गर्न आग्रह गरिएको छ ।सरकारका कारण शान्ति प्रक्रियाको महत्त्वपूर्ण काम संक्रमणकालीन न्यायको भविष्य नै ओझेलमा परेको मानवअधिकारवादी अधिवक्ता मन्दिरा शर्मा बताउँछिन् । एकातिरबाट सरकारले पीडितलाई नियमित फौजदारी न्यायको प्रक्रियामा छिर्न रोक लगाएको छ, अर्कातिर संक्रमणकालीन न्यायिक संयन्त्रलाई अवरुद्ध पारेर उनीहरूको न्याय पाउने अधिकारलाई दुवैतिरबाट कुण्ठित गरेको छ उनले भनिन्, यस्तै अवस्था रहिरहे मामिला अन्तर्राष्ट्रिय तहमा पुग्नबाट रोक्न सकिन्न, यो पीडकका लागि राम्रो हुने छैन ।"
मुख्यमन्त्रीसँग कान्तिपुर,"(दाङ) लुम्बिनी प्रदेशका मुख्यमन्त्री चेतनारायण आचार्यले प्रदेश सरकारका विषयमा नकारात्मक टिप्पणी गर्ने बेला भइनसकेको बताएका छन् । प्रदेश संरचना स्थापना भइसकेपछि भौतिक र मानवीय विकासको कामले गति लिएको र नागरिकले पनि अपनत्व लिँदै गएको उनले दाबी गरेका छन् । कान्तिपुर टेलिभिजनको मुख्यमन्त्रीसँग कान्तिपुर कार्यक्रममा मुख्यमन्त्री आचार्यले प्रदेश सरकार जनताकै पक्षमा रहेको बताए । बामे सर्दै गरेको प्रदेश सरकारका बारेमा भावनामा बगेर होइन, यथार्थमा रहेर मूल्यांकन गर्न जरुरी छ, उनले भने, प्रदेश सरकार स्थापना हुनुअघि र पछि भएको विकासलाई तुलना गर्दा मात्र न्याय हुन्छ । प्रदेश संरचना स्थापनापछि गाउँबस्तीको मुहार फेरिएको, बाटोघाटो पक्की भएको, खानेपानीको धारा घरघर पुगेको, आधारभूत स्वास्थ्य उपचारमा नागरिकको पहुँच बढेको उनको दाबी छ । मुख्यमन्त्री आचार्यले गाउँ तहमा शिक्षालय खुलेको, प्राविधिक विषय अध्ययनको अवसर समुदाय तहमै प्राप्त भएको जस्ता उपलब्धिलाई पनि हेर्न जरुरी रहेको बताए । प्रदेश सरकारका कारण जनजीवनमा सकारात्मक परिवर्तन देखापरेको उनले दाबी गरे । प्रदेश गौरवका आयोजनालाई तीव्रता दिएको उनको भनाइ छ । नागरिकका समस्या सुन्न, पीरमर्का बुझ्न प्रदेश सरकार जतिबेला पनि तयार रहेको मुख्यमन्त्री आचार्यले बताए । जनताको पीरमर्का बुझ्नकै लागि सरकार बनेको हो । नीति, नियम र कानुन बनाएर समस्या समाधान गर्ने गरी काम भइरहेको छ, उनले भने, केही काम गर्न अझै बाँकी छन्, त्यसमा सरकारले ध्यान दिएको छ ।संघीय सरकारले प्रदेशलाई पूर्णरूपमा अधिकार प्रत्यायोजन नगरेको र संघकै कारण प्रदेश सरकारले केही कानुन निर्माण गर्न नसकेको मुख्यमन्त्री आचार्यले उल्लेख गरे । प्रदेश सरकारले कर्मचारीको समस्या झेलिरहेको, समानीकरण अनुदान संघ सरकारले कटौती गर्ने गरेको, चाहेअनुसारको आन्तरिक ऋण उठाउन नसकेको जस्ता समस्या पनि उनले सुनाए । संघ र स्थानीय सरकारलाई साथमा लिएर भौतिक र मानवीय विकासलाई गति दिइरहेको मुख्यमन्त्री आचार्यको भनाइ छ । कार्यक्रममा भौतिक पूर्वाधार विकासमन्त्री भूमिश्वर ढकालले प्रदेश सरकारको स्रोतसाधनले भ्याउने गरी प्रदेशको विकासमा आफूहरू लागिपरेको बताए । स्वास्थ्यमन्त्री खेमराज सारूले लुम्बिनी प्रदेशमा मातृ स्वास्थ्य तथा बाल मृत्युदर सुधारलाई प्राथमिकता दिएको बताए । उद्योग, पर्यटन तथा यातायातमन्त्री प्रचण्डविक्रम न्यौपानेले नेपाल आउने भारत र अन्य देशका पर्यटकलाई लुम्बिनी प्रदेशमा ल्याउने योजनाका साथ काम भइरहेको जानकारी दिए । कार्यक्रमका सहभागीले स्थानीय तहले शैक्षिक गुणस्तर सुधारमा भन्दा राजनीतिक भागबन्डाका आधारमा विद्यालय चलाउने गरेको, सामुदायिक विद्यालयहरूले भौतिक पूर्वाधार तथा दक्ष जनशक्ति अभावको समस्या बेहोर्नुपरिरहेको बताए ।"
क्रसर उद्योगको सीमित स्वार्थका लागि मानव बस्तीमा असीमित क्षति,"असोज ११ र १२ को बाढीपहिरो र डुबान यो वर्षको सबैभन्दा ठूलो विपद् हो जसमा साढे दुई सय जनाको मृत्यु भएकामा काभ्रेका मात्रै ७८ जना थिए । घर बगाएको तथा भत्किएकाले कैयौं परिवार विस्थापित भए । यसरी बिथोलिएको जनजीवन पुरानै अवस्थामा फर्किन कति समय लाग्ने हो, थाहा छैन तर क्रसर उद्योग भने प्राकृतिक दोहनमा उत्रिएका छन् । काभ्रेको रोशीलगायतका क्षेत्रमा क्रसर उद्योगकै कारण अपूरणीय क्षति पुगेको अध्ययनको निष्कर्ष छ । जिल्ला अनुगमन समितिको गत माघ ९ मा भएको बैठकले काभ्रेका नदी तथा खानीजन्य क्रसर उद्योग र भौगोलिक विषमता नै बाढीपहिरोको मुख्य कारण रहेको निष्कर्ष निकालेको थियो । भूगोलको अध्ययन तथा उत्खननको मापदण्ड निर्माण तथा कार्यान्वयन सुनिश्चित नगरी दोहन गर्न दिनु फेरि अर्को विपत्तिलाई आमन्त्रण गर्नु हो । त्यसैले सरकार मूकदर्शक बस्न मिल्दैन । बाढीपहिरोमा काभ्रेको पनौती, बेथानचोक, तेमाल, मण्डनदेउपुरलगायतका पालिकामा मानव बासस्थान, बालीनाली, पशुपन्छी, खेतबारीमा तुलनात्मक रूपमा बढी क्षति भएको छ । त्यतिबेला विस्थापित भई त्रिपालमा बस्न बाध्य कैयौं परिवारले सुरक्षित बासस्थानका लागि नयाँ व्यवस्था गर्न सकेका छैनन् । बाढीको बालुवाले खेत पुरेकाले बाली लगाउन सक्ने अवस्था छैन । सडक र पुलमा पुगेको क्षतिको मर्मत हुन सकेको छैन । बीपी राजमार्गको मर्मत हुन नसक्दा खोलामा बनाइएको अस्थायी बाटोबाट सवारीसाधन वारपार गर्नुपरेको छ । धूलोबाट यात्रुले सास्ती बेहोर्नुपरेको छ । सुक्खा पहिरो खस्ने जोखिम छँदै छ । बर्खायाम सुरु भएपछि भने अस्थायी बाटोबाट सवारीसाधन वारपार गर्न सम्भव देखिँदैन । त्यस सम्भावनालाई ख्याल राखेर अहिल्यै मर्मतमा जुट्नुपर्ने भए पनि सरकारको ध्यान पुगेको छैन । यी सन्दर्भका औचित्य स्पष्ट छ सरकार र सरोकारवाला निकायको प्राथमिकतामा पर्नुपर्ने विषय अनेकौं छन् । विपद्का बेला सबैभन्दा बढी क्षति बेहोरेका पनौती नगरपालिकामा नै ११ क्रसर उद्योग छन् । त्यस्तै बेथानचोक गाउँपालिकामा तीन, रोशीमा एक, मण्डनदेउपुर नगरपालिकामा तीन तथा भुम्लु गाउँपालिकामा ११ क्रसर तथा खानी उद्योग सञ्चालनमा छन् । तर, अधिकांश उद्योगले मापदण्ड पूरा गरेका छैनन् । हेलचक्य्राइँ र जबर्जस्ती कतिसम्म छ भने बेथानचोक४ स्थित चलाल गणेशस्थानमा रहेको गणेश आधारभूत विद्यालय छेवैमा चलाल गणेशस्थान खनिज उद्योग प्रालिले उत्खनन गरिरहँदा विद्यालयमा अध्ययनअध्यापन अस्तव्यस्त छ । खानीबाट उड्ने धूलोका कारण बालबालिका र स्थानीयको स्वास्थ्यमा पनि नकारात्मक असर बढेको छ । काभ्रेमा खानी तथा क्रसर उद्योगले गरेको प्राकृतिक सम्पदाको दोहन, बस्तीमा बढाएको असुरक्षा र मानव स्वास्थ्यमा पुर्याएको क्षतिकै कारण पहिल्यैदेखि आलोचना हुने गरेको हो । तर, कुनै पनि तहको सरकार यसप्रति गम्भीर हुन सकेका छैनन् । असोजको बाढीपहिरोपछि यो विषय पुनः बहसमा आएको हो । तर, ६ महिनामै यो विषय सेलाएको छ । क्रसर उद्योग राजमार्ग, खोला, नदी, पुल, तालतलैयाबाट कम्तीमा ५ सय मिटर टाढा तथा शिक्षण संस्था, स्वास्थ्य संस्था, बस्ती, धार्मिक, सांस्कृतिक, पुरातात्त्विक स्थान र सुरक्षा निकायबाट कम्तीमा २ किलोमिटर टाढा सञ्चालन हुनुपर्ने मापदण्ड छ । तर, यीलगायतका अन्य मापदण्ड पालना भएको पाइँदैन । नदीजन्य तथा खानीजन्य उद्योगको जिल्लास्तरीय अनुगमन कार्यदलले स्थलगत अनुगमन गरी तयार गरेको प्रतिवेदन २०७९ मा पनि खानी तथा क्रसर उद्योगले मापदण्ड पालना नगरेको उल्लेख छ । यस्तो प्रवृत्तिले आगामी दिनमा जोखिम र क्षतिकै सम्भावनालाई संकेत गर्छ । दुर्भाग्य के हुन्छ भने, यस्तो दोहनबाट सीमित वर्गले लाभ पाउँछ । सञ्चालकले प्रत्यक्ष लाभ लिने भए पनि अनुमति दिने र अनुगमन गर्ने निकायका अधिकारीको स्वार्थ पनि जोडिएको छ । तर, यस्ता उद्योगले बढाउने विपद्बाट असाधारण क्षति भने सर्वसाधारणले खेप्नुपर्छ । कस्ता ठाउँमा कति उद्योग सञ्चालन गर्न दिने भनेर अध्ययन गर्न र कार्यान्वयन गर्न ढिलाइ भइरहेको छ । त्यसैले, मापदण्डको कठोर कार्यान्वयन गरिनुपर्छ । त्यसका लागि सरोकारवाला संघसंस्था वा स्थानीयवासीले आवाज उठाउनुपर्छ ।"
आदर्श पार्टी बन्ने कि विधानलाई मिच्ने ?,"विधानबमोजिम कांग्रेसको महाधिवेशन २०८२ मंसिरभित्रै गर्नुपर्ने हो । इच्छाशक्ति हुँदा असम्भव पनि छैन । समयभित्रै महाधिवेशन गरेर अरू पार्टीका लागि आदर्श पेस गर्ने सुवर्ण अवसर पनि कांग्रेससँग छ । तर महाधिवेशन सार्ने परिपञ्च भइरहेका छन् । विभिन्न कारण र स्वार्थले पार्टी सभापति शेरबहादुर देउवा समयमै महाधिवेशन गर्न अनुच्छुक भए पनि उपसभापति तथा महामन्त्रीहरूले सामूहिक अडान लिने हो भने विधानले तोकेकै समयमा महाधिवेशन हुन सम्भव छ ।समयभित्र अधिवेशन नहुँदा केवल देउवा मात्र अक्षम हुँदैनन्, उनीपछिका पदाधिकारीहरू पनि अक्षम ठहर्नेछन् । देउवा पद भनेपछि हुरुक्कै हुने नेता भएको हुँदा महाधिवेशन धकेल्न खोज्छन् नै । यस कुराको कडा विरोध महामन्त्रीद्वय गगन थापा र विश्वप्रकाश शर्माले गर्न सक्नुपर्छ । गगनले एक समारोहमा आफू ४ वर्षभन्दा एक दिन पनि बढी महामन्त्रीको कुर्सीमा नबस्ने भनेका थिए । त्यो बोलीको मान उनले राख्छन् वा राख्दैनन् ? हेर्न बाँकी छ । तथापि अरू पार्टीका लागि आदर्श बाटो देखाउने कि नदेखाउने भन्ने छनोट देउवा र गगनको हातमा छ ।अहिले कांग्रेस पार्टीभित्रको वातावरण निकै तातिएको छ । त्यसलाई तताउने काम गत शुक्रबार देउवा निवासमा भएको संस्थापन समूहको भेलाले गरेको हो । उक्त भेलाका कारण अब इतरपक्ष पनि तात्ने अवस्थामा पुगेको छ । अहिले सतहमा तीन समूह देखिएका छन् । संस्थापन समूहको नेतृत्व स्वयं देउवाले गरिरहेका छन् । संस्थापनइतर समूहमा शेखर कोइराला र गगन थापाको बेग्लै समूह छ । १४ औं महाधिवेशनमा गगन खुलेरै शेखर समूहमा लागेका थिए तर अहिले उनी कुन समूहमा छन् ? भन्ने खुलेको छैन । देउवा समूहमा शेखर र गगनजत्तिका हेभी वेट उम्मेदवार र अनुहार खासै छैनन् । यदि शेखर र गगनबीच सहमति भएन र दुवै जना सभापति पदमै लडेमा संस्थापन समूहको कमजोर उम्मेदवारले पनि बाजी मार्न बेर लगाउँदैन । यदि शेखर र गगन मिलेर चुनाव लडेमा देउवा समूहले जति नै कोसिस गरे पनि यसपालि इतरसमूहलाई पराजित गर्न फलामको चिउरा चपाएसरह नै कठिन हुनेछ ।इतरसमूहमा एक जनालाई पार्टी सभापति र अर्कोलाई प्रधानमन्त्री पद भनेर सहमति गर्न सके १५ औं महाधिवेशनको नतिजा इतरसमूहको पक्षमा सहजै जान सक्छ । अन्यथा फेरि पनि संस्थापन समूह नै आउन सक्छ । तर संस्थापन समूहमा पार्टी सभापति पदमा उठ्ने दजनौं अनुहार भएका हुँदा सबैलाई मिलाउन कठिन छ । देउवापछिको त्यस्तो सर्वमान्य अनुहार पनि संस्थापन समूहमा छैन ।१४ औं महाधिवेशनमा देउवालाई त पहिलो चरणसम्म नछोडेका विमलेन्द्र निधि र प्रकाशमान सिंहले देउवापछिको अनुहारलाई ताली बजाएर स्वागत गर्लान् भनेर अनुमान गर्नु मूर्खता हुन्छ । झन् त्यसमाथि शंशाक कोइराला, पूर्णबहादुर खड्का, कृष्णप्रसाद सिटौलाहरू अब आफ्नै पालो हो भनेर अड्डी कसिरहेका छन् । जति मिलाए पनि संस्थापन समूहभित्रै तीन नयाँ समूह जन्मने खतरा छ । तर इतरसमूहमा धेरै अनुहार नहुँदा मिलाउन सहज छ । शेखरले गगनलाई मिलाउन सके राम्रै हुनेछ । होइन भने उपसभापतिमा चन्द्र भण्डारी र महामन्त्रीमा विश्वप्रकाश शर्मा र प्रदीप पौडेललाई राखेर टिम बनाउन सके बाजी मार्ने सम्भावना अधिक हुन्छ । गोपाल देवकोटा, गोकर्णेश्वर, काठमाडौं"
टोकियोमा मैले जे देखें,"नेपालमा २४ किलोमिटरको सुरुङ खन्दैमा नेताहरूले नयाँ युगको सुरुवात भएको घोषणा गर्छन् । भाषण, ब्यानर, उद्घाटन समारोहको तामझाम चल्छ । तर, म जापानमा बसेपछि बुझें विकास त चुपचाप हुने कुरा रहेछ । टोकियो मेट्रोको भूमिगत संसार हेर्दा लाग्यो, वास्तविक युग परिवर्तन त यस्तै हुन्छ ।कामविशेषले एक दिन म कमाता स्टेसनबाट रोप्पोंगी स्टेसन जानुपर्ने भयो । ओएदो लाइन चढेपछि रेल विस्तारै भूमिगत गहिराइमा पस्न थाल्यो । टोकियोको रेल जति छिटो गन्तव्यमा पुग्छ, त्यसको इतिहास उति नै रोचक छ । ओएदो लाइन निर्माण गर्न १४ वर्ष लाग्यो, जहाँ १० हजारभन्दा बढी मजदुरहरूले ३ सिफ्टमा काम गरेका थिए । यो लाइन बनाउने क्रममा खनिएको माटो टोकियो बेमा लगेर समुद्र पुरियो, जहाँ अहिले २० लाख जनसंख्या भएको अदाइबा सहर बसिसकेको छ ।रोप्पोंगी स्टेसनमा उत्रिँदा महसुस भयो, म जमिनबाट ४२३ मिटर गहिराइमा थिएँ । १३ तलासम्म भुइँमुनि खनिएको यो स्टेसन संसारकै गहिरा भूमिगत स्टेसनमध्ये एक हो । तर, यो मात्र सुरुवात थियो । जब म सिन्जुकु स्टेसनतिर लागें, त्यहाँको विशालता झनै अचम्मलाग्दो थियो । सिन्जुकु स्टेसन कुनै सामान्य स्टेसन होइन, यो विश्वकै सबैभन्दा व्यस्त रेल हब हो, जहाँ दैनिक ३५ लाखभन्दा बढी यात्रु ओहोरदोहोर गर्छन् । यसको भूमिगत लेभल ५० मिटर गहिराइमा छ, जुन १६ तले भवनको उचाइ बराबर हो ।टोकियोको भूमिगत संसार केवल रेल स्टेसनहरूमा मात्र सीमित छैन । यहाँ ३३० किलोमिटरभन्दा बढी भूमिगत रेलमार्ग, १४ वटाभन्दा धेरै सबवे लाइनहरू र सयौं स्टेसनहरू छन् । यी सबवे लाइनहरूमध्ये केही विशेष उल्लेखनीय छन् गिन्जा लाइन, मारुनोउची लाइन, हिबिया लाइन, असाकुसा लाइन आदि । यहाँ सिन्जुकु, सिबुया र टोकियो स्टेसनमा त भूमिगत सहर नै छ, जहाँ रेस्टुरेन्टहरू, सपिङ मल, अफिस, पार्किङ, एस्केलेटर र लिफ्टहरू भूमिगत रूपमा जडान गरिएका छन् ।नेपालमा एउटा पुल बनाउन १० वर्ष लाग्छ, एउटा सुरुङ खन्न १५ वर्ष लाग्छ । जापानले आफ्नो सहरको अन्डर ग्राउन्ड म्याप विस्तार गरिरहँदा, हामी भने अझै युग परिवर्तन को भाषण सुन्दै छौं । नेपालका नेतालाई टोकियो ल्याएर देखाउन मन लाग्यो विकास यस्तो हुन्छ । भाषण होइन, योजनाले विकास गर्छ । उद्घाटनको हल्ला होइन, परिश्रमले प्रगति गर्छ । टोकियो मेट्रोको यो भूमिगत क्रान्तिले देखाउँछ, असली विकास सस्तो प्रचारको आवश्यकता पर्दैन, परिणाम आफैं बोल्छ । सन्तोष सिम्खडा, टोकियो, जापान"
लोकप्रियतावाद र उग्रराष्ट्रवादको लहरमा उदार लोकतन्त्रको भविष्य,"सन् २०२४ मा निर्वाचन भएका करिब ६५ मध्ये करिब ५० प्रतिशत देशमा पपुलिस्ट (लोकप्रियतावादी), उग्रराष्ट्रवादी, अनुदारवादी, आप्रवासनविरोधी पार्टीले विजय हासिल गरेपछि उदार लोकतन्त्रको भविष्यबारे गम्भीर बहस प्रारम्भ भएको छ । मेक अमेरिका ग्रेट अगेन (अमेरिकालाई पुनः महान् बनाऊँ) लाई प्रमुख नारा बनाएका डोनाल्ड ट्रम्प पुनः अमेरिकाको राष्ट्रपति निर्वाचित भएपछि विश्वव्यापी रूपमा शक्तिशाली राजनीतिक तरंग सिर्जना गरेको छ । केवल निर्वाचनमा लोकप्रियतावादी, उग्रराष्ट्रवादी, अनुदारवादी, आप्रवासनविरोधी पार्टी मात्रै विजय भएका छैनन्, यस्तो भाष्य र लहर विश्वव्यापी रूपमै डढेलोजस्तै फैलिरहेको देखिन्छ । त्यसैले दी न्युयोर्क टाइम्स, दी इकोनोमिस्टजस्ता पश्चिमा सञ्चारमाध्यम र राजनीतिशास्त्रीहरूले उदार विश्व व्यवस्था (लिबरल वर्ल्ड अर्डर), उदार लोकतन्त्र र बहुलवादी समाजबारे निराशावादी भविष्यवाणी गरेका छन् । के उदार लोकतन्त्र र मूलधारका मध्यमार्गी पार्टीमाथि संकट सिर्जना भएकै हो ? यो उदार लोकतन्त्रको असफलता हो कि लोकप्रियतावादी, उग्रराष्ट्रवादी र अनुदारवादीहरूको सफलता ? यसले नेपाली राजनीतिमा कस्तो प्रभाव पर्छ ? भन्नेमा बहस र विमर्श चलिरहेको छ । निर्वाचन वर्षको सन्देशअमेरिका, बेलायत, भारत, फ्रान्स, रसिया, दक्षिण अफ्रिका, ब्राजिल, इन्डोनेसिया, मेक्सिको, हंगेरी, श्रीलंकालगायत करिब ५० प्रतिशत जनसंख्या भएका देशमा निर्वाचन भएकाले सन् २०२४ लाई निर्वाचन वर्षको संज्ञा दिइएको छ । निर्वाचन परिणामअनुसार जनता सत्तारूढ, मूलधार र राजनीतिक सम्भ्रान्त वर्गको विपक्षमा तथा परिवर्तनको पक्षमा देखिए । जनताले लोकतन्त्र, उदारवाद, बहुलवाद, जलवायु परिवर्तन, अन्तर्राष्ट्रिय सम्बन्धभन्दा पनि राष्ट्रवाद, अर्थतन्त्र, आप्रवासन, सामरिक सम्बन्धलाई बढी महत्त्व दिएको देखिन्छ । त्यसको प्रत्यक्ष र उल्लेखनीय राजनीतिक फाइदा उठाउन लोकप्रियतावादी, उग्रराष्ट्रवादी, अनुदारवादी, आप्रवासनविरोधी पार्टी र नेता सफल पाए । त्यसैले अमेरिकामा ट्रम्प, भारतमा नरेन्द्र मोदी, रसियामा भ्लादिमिर पुटिनहरूले विजय हासिल गरे । उदार लोकतन्त्रका दृष्टिले संसदीय लोकतन्त्रको जननी मानिने बेलायतको परिणाम मात्रै सकारात्मक हो । बेलायतमा लेबर पार्टीले विजय मात्रै हासिल गरेन, कन्जर्भेटिभ र लोकप्रियतावादी पार्टीहरू कमजोर भए । फ्रान्सको संसदीय निर्वाचनमा समेत राष्ट्रपति एम्यानुयल म्यांक्रोको मध्यमार्गी पार्टी कमजोर भई मरिन ली पेनको अति दक्षिणपन्थी र उग्रवामपन्थी पार्टीहरू निर्णायक शक्तिका रूपमा स्थापित भए । म्यांक्रोपछि फ्रान्समा पनि लोकप्रियतावादी , अति दक्षिणपन्थी र उग्रवामपन्थी पार्टी हाबी हुन सक्ने पूर्वसंकेत देखिएको छ । यही फेब्रुअरी २३ गते निर्वाचन हुने जर्मनीजस्तो उदार लोकतान्त्रिक, बहुसांस्कृतिक र बहुलवादी देशमा पनि अल्टरनेटिभ फर डेमोक्रेसी जस्तो लोकप्रियतावादी र आप्रवासनविरोधी पार्टीले उल्लेखनीय सफलता हासिल गर्ने सर्वेक्षणहरूले प्रक्षेपण गरेका छन् । यस्तो राजनीतिक परिदृश्य तथा निर्वाचन परिणाम र प्रक्षेपणका आधारमा विश्लेषण गर्दा उदारवादी लोकतन्त्र अनुदारवादी लोकतन्त्रमा र अनुदारवादी लोकतन्त्र सर्वसत्तावाद तथा अधिनायकवादमा रूपान्तरण हुने दिशातर्फ उन्मुख हुँदै गएको देखिन्छ । यसैगरी उदारवादी, लोकतान्त्रिक, मध्यमार्गी, बहुलवादी पार्टीमा उग्रराष्ट्रवादी, लोकप्रियतावादी, अनुदारवादी, आप्रवासनविरोधी प्रवृत्तिका नेताहरू हाबी हुँदै गएर पार्टी पनि त्यही धारमा रूपान्तरित हुँदै गइरहेका छन् । अमेरिकाको रिपब्लिकन पार्टीमा ट्रम्प र भारतीय जनता पार्टीमा मोदी यही प्रवृत्तिको प्रतिनिधिमूलक उदाहरण हुन् । कटु भए पनि वास्तविकता के हो भने, अहिले लोकतन्त्रवादी भनिनेहरूबाटै लोकतन्त्रलाई खतरा छ । लोकतन्त्रका लागि यो ठूलो विडम्बना अरु के हुन सक्छ ? उदार लोकतन्त्रमाथि संकट किन ?गत वर्षको निर्वाचन परिणाम सार्वजनिक भएपछि मात्रै होइन, लोकतन्त्र, उदारवाद, बहुलवाद, विविधता, विधिको शासन, मानव अधिकारको जन्मभूमि युरोपअमेरिका नै लोकप्रियतावादी, उग्रराष्ट्रवाद र अनुदारवादको उर्वर भूमि भइरहेको छ । लोकतन्त्रबारे अध्ययनअनुसन्धान गर्ने वासिङ्टनस्थित थिंकट्यांक फ्रिडम हाउसले निर्वाचित सरकारको सर्वसत्तावादी प्रवृत्ति, विधिको शासनको अभाव, भ्रष्टाचार तथा कुशासनजस्ता कारणले लोकतन्त्र अलोकप्रिय हुँदै गएको निष्कर्ष निकालेको थियो । दी इकोनोमिस्टको डेमोक्रेसी इन्डेक्स २०२३ का अनुसार सन् २०१० देखि लोकतन्त्र निरन्तर ह्रासोन्मुख हुँदै गइरहेको छ र लोकतन्त्र अनुदारवादी लोकतन्त्र र लोकतान्त्रिक प्रणालीबाट निर्वाचित सरकार अधिनायकवाद वा सर्वसत्तावादमा रूपान्तरित हुँदै गइरहेका छन् । उदार लोकतन्त्र अहिले लोकप्रियतावादी, उग्रराष्ट्रवादी, अनुदारवादीहरूको अतिरञ्जित प्रोपोगान्डाको सिकार भएको दी इकोनोमिस्टको ठहर छ ।हार्वर्ड विश्वविद्यालयका प्राध्यापकहरू स्टेभिन लिभित्स्की र डेनियल जिबलटद्वारा लिखित हाउ डेमोक्रेसिस डाई पुस्तकमा पनि उदार लोकतन्त्रका संकट चुनौतीपूर्ण भएको उल्लेख गरिएको छ । लिभित्स्की र जिबलटको निचोड छ शीतयुद्धकालीन साम्यवाद, फाँसीवाद, सैन्य शासन तथा एकदलीय तानाशाह अहिलेको चुनौती होइन, लोकप्रियतावाद, उग्रराष्ट्रवाद, अनुदारवाद, निर्वाचित अधिनायकवाद प्रमुख चुनौती हुन् । यदि यी चुनौतीहरूको समयमै समाधान गरिएन भने थप संकट सिर्जना हुने भविष्यवाणीसमेत गरेका छन् । जनआकांक्षाअनुसार लोकतान्त्रिक प्रणालीले डेलिभरी गर्न नसकेका कारणले जनतामा सिर्जना भएको असन्तुष्टि, आक्रोश र वितृष्णाको व्यापार गरी लोकप्रियतावादी, उग्रराष्ट्रवादी र अतिवादीहरूको प्रचण्ड उदय भइरहेको देखिन्छ । लोकतान्त्रिक प्रणालीका अन्तर्निहित शासकीय कमीकमजोरीबारे प्रायोजित र विषाक्त भाष्य निर्माण गरी अधिकतम राजनीतिक लाभ हासिल गर्न उनीहरू सफल भएको देखिन्छ । लोकतन्त्रको लहरप्रतिलहरको शृंखला अमेरिकी राजनीतिशास्त्री स्यामुएल पी हन्टिङ्टनले लोकतन्त्रको लहर र प्रतिलहर नियमित आकस्मिकताजस्तै भएको विचार व्यक्त गरेका छन् । सन् १८२८ देखि १९९० सम्मको लोकतन्त्रको विश्वव्यापी आरोहअवरोहको अध्ययनअनुसन्धान गरी सन् १९९१ मा प्रकाशित लोकतन्त्रको तेस्रो लहर पुस्तकमा उक्त निष्कर्ष निकालेका हुन् । हन्टिङ्टनका अनुसार हालसम्म तीनवटा लहर र तीनैवटा प्रतिलहर आएका छन् । पहिलो, सन् १८२८ देखि १९२२ सम्म पहिलो लहर थियो । झन्डै एक शताब्दी लामो अवधिमा करिब ३३ देशमा लोकतन्त्र स्थापना भएको थियो । तर सन् १९२२ देखि १९४२ सम्म २० वर्ष पहिलो प्रतिलहर थियो । सन् १९२२ मा इटालीको कमजोर र भ्रष्ट सरकारलाई अपदस्थ गरी मुसोलिनीले सत्ता कब्जा गरेपछि प्रतिलहर प्रारम्भ भएको थियो । सन् १९३३ मा लोकतन्त्र समाप्त गरी जर्मनीमा हिटलरले सत्ता कब्जा गरेपछि प्रतिलहर उत्कर्षमा पुगेको थियो । पहिलो विश्वयुद्ध सुरु हुनुपूर्व वा समाप्त भएपछि लोकतन्त्र स्थापना भएका देश यस्तो प्रतिलहरको सिकार भएका थिए । दोस्रो, दोस्रो विश्वयुद्धको अन्त्यसँगै सन् १९४३ देखि १९६२ सम्म पुनः लोकतन्त्रको दोस्रो लहर थियो । यही अवधिमा नेपालमा पनि राणा शासनको अन्त्य भई पहिलोपटक सन् १९५१ मा लोकतन्त्र स्थापना भएको थियो । जर्मनी, इटाली, अस्ट्रिया, जापान, कोरिया, टर्की, ग्रिस, ब्राजिल, कोस्टारिका, पेरु, कोलम्बिया, अर्जेन्टिनालगायत देशमा यही अवधिमा लोकतन्त्र स्थापना भयो । संविधान र कागजमा लोकतान्त्रिक तथा आवधिक निर्वाचन भए पनि नवस्थापित लोकतन्त्र अधिनायकवादी तथा सर्वसत्तावादी दिशातर्फ उन्मुख हुँदै गएका थिए । सन् १९६२ मा पेरुमा सैन्य हस्तक्षेपसँगै लोकतन्त्रको दोस्रो प्रतिलहर आरम्भ भएको थियो । सन् १९६२ देखि १९७४ सम्म १२ वर्षको दोस्रो प्रतिलहरको छोटो अवधि थियो । यो अवधिमा ग्रिस, टर्की, ब्राजिल, बोलिभिया, अर्जेन्टिना, इक्वेडर, चिली, उरुग्वे, पाकिस्तान, दक्षिण कोरियालगायत देशमा लोकतन्त्र समाप्त भएका थिए । सन् १९६२ मा विश्वमा १३ देशमा सैन्य शासन थियो भने सन् १९७४ मा ३८ पुगेको थियो । तेस्रो, सन् १९७४ देखि १९९० सम्म लोकतन्त्रको तेस्रो लहर मानिन्छ । हन्टिङ्टनले तेस्रो लहरको विस्तारित अध्ययन, अनुसन्धान र व्याख्या गरेका छन् । २५ अप्रिल १९७४ को मध्यरातमा पोर्चुगलको राजधानी लिब्सनको रेडियोबाट ग्रेन्डोला भिला मोरेना गीत प्रसारण भएसँगै तेस्रो लहरको शंखनाथ भएको थियो । यो अवधिमा करिब ३० देशमा लोकतन्त्र स्थापना भएका थिए । पूर्वसोभियत संघ, पूर्वी जर्मनी, हंगेरी, चेकोस्लोभाकिया, रोमानिया, पोल्यान्ड, बुल्गेरिया, मंगोलिया, निकारागुवालगायत देशका कम्युनिस्ट सत्ता पतन भई लोकतन्त्र स्थापना भएको थियो । यही अवधिमा सन् १९९० मा नेपालमा पनि लोकतन्त्र पुनःस्थापना भएको थियो । सन् १९२२ मा केवल २९ देशमा मात्रै लोकतन्त्र थियो भने सन् १९९० मा यो संख्या बढेर १३० पुग्यो । हन्टिङ्टनले तेस्रो प्रतिलहरको पनि प्रक्षेपण गरेका छन् । तर सन् १९९० सम्मको अनुसन्धान गरिएको तथा त्यो बेलासम्म प्रतिलहर नआएको कारणले तेस्रो प्रतिलहरबारे पुस्तकमा उल्लेख गरेका छैनन् । लोकप्रियतावाद र उग्रराष्ट्रवादको अल्पकालीन लहर हन्टिङ्टनले प्रक्षेपण गरेजस्तै सन् २०१० देखि तेस्रो प्रतिलहर सुरु भयो । तर विगतमा जस्तो लोकतन्त्र अपदस्थ गरी कम्युनिस्ट, सैन्य तथा अधिनायकवादी शासन स्थापना भएको होइन, लोकतान्त्रिक प्रणालीमा निर्वाचनमार्फत सत्तामा पुगेका पार्टी, राष्ट्रपति र प्रधानमन्त्रीले नै लोकतन्त्रलाई नै कमजोर बनाउँदै आइरहेका छन् । सन् १९२९ बाट अमेरिकायुरोपमा सुरु भएको आर्थिक संकटको कारणले सिर्जना भएको निराशा, आक्रोश र असन्तुष्टिको अधिकतम मनोवैज्ञानिक शोषण गरी हिटलर, मुसोलिनीहरू सत्ता कब्जा गर्न सफल भएका थिए । सन् २००८ देखि सुरु भएको अर्को आर्थिक मन्दीका कारणले नै सन् २०१० देखि तेस्रो प्रतिलहर आएको पश्चिमा राजनीतिशास्त्रीहरूको अभिमत छ । जसरी उग्रराष्ट्रवाद, लोकप्रियतावाद र प्रोपोगान्डाका आधारमा हिटलर, मुसोलिनीहरू उदाएका थिए, त्यसरी नै अमेरिकामा ट्रम्प, भारतमा मोदी, हंगेरीमा भिक्टर ओर्बान, अर्जेन्टिनामा जाभियर मिलेई, टर्कीमा रिस्सेप त्ययैप यर्दोगान पनि उदाए ।विशेषगरी लोकप्रियतावादी, उग्रराष्ट्रवादी र अनुदारवादी पार्टी, प्रवृत्ति र पात्रहरूले लोकतन्त्र, लोकतान्त्रिक तथा संवैधानिक संस्था र उदारवादी मूल्यमान्यतामाथि संगीन आक्रमण गर्दै आइरहेका छन् । उनीहरूले लोकतान्त्रिक प्रणाली तथा निर्वाचन प्रक्रियालाई उपयोग गरेर लोकतन्त्रका नाममा लोकतन्त्रलाई नै चुनौती दिँदै आएका छन् । ट्रम्पले पहिलो कार्यकालमा पनि त्यही गरेका थिए र अहिले दोस्रो कार्यकालको शपथग्रहण गर्नसाथ पनि त्यही गरिरहेका छन् । सन् २०२३ मा लिबेराटेरियन पार्टीका उग्रदक्षिणपन्थी तथा लोकप्रियतावादी मिलेई अर्जेन्टिनाका राष्ट्रपति भएपछि लोकतान्त्रिक संस्थालाई आक्रमण मात्र होइन, विघटन नै गर्ने घोषणा गरेका छन् । तर लोकप्रियतावाद र अनुदारवादको लहर मात्रै होइन, प्रतिलहर पनि सुरु भइसकेको छ । गत वर्ष सम्पन्न लोकसभा निर्वाचनमा मोदी पहिलेभन्दा कमजोर भए । सन् २०२२ को निर्वाचनमा अर्का लोकप्रियतावादी ब्राजिलका पूर्वराष्ट्रपति जायर बोल्सोनारो पराजित भए । युरोपियन युनियनबाट बेलायत छुट्टिने अभियानको नेतृत्व गरेको लोकप्रियतावादी, अनुदारवादी र अतिवादी यूके इन्डिपेन्डेन्ट पार्टी नै विघटन भएर अस्तित्वसमेत समाप्त भइसकेको छ । त्यसैले लोकप्रियतावादको लहर क्षणिक, अल्पकालीन र प्रतिक्रियात्मक हो । किनभने लोकप्रियतावाद समाधान होइन, समस्या हो । लोकप्रियतावादीसँग समस्याको फेहरिस्त हुन्छ तर समाधान हुँदैन । सामाजिक सञ्जालको सहउत्पादनशीघ्र सूचना, प्रत्यक्ष संवाद र जीवन्त बहसका दृष्टिले फेसबुक, एक्स, युट्युब, इन्स्टाग्राम, टिकटकजस्ता वैकल्पिक मिडिया, डिजिटल प्ल्याटफर्म र सामाजिक सञ्जाल अत्यन्त लोकप्रिय, उपयोगी र प्रभावशाली माध्यम भएका छन् । सूचना प्रविधि, डिजिटल मिडिया र सामाजिक सञ्जालको विकासले सर्वसाधारण जनतामा समेत सूचना, ज्ञान र मनोरञ्जनमा पहुँच स्थापित भएको छ भने सार्वजनिक विमर्शको आयाममा मौलिक परिवर्तन आएको छ । नेतादेखि जनतासम्म, सरकारदेखि पार्टीसम्म, नीतिनिर्मातादेखि बौद्धिक समुदायसम्म सबैको सामाजिक सञ्जालप्रतिको आकर्षण मास हिस्टेरिया जस्तै भएको देखिन्छ । तर वैकल्पिक भाष्य निर्माण गर्ने नाममा लोकप्रियतावाद, उग्रराष्ट्रवाद, अनुदारवाद, अतिवादलाई प्रोत्साहित गरेको वैकल्पिक मिडिया तथा सामाजिक सञ्जालसम्बन्धी अध्ययनअनुसन्धान गर्ने राष्ट्रियअन्तर्राष्ट्रिय संस्थाहरूले निष्कर्ष निकालेका छन् । विशेषगरी डिजिटल प्ल्याटफर्म र सामाजिक सञ्जाल लोकप्रियतावादी, अनुदारवादी र अतिवादी प्रोपगान्डा मेसिन भएको संज्ञा दिँदै मिसइन्फर्मेसन, डिसइन्फर्मेसन, घृणा, असहिष्णुता फैलाउने औजार भएको ठहर गरेका छन् । तथ्य र तथ्यांकका आधारमा सिद्धान्त, विचार, नीतिमाथि बहस र विमर्श गरिँदैन, मिथ्यांकका आधारमा अतिरञ्जित र अस्वस्थ आरोपप्रत्यारोप गरिन्छ । जसले चर्को स्वरमा निन्दा र भर्त्सना गर्यो, त्यही क्रान्तिकारी भन्ने भ्रामक मानक र भाष्य स्थापित हुँदै गएको देखिन्छ । सत्ताका सौदागर र निराशाका व्यापारीहरू राजनीतिक सट्टाबजारमा आश्चर्यजनक रूपमा हाबी हुँदै गइरहेका छन् । अतिरञ्जित, असहिष्णु र विषाक्त प्रोपोगान्डालाई लोकप्रिय भाष्यका रूपमा परिभाषित र आत्मसात गर्ने दुर्भाग्यपूर्ण प्रवृत्ति बढ्दै गइरहेको छ । पार्टी, नेता र कार्यकर्ताहरू पनि सामाजिक सञ्जाल र डिजिटल प्ल्याटफर्म आधारित र केन्द्रित हुँदै गएको देखिन्छ । गोयबल्सका नयाँनयाँ अवतारहरू हरेक दिन उदाउँदै आएका छन् । ट्रम्प, मोदी, मिलेई, ली पेनहरूको उदय सामाजिक सञ्जाल तथा वैकल्पिक मिडियामार्फत भएको हो । उदारवाद, लोकतान्त्रिक संस्था, संस्थापन, मूलधारका पार्टी र सञ्चारमाध्यम, बौद्धिक समुदायमाथि आक्रमण गरेर उनीहरू उदाएका हुन् । त्यसैले सामाजिक सञ्जाल लोकप्रियतावादी, अनुदारवादी र अतिवादीहरूको लोकतन्त्र, उदारवादलाई आक्रमण गर्ने तथा घृणा र असहिष्णुता फैलाउने खतरनाक अस्त्र भएको छ । त्यसैले सामाजिक सञ्जालमार्फत सिर्जना भएको लोकप्रियतावाद र उदारवादको घातक लहरको नियन्त्रण आजको ज्वलन्त प्रश्न भएको छ । नेपालमा पर्ने राजनीतिक प्रभावअन्तर्राष्ट्रिय राजनीतिको प्रत्यक्ष वा परोक्ष प्रभाव नेपालमा पर्दै आएको छ । विश्वका अन्य देशमा जस्तै उदार लोकतन्त्रवादी निराश र लोकप्रियतावादी , उग्रराष्ट्रवादी र प्रतिगामी पार्टी, प्रवृत्ति र पात्रहरू उत्साहित भएका छन् । कांग्रेस, एमाले, माओवादीलगायत मूलधारका पार्टीलाई थप चुनौती सिर्जना भएको छ । जनतामा व्याप्त निराशा, आक्रोश र वितृष्णाको जगमा एकपछि अर्को नयाँनयाँ लोकप्रियतावादी , उग्रराष्ट्रवादी, अनुदारवादी पार्टी, प्रवृत्ति र पात्रहरू उदाउँदै आएका थिए । निराशाको खेती र सपनाको व्यापार गर्ने त्यस्ता पार्टी, प्रवृत्ति, पात्रहरू अब थप उत्प्रेरित र आक्रामक हुनेछन् । मूलधारका उदारवादी, बहुलवादी, मध्यमार्गी पार्टी, विचार र धार थप प्रतिरक्षात्मक हुने सम्भावना देखिन्छ । तर लोकतन्त्रका विरुद्धमा जतिसुकै अतिरञ्जित र प्रायोजित प्रोपोगान्डा गरे पनि नेपाली जनता लोकप्रियतावाद, प्रतिगमन र निरंकुशताको पक्षमा छैनन् । यो घामजत्तिकै छर्लङ्ग छ ।अहिले मूलधार, मध्यमार्ग तथा उदार मूल्यमान्यतामाथि आक्रमण गरी लोकप्रिय र नायक हुने सस्तो लोकप्रियतावादी र स्टन्टवादी प्रवृत्ति हाबी भएको देखिन्छ । असत्य पनि हजार पटक भन्यो भने सत्यजस्तै स्थापित हुन्छ भन्ने प्रोपगान्डा सिद्धान्तका प्रणेता हिटलरका प्रचारमन्त्री जोसेफ गोयबल्सका प्रेतात्माहरू लोकप्रियतावादको मानसपुत्रका रूपमा उदाएका छन् । तर नयाँ र वैकल्पिक भनिने यस्ता पार्टी, पात्र र प्रवृत्तिहरू लोकप्रियतावादी, उग्रराष्ट्रवादी, अनुदारवादी हुन् । विरोध, आक्रोश र गालीबाहेक उनीहरूसँग कुनै राजनीतिक भिजन, विचार र नीति छैन ।नेपालजस्तो गरिब देशमा लोकप्रियतावादको राजनीतिका लागि उर्वरभूमि र बिनालगानीको नाफामूलक व्यवसाय भएको छ । नेपालमा लोकप्रियतावादी र अनुदारवादीहरूको उदय मात्रै भएको छैन, छोटो समयमै उल्लेखनीय राजनीतिक सफलता हासिल गरी सत्तामा पुग्नसमेत सफल भएका छन् । रास्वपा, रवि लामिछाने तथा काठमाडौंका मेयर बालेन शाह यस्तै पार्टी, प्रवृत्ति र पात्रहरू हुन् । उनीहरूले मध्यमार्गी र मूलधारका पार्टीविरुद्ध गोयबल्स शैलीमा प्रोपोगान्डा गर्दै आफूलाई भ्रष्टाचार नियन्त्रण र सुशासनको मसिहा को दाबी गर्दै आइरहेका छन् । तर मूलधारका पार्टी र नेतालाई नो नट अगेन भनी प्रमुख चुनावी मुद्दा बनाएको पार्टीले सत्ताको अनुचित सौदाबाजी गरी पटकपटक सरकारमा गएपछि रवि र रास्वपाको अभीष्ट घामजत्तिकै छर्लङ्ग भइसकेको छ । भ्रष्टाचार नियन्त्रण र सुशासनलाई प्रमुख मुद्दा बनाएको पार्टीका सभापति नै बहुचर्चित सहकारी ठगी प्रकरणमा संलग्न भएको पर्दाफास भई अदालतमा मुद्दा दायर भएपछि रास्वपाको भविष्य र रविको नियतमाथि एकैपटक गम्भीर प्रश्नचिह्न खडा भएको छ । अन्य पार्टीका नेतामाथि भ्रष्टाचारको आरोप लाग्दा सबैभन्दा चर्को स्वरमा नारा लगाउने रास्वपाले न्यायिक निरुपणको प्रक्रियालाई नै चुनौती दिँदै आएको छ । के रास्वपाको सुशासनको मापदण्ड र मानक यही हो ?यसैगरी विवादास्पद, सर्वसत्तावादी र अपारदर्शी कार्यशैलीको कारणले बालेनप्रतिको सम्मोहन (विशेष गरी युवा पुस्ताको) पनि भंग हुँदै गइरहेको छ । सत्तामुखी चरित्र र पार्टीको आन्तरिक विवादको कारणले जनमत र नागरिक उन्मुक्ति पार्टी ३ वर्ष पनि नपुग्दै बद्नाम मात्रै भएका छैनन्, उनीहरूको अस्तित्व र औचित्यमाथि नै गम्भीर प्रश्न खडा भएको छ । निष्कर्ष लोकतान्त्रिक प्रणालीले अपेक्षाकृत डेलिभरी गर्न सकेको छैन । यो कटु सत्य हो । यही कारणले सरकार, पार्टी र नेतृत्वप्रति मात्रै होइन, लोकतन्त्रमाथि समेत केही प्रश्न उठाउँदै आइएको छ । नोबेल पुरस्कार विजेता बेलायतका पूर्वप्रधानमन्त्री विन्स्टन चर्चिलले भनेजस्तै पूर्ण नभए पनि हालसम्म अभ्यास गरिएकामध्ये सबैभन्दा उत्तम प्रणाली लोकतन्त्र नै हो । तत्कालीन र प्रतिक्रियात्मक रूपमा निर्वाचनमा सफलता हासिल गरे पनि लोकप्रियतावाद र उग्रराष्ट्रवादको सैद्धान्तिकवैचारिक आधार कमजोर छ । हन्टिङ्टनको निष्कर्षजस्तै लोकतन्त्रको लहरप्रतिलहर आइरहन्छ । सन् १९२२ र १९६२ जस्तै अहिले केही हदसम्म प्रतिलहर चलिरहेको छ । तर सन् १८२८, १९४३ र १९९० मा जस्तै निकट भविष्यमै लोकतन्त्रको पुनः लहर चल्ने निश्चित छ । किनभने लोकतन्त्रको विकल्प छैन । लोकतन्त्रको विकल्प लोकप्रियतावाद, उग्रराष्ट्रवाद, अनुदारवाद हिजो पनि थिएन, आज पनि होइन र भोलि पनि हुने छैन । २न्भवबध्बनभि"
क्यान्सर उपचारको अवस्था र भविष्य,"विश्वव्यापी रूपमा बढ्दो क्यान्सर रोगको प्रकोपसँग नेपाल पनि अछुतो छैन । हरेक वर्ष बिरामीको संख्या बढ्दो छ । प्रारम्भिक पहिचान नहुनु, सीमित उपचार सुविधा, आर्थिक अभाव र समाजमा विद्यमान क्यान्सरसम्बन्धी डर तथा जनचेतनाको अभावले हजारौं बिरामीको मृत्युको कारण बनेको छ, क्यान्सर । तैपनि पछिल्लो समय भएका नयाँ स्वास्थ्य सेवा पूर्वाधारको प्रगति, विभिन्न उपचार प्रविधि, जनचेतना एवं स्वास्थ्य नीतिले क्यान्सर उपचारले भविष्यमा फड्को मार्ने निश्चित देखिन्छ ।नेपालमा क्यान्सर नसर्ने रोगबाट हुने मृत्युको तेस्रो स्थानमा छ । फोक्सोको क्यान्सर, पाठेघरको मुखको क्यान्सर, स्तनको क्यान्सर र आन्द्रा तथा पेटको क्यान्सर नेपालमा विद्यमान प्रमुख क्यान्सर हुन् । चुरोट, गुट्काको सेवन, वातावरणीय प्रदूषण, खानपानमा परिवर्तन, स्वस्थ जीवनशैलीकोअभाव एवं आनुवांशिक कारण क्यान्सरको जोखिम बढ्दो छ । हाल क्यान्सरको उपचार सरकारी एवं निजी स्वास्थ्य संस्थाबाट भइरहेको छ । क्यान्सर विशिष्टीकृत अस्पतालको संख्या अझै सीमित छ । सरकारले हरेक प्रदेशमा विशिष्टीकृत क्यान्सर अस्पताल बनाउने लक्ष्य लिएको छ, जुन अपरिहार्य हो । अहिले क्यान्सरको उपचार सेवा नेपालकै जेठो अस्पताल वीर अस्पताल, बीपी कोइराला मेमोरियल क्यान्सर अस्पताल, भक्तपुर क्यान्सर अस्पताल, सुशील कोइराला मेमोरियल क्यान्सर अस्पताल, टिचिङ अस्पताल, सिभिल अस्पताललगायत सरकारी एवं सार्वजनिक अस्पताल तथा विभिन्न निजी अस्पतालले प्रदान गर्दै आएका छन् । क्यान्सर उपचारमा मूलतः क्यान्सर रोकथाम, प्रारम्भिक पहिचान, स्क्रिनिङ, क्यान्सर उपचारसहित प्यालेटिभ केयर हुन्छ । क्यान्सर रोकथाममा हामीले सबैभन्दा धेरै ध्यान दिन जरुरी छ । क्यान्सर लाग्नै नदिन सुर्तीजन्य पदार्थको बिक्रीमा न्यूनीकरणका उपाय कडाइका साथ लागू गर्नुपर्छ । खोपबाट जोगाउन सकिने क्यान्सरका लागि एचपीभी खोप, हेपाटाइटिस बी लाई सुदृढ गर्नुपर्छ । पछिल्लो समय नेपाल सरकारले सुरु गरेको एपीभी खोप अभियान एकदम स्वागतयोग्य छ । विशेषगरी वायु प्रदूषण कम गर्न उचित उपाय अपनाउन जरुरी देखिन्छ । खाद्यान्नको गुणस्तर, अनुगमन, विषादीका परिमाण परीक्षण नियमित गरिनु अपरिहार्य छ । क्यान्सरको प्रारम्भिक चरणमा पहिचान भएमा र आवश्यक उपचारद्वारा पूर्ण रूपमा निको हुन्छ । त्यसकारण समाजमा विद्यमान क्यान्सर रोगप्रतिको नकारात्मक डरलाई हटाउन सचेतना र सही सूचनाको प्रवाह आजको प्रमुख आवश्यकता हो । क्यान्सरको उपचारले पछिल्लो दशक संसारमा निकै ठूलो फड्को लिएको छ । आधुनिक उपचार शैलीले कुनै बेला मृत्युदण्ड का रूपमा रहेको क्यान्सर अहिले एक निर्मूल हुने दीर्घकालीन रोगका रूपमा परिवर्तन गरेको छ । क्यान्सरको उपचारका विभिन्न प्रविधि छन्, जुन सबैजसो नेपालमा उपलब्ध छन् । क्यान्सरका उपचार प्रविधिमा अपरेसन विधि, रेडियोथेरापी, औषधिबाट हुने उपचार जस्तैः किमोथेरापी, हारमोनल थेरापी, तारगेटेड थेरापी र इम्युनोथेरापी नेपालमै उपलब्ध छन् । क्यान्सर उपचारमा प्यालेटिभ केयरको पनि ठूलो भूमिका हुन्छ, जुन सेवा पनि नेपालमा उपलब्ध छ । अहिले समयमै क्यान्सरसम्बन्धी विशेषज्ञ डाक्टरको कमी देखिन्छ । क्यान्सरको पहिचानमा जरुरी डायग्नोस्टिक सेवाहरू जस्तैः प्याथोलोजी सेवालाई सुदृढ गर्न आवश्यक छ । क्यान्सरको उपचार थोरै केन्द्रमा हुने कारण धेरैजसो बिरामी आफ्नो घर महिनौं छोडेर उपचारका लागि बस्नुपर्ने बाध्यता छ । त्यस्तै पेट स्क्यान सरकारीस्तरमा नहुनु, रगतसम्बन्धी क्यान्सरमा अपरिहार्य बोनम्यारो ट्रान्सप्लान्ट सिभिल अस्पतालमा मात्र हुनुले धेरै बिरामीले लामो पालो पर्खिनुपर्ने बाध्यता छ । क्यान्सर उपचारमा एकदमै जरुरी इम्युनोहिस्टो केमिस्ट्री एवं नेक्स जिन सिक्वेन्सिङ (एनजीएस) जस्ता डायग्नोस्टिक परीक्षण अझै पनि पूर्ण रूपमा नेपालमा उपलब्ध छैन । यसको सुधारमा सरकारले ध्यान दिन जरुरी देखिन्छ । क्यान्सर उपचारका लागि आवश्यक चिकित्सक (मेडिकल अंकोलोजिस्ट, रेडिएसन अंकोलोजिस्ट, हेमाटोलोजिस्ट, सर्जिकल अंकोलोजिस्ट, प्यालेटिभ केयर फिजिसियन, अंकोलोजी नर्स, मेडिकल फिजिस्ट, रेडिएसन टेक्नोलोजिस्टजस्ता दक्ष जनशक्ति निर्माणको पनि प्रमुख आवश्यकता देखिन्छ । देशको हरेक भागको नागरिकले सहज क्यान्सर उपचार पाउन यो अपरिहार्य छ । क्यान्सर उपचार सरकारका नीति एवं पहल सराहनीय छन् तर त्यसमा सुधार पनि आवश्यक छ । क्यान्सरको उपचारमा प्रयोग हुने धेरैजसो औषधि नेपालमा उपलब्ध छन् तर उपलब्ध गराउने प्रक्रिया अझै जटिल देखिन्छ । विश्व स्वास्थ्य संगठन (डब्लूएचओ) ले क्यान्सरका लागि अपरिहार्य औषधिको प्रयोग अनुमति सहज गराउन सरकारी पहल एकदम जरुरी छ । थोरै रेडिएसन मेसिनका कारण सरकारी अस्पतालमा रेडिएसनका लागि महिनौं कुर्नुपर्ने बिरामीको बाध्यता छ । क्यान्सरको औषधि उत्पादन स्वदेशमा प्रवर्द्धन गर्न पनि निकै आवश्यक देखिन्छ । हालको अवस्थामा केही खाने चक्की मात्र नेपालमा उत्पादन हुन्छ भने अरू सबैजसो सुई, औषधि विशेष गरी भारत वा बंगलादेशबाट आयात हुन्छ । क्यान्सरको उपचार एक संवेदनशील पाटो भएकाले यसमा प्रयोग हुने औषधिको गुणस्तर मापन नियमित रूपमा हुनुपर्छ । रेडियोथेरापी मेसिनको अवस्थामा पनि हाम्रो देश अझै डब्लूएचओ मापदण्डभन्दा धेरै तल छ । रेडिएसन थेरापी क्यान्सर उपचारको अभिन्न अंग हो । यो सुविधा अहिले प्रमुख रूपमा राजधानी एवं केही ठूला सहरमा मात्र उपलब्ध छ । सरकारले यसबारे ध्यान दिन निकै आवश्यक देखिन्छ । त्यस्तै प्यालेटिभ केयर क्यान्सरका बिरामीलाई सहज बनाउने उपचार प्रविधि एवं औषधिहरू सबै ठाउँमा पुग्न सकेको छैन । उपचारको अभावका कारण धेरै बिरामी क्यान्सरको अन्तिम समयमा आफ्नो घरमा जान पाएका छैनन् र घर जाने बिरामीले सहज उपचार पाएका छैनन् । त्यसकारण प्यालेटिभ सेवालाई बढाउन आवश्यक पहल गरिनुपर्छ ।क्यान्सरको उपचार एक खर्चिलो उपचार हो । यसका लागि नेपाल सरकारले धेरै राहतको पहल गरेको छ । जस्तैः क्यान्सर उपचारको एक लाखको सुविधा एवं मासिक उपचार खर्च स्वास्थ्य बिमा कार्यान्वयनका कारण गरिब बिरामीलाई थोरै भए पनि आर्थिक राहत पुगेको छ । तर अधिकांश गरिबीको रेखामुनि भएका नेपालीका लागि आवश्यक पहल गर्न सरकारी अस्पतालमा क्यान्सर उपचार सेवा विस्तार गर्नुपर्छ । अहिले हामी क्यान्सर उपचारको रोचक एवम् आशावादी समयमा छौं । विश्वभरि क्यान्सर रोगको प्रकोप बढे पनि क्यान्सर उपचारमा भएका ठूला एवं अकल्पनीय विकासले यो रोगमाथिको विजय झन्झन् बढ्दो छ । नेपालमा पनि हामी यस्ता विश्वस्तरीय उपचार दिन सक्षम छौं । सरकारको क्यान्सर नीतिमा सुधार, क्यान्सर उपचारका नवीनतम प्रविधिको स्वदेशमै विकास एवं जनचेतनामा सुधार गरेमा क्यान्सर रोगसम्बन्धी मृत्युदर घटाउन सक्छौं । स्वास्थ्य पूर्वाधारमा निरन्तर लगानी, प्रारम्भिक रोगको पहिचान गर्न सुदृढ स्वास्थ्य सेवा अनि देशअनुरूप नवीन उपचारको विकास गरे हामी सबैले क्यान्सर रोगलाई मिलेर जित्न सक्छौं । शिल्पकार वीर अस्पतालकी क्यान्सर रोग विशेषज्ञ हुन् ।"
हमासद्वारा ४ इजरायली बन्धकको शव हस्तान्तरण,"जेरुसलेम (एजेन्सी) प्यालेस्टिनी लडाकु समूह हमासले बिहीबार दिउँसो चार इजरायली बन्धकको शव हस्तान्तरण गरेको छ । हमासले अन्तर्राष्ट्रिय रेडक्रसमार्फत इजरायली सैनिकलाई शव हस्तान्तरण गरेको हो । हमासले १५ महिनाअघि बन्धक बनाएका ८४ वर्षीय ओडेड लिफ्सिट्जसँगै सिरी बिबास र उनका छोराछोरी एरियल र केफिरको शव हस्तान्तरण गरेको हो । हमासले बिबास परिवारका तीन सदस्य इजरायली आक्रमणबाट मारिएको दाबी गरेको छ । तर त्यसबारे हमासले कुनै प्रमाण भने सार्वजनिक नगरेको बीबीसीले जनाएको छ । बन्धकको शव हस्तान्तरण भएसँगै इजरायली राष्ट्रपति आइज्याक हर्जोगले राष्ट्रको मन टुटेको बताएका छन् । हमास र इजरायलबीच जनवरी १९ मा युद्धविराम लागू भएयता पहिलोपटक मृतकको शव हस्तान्तरण गरिएको हो । यसअघि हमासले छैटौं पटक बन्धकहरू रिहा गरिसकेको छ । युद्धविरामयता हमासले २८ जना बन्धक मुक्त गरिसकेको छ । त्यस्तै इजरायलले एक हजार प्यालेस्टिनी बन्दी रिहा गरेको बीबीसीले जनाएको छ । हमासले आगामी शनिबार ६ जना बन्धक रिहा गर्ने जनाएको छ । उनीहरूमध्ये दुई जनालाई एक दशकअघि बन्धक बनाइएको हो । एवेरा मेन्गिस्टु र हिसाम अलसयद क्रमशः २०१४ र २०१५ मा गाजा प्रवेश गरेपछि पक्राउ परेका थिए । इजरायलले उनीहरू दुवैमा मानसिक स्वास्थ्य समस्या भएको बताएको थियो । शनिबार रिहा हुने सूचीमा रहेका २२ वर्षीय ओमेर शेम टोभ, २७ वर्षीया एलिया कोहेन र २३ वर्षीय ओमर वेन्कर्टलाई २०२३ अक्टोबर ७ मा बन्धक बनाइएको हो । ४० वर्षीय ताल शोअमलाई भने किबुट्ज बेइरीबाट अपहरण गरिएको थियो ।इजरायली अधिकारीका अनुसार रिहा भएकामध्ये केही इजरायलविरुद्धका घातक आक्रमणमा दोषी ठहर भएकाहरू छन् । तर धेरैजसो युद्धका बेला पक्राउ परेका र अभियोजनबिना नै जेलमा राखिएकाहरू छन् । यसअघि हमासले इजरायलद्वारा युद्धविरामका सर्त उल्लंघन गरिएको भन्दै बन्धक रिहाइ रोक्ने बताएको थियो । हमास प्रवक्ता अबु ओबेदाले युद्धविराम सम्झौताअनुसार इजरायलले विस्थापित प्यालेस्टिनीलाई उत्तरी गाजामा फिर्ता हुन नदिएको, स्थानीयमाथि गोली चलाएको र सहमतिअनुसार मानवीय सहायता वितरणमा अनुमति नदिएको आरोप लगाएका थिए । हमासको उक्त आरोपको प्रतिक्रियामा इजरायलले शनिबारसम्म बन्धकहरू रिहा नगरिए युद्धविराम अन्त्य हुने चेतावनी दिएको थियो । इजरायली प्रधानमन्त्री बेन्जामिन नेतान्याहुले हमासले बन्धक रिहा नगरे गाजामा युद्धविराम भंग हुने र लडाइँ चर्कने चेतावनी दिएका थिए । त्यसलगत्तै उनले इजरायली सेनालाई गाजाभित्र र वरपरको क्षेत्रमा खट्न आदेश दिइसकेको बताएका थिए ।त्यसअघि अमेरकी राष्ट्रपति डोनाल्ड ट्रम्पले हमासलाई सबै बन्धकहरू एकैपटक रिहा गर्नुपर्ने बताएका थिए । उनले सम्झौताअनुसार बन्धक रिहा नभए युद्धविराम अन्त्य गरेर हमासलाई निमिट्यान्न पार्ने चेतावनी दिएका थिए । ट्रम्पको भनाइको स्वागत गर्दै इजरायली प्रधानमन्त्री नेतान्याहुले बन्धक रिहा नभए युद्धविराम अन्त्य हुने र इजरायली फौजले हमास पराजित नभएसम्म लडाइँ जारी राख्ने कडा चेतावनी दिएका थिए । तर इजिप्ट र कतारको मध्यस्थतामा भएको वार्तापछि हमास युद्धविराम सम्झौताअनुसार नै बन्धक रिहा गर्न तयार भएको हो । उक्त वार्तामा इजिप्ट र कतारका मध्यस्थकर्ताले युद्धविराम कार्यान्वयनमा भएका अवरोध हटाउने प्रतिबद्धता जनाएका थिए । १५ महिना लामो युद्धपछि हमास र इजरायलबीच भएको युद्धविराम गत जनवरी १९ देखि कार्यान्वयनमा आएको हो । प्यालेस्टिनी समूह हमासको नियन्त्रणमा अझै ७३ जना छन् । तीमध्ये एक जना नेपाली युवा विपिन जोशी पनि छन् । कञ्चनपुरका जोशी लर्न एन्ड अर्न कार्यक्रमअन्तर्गत कृषिसम्बन्धी अध्ययनका लागि इजरायल पुगेका थिए । तीन जना भने एक दशकअघि देखि नै हमासको नियन्त्रणमा छन् ।तीन चरणको युद्धविरामको पहिलो चरणमा हमासले बन्धक बनाएका ३३ जनालाई रिहा गर्ने सहमति भएको थियो । त्यसको बदलामा इजरायलले १९ सय प्यालेस्टिनीलाई रिहा गर्ने सम्झौतामा उल्लेख छ । युद्धविरामको दोस्रो चरणमा बाँकी बन्धकहरू रिहा गरिने तथा गाजाबाट इजरायली फौज पूर्णरूपमा फिर्ता हुने उल्लेख छ । तेस्रो चरणमा गाजाको पुनर्निर्माणको योजना समेटिएको छ । हमासले २०२३ अक्टोबर ७ मा इजरायलमा गरेको आक्रमणमा १२ सय जनाको ज्यान गएको थियो । २ सय ५१ जनालाई हमासले बन्धक बनाएर लगेको थियो । त्यसलगत्तै हमास र इजरायलबीच युद्ध चर्किएको हो ।गाजास्थित स्वास्थ्य मन्त्रालयका अनुसार अक्टोबर ७ यताको युद्धमा ४८ हजार १ सय ८९ प्यालेस्टिनीले ज्यान गुमाइसकेका छन् । तीमध्ये एक तिहाइभन्दा बढी बालबालिका छन् । इजरायली आक्रमणमा १ लाख १० हजार घाइते भएका छन् । इजरायलतर्फ १४ सयभन्दा बढीको ज्यान गएको छ । ६० प्रतिशतभन्दा बढी संरचना ध्वस्त भएका छन् ।"
गत वर्ष इरानमा ९७५ जनालाई मृत्युदण्ड,"विरोध प्रदर्शन गर्नेलाई समेत मृत्युदण्डमानवअधिकारवादी समूहका अनुसार चीनपछि इरान विश्वमै सबैभन्दा बढी मृत्युदण्ड दिने मुलुक बनेको छ । २०२२ मा देशव्यापी विरोध प्रदर्शन सुरु भएपछि जनतामा डर छर्न अधिकारीहरूले मृत्युदण्डको प्रयोगलाई वृद्धि गरेको आरोप मानवअधिकारवादीहरूले लगाएका छन् । १९७९ को क्रान्तिले पश्चिमा समर्थित मोहम्मद रेजा पहलबी (शाह) लाई सत्ताच्युत गरेपछि स्थापित सरियामा आधारित न्यायिक प्रणालीको प्रमुख खम्बा मृत्युदण्ड हो । मृत्युदण्डको सजाय हुने अपराधहरूमा हत्या, बलात्कार र लागू पदार्थका अपराधहरू समावेश छन् तर सामाजिक मूल्यमान्यता र मानवीय मर्यादाविपरीत आचरण र राज्यविरोधी गतिविधि जस्ता अस्पष्ट वाक्यांशको प्रयोग गररे पनि मृत्युदण्डको सजाय दिइने गरिएको अधिकारकर्मीहरूले बताएका छन् ।उनीहरूका अनुसार यी शब्दजाल सरकारसँग भिन्न धारणा राख्ने असन्तुष्टहरूविरुद्ध प्रयोग गर्ने गरिएको पाइन्छ । हालैका वर्षहरूमा, मृत्युदण्डको सजाय सुनाइएकाहरूलाई प्रायःजसो जेल परिसर र कहिलेकाहीँ सार्वजनिक रूपमा फाँसी दिएर मृत्युदण्ड दिइने गरेको छ । यद्यपि, अन्य विधिहरू विधान पुस्तकहरूमा उल्लेख गरिएअनुसार रहन्छन् ।२०२२ सेप्टेम्बरमा इरानको अनिवार्य ड्रेस कोड उल्लंघन गरेको आरोपमा पक्राउ परेकी इरानीकुर्दिस महिला महसा अमिनीको हिरासतमा मृत्यु भएपछि सुरु भएको राष्ट्रव्यापी विरोध प्रदर्शनका क्रममा गत वर्ष दुई जनालाई मृत्युदण्ड दिइएको थियो । २०२२ कै अक्टोबरमा भएको प्रदर्शनका क्रममा एक प्रहरी अधिकारीको कारले हानेर हत्या गरेको आरोपमा २३ वर्षीय मोहम्मद घोबादलुलाई २०२४ जनवरीमा मृत्युदण्ड दिइएको थियो । मानवअधिकारवादी समूहहरूले उनको मुद्दा निकै त्रुटिपूर्ण भएको आरोप लगाएका छन् र न्यायाधीशहरूले उनी द्विध्रुवी विकार (बाइपोलर डिसअर्डर अर्थात् म्यानिक डिप्रेसन) बाट पीडित भएको प्रतिरक्षामा प्रस्तुत प्रमाणलाई बेवास्ता गरेका छन् ।२०२२ को प्रदर्शनका क्रममा रिभोल्युसनरी गार्ड को हत्या गरेको आरोपमा ३४ वर्षीय घोलामरेजा रसाईलाई गत अगस्टमा गोप्य रूपमा मृत्युदण्ड दिइएको थियो । अधिकारकर्मीहरूले उनको स्वीकारोक्ति यातनाबाट प्राप्त भएको बताएका छन् । अधिकारवादी समूहहरूले इरानले गत वर्ष थप मृत्युदण्ड दिएको हुन सक्ने सूचना रहे पनि प्रतिवेदनमा पुष्टि गर्न नसकेको बताएका छन् । उनीहरूले २०२४ मा थप ३९ जनालाई मृत्युदण्ड दिइएको खबर आएको र दोस्रो स्रोतबाट पुष्टि गर्न नसकिएको बताएका हुन् । आईएचआरको तथ्यांकअनुसार यस वर्ष इरानले कम्तीमा १ सय २१ जनालाई मृत्युदण्ड दिइसकेको छ ।"
"१५९ मुलुकसँग व्यापार, ३५ मुलुकसँग नाफा, १२४ सँग घाटा","(काठमाडौं)स्वदेशमै उत्पादित वस्तुको निर्यात बढाउन नसक्दा नेपालले १ सय २४ मुलुकसँग घाटा बेहोरिरहेको छ । स्वदेशमै पर्याप्त उत्पादन हुन सक्ने कृषि वस्तुसमेत आयात हुँदा यी मुलुकसँग घाटा भएको छ । भन्सार विभागले बिहीबार सार्वजनिक गरेको व्यापार तथ्यांकअनुसार ७ महिनामा ८ खर्ब ६१ अर्ब ३८ करोड रुपैयाँ घाटा भएको छ । यो रकम गत आर्थिक वर्षको पहिलो ७ महिनाभन्दा ६२० प्रतिशतले बढी हो । २०८०८१ को पहिलो ७ महिनामा मुलुकको व्यापार घाटा ८ खर्ब ११ अर्ब ११ करोड रुपैयाँ थियो । सबैभन्दा धेरै व्यापार घाटा भारत र चीनसँगै छ । भारतसँग ४ खर्ब ९८ अर्ब ३४ करोड रुपैयाँ र चीनसँग १ खर्ब ९० अर्ब ४४ करोड घाटा छ । छिमेकी मुलुकसँगै दक्षिण एसियाली क्षेत्रीय सहयोग संगठन (सार्क) मुलुकसँग पनि व्यापार घाटा नै छ । तथ्यांकअनुसार १ सय ५९ मुलुकसँग नेपालको द्विपक्षीय व्यापार हुन्छ । तीमध्ये ३५ मुलुकसँग व्यापार नाफा र १ सय २४ मुलुकसँग घाटा छ । व्यापार घाटा खर्बअर्बमा भइरहँदा नाफा भने करोडमा छ । ७ महिनामा ३५ मुलुकसँगको व्यापारमा ९१ करोड नाफा भएको छ । १ सय २४ मुलुकसँग ८ खर्ब ६२ अर्ब २३ करोड घाटा रहेको विभागको तथ्यांक छ । ७ महिनामा निर्यात व्यापार नबढेको पनि होइन । निर्यात ४७ प्रतिशतले बढेर १ खर्ब नाघेको छ । तर ९ खर्ब ८८ अर्ब ५७ करोडको वस्तु आयात भएको छ । वस्तुको आयातनिर्यातको खाडल ठूलो छ । विडम्बना वैदेशिक व्यापार सन्तुलन मिल्ने सम्भावना पनि तत्काल नरहेको जानकार बताउँछन् । यसका लागि सेवा व्यापारमा जोड दिनुपर्ने उनीहरूको भनाइ छ । वस्तु खरिद गर्दा डलर बाहिरिएको छ । यसको विकल्प वस्तु व्यापार न्यूनीकरण हो । पर्यटन, ऊर्जा र आईटी क्षेत्रमा सम्भावना रहेको उनीहरूको भनाइ छ । हाइड्रोको कुरा गर्दा विद्युत् निर्यात गर्न सकिन्छ । आईटी क्षेत्रमा कम्प्युटरका सामान आयात भए पनि सफ्टवेयर निर्माण गरेर निर्यात गर्न सकिन्छ । यसले वस्तुको व्यापार घाटा न्यूनीकरण गर्न सकिने उनीहरू बताउँछन् । सात महिनाको तथ्यांकअनुसार अफगानिस्तानसँग ५८ करोड, डेनमार्कसँग १४ करोड व्यापार नाफा छ । यीबाहेक अन्य मुलुकसँग नाफा न्यून छ । ७ महिनामा १ खर्ब २७ अर्ब २० करोड रुपैयाँको वस्तु निर्यात भएको छ । यो रकम गत आर्थिक वर्षको सोही अवधिमा ४६५० प्रतिशतले बढी हो । आर्थिक वर्ष २०८०८१ को पहिलो ७ महिनामा ८६ अर्ब ८३ करोड रुपैयाँको वस्तु निर्यात भएको थियो । २०७७७८ को १० महिनामा पहिलो पटक १ खर्ब ८ अर्ब ४७ करोडको वस्तु निर्यात भएको थियो । त्यसपछि २०७८७९ को ५ महिनामा १ खर्ब २ अर्ब ९२ करोडको निर्यात भएको थियो । २०७९८० को ८ महिनासम्म आइपुग्दा निर्यात रकम १ खर्ब ४ अर्ब ७९ करोड नाघ्यो । २०८०८१ मा पनि ८ महिनामा १ खर्ब ६१ करोडको वस्तु निर्यात भएको थियो । २०८१८२ मा भने ७ महिनामा १ खर्ब २७ अर्ब २० करोड वस्तु निर्यात भएको छ । वस्तुको निर्यात बढ्नु राम्रो भए पनि भ्यालु एड भएर निर्यात भएका वस्तुले समग्र निर्यात बढाइदिएका छन् । तेस्रो मुलुकबाट आयातित भटमास र सूर्यमुखी तेल निर्यात बढ्दा समग्र निर्यातमा वृद्धि देखिएको हो । नेपालभारत वाणिज्य सन्धिअनुसार नेपालमा ३० प्रतिशत मूल्य अभिवृद्धिसहित उत्पादित वस्तुले भारतीय बजारमा भन्साररहित प्रवेश पाउँछन् । सोही सुविधाको फाइदा उठाउँदै उद्योगीले तेल निर्यात गरिरहेका छन् । भारतमा निर्यात गर्दा उद्योगीले अग्रिम भुक्तानी पनि पाउने गरेका छन् । सोही कारण निर्यात बढेको हो । तथ्यांकअनुसार ७ महिनामा ३२ अर्ब ४१ करोडको सोयाबिन तेल र ६ अर्ब ५७ करोडको सनफ्लावर तेल निर्यात भएको छ । तेस्रो मुलुकबाट आयात हुने यी वस्तुको निर्यात दीर्घकालीन होइन । स्वदेशमै उत्पादन भएर निर्यात गर्न सके मुलुकका लागि राम्रो हुृने जानकार बताउँछन् । विभागका महानिर्देशक महेश भट्टराई भने अर्थतन्त्रलाई योगदान दिन स्वदेशी वस्तुमात्रै नभई आयातित कच्चा पदार्थ प्रोसेसिङ गरी भ्यालु एड गरेर निर्यात गर्न सकिने बताउँछन् । यसले मुलुकभित्र केही न केही रोजगारी सिर्जना गर्ने उनको भनाइ छ । स्वदेशी उत्पादन निर्यात गर्न सके धेरै राम्रो हो । तर आन्तरिक उत्पादनले मात्रै पनि पुग्दैन । कतिपय अवस्थामा तेस्रो मुलुकबाट आयात गरी भ्यालु एड गरेरै निर्यात गर्ने हो । अर्को विकल्प तेस्रो मुलुकबाट ल्याएर मुनाफा राखेर पनि पठाउन सकिन्छ, उनले भने । तथ्यांकअनुसार अलैंचीको निर्यात पनि उत्साहजनक छ । ७ महिनामा ५ अर्ब ३८ करोडको निर्यात भएको छ । ३ अर्ब ८९ करोडको कार्पेट, ३ अर्ब १० करोडको ऊनी धागो निर्यात भएको छ । यसैगरी आयात व्यापार १० प्रतिशतले बढेको छ । ७ महिनामा ९ खर्ब ८८ अर्ब ५८ करोड रुपैयाँको वस्तु आयात भएको छ । २०८०८१ को पहिलो ६ महिनामा ८ खर्ब ९७ अर्ब ९४ करोड रुपैयाँको वस्तु आयात भएको विभागको तथ्यांक छ । आयात हुने वस्तुमा सबैभन्दा अगाडि पेट्रोलियम पदार्थ नै छ । ७ महिनामा ६६ अर्ब ४८ करोडको डिजेल, ३७ अर्ब ६४ करोडको पेट्रोल, ३५ अर्ब ४७ करोडको ग्यास, ११ अर्ब ४ करोडको हवाई इन्धन आयात भएको छ । ३१ अर्ब ६८ करोडको सोयाबिन (कच्चा पदार्थ), २९ अर्ब ९५ करोडको आइरन स्टिल आयात भएको छ । १३ अर्ब ९७ करोडको सनफ्लावर (कच्चा पदार्थ) आयात भएको छ । कृषिप्रधान मुलुकमा ७ महिनामै १४ अर्ब ५१ करोडको धान, ७ अर्ब ४० करोडको मकै आयात भएको छ ।"
"सहकारी ठगीका उजुरी बढे, साढे दुई वर्षमा २४२ मुद्दा दर्ता","(काठमाडौं) सहकारी संस्थाका सञ्चालक र उच्च पदाधिकारीले रकम अपचलन गर्ने क्रम बढेसँगै हरेक वर्ष सहकारी ठगीका मुद्दा बढ्दै गएका छन् । गृह मन्त्रालयको तथ्यांकअनुसार आर्थिक वर्ष २०७९८० मा सहकारी ठगीका ९३ वटा मुद्दा दर्ता भएकामा आर्थिक वर्ष २०८०८१ मा यो संख्या बढेर १ सय १ पुगेको छ । सोही क्रममा चालु आर्थिक वर्षको माघ २४ सम्म (साउनदेखि माघ २४) सहकारी ठगीका ४८ वटा मुद्दा दर्ता भएका छन् । ती मुद्दाउपर ५ अर्ब ११ करोड रुपैयाँ बिगो दाबी गरिएको छ । सहकारी ठगीअन्तर्गत ती मद्दामा ४३ जनालाई पक्राउ गरिएको र ३ सय ५० जना फरार रहेको मन्त्रालयले जनाएको छ ।आर्थिक वर्ष २०८०८१ मा सहकारी ठगीका १ सय १ मुद्दा दर्ता भएका थिए । ती मुद्दामा ११ अर्ब ६८ करोड रुपैयाँ ६५ लाख रुपैयाँ माग दाबी गरिएको छ । उक्त वर्ष सहकारी ठगीको आरोपमा २ सय ९४ व्यक्ति पक्राउ परेका थिए भने ८ सय ७० जना फरार रहेको मन्त्रालयले बताएको छ । आर्थिक वर्ष २०७९८० मा सहकारी ठगीका ९३ वटा मुद्दा दर्ता भएका थिए । जसमा ११ अर्ब ५३ करोड २८ लाख रुपैयाँ बराबर बिगो दाबी गरिएको छ । ती कसुरमा २ सय ८ जना पक्राउ गरिएको र ५ सय ५३ जना फरार रहेको जनाइएको छ । यसैगरी गएका दुई आर्थिक वर्ष र यस वर्षको माघसम्ममा सहकारी ठगीका २ सय ४२ वटा मुद्दा दर्ता भएका छन् । यस अवधिमा २८ अर्ब ३२ करोड रुपैयाँ बराबर बिगो कायम गरिएको छ । सहकारी ठगीको कसुरमा ५ सय ४५ जनालाई प्रहरीले पक्राउ गरेको छ भने १ हजार ७ सय ७३ जना फरार रहेका गृह मन्त्रालयको भनाइ छ । अघिल्ला वर्षहरूमा दर्ता भएका मुद्दामध्ये कति फैसला भएको, पुनरावेदनमा गएको र कति विचाराधीन रहेको यकिन विवरण आफूहरूसँग नरहेको गृह मन्त्रालयका प्रवक्ता रामचन्द्र तिवारीले बताए । दर्ता मुद्दाको विवरण प्रहरीबाट लिनुपर्छ, कति मुद्दा फैसला भए कति विचाराधीन छ भन्ने विवरण हरेक मुद्दाको फरक फरक हुन्छ । अहिले ती मुद्दाको यकिन विवरण मन्त्रालयसँग छैन, उनले भने, मन्त्रालयले सहकारी ठगीको विवरणको समग्र विवरण मात्र प्रस्तुत गरेको हो । हालसम्म २ हजार ७ सय ६५ वटा अनुचित लेनदेनका उजुरी परेको प्रवक्ता तिवारीले जनाए । उजुरीहरू फर्स्योट विषयमा मन्त्रालयले तीव्रतासाथ कम गरिरहेको उनको दाबी छ । संसदीय छानबिन विशेष समितिको प्रतिवेदनअनुसार सहकारी ठगीमा प्रहरीले एक दशकमा ६ सय ६९ जनालाई पक्राउ गरेको छ भने अदालतले पक्राउ पुर्जी जारी गरे पनि १ हजार ५ सय ४० जना फरार छन् । त्यसबीचमा २४ हजार २ सय २४ जना पीडित सर्वसाधारणका २ सय ५८ उजुरी प्रहरीमा परेका थिए । यी उजुरीमा अनुसन्धान गरेर प्रहरीले प्रतिवेदन बुझाएपछि १ सय ११ मुद्दा दर्ता गरिए ।ती मुद्दामा १ हजार ३ सय ९१ जनालाई अभियुक्त बनाइएको छ । अदालत पुगेका मुद्दामा १ अर्ब ९० करोड ४६ लाख बिगो मागदाबी गरिएको छ । संसदीय छानबिनको प्रतिवेदन सार्वजनिक भइसकेपछि केही आरोपित पक्राउ परेका छन, पक्राउ पुर्जर् ीजारी भएपछि कतिपय फरार छन् । संघीय सरकारले समस्याग्रस्त घोषणा गरेका २२ सहकारी संस्थाका ६२ हजार ७ सय ६० सदस्यले करिब ४० अर्ब रुपैयाँ बचत फिर्ताको मागदाबी गरेकामा हालसम्म ६ हजार ५ सय ९३ जनाको १ अर्ब ५१ करोड ५३ लाख रुपैयाँ बचत मात्र फिर्ता भएको छ । समस्याग्रस्त सहकारी व्यवस्थापन समितिले ६ हजार १ सय ५५ बचतकर्तालाई पूर्ण र ४ सय ३८ जनालाई आंशिक बचत फिर्ता गरेको हो । संघ सरकारले समस्याग्रस्त घोषणा गरेका सहकारी संस्थामध्ये ३ वटाका सदस्यलाई बचत फिर्ता गरिसकेको र यस आर्थिक वर्षभित्र थप ९ सहकारीको बचत फिर्ता गर्ने लक्ष्य रहेको समितिले जनाएको छ । अब ५६ हजार ६ सय ५ बचतकर्ताको ३८ अर्ब ४२ करोड ३ लाख २९ हजार रुपैयाँ फिर्ता गर्न बाँकी छ, स्रोतले भन्यो, यस आर्थिक वर्षमा समस्याग्रस्त घोषित सहकारी संस्थाको दाबी रकमको ५० प्रतिशत बचत फिर्ता र मिलान गर्ने लक्ष्य छ । १३ हजार ७५ ऋणीबाट २३ अर्ब ६२ करोड (६ लाख ५८ हजार असुली गर्न अन्तिम कारबाही प्रक्रिया अघि बढाउने योजना छ ।सहकारी सञ्चालक समिति र ऋणी सदस्यको एकाघर परिवार एवं जमानतकर्ताको जायजेथा लिलाम एवं खाता रोक्का गरी रकम संकलन गर्ने प्रक्रिया अघि बढ्ने बढाइएको पनि समिति स्रोतले जनाएको छ ।"
धनाढ्यहरूका गन्तव्य यूएई र सिंगापुर,"(काठमाडौं) पछिल्ला वर्षमा विश्वका धनाढ्य सिंगापुर र संयुक्त अरब इमिरेट्स (यूएई) लगायत देशमा बसाइँ सर्ने क्रम बढेको छ । हालै सार्वजनिक एक प्रतिवेदनले न्यून करको सुविधा र राजनीतिक स्थिरता, अत्याधुनिक पूर्वाधारजस्ता कारणले यी देश धनाढ्यलाई आकर्षित गर्न सक्षम भएको जनाएको छ । बेलायतको हेन्ले एन्ड पार्टनर्सले वार्षिक रूपमा सार्वजनिक गर्ने ग्लोबल मोबिलिटी रिपोर्ट को २०२५ संस्करणमा झन्डै १ लाख ४२ हजारजना मिलियनर्स अर्थात् डलर धनाढ्य आफ्ना देशबाट सिंगापुर वा यूएईमा सर्ने तयारीमा रहेको प्रक्षेपण गरिएको छ । हाईनेटवर्थ इन्डिभिजुअल भनिने यस्ता व्यक्तिको स्थानान्तरण यस वर्ष कीर्तिमानी स्तरमा हुने अनुमान गरिएको हो ।सन् २०२४ मा हाईनेटवर्थ भएका १ लाख ३४ हजार व्यक्ति विशेषगरी यूएईको दुबईमा बसाइँ सरेको अध्ययनले औँल्याएको छ । यूएई र सिंगापुरले ठूलो संख्यामा आकर्षित गरेका यस्ता धनाढ्यको ओइरोले भूराजनीतिक तनावहरूबीच सम्पन्न वर्गको बदलिँदै गरेको प्राथमिकता र आफ्नो आर्थिक वृद्धि तथा स्थिरताका लागि नयाँ विकल्प खोज्ने प्रवृत्तिको झल्को दिएको हेन्ले एन्ड पार्टनर्सका ग्रुप हेड डोमिनिक भोलेकको निष्कर्ष छ । सन् २०१९ मा कोभिड महामारी आसपास धनाढ्यहरूको बिदेसिने क्रम बाक्लिएको थियो । भारतीय पत्रिका बिजनेस स्ट्यान्डर्डका अनुसार सन् २०१३ यता आफ्नो देश छोड्ने मिलेनियरहरूको संख्या १७८ प्रतिशतले बढेको छ । यस वर्ष यो क्रम कीर्तिमानी स्तरमा पुगेको र त्यसका लागि सिंगापुर र यूएईजस्ता देशले सुरक्षा, अवसर र आकर्षक जीवनशैली लगायत विकल्प दिने गरेको विश्लेषण गरिएको छ ।धनाढ्यहरूको बसाइँसराइबाट झन्डै २० अर्ब अमेरिकी डलर पलायन हुने आकलन गरिएको छ । यसबाट सबैभन्दा बढी प्रभावित देशमा चीन, बेलायत र भारतसमेत रहेको पाइन्छ । यी देशमा विद्यमान करको उच्च दर, राजनीतिक अस्थीरता र आर्थिक वृद्धिसम्बन्धी जोखिमका कारण धनाढ्य वर्ग बाहिरिने गरेको ब्लुमबर्गले हेन्ले एन्ड पार्टनर्सलाई नै उद्धृत गरेर लेखेको छ । विश्वभरका मिलेनियर दुबैमा ओइरिन थालेपछि यहाँका निर्माण व्यवसायीहरूले सिनेमा हल, स्पा, निजी विद्युतीय भर्याङसहितका बंगला र पेन्टहाउस बनाउन थालेका छन्, ब्लुमबर्गले लेखेको छ, यस्ता भवनलाई ६ करोडदेखि १२ करोड डलरसम्म पर्छ । युरोप, एसिया र अमेरिकाका धनाढ्य यस्ता भवन खोजी गरिरहेका छन् । धनाढ्यहरू विदेश पलायनको सबैभन्दा ठूलो मारमा परेको देश चीन देखिन्छ । सन् २०२४ मा मात्रै त्यहाँका झन्डै १५ हजार २ सय मिलेनियरले देश छोडेको र वर्ष २०२५ मा यो संख्या अझै बढ्न सक्ने अलजजिराको समाचार चाइनाज मिलेनियर्स आई द एक्जिट मा उल्लेख छ । चीनको आर्थिक क्रियाकलाप ऐतिहासिक रूपमा सुस्ताएको र युवा बेरोजगारी १६ प्रतिशतभन्दा माथि पुगिरहँदा प्रविधि र निजी क्षेत्रमा उद्योगहरूमाथि सरकारी नियन्त्रणले उच्च आय भएका व्यवसायीलाई बसाइँसराइमा प्रेररित गरेको अलजजिराको विश्लेषण छ । भारतमा पनि सन् २०१४ यता लगभग २३ हजार मिलेनियरहरूले देश छाडेको र त्यसका लागि करसँगै नियामकीय झन्झटहरू प्रमुख कारण रहेको भारतीय सञ्चार माध्यम बिजनेस टुडेले उल्लेख गरेको छ । बेलायतको हकमा सन् २०२३ मा झन्डै ४२०० मिलेनियरहरूले देश छाडेकामा सन् २०२४ मा यो संख्या अकासिएर १० हजार ८०० पुगेको थियो । मिलेनियरसँगै गत वर्ष १२ जना अर्बपतिले समेत बेलायत छाडेको इन्डिपेन्डेन्टको समाचारमा उल्लेख छ । यूएईमा भने मिलेनियरहरूको संख्या गएको एक दशकमा झन्डै ७७ प्रतिशत र सिंगापुरमा ६४ प्रतिशतले बढेको अनुमान छ । सन् २०१५ सम्म १७ अर्बपतिहरूको घर रहेको सिंगापुर २०२४ सम्म आउँदा ४७ अर्बपतिको केन्द्र बनेको र सन् २०२३ मा यूएई आएका ५ अर्बपतिसँगै कुल १८ अर्बपतिले मध्यएसियाको व्यापारिक देशलाई आफ्नो रोजाइमा पारेको अध्ययनहरूले देखाएका छन् । यूएईले लगानीकर्ता र उद्यमीहरूका लागि गोल्डेन भिसाजस्ता प्रावधानमार्फत लामो समयका लागि बसोबास गर्न र त्यहाँ सहज रूपमा स्थापित हुन सघाउने किसिमका नीति अघि सारेको छ । आर्थिक वृद्धिको प्रचुर अवसरसँगै करका न्यून दर र यूएईको क्रिप्टोमैत्री नीतिले पनि पश्चिम एसियाको झन्डै १ करोड जनसंख्या भएको सो देशलाई नयाँ पुस्ताका मिलेनियरहरूको प्रमुख आकर्षण बनाएको हेन्ले एन्ड पार्टनर्सका प्रमुख जर्ग स्टेफेनको राय छ । सिंगापुरको सुरक्षित आर्थिक क्षेत्र र आकर्षक जीवनशैलीको अवसरका कारण धनाढ्यहरूले यसलाई गन्तव्य छानेको हुनुपर्छ, उनले भनेका छन्, मिलेनियरहरूले बसाइँ सर्ने तेस्रो, चौथो र पाँचौं गन्तव्यमा भने अमेरिका, स्विट्जरल्यान्ड र क्यानडा छन् । मिलेनियरहरूलाई आकर्षित गर्न सक्ने अर्थतन्त्रले नयाँ आउने धनाढ्यहरूको लगानी र व्यावसायिक उन्नतिसँगै विलासिताका वस्तु, घरजग्गा, जीवनशैलीमा उनीहरूले गर्ने खर्चमार्फत रोजगारीका अवसर र आर्थिक वृद्धिमा प्रत्यक्ष सघाउने गरेको हेन्लेको प्रतिवेदनले देखाएको छ । मिलेनियरहरूको संख्याका हिसाबले अमेरिका अझै अपेक्षित रूपमा प्रमुख केन्द्र छ । वर्ल्ड पपुलेसन रिभ्यूका अनुसार अमेरिकामा झन्डै २ करोड ४५ लाख मिलेनियर छन् । चीनमा ६२ लाख, जापानमा ३४ लाख, बेलायतमा २८ लाख, फ्रान्समा २८ लाख, जर्मनीमा २७ लाख, क्यानडामा २३ लाख, अस्ट्रेलियामा २२ लाख, इटालीमा १४ लाख र दक्षिण कोरियामा १३ लाख व्यक्तिसँग १० लाख अमेरिकी डलर वा त्यसभन्दा बढी सम्पत्ति छ । अमेरिकामा ८१३, चीनमा ४०६, भारतमा २००, जर्मनीमा १३२ र रूसमा १२० जना व्यक्तिसँग १ अर्ब अमेरिकी डलरभन्दा बढी सम्पत्ति रहेको अमेरिकी म्यागाजिन फोर्ब्समा उल्लेख छ । (एजेन्सीहरूको सहयोगमा)"
४०० केभी लप्सीफेदी सबस्टेसन निर्माणले लियो गति,लम्सीफेदीचाँगुनारायण निर्माणमा अझै अवरोध लप्सीफेदी सबस्टेसनबाट काठमाडौं उपत्यकामा विद्युत् आपूर्तिका लागि निर्माण अगाडि बढाइएको लप्सीफेदीचाँगुनारायण १३२ केभी प्रसारण लाइन निर्माणमा भइरहेको अवरोध अझै हट्न सकेको छैन । प्रसारण लाइनको मार्गधिकारका जग्गाधनीले अवरोध गर्दा ७ वर्ष अघिदेखि निर्माण प्रभावित हुँदै आएको छ । यसका कारण प्रसारण लाइन निर्माण नै सुरु हुन सकिरहेको छैन । आयोजनाअन्तर्गतको चाँगुनारायण १३२ केभी सबस्टेसन निर्माण सकिइसकेको छ । तर विद्युत् आपूर्तिका लागि स्रोत नभएकाले चाँगुनारायण सबस्टेसन सञ्चालनमा आउन सकिरहेको छैन । उक्त सबस्टेसनबाट विद्युत् आपूर्ति दिन थालिएपछि मुख्य रूपमा काठमाडौंको पूर्वी भेगको आपूर्ति भरपर्दो र गुणस्तरीय हुनेछ । हाल उक्त क्षेत्रमा चाबहिल सबस्टेसनबाट विद्युत् आपूर्ति हुँदै आएको छ ।
काठमाडौंमा दक्षिण एसियाका गभर्नर,"(काठमाडौं) दक्षिण एसियाका केन्द्रीय बैंकका गभर्नरको बैठक काठमाडौंमा सम्पन्न भएको छ । दक्षिण एसिया क्षेत्रीय वित्तीय समावेशीकरण पहल (एसएआरएफएलएल) का नेतृत्वहरूको छैटौं बैठक (राउन्ट टेबल) बिहीबार काठमाडौंमा भएको हो । बैठकमा सेन्ट्रल बैंक अफ श्रीलंकाका गभर्नर पी नन्दलाल वीरासिंघे, बंगलादेश बैंकका डेपुटी गभर्नर मोहम्मद हबिबुर रहमान, माल्दिभ्स मनिटरी अथोरिटीका डेपुटी गभर्नर इमाद अहमद, सेन्ट्रल बैंक अफ पाकिस्तानका कार्यकारी निर्देशक स्येद समर हुसैन र बंगलादेशको अर्थ मन्त्रालयका सहसचिव कमरुल हक मारुफको उपस्थिति थियो ।बैठकमा नेपाल राष्ट्र बैंकका गभर्नर महाप्रसाद अधिकारीले दक्षिण एसिया क्षेत्रमा वित्तीय समावेशीकरणका लक्षित उद्देश्य प्राप्तिका निम्ति एसएआरएफएलएलको गतिविधिलाई परिणाममुखी बनाउनुपर्नेमा जोड दिए । यसका लागि क्षेत्रीय सहकार्य र समन्वयलाई थप सुदृढ बनाउनुपर्ने उनको धारणा छ । एसएआरएफएलएलमार्फत क्षेत्रीय सहकार्य र समन्वयलाई सुदृढ गर्दै आगामी पाँच वर्षका निम्ति दिगो, समावेशी र नवप्रवर्तनात्मक वित्तीय सेवाको प्रारूप तयार गर्ने विषयका एजेन्डालाई बैठकमा प्राथमिकता दिइएको जनाइएको छ । बैठकले एसएआरएफएलएलमार्फत सन् २०२५ मा सञ्चालन हुने वार्षिक कार्ययोजनालाई पनि स्वीकृत गरेको छ । बैठकको पहिलो सत्रमा सदस्य संस्थाका सबै सहभागीका तर्फबाट आआफ्नो मुलुकमा वित्तीय समावेशीकरणको विद्यमान स्थिति र दक्षिण एसियामा वित्तीय समावेशीकरणको प्रवर्द्धनका लागि एसएआरएफएलएलमार्फत अवलम्बन गर्नुपर्ने भावी दृष्टिकोण प्रस्तुत गरिएको थियो । वित्तीय समावेशीकरणको प्रवर्द्धनमा नेपाल राष्ट्र बैंकले गरेका प्रयासबारे उल्लेख गर्दै गभर्नर अधिकारीले नेपालले वित्तीय पहुँच र विद्युतीय भुक्तानीको प्रयोगमा उल्लेख्य फड्को मारेको चर्चा गरे । दक्षिण एसिया क्षेत्रमा वित्तीय समावेशीकरणलाई सुदृढ बनाउन वित्तीय सेवाको डिजिटाइजेसन, ग्राहक संरक्षण, डिजिटल वित्तीय साक्षरता र साना तथा मझौला उद्यममा वित्तीय सेवा विस्तारमा जोड दिन उनले आग्रह गरे । श्रीलंकाको वित्तीय समावेशीकरणको स्थितिबारे प्रकाश पार्दै श्रीलंकाको केन्द्रीय बैंकका गभर्नर वीरासिंघेले दक्षिण एसियामा वित्तीय पहुँच र वित्तीय सेवा विस्तारका निम्ति एसएआरएफएलएलमार्फत अवलम्बन गर्नुपर्ने भावी दृष्टिकोणबारे सुझाव प्रस्तुत गरे । उक्त सत्रमा नेपाल राष्ट्र बैंकका वरिष्ठ डेपुटी गभर्नर नीलम ढुंगाना तिम्सिनाले दक्षिण एसियामा वित्तीय सेवाको पहुँच विस्तारमा देखिएका चुनौतीलाई सम्बोधन गर्न एसएआरएफएलएल महत्त्वपूर्ण सञ्जाल रहेको बताइन् ।"
एनसेलले ल्यायो '९० अनलिमिटेड' र '५० डेटा' अफर,काठमाडौं (कास) एनसेलले ९० अनलिमिटेड र ५० डेटा गरी दुई डेटा प्याक सञ्चालनमा ल्याएको छ । बढ्दो मोबाइल डेटाको मागलाई सम्बोधन गर्ने उद्देश्यसहित एनसेलले उक्त डेटा प्याक ल्याएको हो । करसहित ९० रुपैयाँ शुल्क रहेको ९० अनलिमिटेड योजनाअन्तर्गत ग्राहकले दुई दिनसम्म मोबाइल डेटाको अनलिमिटेड मोबाइल इन्टरनेटको फाइदा लिन सक्छन् । यसका लागि ग्राहकले एनसेल एपमार्फत वा एस्ट्रिक्स१२३एस्ट्रिक्स४एस्ट्रिक्स१एस्ट्रिक्स४ह्यास डायल गरेर यो ९० अनलिमिटेड प्याक लिन सक्छन् । यसैगरी ५० डेटा प्याकअन्तर्गत ग्राहकले ११ जीबी मोबाइल डेटा भोल्युम करसहित ५० रुपैयाँमा पाउन सक्छन् । यो डेटा तीन दिनसम्म मान्य रहनेछ । ग्राहकले एनसेल एपबाट वा एस्ट्रिक्स १२३ एस्ट्रिक्स ४ एस्ट्रिक्स २ एस्ट्रिक्स १ ह्यास डायल गरी उक्त प्याक लिन सकिने कम्पनीले जनाएको छ ।
जनकपुरमा टीभीएसको नयाँ शोरुम,काठमाडौं (कास) टीभीएसले जनकपुरमा नयाँ आधिकारिक डिलरसिप शोरुमको उद्घाटन गरेको छ । कम्पनीले बुधबार एक समारोहबीच उक्त शोरुमको उद्घाटन गरेको हो । आधुनिक सुविधा रहेको उक्त शोरुम आर्यन अटो मोबाइल्सद्वारा सञ्चालित हुने कम्पनीले जनाएको छ । यस किसिमको व्यावसायिक विस्तारले स्थानीय अर्थतन्त्रलाई बलियो बनाउन तथा रोजगारीका अवसर सिर्जना गर्न महत्त्वपूर्ण हुने प्रदेश २ का मुख्यमन्त्री सतीशकुमार सिंहले बताए । साथै टीभीएसले उक्त शोरुममार्फत ग्राहकलाई उत्कृष्ट सेवा प्रदान गर्न र ग्राहकको आवश्यकता पूरा गर्न प्रतिबद्ध रहने जनाएको छ ।
तौलिहवामा 'बजाज प्लाटिनाको माइलेज च्याम्पियन',काठमाडौं (कास) तौलिहवामा बजाज माइलेज च्याम्पियन सम्पन्न भएको छ । फागुन ७ मा बुद्ध पद्म माध्यमिक विद्यालयको खेलमैदानमा बजाजको प्लाटिना मोटरसाइकलको उच्चतम माइलेज क्षमता प्रदर्शन गर्न केदारनाथ अटो मोबाइल्सले माइलेज च्याम्पियन आयोजना गरिएको थियो । माइलेज च्याम्पियनमा प्रशान्त श्रीवास्तवले ९३ किलोमिटर (किमि) प्रतिलिटरको प्रदर्शन गर्दै पहिलो स्थान हासिल गरे । यसैगरी ८९ किमि प्रतिलिटरको प्रदर्शन गरेका अशोककुमार मौर्य दोस्रो र ८७ किमि प्रतिलिटर प्रदर्शन गरेका साकिर हुसेन तेस्रो भए ।
ईभी कार प्रोटन इमास ७ को नेपाल भ्रमण,"काठमाडौं (कास) जगदम्बा मोटर्सले विद्युतीय सवारी (ईभी) कार प्रोटन इमास ७ ले नेपाल भ्रमण सुरु भएको जनाएको छ । कम्पनीले बुधबार जारी गरेको विज्ञप्तिमा प्रोटोन इमास ७ ले देशका सातै प्रदेशमा गाडीको प्राविधिक नवप्रवर्तन र अन्वेषणको रोमाञ्चक यात्रा गर्ने उल्लेख छ । भ्रमणले इमास ७ का नवीन प्रविधि, ड्राइभिङ अनुभव प्रदर्शन र पर्यावरणमैत्री गतिशीलताप्रति कम्पनीको प्रतिबद्धता प्रस्तुत गर्ने जनाइएको छ । प्रोटनको यस भ्रमणले ग्राहकसँगको सम्बन्ध बलियो बनाउने र गाडीबारे जानकारी दिन सहज हुने जगदम्बा मोटर्सका वरिष्ठ उपाध्यक्ष राजु क्षेत्रीले बताए । नेपाली बजारमा प्रोटन आगामी मार्चमा सार्वजनिक हुने र यो दुई भेरिएन्टमा उपलब्ध हुने कम्पनीको भनाइ छ ।"
सुरु भयो बिल्डकन एक्स्पो,"काठमाडौं (कास) काठमाडौंको भृकुटीमण्डपमा बिहीबार दसौं नेपाल बिल्डकन अन्तर्राष्ट्रिय प्रदर्शनी सुरु भएको छ । भौतिक पूर्वाधार तथा यातायातमन्त्री देवेन्द्र दाहालले बिहीबार प्रदर्शनीको उद्घाटन गरे । फागुन ११ सम्म सञ्चालन हुने प्रदर्शनीमा तीन सयभन्दा बढी कम्पनीका १ सय ५० स्टल रहेको आयोजक मिडिया स्पेस सोलुसन्स र फ्युचरएक्स ट्रेड फेयर एन्ड इभेन्ट्स प्रालिले जनाएका छन् । साथै ३ सयभन्दा बढी ब्रान्ड प्रदर्शनीमा रहेको पनि बताइएको छ । प्रदर्शनी उद्घाटनका अवसरमा मन्त्री दाहालले मुलुकमा निजी क्षेत्र र सरकार मिलेर अघि बढ्नुको विकल्प नभएको बताए । उद्योगी व्यवसायीका समस्या समाधान गर्न आफूहरू लागिपरेको मन्त्री दाहालको भनाइ छ । प्रदर्शनीमा निर्माणसम्बन्धी उद्योग, कम्पनी, डिलर तथा सबडिलर र विक्रेताले निर्माण व्यवसायसँग सम्बन्धित उत्पादनबारे जानकारी गराउने सोलुसन्सका प्रबन्ध निर्देशक सिर्जल भट्टराईले बताए । निर्माण क्षेत्रमा आएका नयाँनयाँ प्रविधिबारे जानकारी गराउने उद्देश्य पनि आफूहरूको रहेको उनको भनाइ छ । चार दिनमा प्रदर्शनीमा ४५ हजारको सहभागिता रहने अनुमान गरिएको उनले जनाए ।"
बजारमा हुलास स्टिलको प्रिमियम आल्मुनियम स्काइलिनी,"काठमाडौं (कास) दिवाकर गोल्छा अर्गनाइजसन अन्तर्गतको हुलास स्टिल इन्डस्ट्रिजले बजारमा प्रिमियम आल्मुनियम स्काइलिन प्रोफाइन बजारमा ल्याएको जनाएको छ । उद्योगले बिहीबार सुरु भएको १०औं बिल्डकन अन्तर्राष्ट्रिय प्रदर्शनीमा उक्त नयाँ उत्पादन सार्वजनिक गरेको हो । उद्योगले विभिन्न प्रकारका स्टिलजन्य वस्तु उत्पादन तथा बिक्रीवितरण गर्दै आएको छ । हुलासले बजारमा ७ प्रकारका नयाँ स्टिलका उत्पादन ल्याएको हो, जसमा स्काइलिन एच२५ एमएम स्लाइडिङ विन्डो तथा स्लिम स्लाइडिङ विन्डो, एच२९ एमएम स्लाइडिङ विन्डो तथा स्लिम स्लाइडिङ विन्डो छन् । अन्य नयाँ उत्पादनमा स्काइलिन एच५० एमएमका केसमेट डुअर र विन्डो, एच५० एमएमकै टिल्ट र टर्न विन्डो छन् । यी उत्पादन कच्चापदार्थ आल्मुनियमबाट आधुनिक प्रविधिबाट उत्पादन गरिएकाले घर, कार्यालय, होटल, रिसोर्ट र व्यावसायिक तथा औद्योगिक संरचनाका लागि उपयुक्त हुने उद्योगको दाबी छ ।"
सुप्रिम सहकारी प्रकरणमा जोशीको पुनरावेदन,"(बुटवल)सुप्रिम सहकारी ठगी प्रकरणमा गोर्खा मिडिया नेटवर्क प्रालिका तत्कालीन उपाध्यक्ष एवं पूर्वडीआईजी छविलाल जोशीको पुनरावेदनलाई एकै साथ राखेर पेश गर्न उच्च अदालत बुटवलले बिहीबार आदेश दिएको छ । रूपन्देही जिल्ला अदालतबाट पुर्पक्षका लागि कारागार चलान भएका जोशी आदेश बदरको माग गर्दै उच्च अदालत गएका थिए ।एकै खालको मुद्दामा गोर्खा मिडियाका पूर्वप्रबन्ध निर्देशक एवं रास्वपाका संस्थापक सभापति रवि लामिछानेलाई जिल्ला अदालतले १ करोड धरौटीमा छोड्ने आदेश दिएको थियो । जोशीलाई भने गत माघ २८ मा जिल्ला अदालतले थुनामा राख्ने आदेश दिएको थियो । जोशीले भोलिपल्टै आदेश बदरको माग गर्दै उच्च अदालत तुलसीपुरको बुटवल इजलासमा निवेदन दिएका थिए । निवेदन सुनुवाइ गर्दै उच्च अदालतका मुख्य न्यायाधीश राजेश्वर तिवारीले माघ ३० मा जिल्ला अदालतको कैफियत प्रतिवेदन झिकाउने आदेश दिएका थिए ।उच्च अदालतका न्यायाधीशद्वय किरणकुमारी गुप्ता र पूर्णशिला दवाडी घिमिरेको संयुक्त इजलासले बिहीबार लगाउ मा राख्ने आदेश दिएको हो । लामिछानेलाई धरौटीमा छाड्ने जिल्ला अदालतको आदेश बदरको माग गर्दै सरकारी वकिल कार्यालयले पनि उच्च अदालतमा निवेदन गरेकाले लगाउ को आदेश आएको हुन सक्ने रूपन्देही जिल्ला सरकारी वकिल कार्यालयका न्यायाधिवक्ता प्रेमराज पौडेलले बताए । एकै प्रकृतिका दुई मुद्दामा फरकफरक आदेश भएकाले त्यसको अध्ययनका लागि लगाउ मा राख्ने प्रचलन रहेको उनले बताए । दुवै निवेदनलाई एकैपटक अध्ययन गर्न खोजिएको हुन सक्छ, उनले भने ।उच्च अदालत तुलसीपुर बुटवल इजलासका सूचना अधिकारी रामबहादुर कुँवरले जोशीको मुद्दा नेपाल सरकारको निवेदनसँगै राख्ने आदेश भएको बताए । अब दुवै मुद्दा एकै इजलासमा राखेर हेरिन्छ, उनले भने, धेरै प्रतिवादी भएको मुद्दामा एकै प्रकृतिमा फरक आदेश आउँदा नेपाल सरकार र प्रतिवादी दुवैका निवेदनसँगै राख्न आदेश हुन्छ । जिल्ला अदालतका न्यायाधीश वशिष्ठकुमार घिमिरेको इजलासले पुर्पक्षका लागि थुनामा पठाउने आदेश गरेपछि जोशी कारागारमा छन् ।बुटवलको सुप्रिम सहकारीका १ हजार ८ सय ३१ बचतकर्ताको रकम अपचलनमा संलग्न रहेको अभियोगमा लामिछाने र जोशीसहित २२ जनाविरुद्ध अदालतमा पूरक मुद्दा दर्ता भएको थियो । सुप्रिमकै थप मुद्दामा सहकारीका संस्थापक अध्यक्ष गीतेन्द्रबाबु (जीबी) राईसहित ४२ जनाविरुद्धको थप र पूरक अभियोगमा ५५ करोड रुपैयाँ बिगो दाबी गरिएको थियो । त्यसबाहेक लामिछानेको २ करोड व्यक्तिगत र १० करोड ९९ लाखमा संयुक्त दायित्व देखिएको र जोशीको २ करोड ५० लाख व्यक्तिगत र १० करोड ९९ लाखमा सामूहिक दायित्व रहेको अभियोगपत्रमा उल्लेख छ ।लामिछानेलाई पोखराको सूर्यदर्शन सहकारीको मुद्दामा ६५ लाख, काठमाडौंको स्वर्णलक्ष्मीमा ५४ लाख र चितवनको साहारा चितवन सहकारीमा ५० लाख रुपैयाँ धरौटीमा छोडिएको थियो । जोशीलाई सूर्यदर्शनमा ८८ लाख र स्वर्णलक्ष्मीमा ५० लाख रुपैयाँ धरौटीमा छोडिएको थियो ।"
सामूहिक बलात्कार घटना पञ्चायती गर्नेसहित आठ जनाविरुद्ध पूरक जाहेरी,"(सिरहा)नवराजपुर गाउँपालिका१ भगवतीपुरकी १७ वर्षीया किशोरी रिंकुकुमारी सदाको बलात्कार र शंकास्पद मृत्यु घटनामा आठ जनाविरुद्ध बिहीबार पूरक जाहेरी दर्ता भएको छ । पीडित परिवारले बिहीबार इलाका प्रहरी कार्यालय लहानमा जाहेरी दिएको हो ।पीडित परिवारका अनुसार कर्तव्य ज्यान, जबर्जस्ती करणी, शरीर बन्धक र लेनदेन मिलापत्र गरी चार कसुरमा पूरक जाहेरी दिइएको छ । सामूहिक बलात्कार आरोपमा तीन र पञ्चायती गरेर गाउँमै मिलाउन खोजेको आरोपमा ५ जनाको नाम किटान गरिएको छ । पूरक जाहेरी दर्ता गरेर घटनाको विषयमा सूक्ष्म अनुसन्धान भइरहेको लहानका प्रहरी प्रमुख डीएसपी विष्णुप्रसाद सोतीले बताए । घटनाको गहिरो अनुसन्धान गरिरहेका छौं, उनले भने, पूरक जाहेरी आएपछि हामीलाई झन् सहज भएको छ ।गत माघ २७ को राति शौच गर्न बाहिर निस्केकी रिंकुकुमारी स्थानीय तीन युवाबाट सामूहिक बलात्कारमा परेको परिवारको भनाइ छ । रिंकुकुमारी उनी भोलिपल्ट बिहान मात्रै रुँदै घर पुगेकी थिइन् । उनले आफ्नो पेट दुखिरहेको र गाउँकै रूपेश मण्डलसहित चन्दन साह र रामविनय मण्डलले मुख थुनेर खेततिर लगेर जबर्जस्ती करणी गरेको बताएको आमा सीतादेवीको भनाइ छ । छरछिमेकमा हल्ला भएपछि स्थानीय केही व्यक्तिले पीडित परिवारलाई घटना गाउँमै मिलाउनुपर्ने भन्दै भोलिपल्ट पञ्चायती बोलाएका थिए ।वडा सदस्य नथुनी साहसहितका स्थानीयको संलग्नतामा माघ २९ र ३० मा पञ्चायती बसेर घटना गाउँमै मिलाउने प्रयास गरिएको थियो । पञ्चायतीले पीडकबाट १ लाख ४० हजार जरिवाना भराउने र पीडितलाई प्रहरीमा जान नदिने निर्णय गरेको थियो । पञ्चायतीमा रूपेशको परिवारले घटनामा तीन जना संलग्न रहेकाले सबैले भाग लगाएर जरिवाना तिर्नुपर्ने भनेपछि आरोपितका आफन्तबीच नै विवाद भएको थियो । त्यसपछि किशोरी ३० गते साँझ आफ्नै घरमा झुन्डिएको अवस्थामा मृत भेटिएकी थिइन् ।इलाका प्रहरी लहानमा गत बिहीबार रूपेशविरुद्ध आत्महत्या दुरुत्साहनमा उजुरी दर्ता भएको थियो । तीन जनाविरुद्ध जाहेरी दिन खोजे पनि प्रहरीले नै एक जनाको नाममा दिन लगाएको पीडित परिवारको आरोप थियो । पक्राउ पुर्जी जारी भएका रूपेश फरार छन् । घटनाको अनुसन्धानका लागि मधेश प्रदेश प्रहरी कार्यालयले एसएसपी शान्तिराज कोइरालाको नेतृत्वमा छुट्टै टोली खटाएको छ । एसएसपी कोइराला नेतृत्वको टोलीले पीडितको घरमै पुगेर मंगलबार घटनाबारे जानकारी लिएको थियो । पूरक जाहेरीमा नाम किटान गरिएका आठै जनाको खोजी भइरहेको प्रहरीले जनाएको छ ।"
भाग्यमानी गोलमा राहत दिने जित,"म्यानमार ५० किर्गिस्ताननेपाल १० लेवनानसावित्रालाई पनि दबाबदोस्रो हाफको इन्ज्युरी समयमा लेवनानकी जावा अरबीको प्रहार पोस्टमा लागेर फर्केको थियो । यसले गोलको रूप लिएको भए खेल र प्रतियोगिताकै समीकरण फरक हुन सक्थ्यो । धन्न, त्यस्तो केही भएन । प्लेयर अफ द म्याच सावित्राले मानिन्, दबाब त भयो । त्यसमाथि आफ्नै समर्थक अगाडि खेलिरहेका थियौं । एक गोलले पनि ३ अंक भने प्राप्त भयो । खेलको ४२ औ मिनेटमा सावित्राको गोल निस्केको हो ।उनले पेनाल्टी एरियाबाहिरबाट गरेको प्रहार लेवनानी खेलाडी फराह एल टयरको शरीरमा डिफ्लेक्ट हुँदै गोलमा परिणत भयो । खेल आफैंमा रोमाञ्चक रह्यो । लेवनानले नेपालसामु बलियो चुनौती पेस गरेको थियो ।लेवनानी प्रशिक्षक वेल घरजेडिनले आफ्ना खेलाडीको प्रदर्शनमा खुसी व्यक्त गरे । उनले खेलपछि प्रतिक्रिया दिए, हाम्रा खेलाडीले यति धेरै जति दर्शक अगाडि यसअघि खेलेका थिएनन्, त्यसैले उनीहरूलाई गाह्रो भयो । तर, समग्रमा म टिमको प्रदर्शन राम्रो मान्छु ।पोस्टम्याच कन्फ्रेन्समा सबैभन्दा सुन्न लायक भनाइ भने फेरि एकपल्ट सावित्राकै रह्यो । नेपालको आक्रमण निर्णायक मोडमा असफल रहनुमा अगाडि खेल्ने दुई खेलाडी सावित्रा र रेखा पौडेलबीच तालमेल नबस्नु पनि रह्यो । कम्तीमा रेखा आफ्नो प्रतिष्ठाअनुसारको खेल प्रदर्शन गर्न चुकिरहेकी छन् । यसैबारे सावित्राले भनिन्, यसअघि हामीले सँगसँगै तयारी गर्ने गर्थ्यौ । अहिले त्यस्तो अभ्यास भएको छैन । यसमा सुधार गर्नुपर्छ ।म्यानमार बलियोकिर्गिस्तानलाई हराउने क्रममा म्यानमारले प्रमाणित गरेको छ । म्यानमार नै यस प्रतियोगिताको सबैभन्दा बलियो टिम हो । युन वाडी र मे लूको २२ गोल मदतमा म्यानमारले किर्गिस्तानलाई सजिलै हराएको हो । खेल पूर्णतः म्यानमारको नियन्त्रणमा थियो र उसले पहिलो हाफमै ४ गोल गरेको थियो । वाडीले दोस्रो मिनेटमै गोलको खाता खोलिन् र ४१ औं मिनेटमा दोस्रो गोल थपिन् । लूले भने ३६ र ५९ औं मिनेटमा गोल गरिन् । त्यसबीच ३० औं मिनेटमा सान्डर लिनले एक गोल गरिन् ।"
ईस्पोर्ट्स च्याम्पियनसिप सुरु,"काठमाडौं (कास) ईस्पोर्ट्स संघ नेपालको आयोजनामा दोस्रो ईस्पोर्ट्स राष्ट्रिय च्याम्पियनसिप काठमाडौंमा बिहीबार सुरु भएको छ ।त्रिपुरेश्वरस्थित राखेप कभर्डहलमा सुरु प्रतियोगिताको भ्यालोरेन्टका खेल भएको छ । शुक्रबार र शनिबार ईफुटबल, डोटा टू, पब्जी मोबाइल, मोबाइल लिजेन्ड्स र कस प्लेका खेल हुनेछन् ।ईस्पोर्ट्स संघ नेपालले २५ लाख रुपैयाँ पुरस्कार राशि राखेर दोस्रो राष्ट्रिय प्रतियोगिताको सञ्चालन गरेको छ । कार्यक्रमलाई नेपाल प्लेजले व्यवस्थापन गरेको छ ।राष्ट्रिय खेलकुद परिषद्का सदस्यसचिव टंकलाल घिसिङले प्रतियोगिताको उद्घाटन गर्दै करिब १२ हजार खेलाडी अनलाइनबाट दर्ता भएर प्रतियोगिता खेल्नु खेलकुदमा नयाँ अध्याय सुरु भएको बताए ।संघका अध्यक्ष अञ्जन धमलाले इ स्पोर्ट्स खेलको बढ्दो लोकप्रियतालाई ध्यानमा राखेर निजी क्षेत्रलाई जोडेर राष्ट्रिय प्रतियोगिता गरिएको बताए ।"
निस्ट कप अर्को साता,"काठमाडौं (कास) निस्ट स्कुलको आयोजनामा तेस्रो निस्ट कप खेलकुद फागुन १३ देखि हुने भएको छ । निस्ट कपमा बास्केटबल र फुटबलमा प्रतिस्पर्धा हुने प्रिन्सिपल दिलीप रानाले जानकारी गराए । बास्केटबलको ३ विधामा ३९ टिम सहभागी हुनेछन् । सिनियर ब्वाइजमा १४, सिनियर गर्ल्समा ९ र जुनियर गर्ल्समा १६ टिमले लिगकम नकआउट आधारमा प्रतिस्पर्धा गर्नेछन् । सिनियर ब्वाइजमा सेन्ट जेभियर्स र गर्ल्समा बौद्ध स्कुल डिफेन्डिङ च्याम्पियन हुन् । जुनियर गर्ल्सको विधा पहिलोपल्ट समावेश गरिएको हो ।फुटबलमा २४ छात्र टिमले लिगकम नकआउट आधारमा खेल्नेछन् । गत संस्करणमा ब्रम्हकुञ्ज विजेता बनेको थियो । फागुन २४ सम्म चल्ने प्रतियोगिता लोकन्थलीस्थित स्कुल हातामा हुनेछ । यसपालिदेखि क्लाइमेट च्याम्पियनको उपाधि प्रदान गरिनेछ । क्लाइमेट च्याम्पियनबारे प्रकाश पार्दै प्रिन्सिपल रानाले भने, ग्लोबल वार्मिङबारे जागरुकता जगाउन हामीले नयाँ प्रयोगका रूपमा पहिलो पटक यो विधा समावेश गरेका हौं ।"
सगरमाथा र मछिन्द्र भिड्ने,(सुनसरी)सगरमाथा युथ क्लब मोरङ र मछिन्द्र फुटबल क्लबबीच १५ औं संस्करणको कन्ट्रोल इटहरी गोल्डकप फुटबल प्रतियोगिताको उपाधिका लागि प्रतिस्पर्धा हुनेछ । बिहीबार सेमिफाइनलमा सगरमाथा युथले धरान फुटबल क्लबलाई १० गोलले पराजित गर्दै मछिन्द्रसँगको उपाधि भिडन्त पक्का गरेको हो ।इटहरी रंगशालामा भएको खेलमा सगरमाथालाई तेस्रो पटक फाइनल पुर्याउन कुलदीप कार्कीले निर्णायक गोल गरेका थिए । उनले खेलको २९ औं मिनेटमा पेनाल्टीमार्फत गोल गरे । २६ औं मिनेटमा धरानका विक्रम धिमालले सगरमाथाका सुशील राईमाथि फाउल खेलेपछि प्राप्त पेनाल्टी अवसरलाई कुलदीपले खेर फालेनन् । गोलपछि रेफ्री कविन व्यञ्जनकारको पेनाल्टी दिने निर्णयप्रति धरानका प्रशिक्षक हेम गुरुङ र खेलाडीले असन्तुष्टि जनाउँदै विवाद गर्दा खेल १० मिनेट अवरुद्ध भएको थियो ।पहिलो हाफमा अग्रता लिएको सगरमाथाले अन्तिम समयसम्म कायम राखेपछि फाइनल यात्रा सुनिश्चित भएको हो । धरानले पहिलो हाफमा पाएका दुई अवसर सदुपयोग गर्न सकेन । खेलको पाँचौं मिनेटमा तपन कार्की गोल गर्न चुके । उनको फितलो प्रहार सगरमाथाका गोलकिपर पूर्ण चेम्जोङले सहजै नियन्त्रणमा लिए । १२ औं मिनेटमा मिलन लिम्बूको प्रहार बारमा लागेर फर्कियो । बाँकी समय धरानले गोललाई कुनै अवसर सिर्जना गर्न सकेन । सगरमाथाले पनि पहिलो हाफमा पाएका दुई अवसर खेर फाल्दा अग्रता बढाउन सकेन । २१ औं मिनेटमा गोलकिपर प्रविन लिम्बूले फुत्काएको बललाई डानियल गोल गर्न चुके । २४ औं मिनेटमा गोलकिपर बिट भइसकेको अवस्थामा रिचार्ड गोल गर्न सकेनन । बाँकी समय रक्षात्मक खेलेको सगरमाथामाथि धरानले दबाब बढाउन सकेन । सगरमाथाको उपाधि होड निश्चित बन्यो । म्यान अफ द म्याच कुलदीप नै भए । उनले १० हजार पुरस्कार पाए । सगरमाथा र मछिन्द्रबीचको फाइनल शनिबार हुनेछ । मछिन्द्र यसअघि नै युनाइटेड खर्साङ फुटबल क्लब (यूकेएफसी) भारतलाई ३१ ले पराजित गर्दै उपाधि नजिक पुगिसकेको छ ।
झापाको सनसनीपूर्ण जित,"विराटनगर (कास) झापा ११ एफसीले आफ्नो दमदार प्रदर्शनलाई निरन्तरता दिँदै सौर्य एयर, ओमसाई पाथीभरा हस्पिटल गम्भीर राई स्मृति भद्रपुर झापा गोल्डकपको क्वाटरफाइनलमा स्थान सुरक्षित बनाएको छ । भद्रपुरस्थित मेची रंगशालामा भएको रोमाञ्चक खेलमा झापाले ए डिभिजन लिग उपविजेता मछिन्द्र फुटबल क्लबलाई १० ले पराजित गर्दै इटहरी गोल्डकपमा बेहोरेको हारको बदला लिएको छ ।खेलको २९ औं मिनेटमा बबिन बोहराले निर्णायक गोल गर्दै झापालाई जित दिलाए । एरोन थापाको क्रस पासमा बबिनले वान टचमा गोल गरेका थिए । जुन खेलको निर्णायक गोल बन्यो । झापाले चर्च ब्वाइज युनाइटेडसँग क्वाटरफाइनलमा भिड्ने छ ।निर्धारित ९० मिनेटभर झापा र मछिन्द्र दुवै टोलीले दर्जनभन्दा बढी प्रहार गरे पनि गोल गर्न असफल रहे । २१ औं मिनेटमा बबिनले पाएको सुनौलो अवसर खेर फालेका थिए । ६२ औं मिनेटमा झापाका हरिबहादुर आले मगरको जबरदस्त प्रहार मछिन्द्रका गोलरक्षक विशाल श्रेष्ठले बचाए । एलन थापाले ८० औं मिनेटमा गोल गर्न नसक्दा झापाले अग्रता दोब्बर बनाउन चुक्यो । मछिन्द्रले पनि उत्कृष्ट मौका गुमाउँदा हार स्वीकार्न बाध्य भएको थियो ।२० औं मिनेटमा सनिश श्रेष्ठको कर्नरमा विदेशी खेलाडी ओमोलाजा करिमको हेडर पोस्टमा लागेर फर्कियो । ८६ औं मिनेटमा आदित्य शाक्यको पाएको अर्को मौका बारमा लागेर फर्किंदा मछिन्द्र निराश बन्यो । झापाका गोलरक्षक सन्दीप लिम्बूले उत्कृष्ट प्रदर्शन गर्दै प्लेयर अफ द म्याचको उपाधि जिते । उनले २१ हजार रुपैयाँ पाए । शुक्रबार पहिलो क्वाटरफाइनलमा आयोजक भद्रपुर ब्लेजर्स र नेपाल पुलिस क्लब भिड्नेछन् ।"
एपीएफ स्कुल च्याम्पियन,"काठमाडौं (कास) नेपाल एपीएफ स्कुल कीर्तिपुर ए ले दोस्रो अन्तरविद्यालय सशस्त्र प्रहरी महानिरीक्षक रनिङ ट्रफी फुटबल प्रतियोगिता जितेको छ ।घरेलु मैदानमा बिहीबार भएको फाइनलमा एपीएफ स्कुलले सैनिक आवासीय महाविद्यालय सल्लाघारीलाई ५० ले पराजित गर्यो । कप्तान दीपक गुरुङप्रेरित एपीएफले फाइनलमा जोडदार प्रदर्शन गरेको थियो । विवेकानन्द कुशवाहको हेड गोलबाट अग्रता लिएको एपीएफबाट दीपकले लामो दुरीको प्रहारमा दुई गोल गरे । विकास बोहराले पनि दुई गोल गरे । सैनिक आमाविका इशान तामाङ प्लेयर अफ द फाइनल भए । एपीएफका रोशन बुढा उत्कृष्ट गोलरक्षक, तेन्जिङ शेर्पा सर्वोत्कृष्ट खेलाडी, विकास बोहरा सर्वाधिक गोलकर्ता भए । फेयर प्ले टिम ब्राइट होराइजन चिल्ड्रेन होम बन्न सफल भयो । उपाधिसँगै एपीएफले ६० हजार र उपविजेता सैनिक आमाविले २० हजार रुपैयाँ पाए । विजेताले सेमिफाइनलमा नेपाल पुलिस स्कुल साँगालाई ४० ले र सैनिकले ब्राइट होराइजनलाई २१ ले हराएका थिए । पुलिस स्कुलले तेस्रो हुँदै १० हजार पायो ।विजेता खेलाडीलाई सशस्त्र प्रहरी महानिरीक्षक राजु अर्याल, विद्यालयका प्रधानाध्यापक युवराज पराजुलीलगायतले पुरस्कृत गरे ।"
मछिन्द्र सेमिफाइनलमा,मकवानपुर (कास) सातौं संस्करणको बागमती गोल्डकप राष्ट्रिय फुटबल प्रतियोगिताको अन्तिम चारको समिकरण पूरा भएको छ । बिहीबार बागमती४ स्थित सहिद स्मृति रंगशालामा भएको अन्तिम क्वाटरफाइनलमा सर्लाहीको बागमती युवा क्लबलाई १० गोलले हराएर मछिन्द्र सेमिफाइनल पुगेसँगै समीकरण पूरा भएको हो । साबिकको विजेता मछिन्द्रको जितमा खेलको ४३ औं मिनेटमा रेजिन सुब्बाले पेनाल्टीमार्फत गोल गरे । बागमतीका खेलाडी हेमन्त भुजेलले खेलको ४२ औं मिनेटमा गोललाइनमा हातले बल रोकेपछि रेफ्रीले पेनाल्टी दिएको थियो । त्यही मौका सदुपयोग गर्दै रेजिनले गोल गरेका थिए । म्यान अफ द म्याच मछिन्द्रकै शिशिर लेखी घोषित भए । उनले १० हजार रुपैयाँ प्राप्त गरे ।प्रतियोगितामा आयोजक बागमती गाउँपालिका खेलकुद विकास समितिलाई पराजित गर्दै बागमती युवा क्वाटरफाइनल पुगेको थियो । मछिन्द्रलाई सिधै क्वाटरफाइनलमा स्थान दिइएको थियो । गत संस्करणमा एपीएफलाई पराजित गर्दै मछिन्द्रले उपाधिमा आफ्नो नाम लेखाएको थियो । पहिलो सेमिफाइनल शुक्रबार चर्च व्वाइजले संकटासँग प्रतिस्पर्धा गर्नेछ भने मछिन्द्रको भेट शनिबार थ्रीस्टार क्लबसँग हुनेछ । फाइनल फागुन १२ मा हुनेछ । च्याम्पियन टोलीले १० लाख र उपविजेताले ५ लाख प्राप्त गर्नेछन् । सर्वोत्कृष्ट खेलाडीलाई १ लाख १ हजार तथा विधागत उत्कृष्ट खेलाडीलाई जनही २५ हजार प्रदान गरिनेछ ।
आशुतोषलाई उपाधि,"नुवाकोट (कास) भारतका आशुतोष कुमारले प्रथम विदुर मेयर कप अन्तर्राष्ट्रिय बुद्धिचाल प्रतियोगिताको उपाधि जितेका छन् । नुवाकोट जिल्ला बुद्धिचाल संघको आयोजनामा भएको प्रतियोगितामा भारतका १८७१ रेटेड आशुतोष र नेपालका १८७८ रेटेड धिरेन राईले समान ६ अंक जोड्दै बुकोल्ज्स नियमका आधारमा पहिलो र दोस्रो स्थान प्राप्त गरे । अन्तिम चरणमा आशुतोषले नेपालका सीएम सुश्रुत दाहालसँग बराबरी खेले भने धिरेनले पुरुषोत्तम चौलागाईंमाथि जित दर्ता गर्दै आशुतोषसँग समान अंक बनाएका थिए ।एफएम क्षितिज भण्डारी र सुश्रुत चौथो स्थानमा रहे । भारतका विनायकसिं यादव पाँचौं भए । नेपालका पुरुषोत्तम सिलवाल, भारतका मोहितकुमार सोनी, एफएम रुपेश जैसवाल, सुशील चौधरी र बद्रीलाल नेपाली समान ५ अंक जोडेर पाँचौदेखि दसौं स्थान हात पारे । स्थानीयतर्फ नुवाकोटका प्रकाश जोशी विजेता भए ।"
नेपालले वर्ल्ड ट्रेलमा भाग लिने,काठमाडौं (कास) स्पेनमा सेप्टेम्बर २५ देखि २८ सम्म हुने तेस्रो वर्ल्ड माउन्टेन एन्ड ट्रेल रनिङ च्याम्पियनसिपमा नेपालले भाग लिने भएको छ ।नेपाल एडभेन्चर रनिङ फेडेरेसनले बिहीबार पत्रकार सम्मेलन गर्दै नेपाली खेलाडीले वर्ल्ड माउन्टेन एन्ड ट्रेल रनिङ च्याम्पियनसिपमा भाग लिन खेलाडी छनोट गरिने जनाएको छ । फेडेरेसनका अध्यक्ष एकेन्द्र कँवरले च्याम्पियनसिपमा नेपालबाट ४ महिला र ४ पुरुष खेलाडी र २ अफिसियलसहित १० जनाको टिम सहभागी गराउने तयारी गरिरहेको बताए । फेडेरेसनका अन्तर्राष्ट्रिय मामिला संयोजक प्रीति खत्रीले इच्छुक खेलाडीले सुरुमा आफ्नो नाम दर्ता गर्न सक्ने र त्यसपछि खेलाडी छनोट प्रक्रिया अघि बढाइने बताइन् । एक महिनापछि अप्रिलमा खेलाडी छनोट गरिने उनले जनाइन् । कुँवरले फेडेरेसन नयाँ संघ भएकाले विस्तारै सहयोगी खोज्दै जाने बताए । नेपालका शीर्ष वरीयताका पुरुष खेलाडी सुमन कुलुङलाई अस्ट्रियास्थित डा सिग्रिड फाउन्डेसनले प्रायोजन गर्नेछ । सुमनले प्रायोजक पाइसकेकाले उनको सहभागिता लगभग पक्का भइसकेको छ । नेपालबाहिर ट्रेल रनिङमा प्रतिस्पर्धा गरिरहेकी सुनमाया बुढालाई पनि कैलाश फुगाले स्पोन्सर गरेको छ । अध्यक्ष कुँवरले जेठमा नेपालकै हालसम्मको ठूलो खप्तड रामारोशन अल्ट्रा ट्रेल रेस तथा चैत १७ मा लाङटाङशिवपुरी अल्ट्रा ट्रेल रेस गर्ने तयारीमा महासंघ जुटेको जानकारी गराए ।
सप्तरी र पूर्वेली किंग्स विजयी,"सुनसरी (कास) कोशी प्रिमियर लिग क्रिकेटमा बिहीबार बलान बिहुल सप्तरी टाइगर्स र पूर्वेली सुपर किंग्स विजयी भएका छन् । बिहीबार सप्तरीले भोक्राहा नरसिंह अर्नाजलाई ३२ रनले हरायो । १२५ रनको समान्य लक्ष्य पछ्याएको भोक्राहा अर्नाज ९२ रनमा अलआउट भयो । सन्दीप ढुंगानाले २५ रन बनाए । सप्तरीका रामनरेश गिरिले ५ विकेट लिएका थिए । विशाल सुसलिङ र अभिषेक कार्कीले २२ विकेट लिए । टस हारेको सप्तरीले २० ओभरमा ९ विकेट गुमाई १२४ रन बनायो । विशालले ३०, कप्तान रोहन बिकले २२ र अरनिको यादवले २१ रन बनाए । भोक्राहाका सन्दीप ढुंगाना र रोहन शाहले ३३ विकेट लिँदा हेमन्त धामीले २ र शेर मल्लले १ विकेट लिए । दोस्रो खेलमा ललित राजवंशीको टिम पूर्वेली सुपर किंग्सले एनबीएससी लायन्समाथि ९ विकेटले जित निकालेको छ । २७ रनको झिनो लक्ष्य पूर्वेली सुपर किंग्सले ४ ओभरमा सहजै भेट्टायो । सुमन गहतराजले १८ र अर्जुन साउदले ११ रन बनाए । यसअघि टस जितेको एनबीएससीले १३३ ओभरमा २६ रनमात्र बनाउन सक्यो । २४ रनमा ४ विकेट गुमाएको टोलीले अन्तिम ६ विकेट २ रनमै गुमायो । प्रदीप पासवानले ६, नीरज मुखिया र कृतिक कामतले ५५ रन बनाए । प्लेयर अफ द म्याच घोषित दिवान पुनले ४ विकेट लिए । सौगात भट्टराईले ३, कप्तान ललित राजवंशीले २ र मुकुन्द यादवले १ विकेट लिए ।"
