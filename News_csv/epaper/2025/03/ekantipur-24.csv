शीर्षक,विवरण
सर्वोच्चमा ४ न्यायाधीश रिक्त हुँदा इजलास गठन प्रभावित,"काठमाडौं (कास) सर्वोच्च अदालतमा लामो समयदेखि चार न्यायाधीशको दरबन्दी रिक्त भएका कारण मुद्दा सुनुवाइ प्रभावित हुँदै आएको छ । पेसी तोकिएका आधाउधी मुद्दा दिनहुँ सुनुवाइमा नआई पेसीबाटै हट्ने गरेका छन् ।सर्वोच्चमा एउटा मुद्दा सुनुवाइमा पर्न औसत चारपाँच पटक पेसीबाट हट्ने गरेको छ । हामी मुद्दा फर्छ्योट छिटो गर्ने रणनीतिक योजनामा छौं, तर पूर्ण संख्यामा इजलास नलाग्नाले मुद्दा एकै पेसीमा सुनुवाइमा आउन नसक्ने अवस्था छ, सर्वोच्चका प्रवक्ता अच्युत कुइँकेल भन्छन्, मुद्दाको चापका कारण एक पटक पेसीबाट हटेपछि अर्को पटक चढ्नलाई पाँचछ महिना लाग्छ । उनका अनुसार मुद्दाको चापअनुसार इजलास लाग्न नसक्नाले समस्या बढेको छ ।तत्कालीन प्रधानन्यायाधीश विश्वम्भरप्रसाद श्रेष्ठले अवकाश हुनुअघि रिक्त दरबन्दीमा न्यायाधीश नियुक्तिको प्रयास गरेका थिए । तर नेपाल बार एसोसिएसनले नियुक्तिको विरोध गरेपछि उनी पछि हटे । सर्वोच्चका मुख्य रजिस्ट्रार र रजिस्ट्रारलाई उच्च अदालतमा नियुक्त गर्दा अरू न्यायाधीशभन्दा वरिष्ठ हुने गरी व्यवस्था गरिएको न्यायपरिषद्को नियमावली संशोधन फिर्ता हुनुपर्ने माग बारले राखेको थियो । बारले सर्वोच्चमा धर्नासमेत दिएको थियो । धर्नाकै बीच गत ११ असोजमा उच्च अदालत पाटनका मुख्य न्यायाधीश नृपध्वज निरौला र तुलसीपुरका मुख्य न्यायाधीश नित्यानन्द पाण्डे सर्वोच्चको न्यायाधीश नियुक्त भएका थिए । बारका अध्यक्ष गोपालकृष्ण घिमिरेले मोलतोलका आधारमा नियुक्त गरेको आरोप लगाउँदै विरोध गरेका थिए । त्यसपछि उनीविरुद्ध सर्वोच्चमा अदालतको अवहेलना मुद्दा दर्ता भएको थियो, जुन अहिले विचाराधीन छ ।परिषद्ले २०८० असोजमा गरेको नियमावली संशोधन खारेज नभएसम्म सर्वोच्चमा न्यायाधीश नियुक्ति गर्न नदिने बारको अडान कायमै छ । यसबीचमा बारले आफ्नै प्रतिनिधि भएर पनि साथ नदिएको भन्दै परिषद्का सदस्य रामप्रसाद श्रेष्ठलाई फिर्ता बोलाएको थियो । श्रेष्ठले गत मंसिरमा अवकाश पाएपछि दुई महिनासम्म बारले आफ्नो प्रतिनिधि परिषद्मा पठाएन ।परिषद्ले पत्र नै लेखेर प्रतिनिधि पठाउन ताकेता गरेपछि दामोदर खड्कालाई बारले सिफारिस गरेको थियो । खड्कालाई गत १६ माघमा राष्ट्रपति रामचन्द्र पौडेलले नियुक्त गरेका थिए । खड्का नियुक्त भएको डेढ महिना नाघिसक्दा पनि परिषद् बैठक बस्न सकेको छैन । सुरुमा बारको विरोधले बैठक बसेन, पछि बारले प्रतिनिधि पठाउन ढिलो गरेपछि बस्ने अवस्था नै रहेन, परिषद्का एक अधिकारी भन्छन्, अहिले पनि बारले अडान यथावत् राखेको छ, यता परिषद्का पाँच सदस्यमध्ये कोही न कोही विदेश वा काठमाडौं बाहिर हुने गरेकाले बैठक बस्न सकिरहेको छैन ।बारले भने परिषद्ले नियमावली खारेज गरेर नियुक्ति गरे आपत्ति नरहने दोहोर्याएको छ । हामीले परिषद्लाई सर्वोच्चमा नियुक्ति नगर कहिल्यै भनेका छैनौं र भन्दा पनि भन्दैनौं, बार अध्यक्ष घिमिरे भन्छन्, गैरसंवैधानिक रूपले गरिएको नियमावली संशोधन भने फिर्ता हुनुपर्छ, नत्र हामीलाई स्वीकार्य छैन । परिषद्ले आफ्नो जायज मागलाई बेवास्ता गरेको र उल्टै न्यायाधीश नियुक्ति गर्न नसक्दा दोष बारलाई दिन खोजेको घिमिरेको आरोप छ । दुई सातापछि बारको चुनाव हुँदै छ । नयाँ नेतृत्व चयन भएपछि परिस्थिति भिन्न हुने आकलन गर्दै परिषद्ले बारको चुनाव कुरिरहेको सर्वोच्च अदालतका एक अधिकारीको भनाइ छ ।"
पित्तथैलीको शल्यक्रिया गराएकी महिला ६७ दिनदेखि अचेत,"(जनकपुरधाम)सर्लाही हरिपुर्वाका २४ वर्षका अंगेशकुमार यादव १ फागुनदेखि सिनामंगलस्थित काठमाडौं मेडिकल कलेज (केएमसी) को आईसीयूबाहिर कुरेर बसिरहेका छन् । ६७ दिनदेखि अचेत २४ वर्षीया श्रीमती पविताकुमारी यादवको होस फर्किने आशा उनले मारेका छैनन्, तर उनलाई विश्वस्त बनाउने कोही छैन । पुसको मध्यतिर अत्यधिक पेट दुखेपछि जाँच गराउन जनकपुर पुगेकी उनको अल्ट्रासाउन्ड गराउँदा पित्तथैलीमा ढुंगा रहेको पत्ता लागेको थियो । शल्यक्रिया गरेर पित्तथैली झिक्न ३ माघमा उनलाई जनकपुरस्थित मुस्कान अस्पतालमा भर्ना गरिएको थियो । सोही दिन उनलाई शल्यक्रिया कक्षभित्र लगेर बेहोस पारिएको थियो, त्यसपछि उनको होस फिरेको छैन । होस फर्काउन उनलाई तीन दिनसम्म मुस्कान अस्पतालले नै राख्यो, ६ माघमा भने जानकी हेल्थ केयरमा सारिएको थियो । जानकीमा २७ दिनसम्म राख्दा पनि अवस्था सुधार नभएपछि भेन्टिलेटर भएको एम्बुलेन्समा राखेर पवितालाई काठमाडौंस्थित वीर अस्पताल पुर्याइयो । तर, वीरमा भेन्टिलेटरयुक्त आईसीयू बेड खाली नभएको भन्दै केएमसी रेफर गरियो । सुरुका साता उनी मुर्छामा छटपटाउँथिन् । पछि शान्त भइन्, तर हलचल केही छैन । एक सातादेखि उनले आँखा उघारेकी छिन् । तर सास फेर्न भने उनलाई भेन्टिलेटरकै सहायता अनिवार्य छ । केएमसी न्युरोलोजी विभागका प्रमुख डा पारस रायमाझीका अनुसार जनकपुरबाट ल्याउँदाभन्दा पविताको अवस्थामा केही सुधार छ । तर, होस कहिले आउँछ भनेर यसै भन्न सकिन्न, उनी भन्छन्, बिस्तारै भेन्टिलेटरको सहायता घटाउँदै लगेका छौं । भेन्टिलेटर आवश्यक नपर्ने अवस्था बन्यो भने मात्रै डिस्चार्ज गर्न सक्छौं ।यसरी महिनौं अस्पतालको खर्च धान्ने र बेरोजगार बस्न सक्ने अंगेशको आर्थिक अवस्था होइन । उनी त भारतको हैदरावादमा मजदुरी गरिरहेका थिए । श्रीमती बेहोस भएको ६ दिनपछि माघ ९ मा मात्रै उनलाई थाहा भयो । मलाई कसैले पनि केही भनेको थिएन । श्रीमती अस्पतालमा बेहोस थिइन् । आमाले फोन लगाउन सक्नुहुन्न, त्यसैले कुराकानी गर्नै ढिला भयो, उनी भन्छन्, एक दिन फोन लाग्नासाथ आमाले बुहारी त मरिसकी, छिटो आइज भनेर बोलाउनुभयो ।उनी तुरुन्तै गाडी चढेर जनकपुर पुगेका थिए । कसरी जनकपुर आइपुगें भन्ने उनलाई थाहा छैन । उनले सुनेजस्तै श्रीमतीको ज्यान गएको थिएन, तर म जीवित छु भन्ने अवस्थामा पनि उनी थिइनन् । जीवनको यो कठिन मोडमा उनी उपचारका लागि गरेको प्रयासबाटै पछुतो मान्छन् । जथाभावी खुलेका अस्पतालको मलाई भरोसा थिएन । त्यसैले श्रीमतीलाई काठमाडौं गएर उपचार गराउनुपर्छ भनेको थिएँ । तर मेरो भिनाजुले पित्तथैलीमा ढुंगासँगै क्यान्सर पनि हुन सक्ने बताएपछि श्रीमती आत्तिएकी थिई, उनले भने, आफ्नो मामाको छोरा क्यान्सर भएर मृत्यु भएको देखेपछि पविताको डर बढेको थियो । तुरुन्तै गर्ने भनेर हठ गर्न थाली र भिनाजुले अस्पतालमा पुर्याइदिनुभयो, जहाँ यस्तो भयो ।पविताको शल्यक्रिया मुस्कान अस्पतालमा डा ज्ञानकुमार साहले गरेका हुन् । शल्यक्रिया गर्दा एनेस्थेसिया (बेहोस पार्ने औषधि) दिने विशेषज्ञ चिकित्सक अनिवार्य हुनुपर्छ । तर, पवितालाई बेहोस पार्ने औषधि कुन चिकित्सकले चलाएका हुन् भन्ने अस्पतालले स्पष्ट पार्न सकेको छैन । तर सोधखोज सुरु भएपछि डा साहको फोन बन्द छ, उनी सम्पर्कविहीन छन् ।पविताको उपचारको अभिलेख हेरेका एक चिकित्सकका अनुसार भने उनलाई बेहोस बनाउने औषधि दिँदा नै गडबड भएका कारण हाइपोक्सिक ब्रेन इन्जुरी भएको सम्भावना बढी देखिन्छ । हामीले यत्तिकै भन्न मिलेन तर दिमागमा अक्सिजन नपुगेर ब्रेन इन्जुरी भएको छ, त्यसको कारण एनेस्थेसिया दिँदा तलमाथि भयो भन्ने नै हो, ती चिकित्सक भन्छन्, बेहोस बनाउन कुन औषधि दिइएको थियो ? शल्यक्रिया अवधिभर बिरामीको शरीरमा अक्सिजनको मात्रा के थियो ? यो सबै मनिटर गर्नुपर्ने हुन्छ । जसको विस्तृत जानकारी छैन । खासमा शल्यक्रिया गर्दा एनेस्थेसिस्ट नै थिए कि थिएनन् भन्ने यकिन छैन ।अस्पतालले यतिसम्म लापरबाही गर्न सक्छन् ? पत्याउन गाह्रो छ । तर, अंगेशको परिवार अहिले अस्पतालको लापरबाहीको मूल्य चुकाउँदै छ । घरमा आर्थिक अवस्था सजिलो छैन । तर म अब काममा जाने भनेर सोच्न नसक्ने भएँ । श्रीमतीको कहिले होस आउँछ भन्ने डाक्टरलाई पनि अनुमान छैन, उनी भन्छन्, म कसलाई के भनिरहेको छु, त्यो नै बिर्सिन थालेको छु । कोसँग के भाषा बोल्ने भन्ने पनि हेक्का हराएको छ । हिन्दी, मैथिली र नेपाली भाषामा अल्झिन थालेको छु ।पविताको अवस्थाले मधेश प्रदेशकै स्वास्थ्य संस्थाको स्वास्थ्य को तस्बिर प्रस्ट पारेको छ । यो घटना सार्वजनिक भएपछि मधेशका मुख्यमन्त्री सतीशकुमार सिंहले अनुगमन गर्दा मधेशका कम्तीमा एक सय निजी अस्पताल गैरकानुनी रूपमा र मापदण्डविपरीत चलेको भेटिएको छ । कैफियत भेटिएका अस्पताल अहिले बन्द गरिएका छन् । धनुषामा २२, सर्लाहीमा २४, रौतहटमा २१, महोत्तरीमा ५, सप्तरीमा २ र पर्सामा १ यस्ता अस्पताल भेटिए, जसलाई अहिले बन्द गरिएको छ । मापदण्डविपरीत खोलिएका अस्पताल अहिले बन्द गरिएका छन् । तर समस्याको स्थायी सम्बोधन कसरी हुन्छ भन्ने प्रश्न पनि उठेको छ । जनकपुर अञ्चल (हाल प्रादेशिक) अस्पतालका तत्कालीन मेडिकल सुपरिटेन्डेन्टका साथै संविधानसभा सदस्य रहिसकेका वरिष्ठ चिकित्सक डा विजयकुमार सिंह मधेशका निजी अस्पताल समस्याग्रस्त रहेको बताउँछन् । तर, उनका अनुसार अस्पताल वा स्वास्थ्य क्षेत्रमा देखिएको बेथितिलाई मुख्यमन्त्रीको अनुगमन मात्रैले सुधार्न भने सम्भव छैन । मुख्यमन्त्रीले जे गरिरहनुभएको छ त्यो पूर्ण रूपमा बेठिक छ पनि म भन्दिनँ । तर, मुख्य कुरा भनेको यहाँका स्वास्थ्य संस्थाको अनुगमनको जिम्मा लिएका निकायहरूले के गरिरहेका छन् भन्ने हो, उनी भन्छन्, यो अवस्थामा सुधार गर्न स्थानीय र प्रदेश तहमा रहेका अनुगमन संयन्त्रलाई सक्रिय बनाउनुपर्छ । नभए अहिले मुख्यमन्त्रीको अभियान सेलाएर जान्छ, अस्पतालको अवस्था उस्तै रहन्छ ।मुख्यमन्त्री सिंह भने कर्मचारी तहबाट कहिलेकाहीं हुने अनुगमनलाई बीचमै दबाइने गरिएकाले यस्तो बेथिति रहेको बताउँछन् । कर्मचारी लेबलमा हुने गरेको थोरबहुत अनुगमनलाई सायद नेतृत्वकै इसारामा अवरोध गरिएको थियो । कुनै अस्पतालहरूका विषयमा चुप लागेर बस भनिएको होला । दरिलो अनुगमन नहुँदा जसले जे गर्दा पनि केही नहुने रहेछ भन्ने भ्रम पलाएको थियो । त्यसैले त दर्ताबिना नै अस्पतालहरू निर्बाध सञ्चालनमा थिए, उनी भन्छन् । मुख्यमन्त्रीको यति ठूलो अभियानबीच पनि अंगेश र पविताले सान्त्वना पाएका छैनन् । अंगेश उपचारका लागि रकम जोहो गर्न भौंतारिरहेका छन् भने पविता होसमा आउन नै संघर्षरत छिन् । अंगेशका अनुसार पविता बेहोस भएको ६५ दिनयता मात्रै करिब १६ लाख रुपैयाँ खर्च भइसकेको छ । अब त गाउँकाले ऋण पत्याउन पनि छोडे । भएको ५६ कट्ठा जग्गा पनि सकियो । केही बाँकी छैन, भन्छन्, पवितालाई यो अवस्थामा पुर्याउने अस्पतालले एक लाख मात्रै दिएको छ अहिलेसम्म । बाँकी उपचार कसरी गर्ने भन्ने सोच्न पनि सकेको छैन ।अंगेशले जग्गाजमिन अरूलाई जिम्मा लगाइसके । तर, केएमसीको फार्मेसीमा तिर्नुपर्ने रकम १ लाख २० हजार पुगेको छ । थप औषधिका लागि फार्मेसीले डिपोजिट पनि थप्न भनेको छ । तर, उनलाई खानाखाजाकै रकम अपुग हुन थालेको छ । जिल्ला प्रहरी कार्यालय धनुषाका प्रहरी उपरीक्षक भुवनेश्वर तिवारीका अनुसार अहिले उपचारका लागि मुस्कान अस्पतालले सहयोग गर्ने र पविताको स्वास्थ्य अवस्थाका आधारमा बाँकी क्षतिपूर्तिको टुंगो लगाउने सहमति भएको थियो । उनका अनुसार हाललाई अस्पतालले उपचार खर्चबापत ५ लाख दिने सहमति भएको थियो । तर अंगेशका अनुसार भने एक लाख दिएर अस्पतालका सञ्चालकहरू सम्पर्कविहीन भएका छन् । (साथमा शिव पुरी र सन्तोष सिंह)"
बाहुबली एआई च्याटबट्स,"(काठमाडौं)अर्बपति इलन मस्कको कम्पनी एक्स एआई ले निर्माण गरेको ग्रोक एआई च्याटबटले पछिल्लो समय राजनीतिक र विभिन्न संवदेनशील विषयमा कडा र सनसनीपूर्ण प्रतिक्रिया दिइरहेको छ । यसले कहिले अमेरिकी राष्ट्रपति डोनाल्ड ट्रम्पलाई पुटिनका मतियार भनिदिन्छ त कहिले भारतका प्रधानमन्त्री नरेन्द्र मोदीलाई सबैभन्दा साम्प्रदायिक नेता र पीआर मेसिन को संज्ञा दिन्छ । मस्कलाई समेत ग्रोकले मिथ्या सूचना फैलाउने मुख्य पात्र बताउने गर्छ ।अहिले जसरी ग्रोकको चर्चा छ, एक महिनाअघि मात्रै चिनियाँ एआई च्याटबट डिपसिक ले पनि हलचल मच्चाएको थियो । डिपसिक ले विश्व अर्थतन्त्रमै तरंग ल्याइदियो, अमेरिकी र युरोपेली देशका सूचना प्रविधि कम्पनीको सेयर मूल्य ह्वात्तै घट्यो । सस्तो लागत, न्यून कम्प्युटिङ पावर, ओपेनसोर्स मोडलमा निर्माण गरिएको र अन्य उन्नत एआई च्याटबटजत्तिकै पावरफुल भएकाले एआई क्षेत्रमा डिपसिकको प्रवेश महत्त्वपूर्ण रह्यो । यस क्षेत्रमा अमेरिकी कम्पनीहरूको प्रभुत्व रहेका बेला सशक्त चिनियाँ प्लाटफर्म आउनुलाई कतिपयले एआईको स्पुतनिक क्षण का रूपमा पनि टिप्पणी गरे ।सन् १९५७ मा तत्कालीन सोभियत संघले विश्वमै पहिलो पटक अन्तरिक्षमा स्पुतनिक नामक भूउपग्रह प्रक्षेपण गरेको थियो । अन्तरिक्षमा को पहिलो हुने भन्ने प्रतिस्पर्धा चलिरहेका बेला आफ्ना प्रतिस्पर्धी देशले प्रविधि क्षेत्रमा फड्को मार्दा अमेरिका चकित बनेको थियो । अहिले एआईमा पनि चिनियाँ प्रविधि अघि बढ्नुलाई स्पुतनिक घटनासँग जोडिएको हो । चीनमा डिपसिकसँगै बाइडु, जिपु, मुनसटजस्ता अन्य च्याटबटहरूमाझ को सबैभन्दा अब्बल हुने वा को विश्वस्तरमा चाँडो फैलिने भन्नेमा आफ्नै प्रतिस्पर्धा चलिरहेको छ । एआई च्याटबटको दुनियाँमा २०२२ नोभेम्बर ३० ऐतिहासिक क्षण थियो । यो दिन अमेरिकी कम्पनी ओपेन एआईले अहिलेको सबैभन्दा चर्चित बट च्याटजीपीटी सार्वजनिक गरेको थियो । यो च्याटबट सार्वजनिक भएको एक साताभन्दा कम समयमै १० लाख फलोअर्स पुगेका थिए । हाल यसका दैनिक सक्रिय प्रयोगकर्ता नै करिब १२ करोड छन् भने दिनमा १ खर्बभन्दा धेरै जिज्ञासा यसले प्रोसेस गर्ने गरेको कम्पनीको दाबी छ । कुनै बेला इन्टरनेटमा केही खोज्नुपरे गुगल गर्ने भनिएझैं अहिले च्याटजीपीटी गर्ने प्रवृत्ति ह्वात्तै बढेको छ । मानिस र मेसिनबीच हुने अन्तरक्रियाका लागि सबैभन्दा बलियो, एआईपावर्ड, मेसिन लर्निङ, भ्वाइस रिकग्निसनजस्ता उन्नत प्रविधिमा आधारित च्याटबट बनाउन अहिले ठूल्ठूला प्रविधि कम्पनी र विभिन्न देशबीच नै प्रतिस्पर्धा देखिन्छ । शक्तिशाली एआई च्याटबटहरूको विकास राष्ट्रिय चासोको विषय बनेको छ । हामीकहाँ नै प्रधानमन्त्री केपी शर्मा ओलीले विभिन्न सार्वजनिक कार्यक्रममा च्याटबटबारे बोल्ने गरेका छन् । डिपसिक त ब्रुस्लीजस्तो आएको छ, ज्यान सानोसानो छ तर ढ्याङढुङ हानिहाल्छ, ढालिहाल्छ, माघ १७ मा आयोजित आठौं नेपाल चेम्बर एक्स्पोको उद्घाटन समारोहमा ओलीले भनेका थिए । यस्ता प्रविधिमा नेपाल सधैं उपभोक्ता नभई आफैं निर्माणमा समेत लाग्नुपर्ने उनको धारणा थियो । च्याटजीपीटी, ग्रोक र डिपसिक मात्रै होइन, कोपाइलट, जेमिनाइ, परप्लेक्सिटी एआई, क्लाउडीजस्ता च्याटबट अहिले दैनिक जीवनको एक हिस्साजस्तै भइसकेका छन् । सामाजिक सञ्जालमा गरिने पोस्टलाई विभिन्न भाषामा स्पष्टसँग लेख्नदेखि जागिरका निवेदन, इमेल ड्राफ्ट गर्न, प्रपोजललगायत दस्ताबेज तयार गर्न च्याटबटको प्रयोग बढेको छ । उट्पट्याङ प्रश्न सोध्न र व्यक्तिगत कुराकानी गर्नसमेत च्याटबटको प्रयोग भइरहेको छ । अहिले जेनेरेटिभ च्याटबट नै यति धेरै उपयोगी भइरहँदा अब आउने भनिएको एजेन्टिक एआई च्याटबट अझै सशक्त र ह्युमन कमान्डबेगर नै प्रयोगकर्ताका काम गरिदिने क्षमताको हुने भएकाले भविष्य कस्तो होला भन्नेमा उत्सुकता र आशंका पनि बढेको छ । हाल च्याटजीपीटीसँगै दैनिक झन्डै १ करोडले गुगल जेमिनाइ, ६२ लाख प्रयोगकर्ताले डिपसिक, झन्डै ४० लाखले क्लाउडी र पर्प्लेक्सिटी एआईसहित दैनिक रूपमा करिब १ अर्ब व्यक्तिले एआई च्याटबटहरू चलाउने गरेको तथ्यांक छ । यो संख्या कति ठूलो हो भने विश्वमा रहेका आठमध्ये एक व्यक्तिले सरदर दैनिक रूपमा कुनै न कुनै च्याटबट प्रयोग गर्छन् । यसले पनि च्याटबटहरूको बढ्दो प्रभाव र उपयोगिता देखाउँछ । धेरै मानिसमा पुग्ने, मानिसको धारणा परिवर्तन गरिदिन सक्ने यस्तो प्रभावशाली माध्यम भएकाले एआई च्याटबटमा लगानी पनि बढेको बढ्यै छ । चल्तीका च्याटबटहरूमा सबै जसोको आआफ्नै विशेषता, बलियो र कमजोर पक्ष छन् । धेरैको रोजाइमा पर्ने गरेको च्याटजीपीटी सिर्जनात्मक लेखाइमा विविधता, समस्या समाधान (प्रब्लम सल्भिङ) मा बलियो र सामान्य ज्ञानको प्रचुरताका लागि प्रख्यात छ । यसले शब्द र तस्बिर दुवै जेनेरेट गर्न सक्छ । तथापि, बारम्बार देखिने तथ्यगत त्रुटि र अद्यावधिक सूचनाको अभावका कारण भ्रामक सूचना सिर्जना गरेर यो पटकपटक विवादमा पनि आउने गरेको छ । हालै मात्र युरोपेली देश नर्वेका आर्वे जाल्मर होल्मेनले आफ्नाबारे प्रश्न सोध्दा च्याटजीपीटीले दुई छोराको हत्या गरेर कुख्यात बनेका व्यक्ति भनी आफूबारे गलत कुरा लेखेको भन्दै उनले ओपेन एआईविरुद्ध मुद्दा हालेका छन् । च्याटजीपीटीले उनलाई दुई छोराको हत्या गरेकाले २१ वर्ष कैद सजाय सुनाइएका मानिस भन्ने जवाफसमेत दिएको थियो । अहिले उनीबारे सोध्दा च्याटजीपीटीले आफ्नो गल्ती स्वीकार गर्दै अघिल्लो विवरण एआई हलुसिनेसन का कारण मिथ्या कन्टेन्ट उत्पन्न भएको र यसमा ओपेन एआईले छानबिन गरिरहेको प्रतिक्रिया दिन्छ ।यस्तै, अहिले चर्चामा रहेको ग्रोकचाहिँ सामाजिक सञ्जालको समेत सूचना समावेश गरेर कम सेन्सरसिप भएको जानकारी दिन सक्षम देखिएको छ । पछिल्ला केही दिनयता ग्रोक एआईले सामाजिक सञ्जालमा आगो लगाइदिएको छ, जुन झूटा खबर र प्रोपोगान्डा फैलाउन गोदी मिडिया र आईटी सेलका मजदुरहरूले वर्षौं समय लगाए र मानिसहरूलाई लाखौँ ह्वाट्सएप फर्वाड पठाए, एकै दिनमा ग्रोकले दूधको दूध, पानीको पानी छुट्याइदिएको छ, चर्चित भारतीय युट्युबर ध्रुव राठी भन्छन्, ग्रोकले सटीक र बोलीचालीको भाषामा तथ्य जाँचको काम गरिरहेको छ । उनी एआई च्याटबटहरू व्यक्ति वा विचारपरक नभई वस्तुपरक प्रश्न सोध्न र तथ्यतथ्यांक थाहा पाउनलाई अहिलेको समयको सबैभन्दा उत्तम प्रविधि मान्छन् । रियल टाइम तथ्यांकमा आधारित सेयर कारोबार, क्रिप्टोजस्ता विषयमा निर्णय लिनसमेत ग्रोक एआई उपयोगी रहेको कतिपय प्रयोगकर्ताको अनुभव छ । तथापि, सामाजिक रूपमा अपाच्य शब्दको प्रयोग, सीमित सिर्जनात्मक भाषालगायत यसका कमजोर पक्ष छन् । कतिपयले ग्रोकलाई दक्षिणपन्थी राजनीति वा भारतमा भाजपाप्रति असाध्यै पूर्वाग्रही रहेको टिप्पणी पनि गरिरहेका छन् । ग्रोकमात्रै नभएर समग्र च्याटबटहरूलाई नै कतिपय विषयमा पूर्वाग्रही रहेको भन्दै आलोचना हुने गरेको छ । यी बटहरू प्रायः विकसित र पश्चिमा देशका डेटासेटमा प्रशिक्षित हुने भएकाले यिनले पूर्वीय सन्दर्भ र संस्कृति नबुझेर उल्टोपाल्टो जवाफ दिने कतिपयको बुझाइ छ । माइक्रोसफ्टले बनाएको कोपाइलट च्याटबट कोडिङ र दस्ताबेजहरू तयार गर्न, प्रभावकारी सर्च इन्जिनको रूपमा काम गर्न र विशेषतः माइक्रोसफ्ट अफिससँगै जोडेर प्रयोग गर्न उत्तम मानिन्छ । तर, आम कुराकानी र संवादका लागि यो त्यति उपयोगी देखिँदैन । एन्थ्रोपिक कम्पनीको क्लाउडी एआई ठूला आकारका दस्ताबेजहरू तयार तथा सम्पादन गर्न, प्राज्ञिक कार्यका लागि पनि उपयुक्त हुने कारणले धेरैको रोजाइमा पर्ने गरेको छ । तस्बिरहरूमा काम गर्न नसक्ने र जेनेरेट भएका कतिपय कन्टेन्ट सजिलै सम्पादन गर्न नमिल्नेजस्ता सीमितता यसमा देखिन्छ भने लिंक पढ्न सक्ने क्षमता नहुनुले पनि यसलाई कमजोर बनाएको छ । गुगलको आफ्नै च्याटबट जेमिनाइलाई अहिलेको अवस्थामा ल्याइपुर्याउन कम्पनीले अत्यन्तै मिहिनेत गरेको थियो । शब्द, तस्बिर, अडियोभिडियो सबैमा काम गर्न सक्ने यो च्याटबट गुगलको अथाह डेटामा आधारित भएका कारण जानकारीहरू सर्च गर्ने प्रयोजनका लागि उपयोगी देखिने गरेको छ । यसका विभिन्न मोडलहरू उपलब्ध रहेको र गुगल डिपमाइन्डमार्फत निरन्तर अपडेट आउने भएकाले यो अझै पनि विकासकै क्रममा छ । त्यस्तै, आफ्नो बलियो बहुभाषिक क्षमता, गणितलगायत कोडिङका समस्या समाधानमा अब्बल र तथ्यांकको प्रोसेसिङमा अन्य एआई च्याटबटभन्दा डिपसिक प्रभावकारी मानिएको छ । तर, चिनियाँ राजनीतिक विषयहरूमा जवाफ नदिने, चिनियाँ सेन्सरसिप र डेटा सुरक्षाबारे आशंकाजस्ता विषयहरू यसका कमजोर पक्ष हुन् । च्याटजीपीटी, पर्प्लेक्सिटी एआईलगायतले पनि कैयौँ राजनीतिक विषय, घटना र व्यक्तिबारे जानकारी दिन मान्दैनन् । जुनसुकै कम्पनीका भए पनि च्याटबटहरूले दिने जवाफमा प्रयोग हुने असत्य र अर्धसत्य सूचनासँगै पक्षपाती विचारहरूले प्रयोगकर्ताहरूमा प्रभाव पार्दै लगेको फोर्ब्स म्यागाजिनको एक समाचारमा उल्लेख छ । च्याटजीपीटीलगायत विभिन्न च्याटबटहरूले सामना गरिरहेको अर्को कठिन प्रश्न बौद्धिक सम्पत्ति, प्रतिलिपि अधिकार उल्लंघनसँगै डिपफेकजस्ता कन्टेन्टको प्रयोगले निम्त्याउन सक्ने नकारात्मक प्रभाव पनि हो । सबैभन्दा डरलाग्दो पक्षचाहिँ एआई च्याटबटहरूले आफ्नै भाषामा एकअर्कासँग गर्ने संवादलाई लिने गरिएको छ । केही समयअघि मात्रै दुई एजेन्टिक एआई च्याटबटहरूले एकअर्कासँग जिब्बरलिंक मोड (एआई च्याटबटहरूले भाषाको सट्टा साउन्डलेभल प्रोटोकलमार्फत गर्ने संवाद) मा कुराकानी गरेको भिडियो भाइरल बनेको थियो । एआईएआईबीचको अन्तरक्रियालाई प्रभावकारी बनाउन जिब्बरलिंक मोड विकास गरिएको हो, फोर्ब्समा डा डियान हेमिल्टन लेख्छिन्, तर, मेसिनहरूले गोप्य भाषामा बोल्न थाले भने यसले पारदर्शिता र प्रभुत्वसम्बन्धी प्रश्न उब्जाउँछ । एआई च्याटबटहरूलाई अथाह डेटासेटमा प्रशिक्षण गरिने र यिनमा सेल्फलर्निङ (आफैँले नयाँ कुरा सिक्न सक्ने) क्षमता भएकाले यी भविष्यमा बेलगाम हुन सक्ने कतिपयको विश्लेषण छ । अहिले ग्रोक नै अनियन्त्रित भएर आफ्नै निर्माता इलन मस्कको आलोचना गरिरहेको एकथरी बताउँछन् । अर्काथरी भने ग्रोकलाई अन्य च्याटबटभन्दा चर्चित बनाउन मस्कले यसलाई रोचक र अप्रतिबन्धित टुलका रूपमा विकास गरेको ठान्छन् । हाल इलनले आफू र ट्रम्पले मिथ्या सूचना फैलाएको विषयमा नबोल्न ग्रोकमाथि सेन्सरसिप लगाएको कुरा यही च्याटबटले बताउने गरेको छ । एआईलाई नियन्त्रण गर्नु वा यसले दिने जवाफलाई नियन्त्रण गर्नु कति मुस्किल काम हो भन्ने यसबाट बुझिन्छ, राठी आफ्नो एक्स्प्लेनर भिडियोमा भन्छन्, एआईलाई यी व्यक्तिबारे राम्रा कुराहरू मात्रै भन भनेर जतिसुकै प्रोग्रामिङ गरिए पनि यिनलाई टेढोमेढो प्रश्न सोधेर साँचो कुरा निकाल्न सकिन्छ । विभिन्न मिडिया र सिर्जनात्मक क्षेत्रका व्यक्तिहरूले कतिपय एआई कम्पनीलाई आफ्ना सिर्जना, आवाज र हुलियासमेत अनुमति नलिई प्रयोग गरेको भन्दै त्यसलाई रोक्न कानुनी पहल अगाडि बढाएका छन् । च्याटबटहरूमा प्रयोग हुने लार्ज ल्यांग्वेज मोडल निर्माणमा सामेल गरिने लाखौं, करोडौं जानकारी, अर्काइभ, लेख, रचना, तस्बिर, अडियो, भिडियो, चित्र, पुस्तक, समाचारबाट साभार गरिने बौद्धिक सम्पत्तिको नैतिक प्रयोग कसरी सुनिश्चित गर्ने भन्नेमा पनि युरोपेली संघ, बेलायत जस्ता देशका सरकारहरूले पहल सुरु गरेका छन् । यसबाट यो समस्या कुनै कम्पनी वा प्लाटफर्म विशेषको भन्दा पनि सबै एआई च्याटबट प्रणालीकै व्यवस्थापनसँग जोडिएको बुझ्न सकिन्छ । च्याटबटका चुनौती नैतिक र व्यावहारिक मात्र छैनन्, कानुनी र प्राविधिक पनि छन् । इटालीको सरकारले २०२३ मा गोपनीयताको कारण देखाउँदै च्याटजीपीटीमाथि लगाएको प्रतिबन्ध, न्युयोर्क सिटी स्कुलले यसको प्रयोगमा लगाएको रोक, चीनको कडा एआई नियमन, अस्ट्रेलिया सरकारले चुनाव आसपास एआई च्याटबटको प्रयोगबाट फैलिन सक्ने स्क्यामबारे गरेको आशंकाले च्याटबटहरूको प्रयोगमाथि प्रश्न उठाएको थियो । त्यस्तै, जापान सरकारले च्याटबट बनाउन प्रयोग हुने प्रतिलिपि अधिकार भएका कन्टेन्टको प्रयोगमा उठाएको प्रश्न र सिंगापुर सरकारले गरेको डिपफेक प्रविधिको आलोचना जस्ता उदाहरणले यसको प्रयोगसँगै समस्या पनि बढ्दै गएको देखाउँछ ।(एजेन्सीको सहयोगमा)"
शीर्ष नेताको 'विवेकको बिर्को',"दुई साताअघि पूर्वराजा ज्ञानेन्द्र शाह पोखराबाट काठमाडौं विमानस्थल उत्रिँदा राजसंस्थाको पक्षमा भीड उर्लिएपछि गणतन्त्रवादी शिविरमा गएको कम्पनका तरंगहरू रोकिएका छैनन् । त्यो कम्पनपछि क्रियाप्रतिक्रियाका अरू सानातिना राजनीतिक परकम्पहरू गइरहेका छन् । एकातिर राजावादीहरू निर्णायक आन्दोलनको माहोल बनाउन प्रयत्न गर्दै छन् भने गणतन्त्रवादी नेतृत्व तुच्छ प्रतिक्रिया मा सीमित भएको छ । मुलुक नजानिँदो हिसाबले राजावादी र गणतन्त्रवादी कित्तामा ध्रुवीकृत हुँदै गएको छ । संसद्देखि सडकसम्म, चिया पसलदेखि तारे होटलका रात्रिकालीन भोजहरूसम्म यो ध्रुवीकरणको नियति र भविष्यलाई लिएर अनेक आकलन भइराखेको छ । अझ, कतिपय जानकारले त भारतको नेपाल नीति नै बदलिएको हो कि भनेर आशंका मात्रै गरेका छैनन्, विकसित पछिल्लो घटनाक्रममा उसको परोक्ष भूमिका हुन सक्ने अनुमान पनि गरेका छन् । यो परिप्रेक्ष्यमा मूलतः तीनवटा प्रश्न चासोका केन्द्रमा छन् । पहिलो, के राजावादी शक्तिले दाबी गरेजस्तै निर्णायक जनआन्दोलन होला ? राजावादीले व्यवस्था नै बदल्ने आन्दोलनको आँधीबेहरी ल्याउने ताकत राख्लान् ? दोस्रो, यदि त्यस्तो भएमा प्रतिक्रियात्मक देखिएका गणतन्त्रवादीहरू के गर्लान् ? तीसँग राजावादी आन्दोलन निस्तेज गर्ने बल बाँकी छ ? तेस्रो, आशंका र अनुमान गरिएजस्तै अहिलेको आन्दोलनमा भारतको भूमिका छहुन सक्छ ? सुरुमा राजावादी आन्दोलनका कुरा । राजावादी रन्कोएक वर्षअघि राष्ट्रिय प्रजातन्त्र पार्टी (राप्रपा) का अध्यक्ष राजेन्द्र लिङ्देनले भनेका थिए, अब राजावादी र गणतन्त्रवादीहरूबीच वारपारको लडाइँ हुनेछ र दलहरू कोर्स करेक्सनका लागि बाध्य हुनेछन् । यो उद्घोष राप्रपाले चैतमै गरेको थियो । त्यो बेला राप्रपाले राजसंस्थाका पक्षमा जुलुस, र्याली निकाल्यो, दलका नेताविरुद्ध नाराबाजी लगायो । तर, आन्दोलनले राजा फर्काउने तहको दबाब दिन सकेन र सेलायो । वर्ष दिनपछि पूर्वराजा पोखराबाट काठमाडौं उत्रिँदा उनको स्वागतमा जुन उपस्थिति देखियो, त्यसले शिथिल भएका राजावादीहरू फेरि वारपारको लडाइँ भन्दै आन्दोलनका लागि अग्रसर भएका छन् । यसमा राप्रपाबाहेक अरू असन्तुष्ट र धार्मिक समूहहरू पनि जोडिएका छन् । अझ पञ्चायतको अवसानसँगै निष्क्रिय पुराना पञ्चहरूसमेत उत्साहित हुँदै राजसंस्थाको वकालतमा उत्रेका छन् । राष्ट्रिय पञ्चायतका पूर्वअध्यक्ष नवराज सुवेदीको अग्रसरतामा संयुक्त जनआन्दोलनको घोषणा गरिएको छ । घोषणासँगै उनको नेतृत्वलाई लिएर असन्तुष्टि र विवादको बिजारोपण भएको छ । यद्यपि, मुलुकमा गणतन्त्र स्थापना भएपछि राजावादीहरूले पहिलो पटक अनुकूल राजनीतिक माहोल पाएका छन् । पूर्वराजाको उत्साह, राजावादी समूहहरूको दिनहुँका बैठकव्यस्तता, सामाजिक सञ्जालमार्फत गरिएका अधिकतम प्रचारप्रोपोगान्डाले राजनीति र समाज तरंगित छ । ऐतिहासिक जनआन्दोलनको बलमा भएको राजनीतिक परिवर्तनपछि मुलुकमा संविधानसभा हुँदै गणतन्त्रको स्थापना भएको थियो । निरंकुश राजशाहीविरुद्ध माओवादी र संसदीय दलहरूको नेतृत्वमा आमजनता सरिक भएपछि जनआन्दोलनको आँधीबेहरी आएको थियो । हिजो जनताले जसरी जनआन्दोलनको आँधीबेहरी सिर्जना गरेर राजसंस्था मिल्काएका थिए, के फेरि तिनै जनता यसको पुनःस्थापनाका लागि आन्दोलित हुन थालेका हुन् ? राजावादी समूहको आह्वानमा जनता फेरि व्यवस्था नै बदल्न तयार होलान् ? अहिले उठेका यी प्रश्नको निरूपण समयक्रमसँगै हँॅदै जाला । यद्यपि, यति चाहिँ भन्न सकिन्छ, राजसंस्था गुमेको सत्र वर्षपछि पूर्वराजाको पक्षमा सडकमा देखिएको भीड स्वतःस्फूर्त होइन । यो राजनीतिमा नेतातन्त्र हावी हुँदाको असन्तुष्टिको परिणति हो । त्यो भीडमा राजसंस्थाप्रतिको मोह वा आकर्षणभन्दा धेरै गुणा असन्तुष्टि दलीय नेतृत्वसँग छ । तसर्थ, नेतालक्षित असन्तुष्टि व्यवस्था बदल्ने आधार बनिहाल्छ भन्ने निष्कर्षमा पुग्नु हतारो हुन्छ । राजसंस्था र पूर्वराजाका केही परम्परागत अनुयायीहरू छन् । अवसर, इगो र विभिन्न स्वार्थवश यसको पैरवीमा लागेको व्यक्तिझुन्डहरू पनि नभएका होइनन् तर व्यवस्था नै बदल्न जुन स्तरको जनमत चाहिन्छ, त्यो इतिहास बनिसकेको राजसंस्थाको पक्षमा छैन । २००७, २०४६ अनि २०६३ सालमा लोकतन्त्रका लागि अभिमत प्रकट गरेका जनताले निरंकुशताको पुनर्उत्थानका लागि उत्रेर उल्टो बाटो तय गर्दैनन् । फेरि, जनआन्दोलनको आँधीबेहरी ल्याउन कम्तीमा दुईवटा कुरा अति आवश्यक हुन्छ । नेतृत्व र मुद्दा । पहिलो, आफ्नो नेतृत्वमा संयुक्त जनआन्दोलन गर्ने भनेर अघि सरेका नवराज सुवेदी प्रथम दृष्टिमै अस्वीकृत भएका छन् । स्वयं राजावादीहरू नै उनको नेतृत्वप्रति विश्वस्त नभएको कुरा घोषणासँगै छताछुल्ल भइसकेको छ । जस लिने होड, एकअर्काको नेतृत्व नस्विकार्ने रोगबाट राजावादीहरू पनि ग्रस्त छन् । राजावादी समूहमा दुई खाले धारणा छ । एक थरी सोच्छन्, स्वयं पूर्वराजाले नै जनआन्दोलनको नेतृत्व लिनुपर्छ अनि जनताले साथ दिन्छन् । अर्कोथरीलाई लाग्छ, राजा सडकमा उत्रिनु हुँदैन । जनआन्दोलनका संयोजक सुवेदीले त आफू हुञ्जेल राजालाई सडकमा आउन नदिने उद्घोष गरिसकेका छन् । उनी आफ्नो नेतृत्वमा राजसंस्थाको पुनःस्थापना हेर्न चाहन्छन् । लिङ्देन आन्दोलनको बागडोर आफ्नो हातमा हुनुपर्ने ठान्छन् । दुर्गा प्रसाईंलाई लाग्छ, राजावादी आन्दोलनको माहोल उनले बनाइदिएका हुन् । उनी भन्ने गर्छन्, कि राजा सडकमा आउनुपर्छ, होइन भने अरूलाई नेता मानिँदैन । थरीथरी नेतृत्व आकांक्षा र स्वार्थको टकरावले राजावादी आन्दोलनले दिशा लेला वा दिशाहीन होला ? शंका उठ्ने ठाउँ छ । अर्को, मुद्दाको कुरा । मुद्दामा पनि राजावादीहरू प्रस्ट छैनन् । कसैलाई संवैधानिक राजा चाहिएको छ । कोही २०४७ को संविधान ब्युँताउन चाहन्छन् । अर्को थरी नवीन समझदारी गर्नुपर्छ भन्दै छन् । तेस्रो थरीलाई सेरेमोनियल वा सांस्कृतिक राजा भए पनि पुग्छ भन्ने छ । ती कार्यकारी प्रधानमन्त्री र सेरेमोनियल राजा राख्नुपर्छ भन्छन् । राजावादीहरूले खासमा कस्तो राजा खोजेका हुन् ? आन्दोलनको मुद्दा के हो ? यी अस्पष्टताले जनतालाई अपिल गर्न सकेको छैन । जनआन्दोलनका लागि जनतालाई गोलबन्द र आकर्षित गर्ने प्रस्ट मुद्दा राजावादीहरूसँग छैन । गम्भीर आत्मसमीक्षाको बेलात्यसो हो भने, के गणतन्त्रवादीहरू ढुक्क भएर बसे हुन्छ त ? त्यो पनि होइन । सडकमा पूर्वराजाको सत्कारमार्फत व्यक्त जनताको असन्तुष्टि अहिलेको दलीयतन्त्रमा हालीमुहाली गर्ने राजनीतिक नेतृत्वका लागि एउटा जबर्जस्त चेतावनी हो । नेताहरू चुनावबाटै निर्वाचित भएर शासन सत्तामा पुगेका हुन् भन्ने कुरामा सन्देह रहेन । तर, जनता र नेतृत्वबीच यतिबेला विश्वासको संकट गहिरिँदै गएको छ । लोकतन्त्रका मुख्य आधार स्तम्भहरू संघीयता, धर्मनिरपेक्षता जस्ता मुद्दाहरू कमजोर छन् । हिन्दु राष्ट्रका पक्षमा बलियो जनमत बन्दै गएको छ । सत्तारूढ कांग्रेसभित्र एउटा तप्काले उठाउँदै आएको हिन्दु राष्ट्रको मुद्दा फेरि बल्झाउने प्रयत्नमा छ । व्याप्त यी असन्तुष्टिका झिल्काहरू अराजकताको आगो निम्त्याउन काफी छन् । राजावादी पंक्तिले यो परिवेश बुझेर नै अस्थिरता र अराजकताको बिजारोपण गर्ने प्रयत्न गरिरहेको हो । अहिलेको राजनीतिलाई थप अस्थिर, अराजक र हिंसात्मक बनाउन सके, त्यही हुलमुलबाट राजसंस्था ब्युँताउने अभीष्ट पूरा हुन सक्छ कि भनेर राजावादी शक्ति च्याँखे थाप्दै छन् । विडम्बना, यो परिवेश बुझेर पनि शीर्ष राजनीतिक नेतृत्व विवेकी देखिएको छैन । जनस्तरमा उठेको असन्तुष्टिको कारण खोज्दै त्यसको तत्काल निदानमा लाग्नुको सट्टा गणतन्त्रवादी नेतृत्व प्रतिक्रियात्मक देखिएको छ । तीन थरी प्रतिक्रिया गरेका छन्, गणतन्त्रवादीहरूले । पहिलो, पूर्वराजाको सार्वजनिक सक्रियता बढेपछि प्रधानमन्त्री केपी शर्मा ओली र पूर्वप्रधानमन्त्रीहरू शेरबहादुर देउवा, प्रचण्ड, माधव नेपाल, बाबुराम भट्टराई आदि सबैको लय एउटै भएको छ । सत्ता राजनीतिको सिँगौरी खेलिरहेका सत्तारूढ र प्रमुख प्रतिपक्षी दलका शीर्ष नेतृत्व एकस्वरमा पूर्वराजालाई कटाक्ष गर्दै छन् । उनीहरू गणतन्त्रको विकल्प नभएकाले राजतन्त्र नफर्कने दाबी गर्दै पूर्वराजालक्षित कटाक्ष र चेतावनी दिइराखेका छन् । दोस्रो, समाजवादी मोर्चा, एमालेलगायतले राजावादी आन्दोलनविरुद्ध जनपरिचालनका कार्यक्रम सार्वजनिक गरेका छन् । राजावादीलाई काउन्टर दिन सडक शक्ति प्रदर्शन गर्ने योजनामा गणतन्त्रवादीहरू पनि छन् । तेस्रो, उनीहरू राजावादी आन्दोलनमा बाह्य शक्तिको भूमिका देखिरहेका छन् । अझ एमालेले त एक कदम अघि बढेर सचिवालय बैठकबाटै भारतको उक्साहटमा राजावादीहरू आन्दोलित भएको ठहर गरेको छ । गणतन्त्रवादी खेमाबाट राजावादी शक्तिलाई राजनीतिक रूपमा प्रतिवाद गर्नु स्वाभाविक हो । गणतन्त्रका उपलब्धिहरू बताउन जनपरिचालन वा सडक शक्ति प्रदर्शनलाई पनि स्वाभाविकै मान्न सकिएला तर जसरी शीर्ष नेतृत्व कटाक्ष र आलोचनामा केन्द्रित छ, त्यसले तनावपूर्ण राजनीतिक माहोललाई थप उत्तेजित पार्नेछ । छिमेकी चिढ्याउने, भिडन्त र उत्तेजना बढाउने बचकना व्यवहारले अहिले गणतन्त्रको आकाशमा लागेको बादल हट्दैन । बरु, यसखाले प्रवृत्तिले उत्तेजना र अराजकताको मौका कुरेर बसेका स्वार्थ शक्तिहरूकै सेवा गर्छ । राजनीतिक संघर्ष र सत्ता राजनीतिबाट खारिएको नेतृत्वले यति कुरा नबुझेको होइन, नजरअन्दाज गरेको हो । यहींनेर नेतृत्वको बुद्धिको बिर्को खुल्नुपर्छ । सडकमा पोखिएको जनआक्रोश कम्तीमा यसरी नजरअन्दाज गर्ने विषय होइन । न त गणतन्त्रको विकल्प छैन, राजतन्त्र फर्कंदैन भनेर मात्रै अहिलेको संकट टर्ने छ । किन जनता आक्रोशित भए ? किन सडकमा गणतन्त्रका नेतृत्वविरुद्ध नाराबाजी भइरहेको छ ? कहाँ चुक्यौं ? गम्भीर आत्मसमीक्षा गर्ने बेला हो यो । खासमा आत्मसमीक्षाले पुग्दैन । जनतासँग टुटेको विश्वासको डोरी जोड्न केही कुरा एक्सनबाटै गर्न सक्नुपर्छ । त्यसका लागि शीर्ष नेतृत्व केही बोल्ड निर्णय लिन सक्नुपर्छ । जस्तो: पहिलो, सामूहिक बहिर्गमन: बहुसंख्यक जनमत यतिबेला शीर्ष राजनीतिक नेतृत्वसँग चिढिएको छ । यो वा त्यो पार्टी होइन, सबैजसो पार्टीको शीर्ष राजनीतिक नेतृत्व आलोचित छ । यो नेतृत्वले नेपालको लोकतान्त्रिक आन्दोलनको नेतृत्वदायी भूमिका खेल्यो । संघर्षको राजनीतिमा अब्बल भए पनि सत्ता राजनीतिमा यो नेतृत्व निकै चुक्यो । गणतन्त्रमा हुर्केका कैयौं विसंगति यिनै शीर्ष भनिएका नेतृत्वको नर्सरीमा हुर्केका हुन् । सत्तालाई सबथोक ठान्ने यो नेतृत्वका लागि यो आलोचनात्मक सुझाव सायद पाच्य हुँदैन । यद्यपि, गणतन्त्रवादी पार्टीहरूको शीर्ष नेतृत्वको सामूहिक र स्वैच्छिक बहिर्गमन अहिलेको जनआक्रोशलाई साम्य पार्ने यो एउटा अचुक उपाय हुन सक्छ । दोस्रो, शक्तिशाली सम्पत्ति आयोग गठन: राजनीतिमा कुशासन हाबी छ । भ्रष्टाचारले मुलुक चुर्लुम्मै डुबेको कुरा स्वयं नेताहरू नै स्वीकार्छन् । खासमा एकले अर्कोलाई भ्रष्टाचारी देख्ने र आरोप लगाउने प्रवृत्ति छ, यहाँ । को कति भ्रष्टाचारी छ, त्यसको मापन गरेर दण्डित गर्नका लागि मौजुदा संयन्त्र पनि छन् । यद्यपि, ती राजनीतिक भागबन्डाको सिकार हुँदा प्रभावकारी हुन सकेनन् । त्यसकारण सबैजसो नेता र राजनीतिक दलले मागेको शक्तिशाली सम्पत्ति आयोग अविलम्ब गठन गर्न सके जनतामा थोरै भए पनि आस पलाउन सक्छ । तेस्रो, परीक्षण नभएको नयाँ नेतृत्व: हुन त पुराना पुस्ताले नयाँ नेता बनाइदिने होइन । हरेक नयाँ पुस्ताले नेतृत्व लिने साहस गर्नुपर्छ । नेतृत्वमा पुस्तान्तरण नहुनुमा नयाँ भनिएकाहरूको अवसरवाद पनि उत्तिकै जिम्मेवार छ । यद्यपि, विधि, प्रतिस्पर्धा र कार्यक्रमका आधारमा नेतृत्व चयन हुने परिपाटी विकास नहुँदा पनि गणतन्त्रमा विकृति बढ््यो । सरकार र पार्टीका निकायमा प्रतिस्पर्धा र कार्यक्रमका आधारमा नयाँ नेतृत्व चयनको ढोका खोल्न सके, त्यसले पनि प्रतिगमनलाई निस्तेज पार्न सक्छ । यीबाहेक पनि निर्वाचन प्रणालीमा सुधार, संघीयताको प्रभावकारी कार्यान्वयन र सारमा जनमुखी सुशासनको प्रत्याभूति दिने काम गर्न सक्नुपर्छ । अहिले गणतन्त्रवादीहरू राष्ट्रिय सरकार बनाउने, मिलेर राजावादीको सडक प्रतिवाद गर्ने लगायतको उपायको खोजीमा छन् । आफैं सच्चिने र सुध्रिने तिनको कार्यसूची छैन । तर, अहिले बढेको जनआक्रोश थामिनका लागि गणतन्त्रवादीहरू सच्चिन आवश्यक छ । निर्णायक जनताजहाँसम्म राजावादी आन्दोलनमा भारतको भूमिकाको प्रश्न छ, त्यो आफ्नो थैली सुरक्षित राख्न नसक्नेहरूको रोइलो हो । यतिबेला राजावादी र गणतन्त्रवादीहरू दुवै आफ्नो घरेलु मामिलामा भारतलाई तान्ने होडबाजीमा छन् । राजावादी आदित्यनाथको पोस्टरसहित सडकमा उत्रिएका छन् । एकातिर राजावादी समूहका प्रवक्ताहरू राजा आउँदा भारतलाई हुने लाभका व्याख्या गरिरहेछन् । अर्कोतिर सरकारको नेतृत्व गरिरहेको पार्टीको सचिवालय बैठक खुलेआम भारतको उक्साहटमा राजावादी आन्दोलन भएको निष्कर्षमा पुग्छ । त्यही गठबन्धन सरकारी परराष्ट्रमन्त्री चाहिँ भारतीय नेताहरूको ढोका कुरेर खबर ल्याउँछिन्, नेपालको सत्ता परिवर्तनमा भारतको भूमिका छैन ।नेपाली राजनीतिकूटनीतिका लापरबाह र अपरिपक्व घटनाक्रमहरू छताछुल्ल भएका छन् । नेपाली राजनीतिमा भारतको भूमिका लुकेको विषय होइन । न त यो नजरअन्दाज गर्ने विषय नै हो । भारतको नेपाल चासो र स्वार्थ बुझेर त्यो अनुरूप आफ्नो परिपक्व पोजिसन बनाउने कि उसलाई घरेलु मामिलामा घुस्न आमन्त्रण गर्ने ? नेपाली राजनीतिमा भारतले माइक्रो म्यानेजमेन्ट गर्यो भनेर आलोचना गर्ने हामी नै होइनौं ? कतिपय समयमा राजनीतिक तह सम्बन्ध नभएको र कर्मचारी र खुफिया हाबी भएको अनेक दृष्टान्त पनि छँदै छन् । अहिले नै पनि ओली सरकारसँग भारतीय संस्थापन नाखुस भएको कुरा छिपेको छैन । ओली सरकारप्रति भारतीय रवैयाले त्यो प्रस्ट पार्छ । यी सबैका बाबजुद नेपालमा हुने राजनीतिक आन्दोलन वा गतिविधिमा भारतको भूमिका निर्णायक होइन । त्यो २०६३ को आन्दोलन, संविधान घोषणा आदि कैयौं नजिरले प्रमाणित गरिसकेको सन्दर्भ हो । राजावादी वा गणतन्त्रवादीहरू दुवै घरेलु मुद्दामा भारतको भूमिका खोज्न लालायित हुनु दुर्भाग्य हो । खासमा अहिले हाम्रोसामु उठ्नुपर्ने बलशाली प्रश्न इतिहास भइसकेको राजा ल्याउने होइन, बरु नेतातन्त्रमा मग्न नयाँ राजाहरूको बहिर्गमनको हो ।"
"प्रतिकार होइन, जवाफदेहिता बोकेर सडकमा जाऊ","यतिबेला मूलधारका प्रायः राजनीतिक दल अभियान र आन्दोलनका कार्यक्रम लिएर सडकमा पुगिरहेका छन् । लोकतन्त्रमा राजनीतिक दल सक्रिय हुने, अभियान चलाउने, सडकमा पुग्ने, प्रदर्शन गर्ने वा शान्तिपूर्ण ढंगले आफ्ना एजेन्डा प्रस्तुत गर्ने विषय स्वाभाविक हो । यस्ता कार्यक्रम राजनीतिक दल र जनताबीच सोझो संवादको सेतु बन्छन् । दलहरूले आफ्ना कार्यक्रम अघि सार्नुमा अनेकौं सकारात्मक पाटा भए पनि यतिबेलाको अग्रसरतामा भने फरक आयाम देखिन्छ । दलहरू आफ्ना एजेन्डा सुनाउन सडकमा गइरहेका हुन् कि अमूक शक्ति र एजेन्डाको प्रतिकार गर्न ? यसले लोकतन्त्रको सबलीकरण हुन्छ कि प्रतिक्रियाको राजनीति मात्रै ? सत्तामै भएका दलले आफ्नो संवाद सेवा प्रवाहबाट गर्ने हो कि सडकबाट ? यस्ता प्रश्नको आलोकमा दलका कार्यक्रममाथि परख गर्नु नागरिकको दायित्व हो । यसले दललाई जिम्मेवार र संयमित बनाउन सहयोग गर्छ ।अहिले सडकमा उत्रिएका शक्ति मुख्यतः दुई पक्षमा विभाजित छन् । कांग्रेस, एमाले, माओवादी तथा एकीकृत समाजवादीले संघीय गणतन्त्र एवं संघीयताको सुदृढीकरण र संविधान रक्षाका लागि भन्दै कार्यक्रम तय गरिरहेका छन् । यसमध्ये कांग्रेस क्षेत्रीय सम्मेलनमा जुटेको छ । सरकारको नेतृत्व गरेको एमाले ११ चैतदेखि सडक प्रदर्शन गर्ने तयारीमा छ । प्रमुख प्रतिपक्षी माओवादीले १२ फागुनमा झापाबाट सुरु गरेको तराई मधेश जागरण अभियान फेरि सुरु गरेको छ । एकीकृत समाजवादीले सुशासन र रोजगारी, समाजवादको तयारी का लागि दुई चरणको आन्दोलन घोषणा गरेको छ । उता राजाकै प्रतिनिधिका रूपमा राष्ट्रिय पञ्चायतका पूर्वअध्यक्ष नवराज सुवेदीको नेतृत्वमा राजसंस्था फर्काउने अभियान सुरु भएको छ । यही एजेन्डाकै वरिपरि राप्रपाले अध्यक्ष राजेन्द्र लिङ्देनको संयोजकत्वमा आन्दोलन मूल समिति गठन गरेको छ । चैत र वैशाखमा काठमाडौं केन्द्रित आन्दोलन गर्ने सो पार्टीको तयारी छ । लोकतन्त्रमा आफ्ना एजेन्डा जनतामाझ पुर्याउन पाउने दलको अधिकारलाई संविधानले नै सुरक्षित गरेको छ । कुनै पनि दलको एजेन्डाको सान्दर्भिकताको विषयमा समाजका सबै पक्षले प्रश्न गर्न पाउँछन् । लोकतान्त्रिक अधिकार उपयोग गर्न छाडेर प्रभु खोज्ने एजेन्डा बोकेको दल र शक्तिले आफ्नै नागरिक अधिकारको समेत अवमूल्यन गर्छन् भने त्यो उनीहरूको समस्या हो । तर राजनीतिक शक्तिका रूपमा आफ्नो एजेन्डालाई शान्तिपूर्ण ढंगले जनतामा लैजाने हरेकको अधिकारलाई अन्य राजनीतिक दलले सम्मान गर्नुपर्छ । राप्रपा मात्रै होइन, उसकै जस्तो एजेन्डामा एकीकृत भएका सबै व्यक्ति वा समूहका हकमा पनि यही तर्क लागू हुन्छ ।गणतन्त्रमाथि यसका विपक्षीबाट खतरा छ भन्ने भाष्य सही मान्न सकिँदैन । किनकि गणतन्त्रमा सर्वोच्च अधिकारी नागरिक आफैं हुन् । बरु त्यसको प्रतिनिधित्व गर्ने दल र शक्तिले अपनाउने शैली र व्यवहार भने गणतन्त्रका लागि खतरा बन्न सक्छ । अहिले पनि नेता, पार्टी, सार्वजनिक संस्थाका कारण यो व्यवस्थाले आलोचना सहनुपरेको छ । यो गणतन्त्रमाथिको चुनौती सैद्धान्तिक होइन, व्यावहारिक हो । जसको जवाफ दलहरूले जवाफदेहिताबाट दिनुपर्छ । त्यो स्वाभाविक बाटो बिर्सेर उनीहरू राजावादी दल, संस्था र व्यक्तिका विरुद्ध उद्वेलित भएर आन्दोलनका कार्यक्रमतर्फ अग्रसर भएका छन् । यसबाट मूलधारका दलले आफ्नो मूल जिम्मेवारी नै भुलेको प्रतीत हुन्छ । जस्तो कि, सत्ताको नेतृत्वमा रहेको एमालेले सडकमा उत्रिने कार्यक्रम तय गर्नुको सट्टा लोकतान्त्रिक दल र सरकारको काम र शैली कस्तो हुन्छ भन्ने उदाहरण स्थापित गर्न सक्यो भने गणतन्त्र त्यसै बलियो हुन्छ । कांग्रेस, एमाले वा माओवादीले सरकारको नेतृत्व गर्दा संविधानले प्रत्याभूत गरेका मौलिक हक प्रवर्द्धन गर्न कसले रोकेको छ ? नागरिकलाई दिग्दार तुल्याउने भ्रष्टाचार र बेथिति अन्त्य गर्न कसले असहयोग गरेको छ ? रोजगारी सिर्जना गर्न कसले अवरोध गरेको छ ? जनतालाई सेवा प्रवाह गर्न कसले छेकेको छ ? पालैपालो सरकारको नेतृत्व गर्ने दलहरू आफ्नो मूल जिम्मेवारीमा अक्षम सावित हुँदै गएपछि जनताको ध्यान मोड्ने कार्यक्रममा लाग्दा आशातीत समर्थन पाउने सम्भावना कम हुन्छ । कांग्रेस, एमाले, माओवादी वा एकीकृत समाजवादी जस्ता गणतन्त्र पक्षधर दलभित्रै लोकतन्त्र कमजोर छ । त्यहाँभित्र गणतन्त्र आउनै सकेको छैन र संघीयताको अभ्यास हुनै सकेको छैन । आफूभित्र लोकतन्त्र, गणतन्त्र वा संघीयता फलाउन र फुलाउन नसक्ने दलले सडकमा उत्रिएर तिनै एजेन्डाको रक्षा गर्छु भन्नु विरोधाभासपूर्ण छ । दलहरू प्रतिकार होइन, जवाफदेहिता लिएर जनतामाझ जानुपर्छ । दलहरू सडकमै पनि आफ्नो मूल जिम्मेवारी र जवाफदेहितासहित जानुपर्छ । सडकमा कुन तागतको खोजीमा आइपुग्नुपर्यो भनेर जनतालाई खुलस्त भन्न नसक्ने हो भने उनीहरूको अभियान प्रत्युत्पादक हुनेछ ।"
प्रधानमन्त्रीज्यू ! मेरो घरबास जोगाइदिनूस्,"सुर्खेत वीरेन्द्रनगरको खारखोलीमा बस्छु । परिवारमा छोरा, छोरी, बुहारी र म गरी चार जना छौं । छोरा डेढ वर्षको र छोरी गर्भमा हँॅदा कामको खोजीमा हिँडेका श्रीमान् बेपत्ता हुनुहुन्छ । मजदुरी र झाडुपोछा गरेर छोराछोरी हुर्काए पनि पढाउन सकिनँ । कैयौं रात भोकै सुतेका छौं । छोरा अहिले मजदुरीका लागि भारत गएको छ । मलाई अरूको घर र खेतीपाती देख्दा आफ्नो पनि भैदिए कस्तो हुन्थ्यो जस्तो लाग्छ, तर त्यो सपना जस्तै छ । २०५८ सालदेखि सुर्खेत वीरेन्द्रनगर नगरपालिका७ खारखोलीको सरकारी जग्गामा बस्दै आएकी छु । कोरानाको समयमा हाम्रो घर भत्काइयो । यहाँका केही परिवार कता गए थाहा भएन । हामी पाँच घरका ६ परिवार भने कहीं जान सकेनौं । हामीलाई जा भनियो तर जाने ठाउँ देखाइएन । त्यसैले कहाँ जानू ? मेरो छोरा र मैले भाँडा माझेको पैसाले बनाएको घरमा डोजर लगाएर भत्काइयो । मुटुमै डोजर लगाएभन्दा बढी पीडा भयो । अनेक गाली बेइज्जती र जबर्जस्ती गरियो तर पनि फेरि घर टालटुल गरेर बसिरह्यौं । अहिले फेरि केही दिनदेखि निद्रा न भोकतिर्खा भएको छ । चैत ११ गते दिउँसो १ बजे घर भत्काउने भनी माइकिङ भइरहेको छ । हामीले नगर प्रमुखलगायतलाई धेरै पटक अनुरोध गरेका छौं, हाम्रो घरबासको सुरक्षाका लागि । सुनेकी थिएँ दलितलाई जमिन दिने कुरा संविधान र कानुनमै लेख्नुभएको छ रे ! त्यही भएर हजुरहरूले वर्षैपिच्छे के जाति (भूमि) आयोग पनि बनाउनुभएको छ । जमिन पाउने आशामा निवेदन पनि हालेका छौं । आजसम्म जग्गा त पाएनौं तर आफैंले बनाएको झुपडी पनि जोगाउन मुस्किल भइरहेको छ । कमजोरलाई राज्यले घरबास र जीविकाका लागि सहयोग गर्ने हो कि बिचल्ली बनाइदिने हो ?हामीले जसरी पनि अहिले बसेकै जग्गा चाहिन्छ भनेका छैनौं, कतै एउटा घडेरी दिए हामी जान तयार छौं । घरबासको उचित व्यवस्था नहुन्जेल हाम्रो घर नभत्काइयोस् । कृपया म भूमिहीन दलित एकल महिलाको कुरा हजुरले त पक्कै सुनिदिनुहोला । मलगायत हामी ६ परिवारको घरबास जोगाइदिनुहोला । नन्दकला कामी, सुर्खेत"
अब थप अस्थिरता सहन सक्दैनौं,"नेपालको राजनीतिक परिदृश्य फेरि उथलपुथलतर्फ उन्मुख हुने संकेत देखिँदै छ । परराष्ट्रमन्त्रीको भारत भ्रमणपछिको अभिव्यक्ति, रवि लामिछानेको आन्दोलनको आह्वान, अमेरिकाको सम्भावित नेपाल नीति, सम्पत्ति शुद्धीकरण मामिलामा ग्रे लिस्टमा पर्ने जोखिम, विदेशी दाताहरूको सहयोग कटौती, भारतमा गणतन्त्र र माओवादी जनयुद्धबारे उठेका प्रश्न, पूर्वराजाको सक्रियता र राजावादीको बढ्दो चहलपहलले नेपालको राजनीति जटिल मोडतर्फ गइरहेको संकेत देखिएको हो । यी घटनाक्रमले नेपाललाई स्थिरतातर्फ लैजानेछन् कि पुनः अस्थिरताको दलदलमा धकेल्नेछन् भन्ने प्रश्नले जनमानसमा अहिले गहिरो चासो पैदा गरेको छ ।परराष्ट्रमन्त्रीले भारत नेपाल सरकार परिवर्तन गर्न चाहँदैन भनेपछि केही स्थिरता देखिए पनि दीर्घकालीन रूपमा भारतको प्रभाव कायमै रहने देखिन्छ । नेपालमा भारतको हस्तक्षेपको इतिहास लामो छ, चाहे त्यो २०६२६३ को आन्दोलनमा होस् वा माओवादीलाई शान्ति प्रक्रियामा ल्याउनमा होस् । अर्कोतर्फ, रवि लामिछानेले जनतालाई आन्दोलनका लागि तयार रहन भनेका छन्, जसले विद्यमान व्यवस्थाप्रति असन्तुष्टि झल्काउँछ । तर, आन्दोलनको स्पष्ट दिशा र रणनीति नभएमा यो केवल भावनात्मक लहरमा सीमित हुने सम्भावना छ । आन्दोलनले स्थायित्व ल्याउने कि झन् अस्थिरता बढाउने भन्ने कुरामा गम्भीर छलफल आवश्यक छ ।अमेरिकामा डोनाल्ड ट्रम्पको पुनरागमनसँगै नेपाल नीति कस्तो हुन्छ भन्ने चासो पनि बढेको छ । उनको पहिलो कार्यकालमा यूएसएआईडीमार्फत आएको सहयोग संघीयता कार्यान्वयनका लागि भए पनि यसको ठूलो हिस्सा भ्रष्टाचार र अनियमिततामा गुमेको आरोप छ । यदि अमेरिकाले सहयोगमा कटौती वा कडाइ गर्यो भने नेपालको आर्थिक स्थिरतामा असर पर्न सक्छ । यसैगरी, नेपाल ग्रे लिस्टमा पर्ने जोखिममा छ, जसले विदेशी लगानी घटाउने, व्यापारमा अवरोध ल्याउने र आर्थिक संकट गहिराउनेछ । नेपालमा भ्रष्टाचार र गैरजवाफदेही नेतृत्वका कारण यो जोखिम बढिरहेको छ, जसले हाम्रो समृद्धिको यात्रा कठिन बनाउन सक्छ ।पूर्वराजा ज्ञानेन्द्रको पछिल्लो सक्रियता, भुटानमा उनलाई दिइएको सम्मान, भारतीय नेताहरूको अभिव्यक्ति र नेपालमा राजावादीहरूको बढ्दो चहलपहलले गणतन्त्रबारे नयाँ बहस उत्पन्न गराएको छ । गणतन्त्रप्रति असन्तुष्टिहरू भए पनि, राजसंस्थाको पुनरागमन नै समस्याको समाधान हो त ? विश्वमा धेरै मुलुकले प्रजातान्त्रिक व्यवस्थालाई सुदृढ गर्दै समृद्धि हासिल गरेका छन्, तर नेपाल फेरि विगततर्फ फर्किन खोज्दै छ कि भन्ने चिन्ता उठेको छ ।नेपालको राजनीतिक खिचडी कसले पकाइरहेको छ र यसको अन्तिम स्वरूप कस्तो हुनेछ भन्ने अझै स्पष्ट छैन । यस्ता घटनाक्रमले मुलुकलाई अस्थिरतातर्फ लैजान सक्छन्, यदि सही दिशामा सोचिएन भने । नेपाली जनताले आन्दोलनभन्दा संवाद, लहैलहैभन्दा सुशासन, परनिर्भरताभन्दा आत्मनिर्भर अर्थतन्त्रको बाटो रोज्नुपर्छ । अबको बाटो अराजकता होइन, समझदारी, सुशासन र समृद्धिको हुनुपर्छ । हाम्रो भविष्य हाम्रै हातमा छ सही निर्णय लिनु अबको आवश्यकता हो । सन्तोष सिम्खडा, टोकियो, जापान"
चलचित्र सेन्सर पुरातन अभ्यास,"कानुनी, प्रशासनिक, नैतिक र वैचारिक अपयवहरूको गठजोडमा तयार गरिएको सेन्सरसिप एक जटिल अवधारणा हो । जुन मुख्य गरेर चलचित्रका अन्तरवस्तुहरूको नियन्त्रणका लागि सिर्जना गरिएको हुन्छ सिनेमा, सेन्सरसिप र यौनिकता नामको पुस्तकका लेखक एन्नेट कुहुनले अभिव्यक्त गरेको यो भनाइ जस्तै सार्वजनिक खपतका लागि उपलब्ध हुनुअघि संसारका थुप्रै देशहरूमा चलचित्रहरूले जाँचपास वा सेन्सरसम्बन्धी निर्मम प्रक्रियाहरू झेल्नुपर्दछ । नेपालको सन्दर्भमा पनि चलचित्र जाँचसम्बन्धी कार्यविधि२०७४ मा आधारित रहेर चलचित्र जाँच वा सेन्सर गर्ने प्रचलन छ । पछिल्लो समयमा चलचित्रको नाम, अन्तरवस्तु, कलाकारको पोसाक, प्रयोग गरिएको श्रव्यदृश्य सामग्रीलगायत थुप्रै सवालहरूमा सेन्सर बोर्डमार्फत सरकारी अंकुश लाग्न थालेको सर्वविदित नै छ । सेन्सरको सवालमा संस्थापनवादी धारको प्रतिनिधित्व गर्दै सरकारी निकाय र यसका प्रतिनिधिहरूले चलचित्रलाई समाजमा खतरा, हानि वा अफवाह फैलाउन सक्ने अवयव भएकै कारण यस विधालाई सकेसम्म नियन्त्रण गर्नुपर्ने धारणा राखेको देखिन्छ । यसविपरीत थुप्र्रै नेपाली चलचित्रकर्मीहरूले निरपेक्ष स्वतन्त्रतावादी धारको प्रतिनिधित्व गर्दै चलचित्रलगायत कुनै पनि सिर्जनाहरूमा संविधानप्रदत अभिव्यक्ति स्वतन्त्रताको विरुद्घ कुनै पनि प्रकारको सरकारी अंकुश स्वीकार्य नभएको तर्क अघि सारिरहेका छन् । चलचित्रकर्मीले विचार, कला तथा सौन्दर्यशास्त्रीय पाटोमा पूर्ण स्वतन्त्रता अपनाए पनि हिंसाको प्रस्तुति, बलात्कार, यौनजन्य अन्तरवस्तु र उमेर तथा मानसिक अवस्थितिका कारण कानुनले संरक्षण गर्नुपर्ने समूहहरूको सवालमा सापेक्षिक दृष्टिकोण हुनुपर्दछ भन्ने मध्यमार्गी धारको पनि संसारभर दरिलो उपस्थिति छ । चलचित्रले निम्ताउने खतराकुनै पनि राज्यको संस्थापनले पालेको विचारभन्दा पृथक् विचार प्रस्तुत गरेर आमजनमानसमा आलोचनात्मक चेतको बिजारोपण गर्न चलचित्र आफैंमा एउटा शक्तिशाली माध्यम हो । आम जनमानसको सोच्ने शैली फरक हुनेबित्तिकै धर्म, नश्लीयता, जातीय उच्चताभाव र पितृसत्ताको आडमा टिकेका पुरातन सत्ताहरूमाथि आलोचनात्मक प्रश्नको वर्षात् सुरु हुन थाल्छ । फलस्वरूप, आलोचनात्मक चेत बोकेका चलचित्रहरूले प्रस्तुत गरेको वैकल्पिक भाष्यमा सहमति जुटाउँदै स्थापित सत्ताका लागि खतरनाक जमातको सिर्जना गर्न सक्ने हुनाले चलचित्रलाई समाजमा हानि गराउन सक्ने माध्यमका रूपमा प्रस्तुत गरिन्छ ।सन् १९१५ मा अमेरिकाको सर्वोच्च अदालतले पनि म्युचुअल फिल्म कर्पोरेसन र ओहियो औद्योगिक कर्पोरेसनबीचको मुद्दाको फैसला गर्दा चलचित्रप्रतिको आमजनताको आकर्षण र यस विधाको सार्वजनिक रूपमा प्रदर्शित हुने विशेषताहरूले गर्दा चलचित्रलाई समाजमा खतरा निम्ताउन सक्ने कारक तत्त्वका रूपमा व्याख्या गरिएको थियो । नेपाली सन्दर्भमा पनि चलचित्रले पस्किने लाभ र हानि के हो भन्ने सवालहरू राज्यको विद्यमान शक्ति संरचनासँग जोडिएका कर्ताहरूले नै व्याख्या गर्ने हुनाले कर्ताहरूको चलचित्रप्रतिको दृष्टिकोणले नै हरेक नेपाली चलचित्रहरूको नियति तय हुने गरेको छ । नेपालमा पञ्चायतकालमा निर्माण भएका चलचित्रहरू पनि पञ्चायत व्यवस्था, राजमुकुट र राजसंस्थालाई सर्वोपरी ठानी यसबारेमा कुनै पनि प्रकारको आलोचनात्मक चेत चलचित्रमार्फत प्रवाह गर्ने सुविधा थिएन । पञ्चायतपछिको लोकतान्त्रिक युगमा पनि मनोज पण्डित निर्देशित चलचित्र दासढुंगा र गणेशदेव पाण्डे निर्देशित गाजाबाजा जस्ता चलचित्रहरूले निर्माणपछि प्रदर्शन अनुमति पाउन पीडादायी संघर्ष गर्नुपरेको थियो । साथै, दासढुंगा२ का लागि निर्माण इजाजत नै नपाएपछि चलचित्र निर्देशक कुमार भट्टराईले केही वर्षअघि चलचित्र सम्मेलनमा नै भावनात्मक पीडा पोख्नुपरेको यथार्थलाई हेर्ने हो भने नेपाल जस्तो लोकतान्त्रिक देशमा पनि संस्थापनवादी धारको नै दबाब र प्रभाव नै हाबी रहेको देखिन्छ । यस प्रकारका दृष्टान्तहरूले राज्यको संविधानप्रदत अभिव्यक्ति स्वतन्त्रताको मौलिक हकसमेत निश्चित वर्ग र जमातको इच्छा अनुसार व्याख्या गरिने हुनाले त्यसको सोझो मारमा सिनेक्षेत्र परिरहेको छ भन्ने यथार्थ उजागर गरेका छन् । बदलिँदो समयले दिएका सुविधाहरू प्रयोग गरेर एकातर्फ विविध प्रकारका श्रव्यदृश्य सामग्रीहरू टेलिभिजन, ओटीटी र सामाजिक सञ्जालहरूमा सहजै प्रवाह भइरहेको छ, अर्कोतर्फ चलचित्र क्षेत्रले मात्र यावत् प्रकारका अंकुशहरूको सामना गरिरहनुपरिरहेको यथार्थ आफैंमा विचित्र छ । अब सवाल उठ्छ, डिजिटल बहुलवादको युगमा के चलचित्र मात्र एक यस्तो श्रव्यदृश्य माध्यम हो जसले समाजमा वैकल्पिक तथा नवीन रुझानहरूको प्रवाह गरेर संस्थापनवादी धारका चिन्तकहरूले सोचेजस्तै सधैं खतरा उत्पन्न गर्दछ ?आमजनताको सोच्न सक्ने वैचारिकी र काल्पनिकीलाई सदाबहार रूपमा एक चिर्कटो कार्यविधिको भरमा दिशानिर्देश गरिरहनुपर्दछ भन्ने सोचबाट राज्यका अपयवहरू सिर्जनशीलकर्ममाथि निर्मम तरिकाले हाबी हुनु नै संस्थापनवादी धारको विशेषता हो । तसर्थ, वर्तमान अवस्थामा सेन्सर गर्नका लागि प्रयोग भइरहेको कार्यविधिको अवधारणागत र नीतिगत संकुचनका कारण पनि नेपाली चलचित्रहरूले एकपछि अर्को मनोगत र पूर्वाग्रही विचारहरूको निर्मम कोर्रा सहनु परिरहेको छ । चलचित्रमार्फत धर्मको पहरेदारीसंसारका थुप्रै देशहरूको मूल कानुन त्यस देशको बहुसंख्यक जनताहरूले मान्ने धार्मिक मूल्यमान्यताहरूबाट सोझो रूपमा निर्देशित छन् । दक्षिण एसियाकै सवालमा पनि धार्मिक मूल्य मान्यतामा आधारित तथ्यहरूलाई बंग्याउने वा आलोचना गर्ने सवालमा नेपाल, भारत, श्रीलंका, बंगलादेश र पाकिस्तान जस्ता सबै देशका चलचित्र जाँचपाससम्बन्धी नियमहरू कडिकडाउ रूपमा प्रस्तुत हुँदै आएका छन् । संसारको सबैभन्दा ठूलो लोकतान्त्रिक देश भनेर गर्व गर्ने छिमेकी मुलुक भारतमा समेत रोन हवार्डको निर्देशक डाभिन्ची कोडलगायत अन्य थुप्रै चलचित्रहरूले हिन्दु धार्मिक भावनामा भड्काउ ल्याउन सक्ने भन्दै केही समयका लागि प्रदर्शनमा रोक लगाइएको थियो । यसका साथै निर्देशक तनिम रहेमान आँग्शुको चलचित्र नो दोराइलाई पनि मुस्लिम धार्मिक मूल्यमान्यताको विरुद्घमा रहेको भन्दै बंगलादेशमा प्रतिबन्ध लगाइएको थियो । हलिउडमा समेत सन् १९२२ मा विल हेस नाम गरेको व्यक्तिको नेतृत्वमा एउटा उत्पादन कोड जारी गरेर आइरिस क्याथोलिक भिक्टोरियन मूल्यमान्यताहरूको विरुद्घमा चलचित्र निर्माण गर्न नपाइने नियम लादेर चलचित्र क्षेत्रलाई नियन्त्रण गरिएको थियो । सत्ताले स्वीकृत गरेको धार्मिक मूल्यमान्यता पालना गरेर नैतिकवान् र सन्तुलित अवस्थामा रहेको समाज चलचित्रकर्मीहरूले मात्र चलचित्र निर्माण गरेर दूषित र असन्तुलित बनाउन खोजिरहेछन् भन्ने भान संस्थापनवादी धारका हिमायतीहरूलाई सधैं परिरहेको हुन्छ । बहुजातीय, बहुसांस्कृतिक र बहुधार्मिक धरातलीय यथार्थमा बाँचेको नेपाल जस्तो विविधामूलक समाजमा चलचित्रले पस्किएको सांस्कृतिक गतिविधि, संवाद वा व्यवहारहरू समाजलाई पाच्य छन् कि छैनन् भनेर सेन्सरको कैंची चलाउँदा कुन वर्गको धार्मिक तथा सांस्कृतिक मूल्यमान्यताको आँखाबाट कसलाई चित्त बुझाउन यी मानकहरू निर्धारण गरिन्छ भन्ने सवाल अहम् हुन जान्छ । आलोचनात्मक चेत बोकेका चलचित्रहरूले धर्ममा भएका रुढीहरूको फरक शिराबाट पर्दाफास गर्ने जमर्को गरेका हुन्छन् । यस सन्दर्भमा चलचित्रकर्मीहरू धन्यवादको पात्र हुनुभन्दा सेन्सर नामको सरकारी अंकुशको कारण सिर्जनाको आमप्रदर्शनमा धक्का लागेर व्यावसायिक क्षति व्यहोर्नुपर्ने दृष्टान्तहरू नै लोकतान्त्रिक देशमा भइरहेको अलोकतान्त्रिक अभ्यासहरू हुन् । तसर्थ, सेन्सरसिपका नाममा अभ्यास हुने हरेक प्रकारका संस्थागत नियन्त्रणहरूले राज्यसत्ता र संस्थापनका नजिक हुनेहरूको नै अभिलासा पूरा गर्ने गर्दछ । चलचित्रमा यौन र हिंसाको सवालचलचित्रमा प्रस्तुत भएका यौनजन्य व्यवहार वा यौनिक प्रतिनिधित्वको सवाललाई कतिसम्म स्वीकारयोग्य मानेर केका आधारमा सामाजिक मर्यादाको रेखा कोरिन्छ भन्ने सवालहरू आफैंमा पेचिलो रहेको छ । चलचित्र हेरेर आम जनमानसले यौनजन्य व्यवहारहरूको अभ्यास गर्दछन् र समाजमा खतरा उत्पन्न गर्दछन् भन्ने सोच पालेर सेन्सर कार्यविधि तयार गरिएको छ । नेपालको सेन्सरसम्बन्धी कार्यविधिमा यौन उत्तेजना बढाउने गरेर पाँच सेकेन्डभन्दा लामो गहिरो चुम्बन गरिएको दृश्य राख्न नपाउने प्रावधान छ । कार्यवधिले समयसीमा तोक्दै गर्दा समलिङ्गी महिलाहरूका बारेमा सुर्वण थापा निर्देशित सुनगाभा जस्ता चलचित्रहरूमा राखिएको दुई प्रेमीबीचको आत्मीय दृश्य सेन्सरमा बस्ने प्रतिनिधिहरूले विषमलिङ्गी आँखाबाट हेर्दा असहज महसुस भएको कारण देखाई चलचित्रमा उक्त दृश्यलाई हटाउन निर्देशन दिइएको थियो । यौन स्वास्थ्य वा यौनिकताका बारेमा निर्माण हुने गम्भीर चलचित्रहरूमा पनि सेन्सरको कैंची अन्य मनोरन्जनात्मक चलचित्रहरूलाई जस्तै गरेर समान रूपले प्रयोग भएमा मुद्दा केन्द्रित चलचित्र निर्माण गर्ने सवालमा त्यसले सिर्जनशीलकर्ममाथि न्याय गरिएको मानिँदैन । सन् २००१ मा क्याथरिना व्रेलाट निर्देशित फ्याट गर्ल नामको चलचित्रमा किशोरीहरूलाई नग्न रूपमा देखाइएको कारण चलचिलकर्मीको लगानी र मिहिनेतभन्दा जनताको स्वास्थ्य महत्त्वपूर्ण भएको तर्क दिँदै ओन्टारियोको फिल्म वर्गीकरण बोर्डले त्यसको सार्वजनिक प्रदर्शनमा नै रोक लगाएको थियो । अश्लील चलचित्रहरूले मानवीय आत्मस्वाभिमानलाई तिलाञ्जली दिन्छन् र उनको चलचित्रले यौनको सवालमा महिलाको आत्मस्वाभिमानलाई पुनर्जागृत गराउने काम गर्दछ भन्दै वर्गीकरण गर्ने निकायसँग यस चलचित्रका निर्देशक ब्रेलियाटले संस्थापनको विरुद्घ फरक मत राखेकी थिइन् । यौन तथा बलात्कारजन्य दृश्यहरूका बारेमा मात्र नभई चलचित्रमा हिंसाको प्रयोगको सवाल पनि उत्तिकै संवेदनशील मानिन्छ । सन् १९७१ ताका निर्देशक साम पेक्निपहको चलचित्र स्ट्र डग्सको बारेमा सेन्सरजन्य विवाद हुँदा बेलायतको चलचित्र वर्गीकरण गर्ने बोर्डका एक पदाधिकारी स्टेफेन मर्फीले चलचित्रमा हिंसाको जर्बजस्त प्रयोगको सवालमा चलचित्रकर्मीलाई नियतवश नै निरुत्साहित गर्न चाहेको अभिव्यक्ति दिएका थिए । यद्यपी, कोही गम्भीर चलचित्रकर्मीहरूले हिंसाकै बारेमा संवेदनशील चलचित्र निर्माण गर्दछ भने त्यसप्रकारको चलचित्र आमजनतालाई अवलोकन गर्नबाट वञ्चित गरियो भने सरकार उसको सार्वजनिक उत्तरदायित्वमा चुकेको ठहरिन्छ भन्दै उनले सेन्सरको सवालमा मध्यमार्गी धारको वकालत गरेका थिए । यस अलावा सन् १९९६ मा बेलायतमा पुरातनपन्थीहरूको रायको आधारमा निर्देशक डेभिड क्रोनेनवग्रको चलचित्र क््रयासलाई पनि सवारी चालकहरूले आफ्नो कारलाई जानाजानी दुर्घटना बनाएर आनन्द लिन सक्ने यस्तो सिर्जना जसले हिंसालाई रोमाञ्चीकरण गर्दछ भन्दै आरोप लगाइएको थियो । यस चलचित्रलाई प्रदर्शन गर्न सार्वजनिक अनुमति दिएका कारणले गर्दा चलचित्र वर्गीकरण गर्ने निकायसमेत आलोचित हुनुपरेको थियो । यस सवालमा ब्रिटिस फिल्म बोर्डले थुप्रै प्रकारका समूहहरूमा प्रदर्शनहरू गरेर अन्ततोगत्वा यस चलचित्र एक गम्भीर सर्जकले निर्माण गरेको र समाजका लागि कुनै अस्वस्थता सिर्जना गर्दैन भनेर प्रमाणित गर्न वर्गीकरण गर्ने संस्था आफैं लागिपरेको थियो । तसर्थ, सस्तो मनोरञ्जनका लागि चलचित्रमा यौन तथा हिंसाको भद्दा प्रयोग गर्नु र समाजमा विद्यमान भएको हिंसाको आम जनमानसलाई अवगत गराएर सचेत बनाउनु फरक कर्म भएकाले दुवै प्रसंगहरूलाई सेन्सरको एउटै कसीमा हेरेर मूल्यांकन गर्नु उचित हुँदैन भन्ने मध्यमार्गी धार पनि प्राज्ञिक वृत्तमा उत्तिकै प्रबल रूपमा रहिआएको छ । चलचित्र वर्गीकरण र पक्षधरतासंसारका विभिन्न देशहरूको दृष्टान्त हेर्ने हो भने चलचित्रलाई सेन्सर गर्ने संस्थाको चरित्र रूपान्तरण गरेर चलचित्र वर्गीकरण गर्ने संस्थाको स्वरूपमा रूपान्तरण हुनेबित्तिकै सेन्सरको नाममा राज्यले अभ्यास गरिरहेको शक्ति निरंकुशताबाट लोकतान्त्रिक रूपमा परिणत हुने सम्भावना अधिक देखिएको छ । चलचित्रकर्ममा सेन्सर शब्द आफैंमा पुरातन भएको हुनाले सन् १९८० मा ओन्टारियोको चलचित्र सेन्सर बोर्डलाई पनि चलचित्र समीक्षा बोर्डका रूपमा नयाँ नाम दिएर रूपान्तरण गरिएको थियो । यद्यपि, चलचित्र वर्गीकरण प्रक्रियामा पनि एक प्रकारले राज्यको प्रशासनिक कानुनी संरचनामा नियुक्त भएका व्यक्तिहरूको सोच नै अन्ततोगत्वा हाबी हुने भएकाले यस प्रक्रियामा वस्तुनिष्ठ हुन सकिएन भने सम्बन्धित पदाधिकारीहरूमा निहित राजनीतिक, धार्मिक, सांस्कृतिक र अन्य मनोगत पूर्वाग्रहहरूको कसीमा चलचित्रकर्मीले नैतिकता, आचरण र अनुशासनको परीक्षा दिइरहनुपर्ने हुन्छ । सन् १९७० ताका अस्ट्रेलियामा पनि पाओलो पासोलिसीको चलचित्र सालोले झन्डै दुई दशकसम्म प्रतिबन्धका बाबजुद सन् १९९३ मात्र वर्गीकृत भएर प्रदर्शन गर्ने इजाजत प्राप्त गरेको थियो । यद्यपि, यस चलचित्रलाई इटालियन फासीवादको बिम्बात्मक रूपमा देखाउन प्रयोग गरिएको कलात्मक पाटो नै स्पष्ट रूपमा स्थापित गर्न नसकेको आरोप लगाएर सन् १९९८ मा अधिकांश चलचित्र तथा साहित्यिक संस्थाका प्रतिनिधिहरूले भोट हालेर चलचित्रलाई पुनः प्रतिबन्ध लगाइएको थियो । उमेर, शारीरिक र अन्य मानसिक स्थितिका कारण संरक्षण गर्नुपर्ने वर्गको हितार्थ भन्दै राज्यले चलचित्रहरूलाई नियन्त्रण गरे तापनि वर्तमान अवस्थामा नेपालमा पनि चलचित्र वर्गीकरणको सवालमा समाजमा फैलाउन पर्ने बृहत्तर बहस पनि कम नै भएको देखिन्छ । दीपक रौनियार निर्देशित चलचित्र राजागंजमा तराईको परिवेशमा आधारित काल्पनिक कथा भन्दै गर्दा वास्तविक व्यक्तिले फरक सन्दर्भमा बोलेको वाक्य प्रयोग गरेर अर्कै सन्दर्भ सिर्जना गरेर चलचित्रले सम्भावित खतरा फैलाउन सक्ने तर्क नेपाली सेन्सर बोर्डका पदाधिकारीहरूको रहेको छ । निर्देशक रौनियारले प्रस्तुत गरेको यस शैलीलाई निरपेक्ष स्वतन्त्रतावादी धारको आँखाबाट हेर्दा आख्यानको स्वतन्त्रताको भरपूर उपयोग गरेको हो, त्यसकारण क्षम्य मानिनुपर्दछ ? वा वास्तविक सामग्रीका आधारमा काल्पनिक सन्दर्भ सिर्जना गर्दै आख्यानका नाममा अफवाह सिर्जना गरेर चलचित्रकर्मीले बोध गर्नुपर्ने सामाजिक उत्तरदायित्वबाट वञ्चित भएको मानिन्छ भन्ने सवालहरूका बारेमा यथेष्ट बहस भएको छैन । यसर्थ, चलचित्रमा प्रयोग हुने शैली र तत्त्वहरूले समाजमा पार्न सक्ने खतरनाक प्रभावहरूका बारेमा निर्क्योल गर्न पनि नेपाल सरकार आफैंसँग त्यस्ता अन्तरवस्तुको सौन्दर्य शास्त्रीय, वैचारिक र कलात्मक विश्लेषण गर्न सक्ने जनशक्तिको भरपूर उपलब्धता हुन आवश्यक छ । चलचित्र वर्गीकरण गर्दा कला वा अश्लीलता, लाभदायक वा हानिकारक र कलात्मक रूपमा गम्भीर र कमसल खालका सिर्जनाहरूबीचको भेद छुट्याउन सक्ने जनशक्ति र त्यस अनुरूपको बृहत्तर कार्यविधिको अभावमा गम्भीर सर्जकका चलचित्रकर्मले अपूरणीय क्षति व्यहोर्नुपर्ने हुन्छ । हालको सेन्सर बोर्डलाई वर्गीकरण बोर्डका रूपमा रूपान्तरण गर्दै २०७४ को कार्यविधिमा व्यापक संशोधन गर्नुपर्छ । एक गतिशील, वस्तुनिष्ठ र लोकतान्त्रिक मूल्यमान्यताहरूको कसीमा तयार भएको एक बृहत्तर कार्यविधिले मात्र हालको अवस्थाबाट चलचित्रको वर्गीकरण कार्यलाई एक खुड्किलो अघि बढाउन सहयोग पुग्नेछ ।"
यौन श्रमिकको मानवअधिकार खोइ ?,"मानवअधिकारको परिभाषाले मानवीय मूल्य र प्रतिष्ठाका साथ जीवन यापन गर्न मानवलाई आवश्यक पर्ने न्यूनतम अधिकारको समष्टिगत रूप नै मानवअधिकार हो भन्छ । अझै भन्नुपर्दा मानवअधिकार मानिसका रूपमा जन्मेकै कारण मानव मात्रले पाउने नैसर्गिक अधिकार पनि हो । तर मुलुकका केही घटना र अवस्थाले मानिसका रूपमा जन्मिने सबैले सर्वव्यापी र अहरणीय रूपमा प्राप्त हुने भनिएको मानवअधिकार समान रूपमा प्राप्त नगरेको देखाउँछन् । खास परिचय र खास कर्मले श्रम अँगालेकै कारण कुनै मानिसले आफ्नो मानवअधिकार गुमाएर बाँचिरहेका दृष्टान्त पनि छन् । उदाहरणका लागि नेपालको सन्दर्भमा यौन श्रमिकलाई लिन सकिन्छ । नेपालले अहिलेसम्म यौन श्रमिकसम्बन्धी कुनै कानुनी व्यवस्था गरेको छैन । सरकारले यसलाई पेसा भनेर मान्यता दिएको पनि छैन । न त कुनै पनि विद्यमान कानुनले पेसालाई प्रत्यक्ष रूपमा अपराधीकरण (क्रिमिनलाइजेसन) गरेको छ । तर मानव बेचबिखन तथा ओसारपसार (नियन्त्रण) ऐन, २०६४ मा पीडित भन्नाले बेचिएको, ओसारपसार गरिएको वा वेश्यावृत्तिमा लगाइएको व्यक्ति सम्झनुपर्ने र यसै ऐनको परिच्छेद२ (४ख) मा कुनै प्रकारको फाइदा लिई वा नलिई वेश्यावृत्तिमा लगाउने कार्य गरेमा मानव बेचबिखन तथा ओसारपसार गरेको मानिने उल्लेख छ । नेपालभित्र र बाहिरको बेचबिखनलाई अपराधीकरण गर्ने यही कानुन यौन श्रमिकका लागि प्रयोग गरिन्छ । वेश्यावृत्तिका रूपमा बेचबिखन रोक्ने उद्देश्यले पारित गरिएको यो कानुन यौन श्रमिकलाई आरोप लगाउन प्रयोग भएको छ । यसकारण यौन श्रमिकबाट लाभ लिने ग्राहक र सहयोगी अपराधका रूपमा लिइन्छन् भने यौन श्रममा संलग्नलाई कानुनबमोजिम पक्राउ गर्नेदेखि अपराधी करार गर्ने गरिन्छ । यसरी कानुनले मानव बेचबिखन र यौन श्रमलाई एकै नजरले हेर्दा मानव बेचबिखनजस्तो जघन्य अपराधमा परी मानव अधिकार हनन भएका व्यक्ति र बालिक व्यक्तिले स्वनिर्णयले विकल्पहीन अवस्थामा दैनिकजन्य आधारभूत आवश्यकता पूर्ति गर्ने विकल्पका रूपमा अँगालेको यौन श्रमको अपराधीकरण भएको छ । तैपनि, श्रमिकहरूले लुकिछिपी सेवा किन्ने र बेच्ने क्रम जारी राखिरहेका छन् । साथमा यौन श्रमिकले यौनजन्य हिंसा, शोषण र बलात्कारको सिकार पनि हुनुपरिरहेको छ । यसका बाबजुद कानुनी उपचारबाट वञ्चित भइरहनुपरेको छ । यूएनएड्सको सन् २०१७ को प्रतिवेदनले देशभरि ६७ हजार ३ सय यौनकर्मी रहेको अनुमान गरेको छ । राष्ट्रिय यौन तथा यौन रोग नियन्त्रण केन्द्रका अनुसार नेपालमा ८६ हजार ८ सय ९ जना यौन श्रमिक महिला छन् भने स्वासा नेपाल, जागृति महिला महासंघ तथा यौन श्रमिक संगठनका अनुसार ८५ हजार यौन श्रमिक संगठनमा आबद्ध छन् । यसले नेपाली समाज यौन श्रमविहीन नरहेको खुलासा गर्छ । विडम्बना ! यो समाजका यी सम्पूर्ण यौन श्रमिक कानुनी तथा संवैधानिक हकअधिकार र मानव अधिकारबाट वञ्चित छन् । जसको आवाज यौन श्रमलाई निरपराधीकरण गर्न एकबद्ध छ । यहाँनेर निरपराधीकरण र वैधानिकीकरण (लिगलाइजेसन) को भेद बुझ्न भने जरुरी छ । यी दईबीचको भेद यौन श्रमिकको हकहितमा काम गर्ने पक्षबाटै निर्मित छ । जसअनुसार, यौन श्रमलाई वैधानिकता दिँदा यो सरकारद्वारा नियन्त्रित हुन्छ, सम्बन्धित यौन श्रमिकले इजाजतपत्र (लाइसेन्स) लिनुपर्दछ । यो प्रक्रियालाई प्रहरीलगायत सम्बन्धित सरकारी निकायले व्यवस्थापन गर्छन् अर्थात् उनीहरूको नियन्त्रणमा जान्छ । वैधानिकताअन्तर्गत श्रम अनुमति लाइसेन्स, सम्बन्धित यौन श्रमिकको सरकारी दर्ता प्रणाली र अनिवार्य स्वास्थ्य जाँचजस्ता पक्ष समावेश हुन सक्छन् । बिनाअनुमति यौनजन्य कार्य भएको खण्डमा यसमा संलग्न व्यक्ति अपराधी करार हुन सक्छन् । यसका अलावा यौन श्रम गर्ने व्यक्तिको न्यूनतम उमेर सीमा निर्धारण गर्ने, यौन श्रम वैधानिक भए पनि तोकिएको भन्दा कम उमेरको व्यक्ति उक्त कार्यमा संलग्न रहेमा वा संलग्न गराइएको पाइएमा संलग्न हुने र गराउने दुवै व्यक्ति पक्राउ गर्ने गरिन्छ । साथमा वैधानिकताअन्तर्गत सम्बन्धित यौन श्रमिकको व्यावसायिक अभिलेख राख्ने, जबर्जस्ती एचआईभी परीक्षण गराउने, यौन कार्यका लागि भौगोलिक सीमा तोक्ने र पारिवारिक पृष्ठभूमि जाँच गर्ने गरिन्छ ।तर हजारौंको संख्यामा रहेका नेपालका यौन श्रमिक र उनीहरूको मानवअधिकार, न्याय पहुँचमा जोड दिँदै काम गरिरहेका साथी संस्थाहरूले यौन श्रमको निरपराधीकरण गर्न, भेदभावपूर्ण कानुन र नीतिहरूमा परिवर्तन गर्न वकालत गरिरहेका पाइन्छन् । यौन श्रमलाई वैधानिक बनाएर यौन श्रमिकको सरकारी अभिलेख राख्दा भविष्यमा उसले पेसा परिवर्तन गर्न चाहेमा अभिलेखले अवरोधका रूपमा काम गर्न सक्छ । विभिन्न मुलुकमा भएका कतिपय रेड लाइट एरिया राज्यको कडा कानुन र स्थानीयको सक्रियतामा धेरै हदसम्म व्यावसायिक, मर्यादित र आवासीय क्षेत्रमा परिणत भएका (जेन्ट्रिफिकेसन) पनि छन् । उदाहरणका लागि कालिजोडो (जकार्ता, इन्डोनेसिया), एम्स्टर्डमको रेड लाइट डिस्ट्रिक्ट (नेदरल्यान्ड्स), रिपरबान (ह्याम्बर्ग, जर्मनी), सियोल, दक्षिण कोरिया र टेक्सासलाई लिन सकिन्छ । यी मुलुकमा कतै राज्यले नै कानुन बनाएर ती क्षेत्रलाई रेड लाइट एरियाबाट हटाएर परिवार मैत्री, सांस्कृतिक पर्यटनलाई प्रवर्द्धन गर्ने गरी काम गरिरहेको छ । राज्य र गैरसरकारी संस्थाको संयुक्त पहलमा यौन श्रमिकलाई पुनःस्थापना गर्ने, उनीहरूलाई रोजगारीका विकल्प उपलब्ध गराउने प्रयास गर्दै रेड लाइट क्षेत्र हटाउने कोसिस गरिएका पनि छन् । मानव बेचबिखनसम्बन्धी कडा कानुनले पनि वेश्यालयलाई खुला रूपमा सञ्चालन गर्न गाह्रो बनायो, जसका कारण छापा मार्दा पक्रिने डरले ती आफैं विस्थापित हुँदै गएका पनि छन् । यौन श्रमलाई वैधानिक बनाउँदा पुस्तागत रूपमा यो दोहोरिने सम्भावना र तोकिएको क्षेत्रमा हुने मानव बेचबिखन तथा जबर्जस्ती यौन कार्यमा लगाउने क्रम बढ्ने सम्भावनालाई भने हेक्का राख्नैपर्छ ।यौन बेचेर जिउ पाल्नेहरूको स्वास्थ्य सेवामा पहुँच छैन । यौन श्रमिक अधिकार दिवसमा गरिएको छलफलमा लागूपदार्थ सेवन गर्ने यौन श्रमिकले आफू एचआईभी संक्रमित हुँदा पनि खुलेर स्वास्थ्य सेवा लिन नपाएको बताएका थिए । यी श्रमिक स्वास्थ्य बिमा गर्न आवश्यक नागरिकताजस्ता कागजात बनाउन परिवारबाटै असहयोग, हिंसा तथा दुर्व्यवहार सहनुपर्ने अवस्थामा छन् । यौन श्रमिकका साथी संस्थाहरूले २०२४ मा गरेको एक अध्ययन अनुसार ६१ प्रतिशत यौन श्रमिकसँग मात्रै नागरिकता छ । नागरिकता बनाइसकेका यौन श्रमिकसँग ससुरा, जेठाजु, गाउँका गन्यमान्यबाट नागरिकता बनाइमाग्दा, विभिन्न संस्थामा सर्जमिन गराउँदा घरायसी र सामाजिक हिंसा तथा दुर्व्यवहार भोगेका, बहिष्कारमा परेका तीता अनुभूति पनि उत्तिकै छन् । फेरि पनि उनीहरूको न्यायमा पहुँच छैन । नागरिकता नहुने यौन श्रमिकबाट जन्मेका बालबालिकाको जन्मदर्ता र नागरिकता बनेको छैन । यसका कारण उनीहरू आधारभूत तहको शिक्षादेखि उच्च शिक्षा हासिल गर्न भर्ना हुनै नपाएर वञ्चित भएका छन् । संविधानले प्रत्येक व्यक्तिलाई सम्मानपूर्वक बाँच्न पाउने हक (धारा १६१) का साथै सबै नागरिक कानुनको दृष्टिमा समान हुने, कसैलाई पनि कानुनको समान संरक्षणबाट वञ्चित नगरिने (धारा १८१) व्यवस्था गरेको छ । नेपालले हस्ताक्षर गरेको मानवअधिकारको विश्वव्यापी घोषणापत्रले प्रत्येक व्यक्तिलाई राष्ट्रियताको अधिकार हुने (धारा १५) उल्लेख गरेको छ ।स्विट्जरल्यान्डको जेनेभामा महिलाविरुद्धको हरेक प्रकारको भेदभाव उन्मूलन समिति सिडको २११९ औं बैठकको ९० औं सत्रमा सातौं आवधिक प्रतिवेदन प्रस्तुत गर्दा नेपालका यौन श्रमिकको अवस्थाबारे पनि प्रस्तुत गरिएको थियो । २४ फेब्रुअरी २०२५ मा सिडले बेचबिखनको कानुनी परिभाषाले बेचबिखन र यौन श्रमलाई एकै ठाउँमा राखेर हेरिदिँदा यौन श्रमिकको अधिकार हनन भएको, यौन श्रमिक महिलामाथि हुने शोषणको अनुगमन गरी सहज र आवश्यक भएमा निःशुल्क कानुनी सेवासहायतामा पहुँचको सुनिश्चितता र कानुनी सुरक्षा गर्ने, यौन श्रमिकलाई शिक्षा, स्वास्थ्य, सामाजिक सुरक्षामा पर्याप्त पहुँच प्रदान गर्न र यौन श्रमिकको अधिकारको रक्षा गर्न आवश्यक उपाय अपनाउनुपर्ने, काम गर्ने मौलिक अधिकार र पेसा स्वतन्त्र छनोटको सम्मान गर्ने आवश्यकतालाई सम्झँदै श्रम अधिकारको संरक्षण गर्न र सबै श्रमिकका लागि सुरक्षित काम गर्ने वातावरणको प्रवर्द्धन गर्न सिफारिस गरेको छ ।नेपाल सरकार राष्ट्रिय र अन्तर्राष्ट्रिय प्रतिबद्धताहरूको कार्यान्वयनका लागि औपचारिक कार्यक्रममा बोल्ने मात्र होइन, बरु ती सुझाव व्यवहारमै उतार्न तत्पर र जवाफदेही हुनुपर्दछ । मानिसको रूपमा यौन श्रमिकले पाउनुपर्ने श्रमको अधिकार, स्वास्थ्य अधिकार, राष्ट्रियताको अधिकार सुनिश्चित गर्न राज्यले प्रभावकारी कदम चाल्नैपर्छ ।प्रणेता नागरिक अभियानी (सिभिक एक्टिभिस्ट) हुन् ।"
विरोधीलाई तह लगाउँदै तुर्किएका राष्ट्रपति इर्दोगान,"(इस्तानबुल)तुर्किएका राष्ट्रपति रेसेप तैयप इर्दोगानका प्रमुख प्रतिद्वन्द्वी तथा इस्तानबुल सहरका मेयर एकरेम इमामोग्लुलाई औपचारिक रूपमा पक्राउ गरी भ्रष्टाचारको आरोप लगाइएको छ । तुर्किएको एक अदालतले आइतबार इमामोग्लुलाई पक्राउ गर्न र भ्रष्टाचारको आरोपसम्बन्धी मुद्दाको टुंगो नलागेसम्म जेलमा राख्न आदेश दिएको छ । उनलाई गत बुधबार हिरासतमा लिइएको थियो । इमामोग्लुलाई सन् २०२८ को राष्ट्रपतीय चुनावमा विपक्षी दल रिपब्लिकन पिपुल्स पार्टी (सीएचपी) ले आधिकारिक उम्मेदवारमा चयन गर्ने अपेक्षा गरिएको छ । इमामोग्लुले आफूमाथिका आरोप अस्वीकार गरेका छन् । म कहिल्यै झुक्ने छैन, हिरासतमा लिइएपछि उनले भनेका थिए । अभियोजनकर्ताले इमामोग्लुमाथि आपराधिक संगठन स्थापना र व्यवस्थापन गरेको, घूस लिएको, जबर्जस्ती रकम असुलेको, गैरकानुनी रूपमा व्यक्तिगत तथ्यांक रेकर्ड गरेको र टेन्डर प्रक्रियामा धाँधली गरेको आरोप लगाइएको छ । यसअघि इमामोग्लुलाई सशस्त्र आतंकवादी संगठनलाई सहयोग गरेको आरोप पनि लगाइएको थियो । तर अदालतले भ्रष्टाचारको आरोपमा पहिले नै पक्राउ परेका इमामोग्लुलाई उक्त मुद्दामा पक्राउ गर्नु आवश्यक नठानिएको जनाएको थियो । गत वर्षको स्थानीय चुनावमा सीएचपीको कुर्दिश समर्थक पिपुल्स इक्वालिटी एन्ड डेमोक्रेसी पार्टी (डीईएम) सँग गठबन्धन गरेको थियो । डीईएमलाई कुर्दिस्तान वर्कर्स पार्टी (पीकेके) सँग सम्बद्ध भएको आरोप लगाइएको छ । तर सीएचपी त्यसलाई अस्वीकार गरेको छ । सन् १९८४ देखि तुर्किएविरुद्ध विद्रोह गरेको पीकेकेले युद्धविराम घोषणा गरेको छ । यसलाई तुर्किए, युरोपेली संघ, बेलायत र अमेरिकाले आतंकवादी समूह घोषित गरेका छन् । इमामोग्लुको पक्राउपछि समर्थकले चार रातसम्म गरेको विरोध प्रदर्शन एक दशकयता तुर्किएमा देखिएको सबैभन्दा ठूलो प्रदर्शन हो । शनिबार इस्तानबुलमा मेयरको कार्यालयबाहिर विरोध प्रदर्शन सुरु हुनुअघि नै अश्रुग्यास प्रहार गरिएको थियो । साँझ पर्दै गएसँगै भीड बढेपछि प्रदर्शनकारीलाई तितरबितर पार्न दर्जनौं सेल अश्रुग्यास प्रहार गरिएपछि सास फेर्न गाह्रो भएको थियो ।सबै उमेरका मानिसले अधिकार, कानुन र न्याय को नारा लगाउँदै गैरकानुनी थुनाको विरोध गर्न सरकारले लगाएको प्रतिबन्ध अस्वीकार गरेका थिए । प्रदर्शनमा सहभागीले आफूहरूले राजनीतिक कारण वा विपक्षीको समर्थक भएकाले नभई लोकतन्त्रको रक्षाका लागि प्रदर्शनमा सहभागी भएको बताएका बीबीसीले जनाएको छ । म यहाँ न्यायका लागि आएकी हुँ । स्वतन्त्रताका लागि आएकी छु । हामी स्वतन्त्र हौं र तुर्किएका मानिसहरूले यो स्वीकार गर्न सक्दैनन् । यो हाम्रो व्यवहार र संस्कृतिविरुद्ध हो, प्रदर्शनमा सहभागी एक महिलाले भनेकी छन् । अर्की महिलाले छोराको भविष्यबारे चिन्तित भएर आफ्नो ११ वर्षीय छोरालाई विरोध प्रदर्शनमा ल्याएको बताएकी छन् । तुर्किएमा दिन प्रतिदिन बाँच्न गाह्रो हुँदै गइरहेको छ । हामी आफ्नो जीवन नियन्त्रण गर्न सक्दैनौं, हामी कसलाई चाहन्छौं भनेर छनोट गर्न सक्दैनौं र यहाँ वास्तविक न्याय छैन, ती महिलालाई उद्धृत गर्दै बीबीसीले जनाएको छ । तर ती महिलाले आफ्नो परिचय भने सार्वजनिक गर्न नचाहेको खबरमा बताइएको छ । शनिबार राति सडकमा निस्केका धेरैजसोले विश्वास गर्न सकिने भविष्यका लागि लडिरहेको र त्यसका लागि गिरफ्तारी दिन तयार रहेको बताएका थिए । अन्तर्राष्ट्रिय सञ्चार माध्यमहरूका अनुसार अंकारा र इज्मिरमा पनि व्यापक प्रदर्शनहरू भएका छन् । ती प्रदर्शनमा प्रहरीले पानीको फोहोरा प्रयोग गरेको थियो । सरकारले इस्तानबुलमा चार दिनसम्म भएका प्रदर्शनमाथि प्रतिबन्ध लगाएर दबाउन खोजेपछि देशभरि विरोध फैलिएको हो । बिहीबारयता दंगा प्रहरी र प्रदर्शनकारीबीच बारम्बार झडप भएका छन् । तुर्किएका अधिकारीहरूले प्रदर्शनको तेस्रो दिन अर्थात् शुक्रबार राति ३ सय ४३ जनालाई पक्राउ गरिएको जनाएका छन् । तुर्किएमा इमामोग्लुलाई इर्दोगानको सबैभन्दा शक्तिशाली राजनीतिक प्रतिद्वन्द्वीमध्ये एक मानिन्छ । उनी अनुसन्धानका लागि पक्राउ परेका अन्य राजनीतिज्ञ, पत्रकार र व्यवसायी सहित सयभन्दा बढी व्यक्तिमध्ये एक हुन् । गिरफ्तारी हुनुभन्दा एक दिनअघि इस्तानबुल विश्वविद्यालयले कथित अनियमितताका कारण इमामोग्लुको डिग्री रद्द गर्ने घोषणा गरेको थियो । उक्त कार्य उनलाई राष्ट्रपतिको उम्मेदवार हुन नदिन चालिएको अनुमान गरिएको छ । तुर्किएको संविधानअनुसार राष्ट्रपतिहरूले पद धारण गर्न उच्च शिक्षा पूरा गरेको हुनुपर्छ । इर्दोगानले विगत २२ वर्षदेखि टर्कीको प्रधानमन्त्री र राष्ट्रपति दुवैको जिम्मेवारी सम्हाल्दै आइरहेका छन् । तर कार्यकालको सीमाका कारण संविधान परिवर्तन नगरेसम्म उनी २०२८ मा फेरि उम्मेदवार हुन सक्दैनन् ।विपक्षीहरूले बुधबारका गिरफ्तारी राजनीतिक रूपमा प्रेरित भएको बताएका छन् । तर न्याय मन्त्रालयले न्यायिक स्वतन्त्रतामा जोड दिँदै इर्दोगानलाई गिरफ्तारीसँग जोड्नेहरूको आलोचना गरेको छ ।"
इजरायली आक्रमणमा हमासका वरिष्ठ नेता मारिए,"जेरुसलेम (एजेन्सी) इजरायलले गाजामा गरेको हवाई आक्रमणमा हमासका राजनीतिक नेता सलाह अलबर्दविल मारिएका छन् । बर्दविल गाजाको दक्षिणी सहर खान युनिसमा इजरायली रक्षा बल (आईडीएफ) ले गरेको आक्रमणमा मारिएको हमासका एक अधिकारीलाई उद्धृत गर्दै बीबीसीले जनाएको छ । बीबीसीका अनुसार आक्रमणमा बर्दविलसँगै उनकी श्रीमतीको पनि मृत्यु भएको छ । यसबारे इजरायली अधिकारीहरूले भने कुनै टिप्पणी गरेका छैनन् । इजरायली सेनाले गत मंगलबारदेखि गाजामा पुनः हमला सुरु गरेको छ । यसअघि दुई पक्षबीच भएको युद्धविराम १९ जनवरीदेखि लागू भएको थियो । तर उक्त सम्झौताप्रति हमास प्रतिबद्ध नभएको आरोप लगाउँदै इजरायलले पुनः आक्रमण सुरु गरेको हो ।हमासले इजरायली आरोप अस्वीकार गर्दै कतार, इजिप्ट तथा अमेरिकाको मध्यस्थतामा भएको युद्धविराम उल्लंघन गरेको बताएको छ । हमासको स्वास्थ्य मन्त्रालयका अनुसार गाजामा आईडीएफले गरेको आक्रमणमा पछिल्लो २४ घण्टामा ३२ जनाको ज्यान गएको छ । हमासले आइतबार विज्ञप्ति जारी गर्दै ६६ वर्षीय बर्दविलले श्रीमतीसँगै प्रार्थना गरिरहेका बेला इजरायली क्षेप्यास्त्र उनीहरूको पालमा प्रहार गरिएको जनाएको छ । आठ सन्तानका बुबा बर्दविल हमासका सबैभन्दा प्रमुख राजनीतिक व्यक्तित्वहरूमध्ये एक थिए ।खान युनिस शरणार्थी शिविरमा जन्मेका बर्दविल हमास नेता याह्या सिनवारको निकट सहयोगीका रूपमा चिनिन्थे । उनी हमासमा प्रभावशाली नेता थिए । उनले हमासको संसदीय समूहको राजनीतिक शाखाको नेतृत्व गरे र २०२१ मा समूहको राजनीतिक ब्युरोमा पुनः निर्वाचित भए । इजरायल र हमासबीच जारी युद्धमा सिनवार र रावी मुस्ताहको हत्यापछि बर्दविललाई हमासको सर्वोच्च पदको राजनीतिक नेता मानिन्थ्यो । आईडीएफले गत मंगलबारदेखि गाजामा आक्रमण तीव्र पारेको हो । बर्दविलको त्यसयताका आक्रमणमा मृत्यु भएको ठानिएको छ । प्यालेस्टिनी रेड क्रिसेन्ट सोसाइटीका प्रवक्ताले बीबीसीलाई बताएअनुसार रफाहमा गरिएको आक्रमणपछि प्रभावित क्षेत्रमा पुग्ने प्रयास गर्दा आईडीएफले संस्थाका धेरै एम्बुलेन्स घेरेको थियो । ती आक्रमणमा धेरै आपत्कालीन चिकित्सा सेवाका कर्मचारी घाइते भएका थिए भने घण्टौंदेखि घेराबन्दीमा परेका टोलीसँग सम्पर्क टुटेको थियो । आईडीएफले भारी गोलाबारी र केही स्थल आक्रमण गरेपछि पश्चिमी रफाहको तेल अलसुल्तान छिमेकका बासिन्दालाई अन्यत्र जान आदेश जारी गरेको थियो । आक्रमणमा इजिप्टको सिमानामा रहेको फिलाडेल्फी करिडोरमा तैनाथ आईडीएफले ट्यांक फायर गरेका थिए भने त्यस्तै हेलिकोप्टरबाट पनि आक्रमण गरिएको थियो ।"
"युक्रेनी राजधानी किभमा रुसी आक्रमण, ३ जनाको मृत्यु","किभ (एजेन्सी) रुसी सेनाले शनिबार राति युक्रेनी राजधानी किभमा गरेका आक्रमणमा तीन जनाको मृत्यु भएको छ । युक्रेनी राष्ट्रपति भ्लोदिमिर जेलेन्स्कीका अनुसार मृतकहरूमा पाँच वर्षीया छोरी र उनका बुबा छन् ।रुसी आक्रमणसँगै किभस्थित एक अपार्टमेन्टमा आगो फैलिएको र सबैजना चिच्याउन र भाग्न थालेको प्रत्यक्षदर्शीलाई उद्धृत गर्दै बीबीसीले जनाएको छ । युक्रेनी वायुसेनाले शनिबार राति प्रहार गरिएका १ सय ४७ मध्ये ९७ ड्रोन खसालेको जनाएको छ । त्यस्तै, रुसी रक्षा मन्त्रालयले पनि युक्रेनबाट प्रहार भएका पाँच दर्जन युक्रेनी ड्रोन खसालेको दाबी गरेको छ । रुसी अधिकारीका अनुसार आक्रमणपछि एउटा कारमा आगलागी हुँदा एक जनाको ज्यान गएको छ । राजधानीमा आक्रमण भएपछि युक्रेनी राष्ट्रपति जेलेन्स्कीले रुसमाथि नयाँ दबाब दिन आह्वान गरेका छन् । यी आक्रमण र युद्ध अन्त्य गर्न मस्कोमाथि नयाँ निर्णय र नयाँ दबाब आवश्यक छ, जेलेन्स्कीले भनेका छन्, यी आक्रमण दैनिक वास्तविकता हुन् । रुसविरुद्ध अझै प्रभावकारी प्रतिबन्ध लगाउनुपर्ने जेलेन्स्कीको भनाइ छ । अमेरिका र युक्रेनका प्रतिनिधिमण्डलले आइतबार साउदी अरबमा भेटवार्ता गर्दै छन् । अमेरिकी राष्ट्रपति डोनाल्ड ट्रम्पका विशेषदूत स्टिभ विटकफले अमेरिकाले साउदी अरबमा हुने अर्को चरणको शान्ति वार्तामा वास्तविक प्रगति हुने अपेक्षा गरेको बताएका छन् ।हाम्रो काम मुद्दाहरूलाई साँघुरो पार्नु हो । दुवै पक्षलाई एकै ठाउँमा ल्याउनु र हत्या रोक्नु हो, उनले भनेका छन् । रुसी राष्ट्रपति भ्लादिमिर पुटिनले शान्ति चाहेको उनको भनाइ छ ।"
१२ घण्टाभन्दा बढी लोडसेडिङले उत्पादनमा अवरोध: उद्योगी,"(काठमाडौं)नेपाल विद्युत् प्राधिकरणले उद्योगमा १२ घण्टाभन्दा बढी लोडसेडिङ गरिरहेको उद्योगीले बताएका छन् । नेपाल सिमेन्ट उत्पादक संघ, स्टिल उत्पादक संघ र नेपाल धागो उत्पादक संघले आइतबार गरेको पत्रकार सम्मेलनमा चौबीसै घण्टा बिजुली आवश्यक पर्ने उद्योगमा सूचना नदिई प्राधिकरणले लोडसेडिङ गरिरहेको गुनासो गरे । तसर्थ सक्दो छिटो नियमित बिजुली आपूर्ति गर्न उनीहरूको आग्रह छ । प्राधिकरणले भने उद्योगमा बिजुली दिइरहेको दाबी गरेको छ ।२०७५ वैशाखमा औद्योगिक क्षेत्रमा लोडसेडिङ अन्त्य भएको घोषणा गरे पनि उद्योग २०७५, २०७६, २०७७, २०७८, २०७९, २०८० र २०८१ फागुनसम्म हरेक महिना २ घण्टा, ४ घण्टा, ६ घण्टा ७, ८, १० घण्टा लोडसेडिङमा रहेको उद्योगीको भनाइ छ । प्राधिकरणले लोडसेडिङ गरेको छु भन्न सक्दैन, तालिका माग्दा लोडसेडिङ नै छैन भन्ने झूटो र भ्रामक प्रचारबाजी गरिन्छ, उद्योगीले जारी गरेको विज्ञप्तिमा भनिएको छ, चौबीसै घण्टा विद्युत् आवश्यक पर्ने सिमेन्ट, स्टिल र धागोलगायत उद्योगमा अघोषित लोडसेडिङ भइरहेको थियो । हरेक वर्ष पुसमाघदेखि जेठको अन्त्यसम्म लोडसेडिङ गरिएको विषय प्रस्ट छ ।उद्योगहरू चौबीसै घण्टा सञ्चालन हुनुपर्ने, तीन महिना चलाएर बरु दुई महिना बन्द गर्न सकिने तर १२ घण्टा चलाएर १२ घण्टा बन्द गर्न नसकिने नेपाल उद्योग वाणिज्य महासंघका पूर्वअध्यक्ष पशुपति मुरारकाले बताए । प्राधिकरणले दिउँसो पूरै विद्युत् दिएका छौं, राति काटेका छौं । त्यसैले लोडसेडिङ होइन भन्छ, विज्ञप्तिमा भनिएको छ, हाम्रा उद्योग आधा समय चलाउने, आधा समय बन्द गर्न मिल्दैन । चौबीसै घण्टा नचलाउने हो भने उद्योगले काम गर्न छाड्छन्, मेसिनरी सामान कवाडीमा परिणत हुन्छन् ।उद्योगमा दिनहुँ १४ घण्टा लोडसेडिङ भइरहेको स्टिल उत्पादक संघका अध्यक्ष शोभाकर न्यौपानेले बताए । २४ घण्टामा ८ देखि १० घण्टाभन्दा बढी बिजुली पाएका छैनौं, उनले भने, चैतदेखि दैनिक १४ घण्टा लोडसेडिङ भइरहेको छ । उद्योगमा बिजुली कटौती हुँदा उत्पादनमूलक उद्योग समस्यामा परेको उद्योगी शशिकान्त अग्रवालले जनाए । लोडसेडिङबिना मागबमोजिमको विद्युत् आपूर्ति गरी दिइयोस्, विज्ञप्तिमा उल्लेख छ, विद्युत् आपूर्ति गर्न नसक्ने हो भने यस कारणले हामीले उद्योगमा लोडसेडिङ गरेका छौं भनी लोडसेडिङको तालिका प्रकाशन गरी सम्बन्धित सरोकारवालालाई सूचना दिइयोस् ।उद्योगीले डेडिकेटेड र ट्रंकलाइनको बक्यौता विवाद नेपाल विद्युत् प्राधिकरणले समाधान गर्न नचाहेको आरोपसमेत लगाएका छन् । मन्त्रिपरिषद्ले स्वीकृत गरेको लाल आयोगको प्रतिवेदन कार्यान्वयन नगरेको र बक्यौता विवाद समाधान गर्नर् नचाहेको उनीहरूको भनाइ छ । प्रधानमन्त्री केपी शर्मा ओलीको मन्त्रिपरिषद्ले लाल आयोगको प्रतिवेदन सार्वजनिक गरी कार्यान्वयन गरेर विवाद समाधान गर्ने निर्णय गरे पनि नेपाल सरकारको पूर्ण स्वामित्वमा रहेको नेपाल विद्युत् प्राधिकरण किन कार्यान्वयनमा सहयोग गर्दैन र समाधान गर्न चाहँदैन ? विज्ञप्तिमा भनिएको छ, लाल आयोगको उक्त प्रतिवेदन हुबहु कार्यान्वयन गरी डेडिकेटेड र ट्रंकलाइन विषयको विवाद सदाका लागि समाधान होस् ।लोडसेडिङका बेलामा बिजुली प्रयोग गरेको प्रमाण देखाए बिल भुक्तान गर्न उद्योगी तयार रहेको मुरारकाले बताए । हामी बिल तिर्न तयार छौं, तर प्राधिकरणले प्रमाण दिँदैन, उनले भने, मुलुक कानुनअनुसार चल्छ । प्राधिकरणले प्रमाण दिए पैसा तिर्छौं ।२०८० पुस २४ मा बसेको मन्त्रिपरिषद् बैठकले सर्वोच्च अदालतका पूर्वन्यायाधीश गिरीशचन्द्र लालको नेतृत्वमा तीन सदस्यीय आयोग गठन गर्ने र तत्काल बिजुली जोड्ने निर्णय गरेको थियो । ऊर्जा सचिव र उद्योग सचिव सदस्य रहने गरी गठित आयोगले गत वैशाख २३ मा तत्कालीन ऊर्जामन्त्री शक्ति बस्नेतसमक्ष प्रतिवेदन बुझाएको थियो । आयोगले विद्युत् महसुल निर्धारण भई नसकेको अवधि २०७२ साउनदेखि २०७२ पुससम्मको रकम उठाउनु नपर्ने जनाएको थियो ।दोस्रो अवधि अर्थात् २०७२ माघदेखि २०७५ वैशाखसम्मको हकमा तोकिएको मापदण्ड अनुसार ग्राहकहरूलाई विद्युत् आपूर्ति भएका दिन तथा अवधि यकिन गरी पुनः हिसाब गरी छुट महसुल लिनुपर्ने आयोगको सुझाव छ । डेडिकेटेडको हकमा २४ घण्टा निरन्तर आपूर्ति हुनुपर्ने र ट्रंक लाइनको हकमा ६ घण्टा लोडसेडिङ भएको अवस्थामा समेत कम्तीमा निरन्तर २० घण्टा बिजुली आपूर्ति हुनुपर्ने मापदण्ड थियो ।तेस्रो अवधि अर्थात् २०७५ जेठदेखि २०७७ असारसम्मको हकमा लोडसेडिङ अन्त्य भइसकेकाले बक्यौता उठाउन नमिल्ने आयोगले सुझाएको छ । २०७२ माघदेखि २०७५ वैशाखसम्म उद्योगीले तिर्नुपर्ने बक्यौता ६ अर्ब ६० करोड रुपैयाँ रहेको प्राधिकरणले जनाएको छ । तर बिल तिर्न ६० दिन कटिसकेकाले त्यसमा २५ प्रतिशत थप दस्तुर जोडेर भुक्तानी गर्न उद्योगीलाई प्राधिकरणले भन्दै आएको छ ।"
"साढे ५४ अंकले घट्यो नेप्से, दुई महिनायताकै न्यून बिन्दुमा","काठमाडौं (कास) सेयर कारोबार मापक नेप्से परिसूचक आइतबार ५४६२ अंकले घटेर २ हजार ६ सय १४६८ बिन्दुमा ओर्लेको छ । गत बिहीबारको तुलनामा यो २०४ प्रतिशतले घटेसँगै नेप्से दुई महिनायताकै न्यून बिन्दुमा ओर्लेको छ । गत साता सबै कारोबार दिन लगातार घटेको नेप्से यो साताको पहिलो कारोबार दिन पनि साढे ५४ अंकले घटेको हो । आइतबारको नेप्से गत माघ ८ यताकै तुलनामा न्यून हो । गत माघ ८ मा नेप्से २६१३०८ बिन्दुमा बन्द थियो । त्यसयता नेप्से फागुन १८ मा २८९०२८ बिन्दुमा पुगेको थियो । त्यसपछि नेप्से क्रमशः घट्दै गएको छ । गत साताभर नेप्से परिसूचक ६७१७ अंकले घटेको थियो । कुल १३ कम्पनीको सेयर मूल्य आइतबार बढ्यो भने २ सय ३० कम्पनीको मूल्य घट्यो । कुल ७२ हजार २ सय ६५ पटकको सेयर किनबेचबाट ६ अर्ब ३२ करोड १ लाख ४१ हजार रुपैयाँको सेयर कारोबार भएको छ । आइतबार १ करोड २३ लाख ७१ हजार २ सय ८० कित्ता सेयर किनबेच भयो ।कुल १३ उपसमूहमध्ये सबैभन्दा बढी निर्जीवन बिमा, जीवन बिमा, होटल तथा पर्यटन र विकास बैंक घट्यो । निर्जीवन बिमा २६८४२, जीवन बिमा २६३३१, होटल तथा पर्यटन १५०५६, विकास बैंक १२९८६, व्यापार ११८०२ र उत्पादन तथा प्रशोधन १०३८४ अंकले घटेको हो । मिथिला लघुवित्त वित्तीय संस्था, भूगोल इनर्जी डेभलपमेन्ट कम्पनी, सयपत्री हाइड्रोपावर, मायाखोला हाइड्रोपावर र अपर सोलु हाइड्रो इलेक्ट्रिक कम्पनीको मूल्य घट्यो । कारोबार रकमका आधारमा हिमालयन रिइन्स्योरेन्स, एनआरएन इन्फ्रास्ट्रक्चर एन्ड विकास बैंक, नेपाल रिइन्स्योरेन्स कम्पनी, युनाइटेड मोदी हाइड्रोपावर र सिन्धु विकास बैंक अघि रहे ।हिमालयन रिइन्स्योरेन्सको ४२ करोड ६ लाख ३४ हजार, एनआरएन इन्फ्रास्ट्रक्चर एन्ड विकास बैंकको ३५ करोड ९९ लाख ५३ हजार रुपैयाँको सेयर कारोबार भएको छ ।"
उद्योग दर्ता छिटो गराउन सेजको नियमावली संशोधन,"(काठमाडौं)उद्योग दर्ता र सञ्चालन प्रक्रियामा ढिलाइ भएपछि सरकारले द्रुतगतिमा काम अघि बढाउन विशेष आर्थिक क्षेत्र नियमावली २०७४ संशोधन गरेको छ । राजपत्रमा प्रकाशन भई कार्यान्वयनमा आएको नियमावलीमा मुख्यतः ५ बुँदा संशोधन गरिएको छ । संशोधन भएपछि अब द्रुतगतिमा काम बढ्ने विशेष आर्थिक क्षेत्र प्राधिकरणको निष्कर्ष छ । सेजमा उद्योग आउन इच्छुक छन् । तर दर्ता, सञ्चालनलगायत प्रक्रिया पूरा गर्दा धेरै समय लाग्यो, उद्योग स्थापना र सञ्चालनमा ढिलाइ भयो, प्राधिकरणका सूचना अधिकारी तुलसीराम मरासिनीले भने, विशेष आर्थिक क्षेत्र ऐन २०७३ को दफा ५९ ले दिएको अधिकारअनुसार संशोधन भएको छ । नियमावली राजपत्रमा प्रकाशन भई कार्यान्वयनमा आएको छ । अब द्रुतगतिमा काम हुनेमा आशावादी छौं ।नियमावली २०७४ को नियम ११ को उपनियम (१) मा प्रस्तावमध्ये प्रतिस्पर्धाका आधारमा उपयुक्त प्रस्तावक छनोट गर्न ४५ दिनको म्याद दिएर कागजात खरिद गर्ने स्थान र त्यसको दस्तुर, प्रस्ताव पठाउने तरिका, प्रस्ताव बुझाउने स्थान, मिति र समयको सूचना गर्नुपर्ने थियो । प्रस्ताव बुझाउने अन्तिम मिति, प्रस्ताव खोलिने स्थान, अन्तिम मिति र समय, प्रस्तावउपर निर्णय गरिने अनुमानित मिति, प्रस्ताव मूल्यांकन र छनोट गर्ने आधार, प्रस्तावको प्राविधिक र आर्थिक पक्षको मूल्यांकनको अंकभार, प्राविधिक प्रस्ताव मूल्यांकन गरेपछि मात्र आर्थिक प्रस्ताव खोलिनेलगायत विषयका लागि ४५ दिनको म्याद हुनुपर्ने उल्लेख थियो । अब ३० दिनको सूचना भए पुग्नेछ । मूल नियमावलीको नियम १४ मा संशोधन गरिएको छ । नियमावलीको नियम १४ को उपनियम (९) मा रहेको ३० दिनभित्र को साटो १५ दिनभित्र राखिएको छ । अब प्राविधिक र आर्थिक प्रस्तावमा प्राप्त अंकसहित बढी अंक प्राप्त गर्ने प्रस्ताव छनोटका लागि विशेषज्ञ समितिले काम थालेको ३० दिनभित्र सिफारिस सहितको प्रतिवेदन पेस गर्नुपर्दैन । १५ दिनभित्र सिफारिससहितको प्रतिवेदन पेस गरे पुग्छ । राजपत्रअनुसार मूल नियमावलीको नियम ३१ मा पनि संशोधन गरिएको छ । नियमावलीको नियम ३१ को ठाउँठाउँमा रहेका एकद्वार इकाई शब्दको साटो एकद्वार इकाई वा प्रचलित कानुनबमोजिम उद्योग दर्ता गर्ने निकाय राखिएको छ । यसले सम्बन्धित निकायमा दर्ता भएका जुनसुकै कम्पनीले पनि सहभागी हुन सक्ने व्यवस्था भएको छ । मूल नियमावलीको नियम ३२ मा पनि संशोधन गरिएको छ । मूल नियमावलीको नियम ३२ को उपनियम (१) मा रहेको उद्योग दर्ताको कार्य सकिएको १५ दिनभित्र भन्ने शब्द झिकिएको छ । उद्योग दर्ताको काम सकिएको १५ दिनभित्र अनुमतिपत्रवालाले उद्योग स्थापना र सञ्चालन सम्बन्धमा प्राधिकरणसँग सम्झौता गर्नुपर्ने बाध्यता हटेको हो । उपनियम (२ ) को खण्ड (ट) पनि हटाइएको छ । उपनियम (२) मा सम्झौतामा ऐनको दफा ११ मा उल्लिखित विषयका अतिरिक्त उद्योगको नामठेगाना, लगानी योजना, सहुलियत सुविधालगायत उल्लेख गर्नुपर्ने थियो । खण्ड (ट) मा अन्य आवश्यक विषय पनि समेट्नुपर्ने उल्लेख थियो । नयाँ नियमावली कार्यान्वयनमा आएसँगै अब अन्य आवश्यक विषय उल्लेख गर्नुपर्दैन । यसले उद्योग सञ्चालनमा थप वातावरण बन्ने प्राधिकरणले जनाएको छ । यसअघि सरकारले आर्थिक तथा व्यावसायिक वातावरण सुधार र लगानी अभिवृद्धिसम्बन्धी केही ऐनलाई संशोधन गर्ने अध्यादेशमा सेजलाई पनि समेटेको थियो । सेजअन्तर्गत स्थापित उद्योगले न्यूनतम ६० प्रतिशत निर्यात गर्नुपर्ने व्यवस्थालाई हटाएर न्यूनतम ३० प्रतिशतमा झारिएको मरासिनीले बताए । प्लट लिएर उद्योग सञ्चालन नगर्ने प्रचलन थियो । त्यसलाई परिमार्जन गरेर १ सय २० दिनभित्र अनिवार्य सम्झौता गर्नुपर्ने व्यवस्था गरिएको छ ।"
प्रोटोनको ई एमएएस ७ सार्वजनिक,"काठमाडौं (कास) नेपाली बजारमा नयाँ प्रोटोनको ई एमएएस ७ सार्वजनिक भएको छ । काठमाडौंमा आयोजित एक समारोहबीच जगदम्बा मोटर्सले प्रोटोनको ई एमएएस ७ सार्वजनिक गरेको हो । यससँगै अब बजारमा प्रोटोनको ई एमएएस ७ प्राइम र प्रिमियम गरी दुई भेरियन्टमा उपलब्ध हुनेछ । यसको मूल्य ५६ लाख ९९ हजार रुपैयाँ रहेको कम्पनीले जनाएको छ । प्रोटोनको ई एमएएस ७ प्लाटिनम सिल्भर, टर्क्वोइज ग्रिन, स्लेट ग्रे, क्वार्ट्ज रोज र लिथियम ह्वाइट गरी पाँच रङमा उपलब्ध छ । प्रोटोनको ई एमएएस ७ सार्वजनिक गरिएको अवसरमा जगदम्बा मोटर्सका कार्यकारी निर्देशक अखिल गुप्ताले नेपालमा प्रोटोनको नयाँ गाडी सार्वजनिक गर्न पाएकोमा खुसी व्यक्त गरे ।"
चेन्नईको विजयी सुरुआत,"(चेन्नई)दुई देब्रेहाते बलर नूर अहमद र खलिल अहमदको उत्कृष्ट बलिङमा चेन्नई सुपर किंग्सले इन्डियन प्रिमियर लिग क्रिकेटमा आइतबार मुम्बई इन्डियन्सलाई ४ विकेटले पराजित गर्यो । अफगानिस्तानका स्पिनर अहमदले ४ र तीव्र बलर अहमदले ३ विकेट लिएपछि मुम्बईले ९ विकेट गुमाई १ सय ५५ रनमात्र बनाउन सकेको थियो । तल्लोक्रममा दीपक चाहारले १५ बलमा समान २ चौका र छक्कासहित २८ रन बनाएपछि मात्र मुम्बईको स्कोर हेर्न लायक बन्यो । खलिलले खेलको चौथो बलमा रोहित शर्मालाई शून्यमा आउट गरी चेन्नईलाई सनसनी सुरुआत दिलाए । रायन रिकेल्टन १३ र विल ज्याक्स ११ रनमा आउट भएपछि मुम्बई पाँचौं ओभरमा ३६३ को स्थितिमा पुगेको थियो । कप्तान सूर्यकुमार यादव २६ बलमा २९, तिलक बर्मा २५ बलमा ३१, रोबिन मिन्ज ३, नमन धिर १७ र मिचेल सान्टनर ११ रनमा आउट भए । अहमदले ४ ओभरमा १८ र खलिलले ४ ओभरमा २९ रन खर्चे । नथान इलिस र रविचन्द्रन अश्विनले ११ विकेट लिए । ओपनर रचिन रवीन्द्र र कप्तान रुतुराज गायकवडले अर्धशतक रन बनाएपछि चेन्नईले ५ बल अगाडि नै १ सय ५८ रन बनायो । अन्तिम ओभरमा विजयका लागि ४ रन चाहिने अवस्थामा रवीन्द्रले सान्टनरको बलमा छक्का प्रहार गरेका थिए । जिम्मेवारी इनिङ्स खेलेका उनले ४५ बल खेलि २ चौका र ४ छक्कासहित अविजित ६५ रन बनाए । गायकवडले २६ बल खेलि ६ चौका र ३ छक्कासहित ५३ रन बनाए । राहुल त्रिपाठी २ रनमै आउट भए पनि गायकवड र रवीन्द्रले ३७ बलमा ६७ रन जोडे । भिग्नेस पुठुरले गायकवडसहित शिवम दुबे (९) र दीपक हुडा (३) लाई आउट गरी मुम्बईलाई खेलमा फर्काउने प्रयास गरे । साम करन ४ रनमा बोल्ड भए । रवीन्द्र जडेजा १७ रनमा रनआउट भए । हैदराबादको फर्म उस्तै इशान किसनको अविजित शतकको मद्दतले सनराइज हैदराबादले आइतबार भएको पहिलो खेलमा राजस्थान रोयल्सलाई ४४ रनले पराजित गरेको थियो । गत वर्ष फाइनलमा पुग्नेक्रममा हैदराबादले जुन ब्याटिङ शक्ति देखाएको थियो, त्यसलाई पनि निरन्तरता दिँदै टोलीले आफ्नो पहिलो खेलमै विशाल स्कोर बनाएको हो ।हैदराबादले ६ विकेट गुमाएर २ सय ८६ रन बनायो, जुन आईपीएल इतिहासको दोस्रो उच्च स्कोर हो । गतवर्ष हैदराबादले नै रोयल च्यालेन्जर बेङलुरुविरुद्ध बनाएको २ सय ८७ रनभन्दा १ रनले मात्र पछाडि रहयो । त्यसमा किसनले ४७ बलमा १ सय ६ रन बनाए । त्यसको जवाफमा राजस्थानले छ विकेट गुमाएर २ सय ४२ रन मात्र बनाउन सक्यो । यो खेल इंग्लिस बलर जोफ्रा आर्चरका लागि सर्वथा बिर्सनलायक रह्यो । उनले बिना कुनै विकेट चार ओभरमा ७६ रन खर्चन पुगे र यो आईपीएल इतिहासमै सबैभन्दा खर्लिलो बलिङ प्रदर्शन रह्यो । यसअघि मोहित शर्माले गुजरात टाइटन्सबाट खेल्दै दिल्ली क्यापिटल्सविरुद्ध ७३ रन दिएका थिए । प्लेयर अफ द म्याच किसनले आक्रामक इनिङ्समा ११ चौका र ६ छक्का प्रहार गर्न सफल रहे । मुम्बई इन्डियन्स छाडेर हैदराबाद आएयता पहिलो खेलमै उनी आफ्नो पहिलो आईपीएल शतक बनाउन सफल रहे । राजस्थानका लागि अस्ट्रेलियाली ओपनर ट्रेभिस हेडले पनि ३१ बलमा ६७ रन बनाए र ९ चौका र ३ छक्का निस्केको थियो ।राजस्थानका लागि कसैले पनि निर्णायक सावित इनिङ्स खेल्न सकेनन् । राजस्थानले ५० रन बनाउँदासम्म तीन विकेट गुमाएको अवस्थालाई भने सुधार गरेको थियो । सन्जु सामसन र ध्रुव जुरेलले चौथो विकेटमा १ सय ११ रनको साझेदारी गरे । ओपनर तथा कप्तान सामसनले ६६ रन बनाए । उनले ३७ बलमा ७ चौका र ४ छक्का प्रहार गरे । यस्तै जुरेलले ३५ बलमा ७० रन बनाए । त्यसमा भने ५ चौका र ६ छक्का सामेल थियो ।"
रहेनन् अलीका प्रतिद्वन्द्वी फोरम्यान,"लस एन्जलस (एएफपी) पूर्वहेभिवेट च्याम्पियन जर्ज फोरम्यान रहेनन्, शुक्रबार उनको निधन भयो । उमेर थियो, ७६ वर्ष । सन् १९७४ मा भएको प्रसिद्ध रम्बल इन द जंगल मा उनी मोहमद अलीसँग भिडेका थिए र त्यसमा पराजित रहे । त्यसको २० वर्षपछि उनी फेरि च्याम्पियन बने । धेरैका लागि उनी बिग जर्ज थिए । स्कुल चाँडै छाडे । पछि ओलम्पिक स्वर्ण विजेता उनी दुईपल्ट विश्व च्याम्पियन पनि भए । उनलाई विश्व बक्सिङको लेजेन्ड का रूपमा लिइन्छ । आफ्नो व्यावसायिक खेल जीवनमा उनी ८१ भिडन्तमा ओर्ले । त्यसमध्ये ७६ मा जिते । अझ त्यसमा पनि ६८ नकआउट जितका रूपमा रह्यो । खेल जीवनबाहेक उनी टीभीका विज्ञापनमा लगातार छाइरहे । फोरम्यानको परिवारले भनेको छ, हामी दुःखसँगै घोषणा गर्छौ, जर्ज एडवार्ड फोरम्यान सिनियर रहेनन् । सन् २०२५ को मार्च २१ मा उनको निधन भयो । उनको निधन शान्तिपूर्ण रह्यो र त्यति बेला परिवारद्वारा घेरिएका थिए ।परिवारले थपेको छ, हामीप्रति व्यक्त भएको सहानुभूति र मायाका लागि आभारी छौं । फोरम्यानको अद्वितीय जीवनमा हामी सबैलाई गर्व रहनेछ । उनको निधनको समाचार आउनेबित्तिकै अरू पुराना बक्सिङ खेलाडीले पनि श्रद्धाञ्जली पोखेका छन् । अर्का पूर्वच्याम्पियन माइक टाइसनले एक्समा लेखेका छन्, बक्सिङमा उनको योगदान जति छ, त्यो कहिले पनि बिर्सन सकिने छैन । यस्तै बक्सिङ प्रोमोटर बब अरुमले फोरम्यानलाई यो खेलले देखेका सबैभन्दा महान्मध्ये एक भनेका छन् । अमेरिकी राष्ट्रपति डोनाल्ड ट्रम्ले लेखेका छन्, फोरम्यान महान् खेलाडी हुन् । सन् १९४९ को जनवरी १० मा फोरम्यानको जन्म भएको थियो, टेक्सासमा । उनी ह्युस्टनमा हुर्के, बढे । उनलाई जसले हुर्काएका थिए, उनी जँड्याहा थिए र बारम्बार बेपत्ता भइरहन्थे । जति बेला उनले विश्व हेभिवेट च्याम्पियनसिपको उपाधि जिते, त्यति बेला मात्र थाहा पाए, जेडी फोरम्यान उनको वास्तविक पिता थिएनन् । त्यसपछि मात्रै उनी आफ्ना वास्तविक बुबाको सम्पर्कमा आए ।फोरम्यान १३ वर्षको छँदाछँदै छ फिट दुई इन्च अग्ला थिए र उनको तौल थियो, दुई सय पाउन्ड । उनी १६ वर्ष पुग्दा नपुग्दै अपराधको दुनियाँमा प्रवेश गरिसकेका थिए । पछि बक्सिङमै तल्लीन रहे । उनी भन्थे, म बक्सिङ खेल्थें, किनभने म आफ्ना साथीहरूलाई देखाउन चाहन्थें, म कसैसँग डराउँदिनँ भनेर । त्यसको एक वर्ष र २५ भिडन्तपछि म ओलम्पिक स्वर्ण पदक विजेता भइसकेको थिएँ । उनले सन् १९६८ मा मेक्सिकोमा १९ वर्षको उमेरमै स्वर्ण जितेका थिए ।"
किरणको शतक,"दाङ (कास) किरण ठगुन्नाको शतकमा सुदूरपश्चिम प्रदेशले लमहीमा कोशी प्रदेशलाई ३१ रनले पराजित गरेको छ । किरणले १ सय १५ रन बनाएपछि लमहीस्थित देउखुरी अन्तर्राष्ट्रिय क्रिकेट रंगशालामा टस जितेर पहिले ब्याटिङ गरेको सुदूरपश्चिम ४३४ ओभरमा २ सय ४२ रनमा अलआउट भयो । छैटौं नम्बरमा ब्याटिङ गर्न आएका किरणले ९१ बल खेली ४ छक्का र १२ चौका प्रहार गरे । शतकपछि उनी ठूला शट प्रहार गर्ने क्रममा फिर्दोश अन्सारीको बलमा लङअफमा प्रकाश कार्कीबाट क्याच आउट भए । किरणले यसअघि पनि लमहीमा गण्डकीविरुद्ध अविजित १ सय २१ रन बनाएका थिए । टेक बोहरा १६, अर्जुन विक १५, शेर मल्ल र कप्तान नारायण जोशी समान १४ तथा सौर्य श्रेष्ठ र निश्चल क्षेत्री १०१० रन बनाएर आउट भए । कोशीका ज्ञानेन्द्र श्रेष्ठले ९४ ओभरमा १ मेडनसहित ४८ रन दिएर ४ विकेट लिए । जबाफमा कोशी ४५१ ओभरमा २ सय ११ रनमा अलआउट भयो ।"
