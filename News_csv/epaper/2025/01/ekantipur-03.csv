शीर्षक,विवरण
सुदूरपश्चिम र कर्णालीमा तारन्तार भूकम्प,"२०८० वैशाखयता साढे दुई वर्षको अवधिमा ५ देखि ६ म्याग्निच्युडको भूकम्प बझाङमा सात पटक गएको भूकम्प मापन केन्द्र सुर्खेतका प्रमुख चिन्तन तिमिल्सिनाले बताए । कैलाली बहुमुखी क्याम्पसका भूगोल विषयका सहप्राध्यापक लोकबहादुर विष्टले अहिले सुदूरपश्चिम र कर्णालीमा तारन्तार गइरहेकाले भूकम्पले ठूलो जोखिमको संकेत गरेको हुन सक्ने बताउँछन् । यस क्षेत्रको धरातलमा ठूलो शक्ति सञ्चित भएर बसेको विभिन्न अध्ययनले देखाएका छन्, उनले भने, जुनसुकै बेला विनाशकारी भूकम्प आउन सक्छ । पूर्वसतर्कता जरुरत छ । खानी तथा भूगर्भ विभागकी प्रवक्ता मोनिका झाले पनि पश्चिम क्षेत्रमा ठूलो भूकम्पको जोखिम रहेकाले सतर्कता आवश्यक रहेको बताइन् । गोरखादेखि पश्चिम भारतको देहरादुनसम्मको क्षेत्रमा ठूलो भूकम्प नगएको ५१७ वर्ष भयो, उनले भनिन्, त्यस क्षेत्रमा ठूलो शक्ति सञ्चय भएर बसेको छ । भूकम्पको जोखिम न्यूनीकरणका लागि काम गर्दै आएका केशव भट्ट स्थानीय तहहरूले भवन संहिता अत्यन्तै आवश्यक रहेको बताउँछन् । पहाडका घरहरू कमजोर छन् । छानामा अधिक भार छ । तर आवश्यक सतर्कता छैन, उनले भने, पुराना भवनहरूलाई सबलीकरण (रेक्ट्रोफिटिङ) गर्न पनि जरुरी छ । प्रदेश सरकारअन्तर्गतको आपत्कालीन कार्य सञ्चालन केन्द्रकी सूचना व्यवस्थापन अधिकृत गौरी बुढाथोकीले सम्भावित जोखिम हेरेर विपद् व्यवस्थापन योजना बनाई सबै मन्त्रालयले एकीकृत काम गर्ने गरी जिम्मेवारी बाँडफाँट गरिएको जानकारी दिइन् । सुदूरपश्चिमलाई भूकम्पीय जोखिमको क्षेत्र भनेर विज्ञहरूले औंल्याउँदै आएका छन् । त्यही भएर पूर्वतयारीका कार्यक्रम सञ्चालन गरिँदै आएको छ, उनले भनिन्, योजना बनाउने, जनशक्ति व्यवस्थापन गर्नेलगायतका कार्य नियमित गरिरहेका छौं ।"
बिदा भइन् पहिलो महिला राजदूत बिन्दा,"तिनै सफल कूटनीतिज्ञ शाहको ९२ वर्षको उमेरमा निधन भएको छ । छोरा अनिलकेशरी शाह (बैंकर) का अनुसार बिहीबार बिहान आफ्नै घरमा शाहको निधन भएको हो । पछिल्लो समय कसैलाई नचिन्ने अवस्थाकी बिन्दाश्वरीलाई भेट्न अमेरिकादेखि उनका नाति र नातिनी आएका थिए । सायद आमा उनीहरूलाई नै पर्खेर बस्नुभएको थियो, छोरा अनिलले भने, नातिनातिनालाई भेटेपछि विश्राम लिनुभयो । परराष्ट्र मामिलाका जानकारहरू शाहलाई एउटा परिपक्व र अब्बल कूटनीतिज्ञको संज्ञा दिन्छन् । बहुदल आउनुअघि भारतले नाकाबन्दी लगाउँदा बिन्दाश्वरी दिल्लीका लागि नेपाली राजदूत थिइन् । भारतसँगको सम्बन्ध अत्यन्तै कटुतापूर्ण भएको अवस्थामा उहाँले अत्यन्तै संयमित, परिपक्क र पारंगत शैलीमा कूटनीतिज्ञको भूमिका निर्वाह गर्नॅभयो जो सबै युवा कूटनीतिज्ञहरूका लागि सदा स्मरणीय छ, पूर्वपरराष्ट्रमन्त्री रमेशनाथ पाण्डे भन्छन्, आज नेपालको कूटनीतिक क्षेत्रले त्यस्तो कूटनीतिज्ञ गुमाएको छ, जसको पूर्ति हुन सजिलो छैन ।पूर्वअर्थमन्त्री प्रकाशचन्द्र लोहनीको सम्झनामा बिन्दाश्वरी एक अब्बल कूटनीतिज्ञ थिइन् । उहाँमा आफ्नो कुरा स्पष्ट र तार्किक रूपले निर्धक्कसँग भन्न सक्ने यस्तो खुबी थियो, जो आमरूपमा सबैमा पाइँदैन, लोहनीले भने । पछिल्ला वर्षहरूमा बिन्दाश्वरी बिर्सने बिमारी (डिमेन्सिया) बाट ग्रसित थिइन् । उनको दाहसंस्कार बिहीबार अपराह्न आर्यघाटमा हुँदा परराष्ट्रमन्त्री आरजु देउवा राणा, परराष्ट्र सचिव अमृतबहादुर राईलगायत कूटनीतिक क्षेत्रको ठूलो समुदाय श्रद्धाञ्जली दिन उपस्थित थियो । उहाँ महिलाका लागि मात्रै नभएर परराष्ट्र सेवामा रुचि राख्ने हरेकका लागि आदर्श कूटनीतिज्ञ हुनुहुन्थ्यो, परराष्ट्रमन्त्री राणाले बिन्दाश्वरीप्रति श्रद्धाञ्जली व्यक्त गरिन्, उहाँको निधनले एक कूटनीतिक हस्तीको अपूरणीय क्षति भएको छ ।सन् १९७१ मा भर्खर स्वतन्त्र भएको बंगलादेशमा राजा महेन्द्रले कूटनीतिक नियोग स्थापना गर्ने निर्णय गरे र सन् १९७२ मा बिन्दाश्वरीलाई चार्ज दि अफेयर नियुक्त गरेर ढाका पठाए । बिन्दाश्वरी बंगलादेशमा भएकै बखत अगस्ट १५ सन् १९७५ सैनिक विद्रोह भयो । प्रथम राष्ट्रपति शेख मुजिबर रहमानसहित परिवारका अधिकांश सदस्यको हत्या भयो । बिन्दाश्वरी भने त्यस्तो जटिल अवस्थामा पनि डटेर बंगलादेशमै बसिरहिन् । बिन्दाश्वरीले आफ्ना दुई साना छोराहरूलाई ढाकाबाट जहाज चढाएर दिल्ली पठाइन्, जहाँ उनीहरूलाई लिन विश्व स्वास्थ्य संगठनको दिल्लीस्थित कार्यालयमा नारायणकेशरी पर्खिबसेका थिए । उहाँको त्यो आँट र जुझारुपन देखेर बंगलादेशका दुई महिला खालिदा जिया र शेख हसिना एकदम प्रभावित भएका रहेछन्, पछि दुवै बंगलादेशका प्रधानमन्त्री पनि भए, पूर्वपरराष्ट्र सचिव भट्टराई भन्छन्, उहाँहरूले यो कुरा मसँगको भेटमा भन्दा एकदम गर्वको अनुभूति भएको थियो ।बिन्दाश्वरीका बुबा पद्मसुन्दर मल्ल जापानमा विद्युतीय इन्जिनियरिङमा स्नातक गरेर सन् १९२२ मा अमेरिकाको मिसिसिपी विश्वविद्यालबाट त्यही विषयमा स्नातकोत्तरको उपाधि लिएका थिए । भट्टराईका अनुसार मल्ल अमेरिका जाने पहिलो नेपाली थिए । धेरै पढेर जान्ने पल्टेको भनेर राणा सरकारले सन् १९२५ आफ्नो हजुरबुबाको जात निकालिएको शाहले कान्तिपुरसँगको एक अन्तर्वार्तामा बताएका थिए । श्री ३ चन्द्रशमशेरको त्यो अपमान सहन नसकी बिन्दाश्वरीका बुबा दार्जिलिङको खर्साङ गए । खर्साङमै सन् १९३३ फेब्रुअरी १३ मा बिन्दाश्वरीको जन्म भएको थियो । खर्साङस्थित चर्चित सेन्ट हेलेन विद्यालयमा बिन्दाश्वरीको स्कुले पढाइ भएको थियो । त्यहीताका सन् १८०१ देखि अविच्छिन्न प्रकाशित हुँदै आएको न्युयोर्क पोस्टले द वर्ल्ड अफ टुमारो शीर्षकमा विश्वव्यापी निबन्ध प्रतियोगिताको आयोजना गरेको थियो । निबन्ध लेख्ने संसारका उत्कृष्ट एक सयलाई अमेरिका भ्रमणको अवसर दिने पत्रिकाको घोषणा थियो । त्यसमा बिन्दाश्वरीले पनि भाग लिइन् र उनको निबन्ध उत्कृष्ट एक सयमा पनि पर्न सफल भयो । त्यसले उनलाई अमेरिकाको घुम्ने अवसर दिलायो । सन् १९५२ मा उनी अमेरिका पुगिन् र त्यहाँका विभिन्न ठाउँ घुमिन् । त्यसै बेला कोलम्बिया युनिभर्सिटीको बर्नार्ड कलेजले उनलाई उच्च शिक्षाका लागि पूर्ण छात्रवृत्ति दियो, जहाँ उनले लिबरल आर्टस् एन्ड गभर्मेन्ट विषयमा स्नातक गरेको भट्टराईले बताए । त्यसपछि उनले प्रसिद्ध जोन हप्किन्स विश्वविद्यालयमा अन्तर्राष्ट्रियसम्बन्ध पढ्नका लागि स्नातकोत्तर छात्रवृत्ति पाइन् र अमेरिकामा उच्च शिक्षा हासिल गर्ने पहिलो नेपाली महिला बनिन् । सन् १९५८ मा अन्तर्राष्ट्रियसम्बन्धमा स्नातकोत्तर गरेपछि बिन्दा नेपाल फर्किइन् । उनका लागि काठमाडौंको परिवेश सानो थियो । झन्, नेपाली बोल्न नआउने र साथीहरू पनि कोही नहुने अवस्था थियो । यस्तोमा के गर्ने भन्ने भइरहेका बेला नयाँ सडकमा अमेरिकन पुस्तकालय खुल्यो । त्यहाँ उनलाई चिफ लाइब्रेरियनका रूपमा काम गर्ने अवसर मिल्यो । पुस्तकालयको उद्घाटन गर्न राजा महेन्द्र र प्रधानमन्त्री बीपी कोइराला दुवै पुगेका थिए । बिन्दाश्वरीले अंग्रेजी मात्रै बोलेको देखेर बीपीले तिमी कुन देशकी हौ भनेर सोध्दा उनले म त नेपाली नै हुँ नि प्रधानमन्त्रीज्यू भन्ने जवाफ दिएपछि बीपी चकित परेका थिए । भट्टराईका अनुसार बिन्दाश्वरीले महेन्द्र र बीपी दुवैलाई पुस्तकालयको सदस्य बन्न पत्र पनि लेखेकी थिइन् । त्यसलाई स्वीकार गर्दै उहाँहरू दुवै पुस्तकालयको सदस्य पनि बन्नुभयो, भट्टराई भन्छन्, महेन्द्रको सदस्य नम्बर एक हो र बीपीको दुई ।त्यसको केही समयपछि बीपीकै प्रोत्साहनमा उनले लोकसेवाको परीक्षा दिइन् र परराष्ट्रको प्रथम अधिकृत बन्न सफल भइन् । अधिकृत भएको केही समयपछि नै उनको पहिलो पोस्टिङ अमेरिकास्थित नेपाली दूतावासमा भएको थियो । त्यहीताका नारायणकेशरी जोन हप्किन्स विश्वविद्यालयमा चिकित्साशास्त्र पढ्न अमेरिका पुगेका थिए । बिन्दाश्वरीसँग उनको भेट त्यहीँ भयो । जो पछि प्रेम हुँदै सन् १९६५ मा विवाहमा बदलियो ।पछि नारायणकेशरी विश्व स्वास्थ्य संगठनका जागिरे भए । पेसाले अलगअलग क्षेत्रमा खटिएका हुनाले बिन्दाश्वरी र नारायणकेशरीको भेट लामो बिदाका दिनहरूमा मात्रै हुने गर्थ्यो । प्रजातन्त्र आएपछि अन्तरिम प्रधानमन्त्री कृष्णप्रसाद भट्टराईको भारत भ्रमणको कूटनीतिक संयोजन राजदूतका रूपमा शाहले नै गरेकी थिइन् । पछि, गिरिजाप्रसाद कोइराला प्रधानमन्त्री बने र शाहलाई फिर्ता बोलाए । त्यसपछि उनी मन्त्रालयमा अतिरिक्त सचिवका रूपमा काम गरिन् । बिन्दाश्वरीका पति नारायणकेशरी पेसाले चिकित्सक र वंशले भिरकोटे राजा तारकबहादुर शाहको कान्छा छोरा थिए । कूटनीतिमा ठूलो नाम कमाएका ऋषिकेश शाह नारायणकेशरीका दाजु थिए । पेसागत बाध्यताका कारण जीवनकालमा लामो समय अलगअलग बसेका बिन्दाश्वरी र नारायणकेशरी अवकाशपछि भने साथै बसे र जहाँ जाँदा पनि सँगै गए । हृदयाघातका कारण पतिको मृत्यु भएपछि भने बिन्दाश्वरी एक्लो हुन पुगिन् । शाहका दुई छोराहरू अनिलकेशरी शाह (बैंकर) र उज्ज्वलकेशरी शाह हुन् । बुबा बितेको एक वर्षमै अमेरिका बसोबास गर्दै आएका उज्ज्वलको पनि हृदयाघातकै कारण मृत्यु भयो । पति र पुत्रवियोगले एकसाथ व्यथित हुन पुगेकी बिन्दाश्वरी पछिल्लो समय बिर्सने रोगबाट ग्रसित थिइन् । जीवनका सबै सम्झनाहरूलाई बिर्संदै बाँचिरहेकी उनै शाहको बिहीबार निधन भयो । देशले उनलाईएक सुयोग्य कूटनीतिज्ञका रूपमा सम्झिरहनेछ ।"
"साइबर हमला, क्रिप्टो र एआईको वर्ष २०२४","वर्षका ठूला असफलता वर्ष २०२४ प्रविधि क्षेत्रमा सफलता मात्रै लिएर आएन, असफलताका कथा पनि उत्तिकै देखिए । अन्तरिक्षसम्बन्धी खोजमा सन् २०२४ मा एकपछि अर्को समस्या आइपरे । केही यान र स्पेस एक्सका कतिपय उडान सफल भए पनि मंगल ग्रह र चन्द्रमा यात्राका कतिपय पक्षमा ढिलाइ भयो । स्पेस बजारको प्रतिस्पर्धामा आक्रामक रूपमा ओर्लिएको बोइङका स्टारलाइनरजस्ता यानले अपेक्षित परिणाम दिएनन् । गत अगस्टमा बोइङको स्टारलाइनर अन्तरिक्षयान चढेर ८ दिनका लागि अन्तर्राष्ट्रिय अन्तरिक्ष केन्द्रमा गएका दुई एस्ट्रोनट सो यानमा समस्या भएपछि अझै उतै अड्किएर बसेका छन् । स्पेस एक्सका पनि कतिपय भेन्चरमा समस्या देखियो भने भारतलगायत देशका उडानले अपेक्षित सफलता पाएनन् । सन् २०२४ मा वर्षभरि झन्डै १० हजार सार्वजनिक रूपमा स्वीकार गरिएका साइबर आक्रमण र ह्याकिङका घटनाहरू पनि भए । अमेरिका, बेलायतलगायत विभिन्न देशका टेलिकम, स्वास्थ्य र रक्षालगायत विभिन्न सरकारी निकायमाथि साइबर आक्रमणको प्रयास भए । सन् २०२४ मा साइबर अपराधबाट विश्वव्यापी रूपमा झन्डै ९० खर्ब अमेरिकी डलर आसपासको क्षति भएको अनुमान छ । अमेरिका आफैंले साढे ३ खर्ब डलरभन्दा बढीको आर्थिक क्षति बेहोरेको सिपहर्टेक्स नामक डेटा सुरक्षा कम्पनीको आकलन छ । यस वर्ष एप्पलका थुप्रै सेवा बन्द भए । कम्पनीले आइट्युन, बाई नाउ पे लेटर जस्ता सेवा बन्द गरेको घोषणा गर्यो भने एप्पलको विद्युतीय कार प्रोजेक्ट टाइटन पनि यसै वर्षदेखि रद्द गरियो । फसिल कम्पनीका स्मार्टवाच, गुगल पडकास्ट, मेटाको मिस्क्ड रियालिटी र क्वेस्ट प्रो हेडसेट पनि यस वर्षदेखि नै उत्पादन निरन्तर नगर्ने निर्णय गरियो । गुगलले सन् २०१३ देखि सञ्चालनमा ल्याएको प्रसारणसम्बन्धी टुल क्रोमकास्ट, सन् २०१७ मा सार्वजनिक गरिएको डिजिटल फोरके टचस्क्रिन ह्वाइटबोर्ड ज्यामबोर्ड र सन् २०२० मा सार्वजनिक गरिएको भीपीएन बाई गुगल वान, गुगल पडकास्टजस्ता सेवा पनि अब उपयोग गर्न पाइने छैन । यस वर्ष ठूला प्रविधि कम्पनीहरूले झेल्नुपरेका कानुनी र नीतिगत झमेलाहरू पनि निरन्तर चर्चाको विषय बने । एआई प्रयोगकर्ताको गोपनीयता, सर्जकहरूको प्रतिलिपि अधिकार, बालबालिकाको सामाजिक सञ्जाल प्रयोगलगायतका कैयौं विषय अदालत र सरकारी निकायहरूको प्रश्नको घेरामा रहे । ठूला कम्पनीहरूले युरोपेली संघ, भारतजस्ता देशहरूमा उल्लेख्य जरिवाना बुझाउन बाध्य भए भने युरोपेली संघको कानुन उल्लंघन गरेको भन्दै टेलिग्रामका प्रमुख कार्यकारी अधिकृतलाई फ्रान्समा पक्राउ गरियो । भिडियो सेयरिङ प्लाटफर्म टिकटकले नेपाललगायत विभिन्न देशमा प्रतिबन्ध र फुकुवा झेल्दै अमेरिकामा उक्त कम्पनीका प्रमुखलाई संसद्मा बयानका लागि बोलाइएको विषय पनि चर्चामा रह्यो । अमेरिकामा टिकटकसम्बन्धी बहस नटुंगिँदै अस्ट्रेलियाले भने बालबालिकाको सामाजिक सञ्जाल प्रयोगमा पूर्ण रोक लगाउने घोषणा गर्यो । समग्रमा, वर्ष २०२४ मा ठूला प्रविधि कम्पनी र तिनका प्रवर्द्धकहरूको बढ्दो राजनीतिक प्रभाव नै प्रविधि क्षेत्रको मुख्य विषय बन्न पुग्यो । अमेरिकी राष्ट्रपतीय निर्वाचनमा हलिउडका सेलेब्रिटीहरूभन्दा जो रोगनजस्ता पडकास्टर प्रभावकारी बने । सिलिकन भ्यालीका एकपछि अर्को प्रविधि व्यवसायीले राजनीतिक नियुक्ति पाउनुले प्रविधि व्यवसायीको बढ्दो राजनीतिक लगाव र शक्तिलाई उजागर गरेको छ । इलन मस्क र जेडी भान्सजस्ता सिलिकन भ्यालीका भित्रियाहरूसँगै ह्वाइट हाउस छिर्ने तयारीमा रहेका डोनाल्ड ट्रम्पको दोस्रो कार्यकाल वर्ष २०२५ सँगै सुरु हुने र एआईलगायत द्रुत गतिमा विकास भइरहेका प्रविधि बजार नियमनमा सरकारहरूको लागि बढ्दो चुनौतीले आगामी वर्ष पनि यो क्षेत्रको उथलपुथल कायम रहने अनुमान गर्न सकिन्छ । (एजेन्सीको सहयोगमा)"
शेरा दरबारको जग्गाबारे संसदीय समितिमा उठ्यो प्रश्न,"(काठमाडौं)नुवाकोटको विदुर नगरपालिका२ स्थित शेरा दरबार र त्यसले चर्चेको जग्गाका विषयमा प्रतिनिधिसभाको राज्य व्यवस्था तथा सुशासन समितिमा प्रश्न उठेको छ । समितिको बिहीबार भएको बैठकमा सांसदहरूले उक्त जग्गाको विवादका सम्बन्धमा गृहमन्त्री रमेश लेखकलाई प्रश्न गरेका हुन् । उनीहरूले शेरा दरबारको जग्गासँगै जग्गा अनियमिताका अन्य घटनामा छानबिन गर्नुपर्ने मागसमेत राखेका छन् । शेरा दरबार क्षेत्रको स्वामित्वकर्ता कम्पनीमा कुनै बेला राजपरिवारका सदस्य सेयरधनी रहेकामा अहिले माओवादी अध्यक्ष पुष्पकमल दाहाल २०६५ सालमा प्रधानमन्त्री हुँदाका स्वकीय सचिव विकेश श्रेष्ठ र उनका छोरा मनोबल मात्र सेयरधनी छन् । हदबन्दीसम्बन्धी कानुनका कारण शेरा दरबारको १८४ रोपनीमध्ये १६४ रोपनी जग्गा २०२७ सालमा गौरी शंकर फार्मिङ खोलेर दर्ता गरिएको थियो । त्यति बेला कम्पनीको सेयरधनीमा हेलन शाह र विजयराज्यलक्ष्मी शाह थिए । गौरीशंकर फार्मिङको नाम २०३६ सालमा परिवर्तन गरेर अन्नपूर्ण फार्मिङ कायम भएको थियो । यसपछि सेयर हस्तान्तरण हुँदै आएर कम्पनी श्रेष्ठ बाबुछोराको स्वामित्वमा पुगेको हो । माओवादीका पूर्वकेन्द्रीय सदस्य विकेश अहिले उक्त पार्टीमा निष्क्रिय छन् । शेरा दरबारको जग्गा अनधिकृत रूपमा प्रयोग भएको निष्कर्षका साथ प्रहरीको केन्द्रीय अनुसन्धान ब्युरोले जफत गरेर सरकारका नाममा सार्न सिफारिस गरिसकेको छ । यही विषय राज्य व्यवस्था समितिमा सांसदहरूले उठाएका हुन् । बैठकमा एमाले सांसद वासुदेव घिमिरेले शेरा दरबारको जग्गाका सम्बन्धमा सार्वजनिक भइरहेका समाचारबारे गृहमन्त्री लेखकसँग चासो राखेका थिए । यससम्बन्धमा अध्ययन र अनुसन्धान भइरहेको छ कि छैन भनी उनले प्रश्न गरेका थिए । माओवादीका अध्यक्ष दाहालले शेरा दरबारको जग्गाका विषयमा दोषीलाई कारबाही गर्नुपर्ने बताएका थिए । कानुनविपरीत काम भएको छ भने ललिता निवासको जग्गाजसरी सरकारले फिर्ता ल्याउनुपर्छ, त्यसमा म सरकारलाई सहयोग मात्र गर्दिनँ, धन्यवाद पनि भन्नेछु, उनले भनेका थिए । गृहमन्त्री लेखकले शेरा दरबारको जग्गाका सम्बन्धमा अनुसन्धान भइरहेको जानकारी दिए । शेरा दरबारको जग्गासम्बन्धी विषयमा गम्भीरतापूर्वक अनुसन्धान हुन्छ र कानुनबमोजिम कारबाही अगाडि बढ्छ । त्यो जग्गा गलत ढंगले कुनै व्यक्तिको कम्पनीका नाममा गएको पाइयो भने त्यो फिर्ता हुन्छ, उनले भने, कानुनबमोजिमको काममा सरकार जहिले पनि अगाडि बढ्छ । सरकारी सम्पत्ति सरकारले फिर्ता ल्याउँछ । कांग्रेस महामन्त्री गगन थापाले भने भ्रष्टाचारको विषय नेताहरूका लागि एकअर्कालाई खुइल्याउने र आरोपित गर्ने हतियार बनेको टिप्पणी गरेका थिए । संसदीय समितिले प्रधानमन्त्री र पूर्वप्रधानमन्त्रीको उपस्थितिमा भ्रष्टाचारका बाँकी फाइलमाथि छलफल गर्न पनि उनले प्रस्ताव राखे । यहाँ पूर्वप्रधानमन्त्री (दाहाल) हुनुहुन्छ, प्रधानमन्त्री (केपी शर्मा ओली) पनि आइरहनुभएको छ । बरु एउटा बैठक आमन्त्रित गरेर भए पनि अर्का पूर्वप्रधानमन्त्री (शेरबहादुर देउवा) लाई पनि बोलाऔं र भ्रष्टाचारका कुनकुन काण्डको फाइल खोल्ने हो, समितिमा बसेर एक पटक छलफल गरौं ।एकले अर्कोविरुद्ध फाइल खोल्ने अभिव्यक्ति दिइरहेकाले भ्रष्टाचारका विषयमा छलफल हुनुपर्ने थापाको भनाइ थियो । कहिले सरकारमा बसेको मान्छेले म फाइल खोलिदिन्छु भन्ने, कहिले सरकारबाट बाहिर गएको मान्छेले मैले फाइल खोलिदिन लागेको थिएँ, त्यसकारणले यस्तो भयो भन्ने,फाइल भन्दाभन्दा नागरिक पनि आजित भए, उनले भने, हामी अख्तियारले फाइल खोल्ने कानुन बनाउँदै छौं । उनले शेरा दरबार, ललिता निवास, गिरीबन्धुलगायतका भ्रष्टाचारसम्बन्धी सबै फाइल खोल्नुपर्ने बताएका थिए ।राज्य व्यवस्था समितिबाट भ्रष्टाचार निवारण ऐन, २०५९ लाई संशोधन गर्न बनेको विधेयक पारित भएको छ । समितिले उक्त विधेयक सर्वसम्मतिले पारित गरेको सभापति रामहरि खतिवडाले जानकारी दिए । हृदयराम थानी संयोजकत्वको उपसमितिले तयार पारेको प्रतिवेदनमाथि छलफल गरेर विधेयक पारित गरिएको हो । समितिले प्रतिवेदन प्रतिनिधिसभाको आगामी अधिवेशनमा पेस गर्ने तयारी छ । यो विधेयक २०७६ माघ ६ मा राष्ट्रिय सभामा दर्ता भएको थियो । राष्ट्रिय सभाबाट पारित भएर आएको विधेयक प्रतिनिधिसभाको समितिले पनि पारित गरेको हो ।"
संसद् अधिवेशन बोलाउन प्रमुख प्रतिपक्ष माओवादीको माग,"(काठमाडौं)माओवादी केन्द्रले संसद्को हिउँदे अधिवेशन बोलाउन माग गरेको छ । सरकारले संसदको अधिवेशन पछि धकेलेर दलसम्बन्धी अध्यादेश ल्याउने तयारी गरिरहेका बेला त्यसको विरोध गर्दै बैठक बोलाउन माग गरेको हो । कांग्रेसएमाले गठबन्धन सरकारले अध्यादेश ल्याएर दल फुटाउने षड्यन्त्र गरेको भन्दै पार्टी केन्द्रीय कार्यालयमा बिहीबार बसेको स्थायी समितिले आपत्ति जनाएको छ । सरकार अस्थिरता ल्याउन उल्टो बाटोमा हिँडेको निष्कर्ष निकालेको छ । पार्टी अध्यक्ष पुष्पकमल दाहालले सरकार संसद् बोलाउनुपर्नेमा अध्यादेशको बाटोमा अघि बढ्न खोजेको र दल फुटाउने षड्यन्त्रमा लागेको बैठकमा बताएका थिए । उपाध्यक्ष एवं प्रवक्ता अग्निप्रसाद सापकोटाले संसद् बोलाउन सरकारलाई दबाब दिने बताए ।सरकारले संसद् आह्वान गर्न आनाकानी गरेको छ । अब संसद् बैठक बोलाउन दबाब दिनुपर्छ । यतिबेला दलसबन्धी अध्यादेश ल्याउने कुरा गलत छ, उनले भने, दल विभाजन गरी सरकार निरंकुश बाटोमा हिँड्न खोजेको छ । हाम्रो पार्टीले त्यसको सशक्त विरोध गर्छ । बैठकमा दाहालले आफ्नो नेतृत्वको सरकारले गरेका राम्रा कामलाई ओली सरकारले अवरुद्ध गरेको आरोप लगाएका छन् । त्यसको प्रतिवाद गर्न कार्यक्रम बनाउने बताएका छन् । मध्यपहाडी लोकमार्ग र हुलाकी राजमार्ग केन्द्रित ६ महिने अभियान चलाउने निर्णय पुस २१ देखि सुरु हुने केन्द्रीय समितिले गर्ने जानकारी पनि दाहालले दिएका थिए ।स्थानीय तहको उपनिर्वाचनको परिणामले माओवादीप्रति भरोसा जागेको उल्लेख गर्दै दाहालले आफ्नो पार्टीले जितेका पालिकामा समाजवादको अभ्यास गर्नुपर्ने बताए । माओवादीलाई पुनर्निर्माणका लागि नेता तथा कार्यकर्ता ६ महिनासम्म स्थानीय तहसम्म खट्नुपर्ने भन्दै आफूले त्यहीअनुसार राजनीतिक प्रतिवेदन तयार गर्ने बताए ।पार्टी रूपान्तरण र पुनर्निर्माणको संकल्प ः आजको आवश्यकता शीर्षकमा राजनीतिक दस्ताबेज तयार गरी पार्टीभित्रका समस्या हल गरेर जानुपर्ने निष्कर्ष निकालेको जानकारी गराएका थिए । माओवादीले विगतमा आदिवासी, जनजाति, महिला, दलित, मधेशी र पिछडिएको समुदायको पहिचानको अभियानमा चुकेको स्वीकार गर्दै आगामी दिनमा त्यसलाई ध्यान दिने गरी राजनीतिक प्रतिवेदन बनाउने तयारी उनको छ ।राज्य र पार्टीका हरेक अंगमा महिला सहभागिताको प्रतिशत बढाउने प्रतिबद्धता पनि दाहालको छ । उनले संविधानको रक्षा वा संशोधन सन्दर्भमा राजनीतिक स्थायित्वका लागि प्रत्यक्ष निर्वाचित कार्यकारी राष्ट्रपति, पूर्ण समानुपातिक प्रणाली र सांसद बाहिरबाट मन्त्री हुने पार्टीको धारणा हुनुपर्ने बताए । विभिन्न समुदायको पहिचानमा ध्यान पुगेको छैन । आदिवासी जनजाति, महिला, दलित, मधेशीलगायत पिछडिएका समुदायका अधिकारको ध्यान दिनुपर्छ, दाहालले आफ्नो राजनीतिक प्रतिवेदनको उल्लेख गरेका छन् । उक्त प्रतिवेदनमा माओवादी सरकार नजाने उल्लेख गरेका छन् । पार्टी प्रतिपक्षमा बसेर संगठन निर्माण गर्छ । सरकारतिर होइन, जनतातिर फर्कन्छ, उनको भनाइ छ, सरकारका कमजोरीको सदन र सडकबाट विरोध र खबरदारी गर्ने गर्छ । सरकार बनाउने खेलमा लाग्दैन ।साथै माओवादीले पार्टीे शुद्धीकरण नगरेसम्म सशक्त हुन नसक्ने भन्दै सबै केन्द्रीय सदस्यले सम्पत्ति विवरण बुझाउनुपर्ने प्रस्ताव गरेका छन् । माओवादी नेता तथा कार्यकता नवधनाढ्य मा परिणत भइरहेका बेला दाहालले सम्पत्ति विवरण बुझाउने प्रस्ताव गरेका हुन् । स्थायी समिति बैठकमा दाहालले भने, पार्टी शुद्धीकरण गर्न सबै नेताले केन्द्रीय कार्यालयलाइै सम्पत्ति विवरण बुझाउनुपर्नेछ । पारदर्शिताको उदाहरण हामी आफैं हुनुपर्नेछ ।माओवादीले २०६५ मा केन्द्रीय सदस्यको सम्पत्ति विवरण संकलन गरे पनि सार्वजनिक गरेको थिएन । त्यसपछि २०६९ असोजमा नेता अमिक शेरचनको संयोजकत्वमा माओवादीका नेताको सम्पत्ति छानबिन गर्न गठित छानबिन समिति गठन भएको थियो । समितिसमक्ष ६५ वटा उजुरीमाथि छानबिन गरे पनि प्रतिवेदन सार्वजनिक भएन । सम्पत्ति छानबिन गर्न उच्च तहका नेतादेखि कार्यकर्तासम्मको उजुरी परेको थियो ।"
माओवादी बैठकमा पूर्वउपराष्ट्रपति,"माओवादी अध्यक्ष पुष्पकमल दाहालको चाहनामा पूर्वउपराष्ट्रपति नन्दबहादुर पुन राजनीतिमा सक्रिय भएका छन् । कुनै पदमा मनोनीत नभए उनी वरिष्ठ नेताको हैसियतले बिहीबार स्थायी समितिको बैठकमा उपस्थित भए । उनलाई पदाधिकारी बस्ने कुर्सीको लाइनमा बस्ने व्यवस्था गरिएको थियो ।पुस २१ गतेदेखि सुरु हुने केन्द्रीय समिति बैठकको तयारीका लागि केन्द्रीय कार्यालय पेरिसडाँडामा बिहीबारदेखि सुरु भएको स्थायी समिति बैठकमा पूर्वउपराष्ट्रपति पुन पनि सहभागी भएका हुन् । महासचिब देव गुरुङले आमन्त्रित नेताका रूपमा पूर्वउपराष्ट्रपति पुन बैठकमा आएको बताए । पूर्वउपराष्ट्रपति आमन्त्रित रूपमा आउनुभएको हो, उनले भने, उहाँको पदबारे निर्णय केही भएको छैन ।माओवादी केन्द्रले पुनलाई उपाध्यक्ष बनाउने करिब निश्चित छ । आगामी केन्द्रीय समिति बैठकले उनलाई उपाध्यक्षमा मनोनीत गर्ने भएको छ । पुनले आफूनिकट नेताहरूसँग आन्दोलनको आवश्यकताले सक्रिय राजनीतिमा आएको बताएका छन् । समाजवादी आन्दोलन अघि बढाउने आवश्यकताले सक्रिय हुन खोजेको हो, उनले निकट नेतासँग भने ।"
अरूलाई होचो बनाएर अग्लो बन्ने भुलभुलैयामा कांग्रेसएमाले,"प्रतिनिधिसभाका दुई ठूला दल कांग्रेस र एमालेले जुन वाचा गरेर सत्ता गठबन्धन गरेका थिए, त्यसबाट उनीहरू बरालिन थालेका छन् । राजनीतिक स्थिरता, सुशासन र आर्थिक समृद्धिका लागि दुई दलबीच भएको सहमतिका सन्दर्भमा नागरिकबाट चासो व्यक्त भइरहँदा प्रगति विवरण सार्वजनिक गर्नुको सट्टा सरकार आफैं अस्थिरतालाई नै प्रवर्द्धन गर्ने उद्यममा लागेको छ । एकातिर संसद्को हिउँदे अधिवेशन बोलाउन ढिलाइ भइहरेको छ, त्यो पनि किनभने अध्यादेश ल्याउने उद्देश्यले, अध्यादेश पनि कुनै आपत्कालीन कामका लागि होइन, दल विभाजनका लागि सहजीकरण गर्ने योजनाका साथ । देशका सारा समस्या थाती राखेर सरकार आफैं कुनै अमूक दल विभाजन गर्ने प्राथमिकतामा लाग्छ भने भन्नुपर्छ सत्तारूढ दलहरू यो देशमा अस्थिरता बढाउन र लोकतन्त्रलाई कमजोर बनाउन उद्यत छन् । यो देशमा सुशासन र समृद्धिको यात्रा अझै विकट छ । सरकारले संसद् अधिवेशन धकेलेर दल फुटाउने अध्यादेश ल्याउन खोजिरहेको विषयका दुई फरक पाटा छन् । संसद्को पछिल्लो अधिवेशन गत भदौ ३१ मा अन्त्य भएकाले संवैधानिक सुविधाकै प्रयोग गर्दा सरकारले फागुनसम्मकै समय पाउनेछ । किनकि एउटा अधिवेशन र अर्को अधिवेशनबीचको अवधि ६ महिनाभन्दा बढी हुन नहुने संविधानको धारा ९३ मा उल्लेख छ । तर आम अभ्यासमा हिउँदे अधिवेशन पुसमै बोलाउने गरिएको छ । २०७४ फागुन २१ (निर्वाचनपछिको पहिलो बैठक), २०७५ पुस ११, २०७६ पुस ४, २०७७ पुस १७ (पुस ५ मै प्रतिनिधिसभा विघटन गरिएकाले राष्ट्रिय सभाको मात्रै), २०७८ मंसिर २८, २०७९ पुस २५ (प्रतिनिधिसभाको निर्वाचनपछिको पहिलो बैठक) र २०८० माघ २२ मा हिउँदे अधिवेशन बोलाइएको थियो । यी समग्र पृष्ठभूमि हेर्दा गत वर्ष मात्र संसद् अधिवेशन ढिला सुरु भएको थियो तर पृष्ठभूमि उल्लेख गर्ने हो भने अघिल्लो वर्ष बर्खे अधिवेशन कात्तिक १६ सम्म चलेको थियो । यस वर्ष भने भदौ ३१ मा नै बर्खे अधिवेशन अन्त्य भएकाले पुस पहिलो साता नै अधिवेशन बोलाउनुपर्ने थियो । सामान्यतः बर्खे अधिवेशन असोज पहिलो सातामा अन्त्य हुने र हिउँदे अधिवेशन पुसमा बोलाइने अभ्यास छ । बैठक बस्ने मितिका लागि एकदुई साताको समय दिने गरिएको छ । अहिलेसम्म आह्वान नभएकाले यस वर्षको हिउँदे अधिवेशन माघसम्मै लम्बिन सक्छ । संसद् अधिवेशन बोलाउन प्रतिपक्षी दलहरूबाट भइरहेको मागलाई समेत बेवास्ता गरेर सरकार भने अध्यादेशको तयारी गरिरहेको छ, यो लोकतन्त्रकै लागि दुर्भाग्यपूर्ण छ । एकातिर, सरकारले अध्यादेशबाट शासन चलाउन खोज्नु संसदीय मान्यताविपरीत छ । अर्कोतिर, प्रतिपक्षी दल विभाजन गराइदिने लक्ष्य राखेर त्यसो गरिनु आपत्तिजनक छ । यस्तो प्रवृत्ति विगतमा नभएको होइन, तर त्यही गतल अभ्यासलाई विशेषाधिकार मान्ने मनोवृत्तिले नै हाम्रा संस्थाहरूप्रतिको आस्था घट्दै गएको हो । हो, अघिल्लो संसद्मा तत्कालीन प्रधानमन्त्री केपी शर्मा ओलीले उपेन्द्र यादव नेतृत्वको दल विभाजन गराउन अध्यादेश ल्याएका थिए तर उद्देश्य असफल भएपछि अध्यादेश निष्क्रिय बनाइएको थियो । ओलीको अध्यादेशको विरोध गर्ने शेरबहादुर देउवा प्रधानमन्त्री भएका बेला माओवादीको समेत समर्थनमा अध्यादेश ल्याएर एमाले विभाजन गराइएको थियो । एकीकृत समाजवादी जन्माउने अध्यादेशको विरोध गर्दै आएका ओलीको साथ पाएपछि माओवादी अध्यक्ष पुष्पकमल दाहालले जसपा विभाजन गराइदिएका थिए । यो विषय अहिले पनि अदातलमा विचाराधीन छ । यो निर्णयको विरोध गर्ने कांग्रेस अहिले आफैं सरकारमा भएका बेला एकीकृत समाजवादीलाई लक्ष्य गरेर अध्यादेश ल्याउने छलफलमा जुटेको छ । एकातिर साना दलले अस्थिरता बढाए भन्ने कांग्रेसएमालेको भाष्य छ, अर्कोतिर तिनै दल विभाजन गर्ने योजनालाई नै उनीहरूले प्रमुख एजेन्डा बनाएका छन् । स्थिरताको नारा लगाउनु र प्रतिपक्षी दल विभाजन गराएर झन्झन् साना दल जन्माउने उद्योग गर्नु विरोधाभासको पराकाष्ठा हो । लोकतन्त्रमा कुनै पनि दल ठूलो र शक्तिशाली हुने र कतिवटा दल रहने भन्ने विषय सरकारले ल्याउने कानुनबाट निर्देशित हुन सक्दैन । बहुदलीय लोकतन्त्रमा दुई वा दुईभन्दा जति पनि दल हुन सक्छन्, तिनको आकार तिनका सिद्धान्त, प्रतिबद्धता, सेवा प्रवाहले निश्चित गर्छन् । अब्बल, ठूलो र शक्तिशाली हुने अवसर हरेकलाई छ, त्यो भनेको प्रतिस्पर्धा गरेर हो, अरूलाई सुनियोजित रूपमा फुटाएर तथा निषेध गरेर होइन । कानुनी रूपमै निषेध गरेर दुईदलीय शासन चलाउँछु भन्नु हिजो पञ्चायतले एकदलीय शासन चलाएको जस्तै हो । यस्तो चिन्तन लोकतन्त्रमा अस्वीकार्य छ । सत्ताधारी दलले भने निर्वाचनताका तथा सरकार निर्माण गर्दा आफैंले सार्वजनिक गरेका वाचाअनुसार परिणाम दिनेभन्दा बलपूर्वक प्रतिपक्षीलाई थिचोमिचो गर्ने छोटो बाटोमा लागेको देखिन्छ । यो आप्रकृतिक बाटोलाई कांग्रेसएमालेका लागि पनि दीर्घकालीन रणनीति होइन, क्षणिक दाउपेच मात्र हुने निश्चित छ । लोकतन्त्रमा सधैं, सबै दल सत्तामा हुँदैनन्, लोकतान्त्रिक मान्यतालाई भुलेर अरूलाई फुटाउने अभ्यास संस्थागत हुने हो भने यही प्रहार भोलि आफैंमाथि घातक हुनेछ । यसका लागि कुनै शास्त्रमा घोत्लिनु पर्दैन, दलहरूले आफैंले भोगेको कठोर इतिहास नै पर्याप्त छ । त्यसैले सुशासन र समृद्धिको बृहत् योजना छाडेर क्षणिक आत्मरतिको भुलभुलैयामा दलहरू नलागून् । किनकि यो दाउपेचबाट दलहरूले आफ्नो आकार जति बढाउन खोजेका छन्, देशका चुनौतीको आकार त्योभन्दा फराकिलो छ ।"
वाइडबडीको समाचारमा मेरा सवाल,"(१) नेपाल वायुसेवा निगमले जारी गरेको टेन्डर आह्वानमा एएआर कम्पनीको नेतृत्वमा जर्मन एभिएसन र हाइफ्लाईको कन्सोर्टियमले टेन्डर जितेको हो । ती तीनवटा कम्पनी र आयरल्यान्डमा हाइफ्लाईएक्स नाम राखेर दर्ता गरिएको स्पेसल पर्पोज कम्पनी (एसपीवी) लाई सेल कम्पनी भन्न बिलकुल मिल्दैन । टेन्डर हाल्ने अरू नौवटा कम्पनी ठिक, तर टेन्डर जित्ने अमेरिका र युरोपका तीनवटा कम्पनीलाई मात्र सेल कम्पनी को संज्ञा दिनु कुनै पनि दृष्टिकोणले मिलेन । साथै ठुल्ठूला प्रोजेक्टमा एक डलरको एसपीवी कम्पनी स्थापना गरी कारोबार गर्ने चलन विश्वभर चलिरहेको प्रथा भएकाले हाइफ्लाईएक्स कम्पनीलाई सेल कम्पनी भन्नु बिलकुल गलत हो ।(२) सञ्चय कोष र नागरिक लगानी कोषले निगमलाई ऋण दिन ऋण तथा जमानत ऐनअनुसार सरकार जमानत बस्नैपर्ने भएकाले मन्त्रिपरिषद्बाट स्वीकृत गरिएको हो । १०१२ वर्षपहिले दुईवटा न्यारोबडी खरिद गर्दा पनि मन्त्रिपरिषद्ले नै जमानत बस्ने निर्णय गरेको थियो ।(३) ग्लोबल टेन्डरमा भाग लिएका १० वटा प्रस्तावमध्ये पारदर्शी ढंगले मूल्यांकन गरी सबभन्दा कम मूल्य कबोल गर्ने बोलपत्रदाता छनोट गरिएको हो । उक्त प्रोजेक्ट सम्पन्न भइरहँदा र पूरा भइसकेपछि उक्त कम्पनीभित्रको आन्तरिक मामिला (जस्तै निगमले भुक्तानी गरेको रकम कहाँ पठायो, कुन मुलुकको कुन बैंकमा रकम पठायो, कसलाई के प्रयोजनका लागि के कति रकम दियो, तीन पार्टनर कम्पनीमा के कति नाफाको बाँडफाँट गरियो आदि) बारे निगमलाई जानकारी हुने कुरा भएन । निगम व्यवस्थापन र निगम पदाधिकारीहरूको प्रमुख चासोको विषय भनेको सम्झौतामा उल्लेखित रकम भुक्तानी भइसकेपछि स्पेसिफिकेसन बमोजिमको सामान डेलिभरी भएको छ कि छैन भन्ने मात्र हो ।(४) विशेष अदालतले हालसालै गरेको फैसला दुई प्राविधिक विषयमा मात्र हो विमानले बोक्न सक्ने अधिकतम भार (एमटीओडब्लू) र मूल्य समायोजन (प्राइज एस्कालेसन) । यसमा निगमलाई गैरकानुनी हानिनोक्सानी पुर्याउने कार्य भएको भनेर मात्र फैसलामा उल्लेख गरेको छ । निश्चित रूपमा नेपाली नागरिकहरूलाई कमिसन दिएको थियो भने अख्तियारको दायराभित्र पर्छ नै र सो बमोजिम सोही फैसलामा सम्मानित विशेष अदालतले तत्काल छुट्टै अनुसन्धान गरी आवश्यक कारबाही बढाउन अख्तियार दुरुपयोग अनुसन्धान आयोगमा लेखी पठाउनेसमेत ठहर्छ भनेर संक्षिप्त फैसलामा उल्लेख गरी नै सकेको छ । अतः अख्तियारले छानबिन गरेपछि के नतिजा आउँछ भनी नपर्खीकन कसैको चरित्र हत्या गर्नु उचित नहुने व्यहोरा अनुरोध छ ।सुगतरत्न कंसाकारपूर्वमहाप्रबन्धक, नेपाल वायुसेवा निगम"
प्राध्यापक नियुक्तिको आधार के ?,"१ नेपाल खुला विश्वविद्यालयमा नेपाल सरकारले सहप्राध्यापक र प्राध्यापकको दरबन्दी दिएको छैन तर ती पदहरूमा राजनीतिक हिसाबले नियुक्ति पाउनेहरू छन् भन्दा आममानिसलाई आश्चर्य लाग्न सक्छ ।२ करिब ७ वर्ष अगाडि एउटा खुला भनिएको कथित लिखित परीक्षाबाट लेक्चरर, प्राध्यापक र सहप्राध्यापकहरू नेपाल खुला विश्वविद्यालयमा नियुक्त भएका थिए ।३ त्यतिखेरको संरचना हेर्ने हो भने उपकुलपति, रजिस्ट्रार, प्राध्यापक र कर्मचारीसमेत तीन ठूला दल कांग्रेस, एमाले र माओवादीको समानुपातिक भागबन्डाको नियुक्ति थियो ।४ प्राध्यापकको के इज्जत छ नेपाल खुला विश्वविद्यालयमा ? ती सबै ६ महिने अस्थायी कर्मचारी हुन्, प्राज्ञिक व्यक्तित्व होइनन् किनकि प्रत्येक ६ महिनामा कार्यकारीले उनीहरूको म्याद थप गर्छ ।५ खुला विश्वविद्यालयमा उनीहरूसँगै काम गर्ने अरू पनि छन्, विद्यावारिधिसम्म उपाधि पाएका । तर, तिनीहरूलाई अहिलेसम्म कुनै पनि स्तरमा राखिएको छैन, उनीहरू संयोजक भएर काम गरिरहेका छन् । विगत ७ वर्षदेखि फगत पियनसरहको तलबको भरमा ।६ त्यस्ता संयोजकलाई उपप्राध्यापकसरह नियुक्ति दिने कार्यकारीको निर्णय भएको एक वर्ष भइसकेको छ तर आन्तरिक द्वन्द्व र उपकुलपतिको दम्भका कारण उनीहरूलाई नियुक्ति दिइएको छैन ।७ यी सबलाई पन्छाएर अहिले फेरि कसैको इशारामा बाहिरबाट दुई जना प्राध्यापक भर्ना गरिएको छ । न विज्ञापन, न छनोट प्रक्रिया, न परीक्षा । सोझै उपकुलपतिको आदेशबमोजिम । प्राध्यापक पद यसरी लिने र दिनेका बीचमा सीमित गरिएको छ ।८ यसरी नेपाल खुला विश्वविद्यालयमा दलको सोर्स लगाएर जो जो विद्वान् प्रवेश गरे र जसले तिनलाई जागिर दिए, त्यसले यो देशको सिंगो प्राध्यापक समूहको शिर निहुराएको छ ।९ किन लुकाएर प्राध्यापक नियुक्त गर्नुपर्यो ? के कुलपतिलाई यसको जानकारी थिएन ? किन कार्यविधिभित्र पर्ने संयोजकको श्रम शोषण जारी राखेर आफ्ना मान्छे प्राध्यापकमा ल्याउनुपर्यो ? आफ्नै ल्याउने हो भने पनि देखावटी विज्ञापन त गर्न सकिन्थ्यो नि हैन र ?१० यसैगरी धमाधम सबै विश्वविद्यालयमा प्राध्यापक जस्तो उच्चतम प्राज्ञिक व्यक्तिको खोस्टे नियुक्ति गरिरहने हो भने उच्च शिक्षाको गुणस्तर उकालो लाग्ला ? विश्वको प्राज्ञिक समूहको अगाडि नेपालका कुलपति, सहकुलपति र विश्वविद्यालय हाँक्ने उपकुलपतिको अनुहार देखाउन लायक होला त ?मनप्रसाद वाग्ले, मीनभवन, काठमाडौं"
जापानको अँध्यारो पक्ष र नेपालको उज्यालो पक्ष,"जापानलाई संसारकै सम्पन्न र प्रगतिशील देश मानिन्छ, तर यहाँका सामाजिक र सांस्कृतिक पक्षले गहिरो असन्तोष ल्याएको छ । जापानिजहरूले घरमा खाना कमै खाने, परिवारसँग समय नबिताउने र एकअर्कासँगको आत्मीयता कम महसुस गर्ने प्रवृत्ति देखिन्छ । परिवारभित्रको सम्बन्ध कमजोर हुनु, एक्लोपन महसुस गर्नु र व्यक्तिगत जीवनलाई महत्त्व दिनु यहाँको सामाजिक चुनौती हो । युवापुस्ता विशेष गरी घरजम गर्ने र पारिवारिक जीवन बनाउने सोचबाट टाढिएका छन् । यस्तो अवस्थामा समाज यन्त्रवत् देखिन्छ, जहाँ मानिसहरूको बीचमा आत्मिक सम्बन्ध भन्दा भौतिक विकासलाई प्राथमिकता दिइएको छ ।नेपाल भने यसको पूर्णतः उल्टो छ । नेपाली समाज धर्म, संस्कार र आपसी सहानुभूतिमा आधारित छ । यहाँका रीतिरिवाजले मानिसलाई एउटा बाँधमा बाँधेको छ, जसले परिवार र समाजलाई बलियो बनाएको छ । नेपालमा सामाजिक जीवन भन्ने कुरा केवल शब्दमा सीमित छैन, यो मानिसहरूको दैनिकीमा अभिन्न रूपमा जोडिएको छ । पाप र धर्मको ज्ञान, दया र करुणाको भावना र आपसी सहयोगले नेपाली समाजलाई सभ्य र संस्कारयुक्त बनाएको छ ।जापानमा भौतिक संरचनाको विकास उत्कर्षमा पुगेको छ, तर आत्मिक शान्ति भने हराएको जस्तो लाग्छ । यहाँ कसैलाई कसैको मतलब छैन । फुर्सदको समयमा मानिसहरू रेस्टुरेन्ट, बार, पचिङ पार्लर र क्यासिनोमा जाने प्रचलन छ । पारिवारिक सम्बन्धको अभाव र एक्लोपनको समस्या यहाँ गम्भीर छ । भौतिक सुखको पराकाष्ठा भए पनि आत्मिक सन्तोष पाउन नसक्नु जापानको गहिरो अँध्यारो पक्ष हो । नेपाल, देश गरिब भए पनि आत्मिक सुखको दृष्टिले स्वर्गसमान छ । नेपाली समाजको आपसी स्नेह र सहयोगको भावना संसारमै बिरलै पाइन्छ । पारिवारिक जीवनको महत्त्व, धार्मिक विश्वास र सांस्कृतिक गतिविधिले नेपाली जीवनशैलीलाई सजीव बनाएको छ । जापानले नेपालबाट सिक्नुपर्ने कुरा आत्मिक शान्ति र सन्तोष हो भने, नेपालले जापानबाट भौतिक विकासका पाठ सिक्न सक्छ । तर अन्ततः समाजको सच्चा विकास आत्मिक सन्तोषमा निर्भर गर्छ, जसमा नेपाल जापानभन्दा धेरै अघि छ ।सन्तोष सिम्खडा,टोकियो जापान"
महोदय π तपाईं स्टालिनवादी हो ?,"कतिपय मान्छेहरू ठान्छन् कि, पार्टी भनेका नेताका निजी कम्पनी हुन् । सदस्य तिनका कारिन्दा हुन् र नागरिक फगत मूकदर्शक । उनीहरूलाई लाग्छ, पार्टीमा जे हुन्छन्, त्यो उनीहरूको आन्तरिक मामला हो । कुनै पनि पार्टीमा हुने निर्णयलाई अन्य बाहिरियाले खोजबिन, चर्चा र आलोचना गर्नु बेकार कुरा हो । त्यसैले उनीहरू भन्छन् अरूको घरमा चियोचर्चो किन गर्नु ? साधारण मान्छेलाई यस्तो लाग्नु अस्वाभाविक नठानौं । किनभने हाम्रो राजनीतिले भनेकै त्यही छ । सिकाएकै त्यही छ । यसमा पार्टी सदस्यहरूको पनि कुनै दोष छैन, किनभने नेताहरूले दिने प्रशिक्षण नै त्यही छ । तर जब लोकतन्त्रका लागि लडेका (?) नेताहरूले नै त्यस्तो ठान्दछन् तब आश्चर्य लाग्छ । अझ आश्चर्य त त्यतिबेला लाग्छ, जब विधायक र बौद्धिक समुदायसमेत यसरी नै सोच्छन् । के कुरा त्यही हो ? यहाँनेर, प्रारम्भमै एउटा स्पष्टीकरण दिऊँ लोकतन्त्रमा पार्टीका मामलाहरूलाई फगत आन्तरिक मामला ठान्नु अलोकतान्त्रिक, संकीर्ण र अहंकारी कुरा हो । खुला, उदार, सभ्य र लोकतान्त्रिक समाजमा यस्तो सोच्नु पनि शरमलाग्दो हुन्छ । पछिल्लो समय जब एमालेले भीम रावल, बिन्दा पाण्डे र उषाकिरण तिम्सेनामाथि अनुशासनको (कथित) डन्डा चलायो, यो प्रश्न फेरि एक पटक बहसमा आयो । मान्छेहरूले भने प्रश्न गर्नै नपाउने यस्तो पनि लोकतान्त्रिक पार्टी हुन्छ ? एमाले अलोकतान्त्रिक र निरंकुश भयो । यो प्रकरणले एमालेमाथि सार्वजनिक वृत्तमा गम्भीर आलोचना भयो । एमालेसँगै आलोचना भयो कमरेड केपी ओलीको ।मान्छेहरूले भने एमालेले आन्तरिक लोकतन्त्र र जबजको हुर्मत लियो । यो पार्टी संकीर्ण, निर्मम र निरंकुश भयो । एमाले नेतृत्व स्टालिनपन्थी भयो । तर एमालेले सार्वजनिक टिप्पणीलाई स्वीकार गरेन । उल्टो, आफूमाथिका प्रश्न र आलोचनालाई खारेज गर्दै नेताहरूले भने यो एमालेको निजी मामला हो । एमालेले जे गरोस् अरूलाई के मतलब ? कतिपय नेताहरूले त यतिसम्म भने कि एमालेको आन्तरिक मामलामा टिप्पणी गर्न बाहिरका मान्छेलाई कुनै अधिकार छैन । हाम्रा कार्यकर्ताले पार्टी निर्णय चुपचाप स्विकारेका छन् त अरूलाई के मतलब ? एमालेमाथि टिप्पणी गर्ने हो भने, पहिले एमाले बनेर आऊ, अनिमात्र बोल ।के कुरा त्यस्तै हो ? के एमालेले गर्ने निर्णय फगत एमालेको आन्तरिक मामला हो ? अथवा, के पार्टीहरूले गर्ने निर्णयमाथि सार्वजनिक आलोचना, प्रश्न र टिप्पणी गर्ने अधिकार आमनागरिकलाई हुँदैन ? माथि भनेझैं के एमालेलाई आलोचना गर्न एमाले नै हुनुपर्छ ? अथवा कांग्रेस र माओवादीलाई आलोचना गर्न के कांग्रेस र माओवादी नै हुनुपर्छ ? आश्चर्यजनक कुरा त के भने, आलोचनालाई रास्वपा जस्तो नयाँ पार्टीले पनि स्विकारेको देखिँदैन । उनीहरू समेत ठान्दछन् आफ्नो पार्टीलाई आलोचना गर्नेहरू सबै या त विरोधी हुन्, या त उनीहरू अनावश्यक चियोचर्चो गरिरहेका छन् । के कुरा त्यस्तै हो ? त्यस्तो किमार्थ होइन । यदि कसैले त्यसरी सोच्छ भने त्यो लोकतन्त्रविरोधी, असभ्य र गैरजिम्मेवार सोच हो । किनभने, आजका दिनमा राजनीतिक दलहरू नेताका (वा सदस्य) निजी मामला होइनन् । यी सार्वजनिक सरोकारका विषय हुन् । र, यिनीहरूले गर्ने आन्तरिक वा बाह्य निर्णयमाथि प्रश्न, आलोचना र टिप्पणी गर्ने हक नागरिकलाई छ । यसकारण पार्टीका आन्तरिक निर्णयहरूमाथि सार्वजनिक प्रश्न गर्ने हक नागरिकसँग छ, किनभने पार्टीहरू सार्वजनिक सरोकारका विषय हुन् । यी यसकारण सार्वजनिक हुन् कि, यिनीहरू राज्य र नागरिकको हित र अहितसँग सम्बन्धित हुन्छन् । किनभने लोकतन्त्रमा दलहरू राज्य सञ्चालनका स्तम्भ हुन् । दलका विचार, एजेन्डा र कार्यशैलीले राज्यको वैचारिक, राजनीतिक आकार र चरित्र निर्धारण गर्दछन् । दलहरूले गर्ने एजेन्डा सेटिङ ले राज्यको एजेन्डालाई प्रभावित गरिरहेका हुन्छन् । र, त्यसैका आधारमा संविधान बन्छन् र कानुनले काम गर्दछन् । कुरा त्यतिमात्र छैन, दललाई निर्वाचनमा मतदाताले भोट हाल्छन् र तिनै दलका प्रतिनिधिहरू राज्यमा मतदाताको सार्वभौम अधिकारसहित प्रतिनिधित्व गर्दछन् । अतः दलहरू जति धेरै लोकतान्त्रिक, समावेशी, उदार र प्रगतिशील हुन्छन् राज्य त्यति नै उदार, प्रगतिशील र समावेशी हुन्छ । नेताहरू जति धेरै उदार, नैतिक र निष्ठावान् हुन्छन्, सरकार त्यति नै उदार र सभ्य हुँदै जान्छ । कुनै पनि आधुनिक देशमा लोकतन्त्रले कसरी काम गर्छ भनेर हेर्न, त्यहाँका पार्टी र नेताहरू कसरी काम गर्दछन् भनेर हेर्नुपर्छ । यो अर्थमा दलहरूको आन्तरिक लोकतन्त्रले समग्र राजनीतिक प्रणाली, राज्य र शासकीय प्रबन्धको चरित्रलाई व्यक्त गर्दछ । अतः दल र नेतृत्व नागरिकको दैनिक जीवनसँग अभिभाज्य हुन्छन् । र, जो नागरिकको जीवनमा अभिभाज्य हुन्छन्, उनीहरूको आन्तरिक र बाह्य जीवनमा प्रश्न, आलोचना र टिप्पणी गर्ने हक नागरिकलाई हुन्छ । यो साधारण हक हैन, बरु विशिष्ट हक हो । जसलाई संविधानले समेत वाक् स्वतन्त्रताको रूपमा संरक्षण गरेको छ । त्यसैले यस्ता विषयमा पार्टीका नेताहरूले आफ्नो आन्तरिक मामला भनेर तर्किनु वाक् स्वतन्त्रता वा सार्वजनिक उत्तरदायित्वविरोधी दृष्टिकोण हो । यहींनेर पार्टी अनुशासनको कुरा जोडिएर आउँछ । कतिपय पार्टी नेताहरू आफ्ना निर्णयहरूको प्रतिवाद गर्दै भन्छन् पार्टीले सदस्यहरूलाई अनुशासनमा राख्नैपर्छ । त्यसका लागि कारबाही, निष्कासन वा निलम्बन आदि आम कुरा हुन् । यसमा पार्टी बाहिरकाले टिप्पणी गर्नु आवश्यक छैन । उनीहरू ठान्दछन्, आदर्शले मात्र पार्टी चल्दैन । पार्टी चलाउन व्यावहारिक हुनैपर्छ र त्यसका लागि पार्टीभित्र अनुशासन महत्त्वपूर्ण हुन्छ । मलाई लाग्छ, कुरा ठिकै हो । अनुशासन सबैतिर चाहिन्छ । यसमा कुनै शंका छैन कि राज्य, सरकार, राजनीति र पार्टी सबै अनुशासित हुनैपर्छ । तर अनुशासन भनेको के हो ? तस्करहरू पार्टीको केन्द्रीय समितिमा बस्ने, तर इमानदारहरू प्रश्न गर्नासाथ निष्कासित हुनुपर्ने, यो हो अनुशासन ? ठगहरूले मन्त्री पड्काउने र इमानदारहरू किनारा लाग्नुपर्ने, के यही हो अनुशासन ? गुटका मान्छेहरू जतिसुकै अनुशासनहीन भए पनि माफ पाउने, तर प्रश्नलाई नियोजन गर्ने के पार्टी अनुशासन यति धेरै पक्षपाती हुन्छ ? नेतालाई संरक्षण गर्ने नाममा मान्छेको विवेक, व्यक्तित्व र मौलिक अधिकारको हुर्मत काढ्ने, के यही हो अनुशासन ? पार्टी बहुमतको संरक्षण गर्ने नाममा अल्पमतको नियोजन, के यही हो अनुशासन ? कुनै समय कम्युनिस्टहरूमा चलचित्र हेर्दा अनुशासनको कारबाही हुन्थ्यो । प्रेम गर्न निषेध थियो । युवा युवतीसँगै हिँड्दा कारबाही भोग्नुपर्थ्यो । कतै माओले बनाएका नियमहरू अनुशासन आबद्ध थियो, कतै लेनिन वा स्टालिनका नियमहरूले अनुशासनको डन्डा चलाउँथे । कुनै समय कम्युनिस्ट पार्टीमा अवस्था यस्तो थियो कि मार्क्स, लेनिन, स्टालिन वा माओको आलोचना गरेकै अभियोगमा समेत नेताहरूले विरोधी सिध्याउँथे । अहिले पनि सुनिन्छ कि, कुनै अमूक पार्टीले (कम्युनिस्टबाहेक पनि) आफ्ना पार्टी अध्यक्षमाथि सार्वजनिक टिप्पणी गर्न नपाइने अनुशासन बनाएको छ । सुनिन्छ, कुनै पार्टीको विधानमा अध्यक्ष एक्लैलाई ५१ प्रतिशत मतभार र सबै सदस्यहरूलाई जम्मा ४९ प्रतिशत मतभार दिएको छ । सुनिन्छ, कुनै पार्टीले आलोचना गर्नेलाई ठाउँको ठाउँ कारबाही गर्ने नियम बनाएको छ । कतै पार्टी अध्यक्षका लागि अलग सोफाको प्रबन्ध गर्नुपर्ने, कतै पार्टी अध्यक्षको भनाइलाई कोट गरेर बोल्न पाइने नियम बनाइएको छ । यो सबै सुन्दा यस्तो लाग्छ कि, आज पनि नेपालका केही पार्टीहरूमा अनेक रूप र रंगका स्टालिनपनहरू छन् । जो आफ्नो सत्तालाई जोगाउन लोकतन्त्रको हुर्मत लिन्छन् र उनै चर्को स्वरमा लोकतन्त्रको अर्ती दिँदै हिँड्छन् । यस्ता ढोंगी, निरंकुश र अहंकारी नेतृत्वबाट हाम्रो युग बन्छ कसरी ? यस्ता पार्टी र नेतृत्वले लोकतन्त्रलाई कसरी बचाउँछन् ? आश्चर्य त के भने अनुशासनका यावत् चिजहरू पालन गराउन प्रायसः सबै पार्टीहरूले आन्तरिक अनुशासन आयोग वा समितिहरू बनाएका छन् । यस्तो अवस्थामा, के त्यसले गर्ने निर्णयले पार्टीहरूमा न्याय स्थापित हुन्छ ? खासमा कुनै पनि पार्टीमा अनुशासन आयोग वा समिति बनाउनु नै बेठिक हुन्छ । यदि कतै अनैतिक आचरण, सामाजिक दोष वा फौजदारी अभियोग लागे राज्यका कानुनहरू आफैं प्रभावित हुन्छन् । अन्यथा बोल्दा, टिप्पणी वा प्रश्न गर्दा नै अनुशासन उल्लंघन हुने हो भने, त्यो आजका लागि सबैभन्दा लज्जाजनक अवस्था हो । लोकतान्त्रिक युगमा प्रश्न, आलोचना र टिप्पणी गरेकै कारण अनुशासन भंग हुने यो त तानाशाही अवस्था हो । कुनै समय स्टालिन युगमा मात्र यो सम्भव थियो । तर यो स्टालिन युग होइन । यो लोकतान्त्रिक युग हो र लोकतान्त्रिक युगमा दलहरू स्वयं लोकतान्त्रिक र उदार हुनैपर्छ । भनिन्छ के भने, स्टालिन निरंकुशता र अहंकारका पर्याय थिए । उनी राज्य सञ्चालनमा मात्र निर्मम थिएनन्, पार्टी सञ्चालनमा समेत निरंकुश र बर्बर थिए । त्यसका अनेक उदाहरणहरू इतिहासमा दर्ज छन् । जस्तो, एउटा उदाहरण हेरौं, सन् १९३४ देखि १९३९ सम्मको ५ वर्षमा सोभियतमा लाखौं पार्टी सदस्यहरू गुटगत प्रतिशोधका कारण प्रताडित भए । जसमध्ये झन्डै ५ लाखको हत्या नै गरियो । घोचक प्रसङ्ग के भने सन् १९३४ मा पार्टीको सत्रौं महाधिवेशनमा भाग लिन आएका १ हजार ८ सय २७ प्रतिनिधिमध्ये सन् १९३९ को अठारौं महाधिवेशनमा ३७ जना मात्र बचेका थिए । त्यो समय स्टालिनको व्यक्तिवाद यति धेरै हाबी थियो कि, सन् १९४१ देखि १९४५ सम्म पार्टी केन्द्रीय कमिटीको एउटा पनि बैठक बसेन । त्यो समयमा जे थिए, स्टालिन थिए । उनका अगाडि जनवादको ज पनि थिएन । विभिन्न अनौपचारिक सन्दर्भहरू भन्छन् सत्ताको आलोचना गरेकै कारण स्टालिनकालमा झन्डै ३० लाख मान्छेहरूलाई साइबेरिया धपाइयो । स्टालिनको क्रूरता र लापरबाहीबाट दिक्क भएकी उनकी दोस्री पत्नी एल्लिलुएवाले समेत सन् १९३२ मा आत्महत्या गरिन् । के एमाले र ओली महोदयले समाएको बाटो त्यही हो ? अन्यथा, नेताको आलोचना गर्न पाइँदैन भन्नु स्टालिनपथ हो र यो उल्टो बाटो हो । आजका दिनमा यदि कुनै पार्टीले आफ्नो नेतालाई प्राधिकार ठान्छ, नेताको आदेश नै पार्टी आदेश बन्छ, पार्टीका समितिहरू विमर्शका केन्द्र बन्दैनन्, मात्र चाकरीका केन्द्र बन्छन् र पार्टीभित्रको लोकतन्त्र नेताको खल्तीबाट नियन्त्रित हुन्छ भने, त्यसले स्टालिनको सम्झना गराउँछ । के यस्ता प्रवृत्तिहरूमाथि आमटिप्पणी र आलोचना बन्देज गर्ने हो ? यदि कुरा यही हो भने, त्यस्तो पार्टीले लोकतान्त्रिक युगको नेतृत्व कसरी गर्छ ? यहींनेर नेपालका तीन ठूला राजनीतिक दलहरूको प्रवृत्ति र आलोचनात्मक संस्कृति हेरौं । जस्तो, एमालेभित्र अहिले आन्तरिक लोकतन्त्रमा निकै ठूलो संकट देखिन्छ । मदन भण्डारीले रूपान्तरित गरेको एउटा लोकतान्त्रिक कम्युनिस्ट पार्टीमा आन्तरिक लोकतन्त्र संकटमा पर्नु र प्रश्नमाथि पार्टी पंक्ति नै पूर्वाग्रही देखिनु निकै दुःखलाग्दो कुरा हो । आश्चर्य त के भने, कठोर फौजी अनुशासन र माओवादी स्कुलबाट आएको माओवादी पार्टीमा समेत दोस्रो तहमा प्रश्न, आलोचना र विकल्पको बहस चलिरहेको देखिन्छ । पछिल्लो एक वर्षलाई मात्र हेर्ने हो भने पनि माओवादी पार्टीले आफ्ना कुनै नेतालाई बोलेकै कारण अनुशासनको कारबाही गरेको छैन । अहिले पनि वर्षमान पुन र जनार्दन शर्माहरू नेतृत्वको विकल्पमाथि बहस गरिरहेका छन् । र, पार्टी नेतृत्वले उनीहरूलाई सार्वजनिक बेइज्जती गरेको छैन । नेपाली कांग्रेसमा दुई महामन्त्री अहिले पनि निरन्तर पार्टी नेतृत्वमाथि आलोचक देखिन्छन् । उनीहरू विकल्पको कुरा खुलेर गर्न सक्दछन् । पार्टीभित्र उनीहरूको प्रस्तावमाथि छलफल पनि हुन्छ । र, त्यसो गरेबापत उनीहरू कारबाहीमा परेका छैनन्, बरु पार्टीको विकल्पका रूपमा स्थापित भइरहेका छन् । पछिल्लो केही वर्षयता कांग्रेसभित्र कारबाही, आलोचना र स्पष्टीकरणको कुनै घटना रेकर्डमा छैन । तर एमालेमात्र यस्तो देखिन्छ, जहाँ नेतृत्व झन्झन् निरंकुश र अलोकतान्त्रिक हुँदै छ र अनुशासनका नाममा प्रश्न गर्ने नेताहरू कारबाहीको सिकार हुँदै छन् । आश्चर्य के भने, एमालेका दोस्रो पुस्तामा कुनै प्रश्न छैन र सबै शरणागत छन् । बरु उल्टो, उसका निर्णयहरूमाथि सार्वजनिक आलोचना गर्दा नेताहरू खनिन्छन् र प्रतिवाद गर्दछन् । मुख्य राजनीतिक दल एमालेमा देखापरेको यो निरंकुशता निकै खतरनाक छ । भन्न पर्दैन कि, लोकतन्त्रलाई गतिशील बनाउन पार्टीहरू लोकतान्त्रिक, उदार र आलोचनात्मक हुनैपर्छ । कुनै पनि नेता पार्टीमा निर्मम छ भने, ऊ सरकारमा पनि निर्मम हुन्छ र राज्यमा पनि । कुनै पनि पार्टीले आमप्रश्नहरूलाई निषेध गर्छ भने, त्यो पार्टीले सरकार चलाउँदा, सरकारले पनि प्रश्नहरू निषेध गर्छ । कुनै पनि पार्टीमा आन्तरिक लोकतन्त्र संकटमा छ भने, त्यसले राज्य र सरकारलाई लोकतान्त्रिक नेतृत्व गर्न सक्दैन । किनभने, अहंकारी नेता भएको पार्टीको सरकार उदार र लोकतान्त्रिक हुँदैन । अर्थात्, यदि पार्टीमा लोकतान्त्रिक, पारदर्शिता र जवाफदेहिता छैन भने त्यो पार्टीले लोकतान्त्रिक समाज, राज्य र सरकारको नेतृत्व गर्न सक्दैन । यस्तो बेला लोकतान्त्रिक समाजले त्यस्तो पार्टी र नेतृत्वलाई आलोचना र प्रश्न गर्नैपर्छ । किनभने त्यो उसको आन्तरिक मामला हुँदैन, बरु सार्वजनिक मामला बन्छ । पार्टीले गर्ने आन्तरिक निर्णयले नेतृत्वको नीतिगत विश्वसनीयता र पारदर्शितामाथि प्रश्न उठाउँछ भने त्यसमाथि टिप्पणी गर्ने अधिकार आमनागरिकलाई छ । त्यो अधिकारलाई नियोजन गर्ने हक कसैलाई पनि छैन । अन्यथा, आलोचना र प्रश्नलाई नियोजन वा निषेध गर्ने दलहरू न त स्वयंमा लोकतान्त्रिक हुन्छन्, न त तिनीहरूले लोकतान्त्रिक समाजको नेतृत्व गर्ने सामर्थ्य नै राख्दछन् ।"
संकटमा पहाडे कृषि,"कृषिकर्म आधुनिक मानिसले प्रकृतिका अन्य प्रजातिहरूलाई आफूसँगै घरपालुवा बनाएको ऊर्जा बन्दोबस्तको व्यवस्था हो । यो सम्बन्ध हजारौं वर्षदेखि स्थानीय भूगोल र पर्यावरणमा विकसित, परिमार्जित र उन्नत हुँदै आएको हो । अहिले निर्वाहमुखी भनिने परम्परागत आत्मनिर्भर कृषि हाम्रो भूगोलमा यसरी नै उन्नत हुँदै आएको हो । यस अर्थमा कृषि प्रणाली स्थानीय भूगोल, पर्यावरण र संस्कृति उपयुक्त भए मात्र उन्नत हुन्छ । तर भूमण्डलीकरणसँगै बढेको अन्तरनिर्भरताको परिवेशमा यसलाई आफ्नै विशेषतामा उन्नत बनाउन नसक्दा अहिले पहाडे कृषि निरन्तर ओरालो यात्रामा छ । यसले पहाडको कृषि, पर्यावरण र समाज सबै अस्तित्वको संकटमा छन् । लगभग ४०० वर्षअघि मात्र सुरु भएर मैदानी ढाँचामा विकसित भएको यान्त्रिकीकरण प्रविधिको विस्तारसँगै संसारभरकै परम्परागत प्रकृतिसम्मत कृषि विस्थापन हुँदै ओरालो बाटो लाग्यो । यसको सबैभन्दा छिटो प्रभाव पहाडको भिरालो पाखामा पर्यो । यो कुराको भेद थाहा पाउन युरोप र अन्य विकसित भनिने देशको पहाडे कृषिको इतिहास हेरे पुग्छ । यही यान्त्रिकीकरण प्रविधिको बलमा दोस्रो विश्वयुद्धपछि थपिएका कृत्रिम रसायन, विषादी र नपुसंक बीउले हरित कृषि क्रान्तिका नाममा औद्योगिक कृषि ढाँचालाई विश्वव्यापी बनायो ।यसबाट सबै भूभागका परम्परागत कृषि प्रणाली धेरै नै प्रभावित छन् । यसको सबैभन्दा ठूलो प्रभाव नेपाल जस्तो थोरै समथर भाग, साना उपत्यका, भावर, दुन र धेरै भिरालो पहाडी भूभाग, टुक्राटाक्री र सानो आकारको जमिन भएका न्यून आय रहेका साना किसानहरूले भरिएको समाजमा पर्यो । यस्तो किन भयो भनेर थाहा पाउन सबैभन्दा पहिले, पहाडे कृषिका भौगोलिक र पर्यावरणीय विशेषतामाथि घोत्लिनुपर्ने हुन्छ । मैदानी र पहाडे जलाधारको भौगोलिक तथा पर्यावरणीय विशेषतामा ठूलो भिन्नता छ । यो भिन्नतासँगै जीवनको मूल आधार सतहको जीवन्त माटो, पानी, हावा, सौर्य ऊर्जा र आकाशको चक्रीय अन्तरसम्बन्ध र यसबाट निश्रित हुने पोषण चक्र सबै भिन्न छन् । पहाडको सतहको माटो पातलो छ । यस्तो सतहमा उपलब्ध हुने पानी, बिरुवालाई उपलब्ध हुने खनिज र पोषणतत्त्वको चक्रीय अन्तरनिर्भर सम्बन्धमा समेत भिन्न छ । पानीको स्रोत पहाडको पुनःभण्डारण र मूलको चक्रीय बाटो हुँदै आउँछ भने खनिज स्रोत र पोषणतत्त्व सतहमा हुने अन्य जैविक प्रक्रियाबाट उपलब्ध हुन्छ । वन र जनावर स्थानविशेषको पहाडे कृषिका महत्त्वपूर्ण आयाम हुन् । यी नहुँदा खासगरी सतहको पानी सधैं ओरालो यात्रामा हुन्छ । यसको गतिलाई सन्तुलन गर्ने हरित सतह उजाड हुँदा यसले सतहको माटोलाई आफूसँगै लिएर जान्छ । यस अर्थमा, पहाडमा स्थानविशेषका वन र जैविक विविधताको संरक्षण महत्त्वपूर्ण छ । त्यसैले हाम्रा पुर्खाले कृषि वनको एकीकृत प्रणाली अपनाएका हुन् । अहिले जलवायु संकट थपिएसँगै यसको सन्तुलनमा भएको गडबडीको मर्म थप उजागार भएको छ । मुख्यतः पानी धेरै र थोरै दुवैले पहाडको खेती प्रणाली र सतहको जीवन्त माटोको अस्तित्वमै ठूलो फरक पार्दछ । अहिले पहाडको उर्वर माटो पानीसँगै बगेर गएको छ । यसलाई सम्हाल्न नसक्ने हो भने पहाडको जवानी जोगाउन सकिँदैन । अर्को कुरा, पहाडमा जैविक विविधता सम्ममैदानी भूभागको तुलनामा धेरै नै सानो क्षेत्रमा सघन हुन्छ । यस्तो हुनुमा पहाडको प्राकृतिक भूधरातलीय विविधता हो । पहाडको दिशा, उचाइ, पाखोको विशिष्ट अवस्थिति र पातलो सतहमुनिको खनिजले यो विविधता थप बढाएको हुन्छ । उदाहरणका लागि, एउटै पहाडमा कम्तीमा ३ वटा विविध जैविक क्षेत्र छन् । यसले बालीनाली र बस्तुभाउका प्रजातिको भिन्नता मात्र हैन मौसमी उत्पादन चक्र र उत्पादनशीलता, उत्पादन परिमाण र मात्रामा समेत फरक पर्छ । यी र यस्तै भिन्न विशेषताका आधारमा पहाडको स्थानीय खेती प्रणाली स्थानीयस्तरमै विकास भएको हो । यी सबैमा आफ्नै परिवेशमा उन्नत बनाएका प्रविधि अपनाइएका हुन्छन् । सधैं तलतिर बगेर जाने पहाडको उर्वर माटो र पानी जोगाउन माटो संरक्षण (गरा) पानी सञ्चिति (पोखरी, कुलो) लगायतका स्थानीय कृषि प्रविधि, औजार र तरिकाका साथै एकीकृत कृषि वन प्रणाली अपनाएका हुन् । त्यस्तै, पहाडको कृषि प्रणालीमा यसका ६ दिशा (पूर्व, पश्चिम, उत्तर, दक्षिण, तल र माथि) लाई आत्मसात् गरिएको छ । त्यसैले हाम्रा ६ वटा ऋतु छन् । यिनैमा आधारित मौसमी बाली तथा बस्तुभाउ व्यवस्थापनको पात्रो छ । यी सबै कुरा आत्मसात् गरेका पूर्वजले पहाडमा विविधतायुक्त कृषि तथा खाद्य संस्कृति निर्माण गरेका हुन् । ठाउँ विशेषका खाद्यान्नमा आधारित विविधतापूर्ण खाद्य संस्कृतिको पात्रो र पर्वहरू छन् । यसबाट समेत पहाडको विशेषता र यसको भिन्न परिवेश सम्ममैदानी विशेषताभन्दा भिन्न भएको प्रस्ट देखिन्छ । हाम्रो भौगोलिक परिवेशसमेत अन्य देशको तुलनामा भिन्न छ । उदाहरणका लागि एकतिहाइजस्तो भूमि शुष्क कृषि प्रणालीमा रहेको र आधाभन्दा बढी कृषि जमिनको खेतीपाती आकाशे पानीमा भर पर्नुपर्छ । त्यस्तै राजनीतिक र सामाजिक परिवेशको भिन्नता छ । ठूला कृषि अर्थतन्त्र भएका दोस्रो र चौथो देशको बीचमा रहेका छौं । अहिलेकै कृषि अर्थतन्त्रको ढाँचामा उनीहरूको जस्तै कृषि गरेर हाम्रो मूलतः पहाडे कृषि प्रतिस्पर्धी हुनै सक्दैन । यस्तो पहाडे क्षेत्रमा स्थानीय विशेषताको कृषि प्रणाली उन्नत बनाउने सोच नहुँदा हाम्रो कृषि निरन्तर पलायनको यात्रामा छ । परिणाम हामी सबैका सामु छ ।पहाडको पानीले वितण्डा मच्चाउँदै छ भने पहाड र समाजको जवानी उजाडिँदै छ । ऊर्जाशील किसान विवश हुँदै खाडी पसेका छन् । अर्कोतिर, खेतबारीमा जंगल पसेको छ, कृषि जमिन बाँझो छ, सतहको उर्वर माटो कहिल्यै नफर्कने गरी बंगालको खाडी झरेको छ । यसको सबैभन्दा बढी प्रभाव ८० प्रतिशतको हाराहारीमा रहेको धेरै नै भिरालो पहाडे कृषिमा परेको छ । अहिले आधाभन्दा बढी जनसंख्या, २० प्रतिशत तराईमा जीवन निर्वाहको खोजी गर्दै बसाइँ सरेको छ । यस्तो हुनुमा सम्ममैदानी कृषि प्रणालीलाई हाम्रो जस्तो भिरालो पहाडी जलाधारमा हुबहु नक्कल गर्ने लहड जिम्मेवार छ । खासगरी, निरन्तर बदलिइरहेको पहाडको भूधरातलीय, पर्यावरणीय, आर्थिक, सामाजिक र सांस्कृतिक विशेषताको यथार्थलाई बेवास्ता गरेर नै यो अवस्था आएको हो । यस्ता विशेषता भएको मूलतः पहाडे देशमा असम्भव उच्च लगानीको सघन खेती प्रणालीको औद्योगिक विकासे सपना नै हाम्रो कृषिको अधोगतिको एउटा महत्त्वपूर्ण कारण हो । यसले अहिले जीवनका सबै आयाममा संकट थपिँदै गएको छ । हाम्रो विशेषताको यथार्थ धरातलमा टेक्न नसकेको कृषि विकासको भविष्यमुखी दृष्टिकोण नै यी सबै संकटको मूल कारक हो । यो कुरा आत्मसात् गरेर कृषि विकासको ढाँचा र अभ्यास नगरे हाम्रो कृषि जोगिँदैन । विडम्बनाः यी यस्तै पहाडे कृषि विशेषताका सन्दर्भमा आजसम्म कुनै सार्थक बहससमेत भएको छैन । एकीकृत पहाडको विकास गर्न बनेको अन्तर्राष्ट्रिय संस्थादेखि पहाडी विकासका लागि भन्दै आएका दाता र परियोजनाले हाम्रो पहाडे कृषिको विशेषता आत्मसात् गर्न छोडेर उल्टै, असम्भवप्रायः सम्ममैदानी कृषि विकासको दृष्टिकोण, रणनीति र योजनाहरू अघि सारेर यसलाई थप धराशायी बनाउँदै लगिएको छ । यो कुरा अहिलेका नीति, रणनीति, योजना र कार्यक्रममा मात्र हैन यिनको कार्यान्वयनले ल्याएको प्रतिफलमा समेत प्रस्ट छ । यी कुनै पनि दस्ताबेजले नेपालको भौगोलिक तथा पर्यावरणीय अवस्था, उत्पादनशील सतहको माटोको र यसमा हुने जैविक प्रक्रियाको विशेषतामा आधारित भएर विकसित रैथाने कृषि प्रणाली अन्य समतल मैदानी कृषि प्रणालीसँग यसको उत्पादन प्रक्रिया, उत्पादकत्व र परिणाम (व्यावसायिक) कुनैमा प्रतिस्पर्धा हुनै सक्दैन भन्ने कुरा आत्मसात् गरेको देखिँदैन ।यस बीचमा जे जति प्रयत्न भए सबै पहाडे कृषि विकासका लागि एकातिर आँधी अर्कोतिर झलुङ्गो साबित भएका छन् । पहाडको विविधतामा आधारित विशेषतालाई कमजोरीका रूपमा मात्र प्रस्तुत गर्दै सम्ममैदानी औद्योगिक कृषि एक मात्र सूत्र बनाएकाले नै यस्तो भएको हो । यो कुरा आत्मसात् नगरी यो देशको कृषि उन्नत हुँदैन ।हाम्रो कृषि विशेषताको सन्दर्भबिनै बर्सेनि कृषि विकास नीति र योजनाका सयौं ठेली तयार हुन्छन् । निहित स्वार्थका वरिपरि लहडमा बनाइने यस्ता कृषि विकासका नीति र योजनाको एकआपसमा साइनोसमेत छैन । अहिले संघीय कृषि कानुनको मस्यौदा, २० वर्षे कृषि विकास रणनीतिको मध्यावधि समीक्षा, परिमार्जन र कृषि नीति २०६१ को समीक्षाको दस्ताबेजमा औद्योगिक कृषि प्रवर्धनमै जोडबल छ । औद्योगिक कृषिका दलालको स्वार्थमा भइरहेका यस्ता दस्ताबेज छुट्टाछुट्टै खोपीमा तयार हुने गरेका छन् । यी कुनै पनि दस्ताबेजले हाम्रो कृषिको विशेषताको सन्दर्भ विश्लेषण त परै जाओस्, एकआपसमा संवादसमेत गर्दैनन्् । यसरी हेर्दा, कृषि उन्नत बनाउने यात्रामा हामी नेपाली कहाँ र किन अल्मलियौं ? यो राजनीतिक प्रश्न निकै पेचिलो छ । विडम्बना, यो प्रश्न समृद्ध नेपाल र सुखी नेपालीका लागि भन्दै नेता र नीतिनिर्माताले गर्ने घण्टौंका पट्यार लाग्ने भाषण, विज्ञका लेखन र बौद्धिक जमातका चर्चामा कतै उठ्दैन । अन्त्यमा, राष्ट्रवादको घण्टौं भाषण गरेर नथाक्ने तर आफ्नै विशेषताको कृषि बनाउन सिन्को नभाँच्ने निकम्मा जमातलाई हेक्का रहोस्, यो मति नफेरिएसम्म पहाडको माटो, पानी र जवानी जोगिँदैन । यो जोगाउन नसके पहाड र यसको खाद्य संस्कृति मात्र हैन हाम्रो जस्तो पहाडे देशको अस्तित्वसमेत रहँदैन ।"
पुँजीपतिहरूको लोकतन्त्र,"लोकतन्त्र संसारको सबैभन्दा उत्तम व्यवस्था मानिन्छ । जब लोकतन्त्र धनीपति तथा पुँजीपति दलाल वर्गको हातमा पुग्छ त्यसपछि यसको गरिमा नै सकिन्छ र शासक वर्गको निहित स्वार्थ पूरा गर्ने हतियार बन्छ । यतिबेला नेपाली लोकतन्त्रले यस्तै आरोप खेपिरहेको छ । राजनीतिक दल, नेता र व्यवस्थाप्रति तीव्र घृणा र वितृष्णा पैदा भएको छ । राजनीतिक दलसमेत आफ्नो राजनीतिक, वैचारिक लाइनबाट स्खलित भएका छन् । विपरीत राजनीतिक दल र वर्गहरूबीच ध्रुवीकरणसमेत बढेर गएको छ । भुइँमान्छे र मुलुकलक्षित काम हुन सकेका छ्रैनन् । गलत प्रतिस्पर्धामा राज्यशक्तिको दुरुपयोग बढेको छ ।यतिबेला राज्य र राजनीतिको हरेक चरित्रमा चुनावदेखि चुनावसम्मको प्रतिस्पर्धामा धनी तथा दलाल वर्ग नै अघि देखिएका छन् । राज्यभन्दा पनि शक्तिशाली उनीहरू छन् । उनीहरू बिना राज्य र राजनीतिक दलको भविष्य नै छैन जस्तो गरी नेता र नेतृत्वहरूमा दलाली तथा आत्मसमर्पणवादी चिन्तन हाबी भएको छ । दलाल पुँजीवादको मुख्य चरित्र भनेको उसले जति नाफा कमाउँछन्, त्यो देशमा राख्दैनन्, विदेशमा लैजान्छन्, लुकाउँछन् र विदेशमै लगानी गर्छन् । किनभने दलाल पुँजीपतिहरूको कुनै राष्ट्रियता हुँदैन, राष्ट्र र जनताप्रति उनीहरूको कुनै किसिमको माया, मोह र विश्वास हुँदैन । उनीहरू जताबाट पनि नाफा मात्र कमाउने प्रवृत्तिका हुन्छन् । मुनाफाका लागि जे पनि गर्छन् । जताबाट पनि पैसा कमाउने मात्र भएपछि यसका लागि उनीहरू साम, दाम, दण्ड, भेद सबै अपनाउँछन् । त्यो पैसाको संरक्षण देशमा हुँदैन भनेर विदेश लान्छन् । दलाल पुँजीपति वर्गमा राष्ट्र, जनताप्रतिको विश्वास र माया, मोह नभएपछि राष्ट्रिय पुँजीपति वर्गको विकास हुन सकेन । राज्यले पनि त्यस खालको वातावरण दिन सकेन । उनीहरूले पनि आफ्नो पुँजी लगानीको संरक्षण देखेनन् । मूलतः यिनै चरित्रले राष्ट्रिय पुँजीपति वर्गको उठीबास भयो । देशको विकास र समृद्धि तथा राजनीतिक स्थिरताले गति लिन सकेन । त्यसैले नेपाल नबन्नुको मुख्य समस्या भनेको दलाल पुँजीवाद, दलाल पुँजीपति नै हुन् ।पछिल्लो पटक जसरी निम्न पुँजीपति दलाल वर्गीय चिन्तनले राज्यलाई दोहन गरेर सम्पत्ति विदेशमा लुकाउने र लगानी गर्ने प्रवृत्तिको विकास भएको छ, यो प्रवृत्ति नेपालको उद्योगपति र पुँजीपतिहरूमा मात्र होइन, राजनीतिज्ञहरूमा पनि देखियो । नेपाली उच्च राजनीतिक नेतृत्वको विभिन्न देशहरूमा रहेको लगानी सम्बन्धमा बेलाबखत चर्चा परिचर्चा भइरहन्छ, जुन गम्भीर विषय हो । यसले राष्ट्रलाई खोक्रो बनाउने काम मात्र भएको छ । नेपालमा राष्ट्रिय पुँजीपति वर्गको खडेरी छ । भएका उद्योगधन्दा, कलकारखाना बेचिए, कि त जीर्ण अवस्थामा छन् । हिजोका धनी र पुँजीपतिहरू आज छैनन् । नवधनाढ्यहरू रातारात उदाएका छन् । उनीहरूसँग पुरानो अनुभव छैन । आउने, जाने र सकिने प्रवृत्तिले ग्रसित छन् । यहाँका उद्योगी तथा पुँजीपतिहरू धन कमाउने, थुपार्ने र राज्य तथा राजनीतिक रूपमा लाभका पदहरू ओगट्ने प्रवृत्तिका भए । उनीहरू राज्य र राजनीतिको ट्याग लगाएर आफूले संरक्षण लिने र यसका लागि जे पनि गर्ने चरित्रका भए । उनीहरू आफ्नो राष्ट्र र नागरिक चिन्दैनन् । निहित स्वार्थका लागि एउटा पार्टी र नेतालाई प्राथमिकतामा राखेर उनीहरूलाई नै लाभ दिने र लिने खालको भयो । उनीहरूकै क्षेत्रमा विकास र उनीहरूकै प्रतिमा जहिले पनि नागरिकले पुज्ने राजनीतिक रोडम्याप भयो ।श्रम नगर्ने, दुःख र मिहिनेत नगर्ने तर रातारात धनी हुने र बन्ने प्रवृत्तिको विकास भएको छ । यो दलाल पुँजीवादीहरूले सिर्जना गरिदिएको अवस्था हो । आफूले उत्पादन नगर्ने, उत्पादनसँग नजोडिने, अरूको उत्पादनको उपभोग मात्र गरेपछि यसले दलाल प्रवृत्तिको विकास गर्छ । भारतमा रतन टाटाहरूले राष्ट्रिय पुँजीपतिका रूपमा संसारमा एउटा इतिहास खडा गरे । राज्यको आर्थिक विकास र क्षेत्रबाटै आफूलाई एउटा सफल राष्ट्रिय उद्योगी तथा पुँजीपतिका रूपमा स्थापित गरे । उनीहरूमा कहिल्यै राजनीतिको प्रभाव परेन । राजनीतिक तथा राज्यशक्तिको लोभ पनि गरेनन् । तर नेपालका धनी, पुँजीपति तथा व्यवसायीहरूले राजनीतिको आडमा राज्य व्यवस्थाको हुर्मत लिइरहेका छन् । उनीहरू राजनीति र राज्यसत्ताबिना बाँच्नै नसक्ने प्राणी जस्तो भएका छन् ।उनीहरूलाई राजनीति र राज्यसत्ता भएन भने पानीबिनाको माछा जस्तो छट्पटिन थाल्छन् । वित्तीय क्षेत्र पनि उनीहरूलाई नै चिन्छ, राजनीतिक दल र सरकार पनि उनीहरूसँगै परिचित छ । विदेशी शक्तिहरूले पनि उनीहरूलाई नै चिन्छन् । यहाँ सर्वसाधारण नागरिकलाई चिन्ने कोही भएन । नागरिकसँग फाइदा उठाउने, चुस्ने, ठग्ने र दबाउने काम मात्र भयो । लामो समय राज्यसत्ता र शक्ति वरिपरि रहेका कांग्रेसएमालेभित्र अधिकांश यस्तै मानिसहरूको जमघट छ । नयाँ दलहरू पनि यही रोगबाट ग्रसित देखिन्छन् । जसले राजनीति र राज्यशक्तिको फाइदा उठाइरहेका छन् । बाहिरी दुनियाँले पनि उनीहरूकै कुरा सुन्ने, बुझ्ने र मिडिया जगत्ले पनि प्राथमिकता दिने हुन्छ । उनीहरू कस्तो खालका व्यवसायी हुन् ? आजको लोकतन्त्रमा उनीहरूको आवश्यकता के हो ? र, के हुँदै छ ? उनीहरूलाई केको अभाव र कमी छ ? जसलाई राजनीति, राज्य व्यवस्था र राज्यशक्तिको खाँचो छ, उनीहरूलाई किन बेदखल गरिँदै छ ? जुन वर्ग निरन्तर राज्य र नागरिकको समस्याका रूपमा छन्, उनीहरूलाई काँधमा बोकेर हिँड्ने दुस्साहस किन गरिँदै छ ? जसले समस्या दिन्छ उसैबाट समाधान खोज्नु, देख्नु र उसैलाई भोट दिएर राज्यशक्तिमा पुर्याउने प्रतिस्पर्धा नै राज्य र राजनीतिका लागि घातसिद्ध छ ।नेपाली जनताले छोटो समयमा धेरै व्यवस्थाको अभ्यास गरेका छन् । अहिले संघीय लोकतान्त्रिक गणतन्त्रात्मक व्यवस्था छ । व्यवस्था जति छिटो र छोटो रूपमा परिवर्तन हुँदै आयो त्यति यहाँको अवस्थामा परिवर्तन छैन । सुधार गर्न सकिने र नसकिने के थियो ? त्यतातिर हामीले कहिल्यै ध्यान दिएनौं । सबै व्यवस्थालाई एउटै तराजुमा राखेर जोख्न थाल्यौं । जसले गर्दा हरेक व्यवस्थाभित्र रहेको राम्रो पक्ष पनि नराम्रो पक्षसँगै लखेटाइमा पर्यो ।त्यसैले आजको लोकतन्त्र केबल धनी तथा पुँजीपतिहरूका लागि मात्र बनाइनु हुँदैन । राष्ट्र निर्माणका लागि उनीहरूको सहयोग भने लिनुपर्छ । शोषित, उत्पीडित तथा राज्यद्वारा पछाडि पारिएका वर्ग समुदायको अग्रणी अधिकारसहित समान स्वरूपको हुनुपर्छ । यहाँको प्राकृतिक सम्पदा र मानवीय स्रोतसाधन नेपालकै हितमा प्रयोग गर्नुपर्छ । इतिहासमा सीमित बन्दै गरेको कृषि प्रधान देशको बाँझो जमिन फुटाउनुपर्छ । उत्पादन र श्रममा जनशक्ति केन्द्रित गर्नुपर्छ । विश्वको जुन परिवर्तित परिदृश्य देखिएको छ त्यसबाट नेपाली श्रम र श्रमिकलाई नेपालमै आकर्षण गरिनुपर्दछ । भविष्य आफ्नै देशमा छ भनेर देखाउन सक्नुपर्छ । विदेशमा सिकेर आएको कला, सीप र प्रविधिलाई नेपालमै प्रयोग र खपत गर्ने तथा नेपाली उत्पादनलाई विश्वका ठूला विकसित छिमेकी मुलुक भारत र चीनको बजारमा बिक्री गर्ने र आयआर्जन गर्ने खालको नीति राज्यले बेलैमा लिन जरुरी छ ।"
मध्यान्तरका महिला,"प्रायः महिलाहरूको बालबच्चालाई जन्म दिने, उनीहरूको स्याहारसुसार गर्ने र हुर्काउने गरिसकेपछि एउटा उमेर आउँछ । केही स्वतन्त्र भई घुम्ने अवसर पनि उमेरको मध्य अवस्थामा प्राप्त हुन्छ । पढेलेखेका, जागिर खाएका, निवृत्त पुरुषहरू अब समाजले चिन्ने गरी केही गरौं भन्ने हुटहुटी लिएर समाजलाई योगदान दिन केही नयाँ काम गर्न चाहन्छन् । तर आफूले निभाउनुपर्ने अभिभावकत्व र आफ्ना ज्येष्ठताउन्मुख अभिभावकको हेरचाह सँगसँगै पनि केही समय निकाल्न खोजिरहेका हुन्छन्, महिलाहरू । प्रसिद्ध नारीवादी लेखक सिमोन द बोउवारका अनुसार ऐतिहासिक कालमा महिलाले सामाजिक एकता र व्यक्तिगत स्वतन्त्रतामध्ये एउटालाई रोज्नुपर्ने थियो । सायद महिलाले यही सामाजिक एकतालाई नै रोजे । प्राचीन समयमा एक विवाहित महिलाले उनको लोग्नेको स्रोतको उपयोग गर्थिन् र सामाजिक मान सम्मानको रसास्वादन पनि गर्थिन् । विवाहको माध्यमबाट समाजलाई एकीकृत गर्दै गर्दा महिलाले कैयौं प्रकारका स्वतन्त्रताको अधिकारलाई छोड्नुपर्ने हुन्छ । आधुनिक समाजमा पनि यो प्रक्रिया चलिरहन्छ । तर ज्येष्ठ अवस्थामा उक्लिरहेका महिलाहरू भने केही स्वतन्त्र जस्ता देखिन सक्छन् । यो उनीहरूको उमेरको कारणले हासिल भएको हो । यतिबेला महिलाहरूले घरेलु काम र यौन व्यवहारबाट थोरै उन्मुक्ति पाउँछन् ।सिमोनले भनेझैं अलिकति उन्मुक्तिको समयबाट के महिलाको हकमा पनि आफ्ना चाहना पूरा गर्ने बाटोहरू सहजै खुल्छन् त ? जिन्दगीका अघोर योगदान आफ्नो परिवारलाई दिइसकेका महिलाले जिन्दगीका मध्यतिर अलिकति खाली या फुर्सद हुँदा के सोच्छन् होला ? बाँकी जिन्दगी आरामै गरेर बिताइदिन्छु भन्न सक्लान् । पैसा जगेर्ना गर्न सकिएको छ भने उही तीर्थ, व्रत, दान, पुण्य गर्न चाहलान् । तर सबैलाई उस्तै सुविधाको जीविकोपार्जन कहाँ होला र ? निम्नवर्गीय महिलाहरूको मनभित्रचाहिँ आसको चाङ मात्रै पनि हुन सक्छ । तीर्थस्थल जान मन लाग्न सक्छ । यद्यपि, मध्यान्तरपछिका जीवनलाई महिलाहरूले यसै खेर फालेकाचाहिँ छैनन् । कतिपयले बत्ती कातेर, ठेलागाडामा चिया, तरकारीका पसलहरू चलाएर पनि पुगनपुग पैसा कमाइरहेकै छन् । वर्गअनुसारको महिलाको जीवनको मध्यान्तरको काम भइरहेको छ । तर शारीरिक र मनस्थितिको परिवर्तन पनि जीवनका मध्यान्तर अवस्थाका चिह्न हुन् । सिमोनकै भाषामा मानिसहरू अन्य जनावरभन्दा भिन्न छन् किनकि उनीहरू व्यक्तिगत उद्देश्यहरू खोज्न सक्छन् । तर मुख्यतया पुरुषलाई मात्र सम्भव छ । पुरुषहरूलाई जीवनमा उच्च लक्ष्य राख्न प्रोत्साहित गरिन्छ र नयाँ चिजको सिर्जना गर्न आफैं अग्रसर हुन स्वतन्त्र छोडिन्छ । महिलाहरू भने धेरैको या भनौं समुदायकै राम्रोका लागि प्रोत्साहित गरिन्छन् । उदाहरणका रूपमा महिलाहरूलाई मातृत्वको जिम्मेवारी छ, जसले मानव कल्याणको प्रतिनिधित्व गरेको बताइन्छ । महिलाको जन्म दिने प्राकृतिक क्षमता बरदान पनि र श्राप पनि जस्तो भएको मानिन्छ । हुन त आधुनिक समाजसम्म आइपुग्दा जन्म नियन्त्रणका उपाय र संसाधन आइसकेका छन् । तर प्राचीनदेखि मध्ययुगसम्म पनि महिलाको जीवन बच्चा जन्माउने र हुर्काउनमै बित्दथ्यो । अन्य आम प्रकारको भूमिका जस्तो कि आमा, गृहिणी, श्रीमती आदिमा व्यतीत हुनुपर्थ्यो । पुरुषहरूले भने आफूलाई आम रूपमा प्रस्तुत गरिरहनु पर्दैन । त्यसैले पुरुषहरू एक व्यक्तित्वका रूपमा समाजमा परिचित हुन्छन् ।महिलाहरू पनि जिन्दगीको एउटा चरणमा पुगेपछि अबका दिनहरू कसरी कटाउने भनेर एउटा बाटोचाहिँ खोजिरहेकै हुने रहेछन् । तर भजनकीर्तनभन्दा बाहिर निस्कन पनि चाहने तर अर्को बाटोको दोसाँधमा पनि हुने धेरै महिलाहरू छन् । कुनै पनि बाटाहरू पहिल्याउन नसकेर एकै ठाउँमा थन्किनुपर्दा भने अनेकथरी शारीरिक तथा मानसिक रोगले घर गर्ने रहेछन् । कतिपय महिलाहरू भने विभिन्न आध्यात्मिक बाटोहरू समात्दै योगध्यानमा पनि लागेको देखिन्छ । एक समय महिला हकहितको आन्दोलन र घरायसी कामलाई पनि सँगसँगै लगेका महिलाहरूले पनि मध्यान्तरतिर भने शान्तिपूर्ण जीवनका लागि आध्यात्मिक बाटो रोज्छन् ।छोराछोरी सहरमा र बाबुआमा गाउँमा छन् भने सहरकै घरमा बाँकी जिन्दगी बिताउने रहर पनि हुने रहेछ कतिपयको । अहिले त युरोप अमेरिकामा हुने छोराछोरीले पनि आफ्ना अभिभावकलाई आफू बसेको देशमा बोलाउने र त्यतै पनि मन बहलाउने गरेको पाइन्छ । हाम्रा सामाजिक, सांस्कृतिक चक्रका सकारात्मक पाटाहरू नै होलान्, जसले मानिसलाई विभिन्न चरणका जीवनका पाइलाहरूमा चलायमान राख्नचाहिँ मद्दत नै गरिराखेका छन् । भलै त्यसमा भाग्यवाद र आशंका अनि डर, पाप र पुण्यका थिति नै किन नहोऊन् । महिलाहरूलाई अलिकति जागरुक बनाउन आमा समूह, टोल विकास संस्था, महिला सहकारी जस्ता सामाजिक संघसंस्था उपयोगी मानिएको छ । तर यी संस्थाहरूले महिलाको रूपान्तरणमा कति भूमिका खेलेको छ त भन्ने पनि प्रश्न उठ्छ । जीवनका मध्यावस्था, शरीरमा विभिन्न रोगको थालनी, हर्मोनल परिवर्तनले देखा पर्ने शारीरिक, मानसिक प्रतिक्रियालाई महिलाहरूले झेल्दै र पार लगाउँदै अगाडि बढ्नुपर्ने हुन्छ । कतिपय श्रमजीवी र दैनिक ज्यालादारी गर्ने परिवारका महिलाहरूको अवस्था अझै भिन्न पनि हुन सक्छ । दुःख, बिमार, परिवारका सदस्यको मदिरा सेवनको लत जस्ता कुराले मध्य अवस्थामा पुगेर पनि अमनचयनको सास फेर्न नपाएका महिलाहरूको जीवन पनि नभेटिने होइनन् । मध्यावस्थाका जीवन भोगाई अलिकति खाली समय र अनेक खालका समस्याको मिश्रण हो । सप्ताह लगाएको स्थानमा करिब दुई किलोमिटर जति लामबद्ध भएर, हातमा कलश बोकेर हिँडेका महिला देखिन्छन् । यसबाट अनुमान लगाउन सकिन्छ कि जीवनका विविध चरणहरूलाई पनि महिलाहरूले धार्मिक संस्कृतिमै जोडिदिएका, जोडाइएका वा छोडिदिएका छन् । पाँच वर्षमा आउने गढीमाईको मेला, १२ वर्षमा आउने गोदावरी मेला, प्रत्येक वर्ष आउने शाली नदी वा स्वस्थानी व्रतकथामा संघर्ष पनि गर्दै र समृद्धिको भलाइको आस पनि राख्दै गरिएका भाकलहरू र त्यसलाई पूरा गर्न अपनाउनुपर्ने विधि र चाहिने सर्दमको जोहोमा पनि महिलाको मध्यावस्थाको दिनचर्या बितिरहेको छ ।स्वस्थ जीवनशैली सँगसँगै योगध्यान, अध्यात्मबाहेक पनि अन्य बाहिरी दुनियाँसँग साक्षात्कार हुने, भ्रमण गर्ने, लेखपढ गर्ने, महिलाकै अनेक सवालमा अन्तरक्रिया गर्ने, समाजमा देखिइरहेका राजनीतिक निराशाहरूलाई चिर्ने खालका कार्यमा पनि पुरुषसरह महिलाको पनि सहभागिता र योगदान भए मध्यावस्थाको दिनचर्यामा परिवर्तन र रूपान्तरणमा योगदान पनि देखिने थियो कि ? रूपान्तरित महिलाका योगदानको चर्चा परिचर्चा गर्ने, महिला दिवसहरू मनाउने, महिला समूह र संगठनमा नयाँनयाँ विषयमा बहस र अन्तरक्रियाहरू गर्ने कार्य पनि मध्यावस्थामा रहेका महिलाले सम्पादन गर्न सक्ने विषय हुन् । अझै पनि महिला ओझेलमा बसेर जिन्दगी काट्ने होइन, अग्रपंक्तिमा रहेमा मात्र जुनसुकै चरणका जीवनलाई सहज ढंगले अगाडि लैजान सकिएला ।"
नेवाः संगीतका फ्युजनको प्रयोग,"(काठमाडौं)भिडमा खाली समय कसरी बिताउने ? उजन शाक्यलाई संगीत निर्माणमा रुचि । कोठामा थुनिएरै बस्दा पनि उनका रुचिहरू थुनिएनन् । बन्द कोठाभित्र संगीत निर्माणका अनलाइन स्रोत पहिल्याए अनि सिक्न थाले कुन लयमा कस्ता धुन मिसाउने भनेर । चार्ली बुटहरूलाई पछ्याउँदै संगीत सिर्जना गरे, नेपाली भाषामा ८ गीत महिनैपिच्छे युट्युबमा राख्दै गए । गीतहरूले खासै भ्युज बटुलिरहेको थिएन, उजनलाई भने संगीत निर्माणको त्यही प्रक्रियाले लोभ्याइरह्यो । परिवार भन्थे, कोठाभित्रै थुनिएर के गर्छौ ? बाहिर पनि निस्कने गर । परिवारले नेपाल भाषाको गीत बनाउन सल्लाह दिए । त्यही सल्लाह मान्दै सार्वजनिक गरेको थौं कन्हे ले नसोचेको भ्युज पाएपछि उजनलाई लाग्यो, सायद दर्शक यस्तै गीतको खोजीमा हुनुहुन्छ । घरमै रेकर्ड गरिएको नेपाल भाषाको यो गीत चलेपछि नै हो, उजनले मैचा, राजमती चा, लुमन्ती जस्ता गीतहरूमार्फत नेवाः संगीतमा नयाँ मिठास थपिदिएको ।एफ्रो विधामा नेवाः बाजा मिसाउँदै संगीत क्षेत्रलाई नवीन संगीत पस्किरहेका गायक उजन कोभिडपछि फक्रिएका हुन् । पश्चिमा र नेवाः बाजाको फ्युजन उनको शैली हो । त्यही शैलीमा उनी पश्चिमेली शैलीको गायकी मिसाउँछन् । त्यही गीतमा नेवाः संगीतका क्लासिक धुनलाई कलात्मक रूपले जोडिदिन्छन् । यही कारणले उजन नेवाः संगीतका लागि नौलो स्वाद, नयाँ विधाका रूपमा उदीयमान छन् । सन् २०१६१७ तिर अंग्रेजी गीतमै ठमेलतिर गिग गर्थे, उजन । इगल्स ब्यान्ड को कन्ट्री रकबाट प्रभावित भएर उस्तै किसिमका गीतहरू गाउँथे । लकडाउनअघि आफ्नो ब्यान्ड इमर्ज को च्यानलबाट त्यसैले चाँडै आऊ र मधहोस गीत रेकर्ड गरेर सार्वजनिक गरे । खासै चलेन गीतहरू ।बीआईएम (ब्याचलर इन इन्फरमेसन टेक्नोलोजी)पढ्दा संगीतका लागि समय निकाल्न गाह्रो पर्थ्यो । कोभिडले संगीत निर्माणको बाटो देखाइदियो ।थौं कन्हे पछि रमाइलो शैलीको गीत निर्माण गर्ने सोचसहित मैचा बनाए ।स्वां स्वया, छ हे लुमना वलमन जिगु, सिच्चुसे च्वना वलउकिं छ वनेमते, त्वःताः जितः थनफ्य वः सां, वा वः सांमैचाको एउटा पंक्ति निकै चल्यो, गन वने त्यना गन वने त्यना, गन वन त्यना रे मैचा । वने मते आः ला, हथाय् चाये मा ः ला, गन वने त्यता रे । अर्थात् कहाँ जान लाको, कहाँ जान लाको ? लकडाउनपछि खुलेको संसारमा कल्पिएको यो पंक्तिमा महिला पात्रलाई घर फर्कन हतार छ । तर, पुरुष पात्र भने प्रेमिकासँग समय मागिरहेका छन् । कोभिडपछि संसार खुल्यो भने दुई प्रेमिल जोडी भेट्दा के गर्दा हुन् ? के भन्दा हुन् ? भन्ने कल्पेरै बनाइएको मैचा हिट भयो । तर, यो गीत चलेको कुरा उजनले अलि पछि मात्रै थाहा पाए । खासमा कोठाभित्रै धेरै समय बिताउन थालेपछि परिवारले उजनलाई बाहिर निस्कन भनिरहन्थे । त्यसैले उनले संगीत निर्माणको त्यो दैनिकीबाट ब्रेक लिने सोचे । युट्युबमा मैचा सार्वजनिक गरेर सामाजिक सञ्जालबाट बाहिर बसे । परिवारसँग बसेर लुडो खेल्छु, उहाँहरूसँग समय बिताउँछु भनेर ब्रेक लिएको थिएँ । त्यतिबेलै गीत चलेछ, उजनले सम्झे । गीत सार्वजनिक गरेको दुई सातापछि एक दिन उजनलाई आफ्नो ब्यान्डका ड्रमरको फोन आयो, मैचा त भाइरल गयो नि, थाहा छ ? उजन दंग । टिकटकमा जो कोहीले यही गीतमाथि टिकटक बनाएका रहेछन् । सफलताले उजनलाई अन्य नेपाल भाषाका गीतहरू गर्ने ऊर्जा थप्यो ।त्यसपछि नुग, मतिना, राजमती चा र लुमन्ती बनाए । मलाई गाउनभन्दा पनि म्युजिक प्रड्युस गर्न मन पर्छ । मिक्सिङ, मास्टरिङ गर्न पनि मन पर्न थाल्यो । पहिला जिज्ञासाले सिक्न लगायो, अहिले रमाइलो लाग्न थालेको छ, उजन सुनाउँछन्, मलाई गीतको मेलोडी त्यसै आइरहेको हुन्छ । संगीत बनाइसकेपछि आफैं हमिङ गर्छु, मेलोडी आउनेबित्तिकै रेकर्ड गर्छु । यो गीत चलेको देख्दा म अहिले पनि छक्क पर्छु ।यसबीच उनले नेवाः संगीतलाई नजिकबाट नियाले, नयाँ स्वादका गीतहरू खासै निस्किरहेको थिएन । कमेडी शैलीका गीतहरू मात्रै आइरहेका थिए । नेवाः संगीतमा राम्रा गीतहरू आउन छाडेकै कारण पनि उजनलाई नेवाः भाषाका गीतहरू ल्याउनुपर्छ भन्ने लाग्यो । उनलाई नेवाः संगीतलाई आधुनिकीकरण गराउनु थियो । तर, आधुनिकीकरणको चक्करमा उजनका गीतहरूबाट नेवाः मर्म हराउँदै गयो । मैचा बनाउँदासम्म पनि उनी नेवाः मर्मभन्दा पनि गीतलाई मोडर्न बनाउनुपर्छ भन्ने ध्याउन्नमा हुन्थे । मोडर्न हुने चक्करमा उनका गीतबाट नेवाः समुदायका परम्परागत वाद्यवादन छुट्यो । त्यही अनुभवले राजमती देखि परम्परागत वाद्यवादन मिसाउन थाले । विधाकै हिसाबले राजमती एफ्रो हो तर त्यसमा नेवाःरी बाजाको फ्युजनले गीतलाई पृथक् बनाइदियो । राजमती बनाइसकेको थिएँ, दसैं र तिहारको बीचमा हामी कजनहरू घुम्न चितवन गएका थियौं । आइफोनमा भिडियो बनाउँ न भनेर राजमती चा गाएर टिकटकमा राखें । ठाउँको ठाउँ हिट, उनले भने ।लिकलिक मा बाजा ताहरू प्रयोग गरे । लुमन्ती मा खिं र ता मिसाइदिए । बाँसुरी पनि मिसाइदिए । मेरो विधा त एफ्रो नै हो तर त्यसमा म नेवाः बाजाहरू मिसाउँछु, उजन भन्छन् । उनको अबको योजना परम्परागत संगीतलाई मोडर्न बनाउनु नै हो । त्यही उद्देश्यले आफ्ना गीतमा पुराना नेवाः संगीत पनि घुसाइदिन्छन् । राजमती चा मा क्लासिक गीत राजमती वा को समिश्रण गरिदिएका छन् । पुरानो गीतकै अभिनेत्री हिसिला महर्जनको इन्ट्रीले पनि गीतको भिडियोलाई सर्वाधिक चर्चामा पुर्याइदियो । उनको उपस्थितिले राजमती वा र राजमती चा को समिश्रणले गीतलाई अर्कै तहमा पुर्यायो । लुमन्ती मा पनि नाप्प चोने मदुसां ख्वा जक जु सां वा रे नीरमाया जस्ता नेवाः संगीतका सदाबहार गीत मिसाइदिएका छन् । यो गीतले हामी सँगै हुन नपाए पनि अनुहार मात्र देखाउन भए पनि आउनु भन्ने अर्थ दिन्छ । लुमन्तीको अर्थ सम्झना हो । त्यसैले मेरो गीतको भावलाई क्लासिक गीतले उठाइदियो, उजनले सुनाए, मैले त्यो पुरानो गीतलाई प्रयोग गर्नु त मेरो स्टाइल भयो । मोडर्न गर्नु भनेको पुरानो संगीतलाई बिगार्ने वा विस्थापन गर्ने होइन । ती गीतहरूलाई सम्झिरहोस्, ती गीतलाई फेरि दर्शकले सुनिदेओस् भन्ने उद्देश्य पनि हो मेरो । मैले यसरी पुरानो गीत मिक्स गर्दा कतिले त त्यही पुरानो गीतलाई पनि खोजेर सुन्नुहुन्छ नि ।उजनलाई अहिले नेवाः संगीतमा नसोचेको लहर आएको भान भएको छ । उजनसँगै कुम सागर, रोजमानका गीतहरूले नेवाः संगीतमा यो बहार ल्याएको हो । आफूहरूको गीतको धुन, लयले दर्शक तानेकै कारण नेवाः भाषाका गीतहरू चर्चामा आएको उनी सुनाउँछन् । संगीतको कुनै भाषा हुँदैन । सायद अहिले सबै जना संगीतको भाइभमै रमेको देखिन्छ । दर्शकले त पहिला गीतको शब्दभन्दा पनि त्यसको धुनमा रमेको देखिन्छ । अहिलेको नेवाः गीतहरूको त्यही धुनले नै तानेको हो, उनी भन्छन्, रोजमान महर्जनको पकड शब्द रचनामा बलियो छ । कुमा सागरले डाफा भजनमा मेटल शैलीलाई मिसाउनुभएको छ । त्यसैले अहिले उहाँहरूकै कारण पनि नेवाः संगीतमा यस्तो लहर देखिएको हो ।"
प्रमोदसँगै झुम्यो खाम्दिम्बे,"(ताप्लेजुङ) अंग्रेजी नयाँ वर्षको अवसर पारेर सदरमुकाम फुङलिङबाट पाँचथरको गणेशचोक हुँदै करिब पाँच घण्टामा यात्रा गरेर गायक प्रमोद खरेल जब खाम्दिम्बे बजार पुगे, उनकै गीतमा रम्न सयौंको संख्यामा दर्शक जम्मा भए । काबेली नदीनजिकै रहेको बजारमा आयोजित कार्यक्रममा पाँचथर र तेह्रथुमबाट समेत दर्शक आएका थिए । आई लभ यु ताप्लेजुङ, नाच्न सबै जना रेडी हो ? भन्दै मञ्च चढेका प्रमोदले हंगामा भो, झुमा झुम्कावाली, मेरो दिल छ पोखरामा लगायतका दर्जनभन्दा बढी गीत गाए । गीत गाउने क्रममा उनले ताप्लेजुङका पर्यटकीय क्षेत्रको प्रचार बढाउनुपर्नेमा जोड दिए । प्रमोदको प्रस्तुति पूरै हेरेका सिरिजंघा गाउँपालिकाका अध्यक्ष लालकृष्ण चौहानले भने, म पहिलेदेखि नै उनको फ्यान हुँ । उमेर बढ्दै जाँदा पनि उनमा जोसजाँगर उस्तै रहेछ । कार्यक्रममा कुशल थलङ, दीपा सुहाङ, प्रीतिका बेघालगायतका कलाकारले गीत गाएका थिए । खाम्दिम्बेमा स्थानीय युवाले हरेक वर्ष पुसमा संघीय मेला लगाउँदै आएका छन् । त्यही सन्दर्भमा सांगीतिक कार्यक्रम पनि आयोजना गरेर कलाकारलाई निमन्त्रणा गरिएको हो । नेपालमा संघीयता आएको खुसियालीमा स्थानीयले रकम संकलन गरेर मेला लगाउने गरेको आयोजक समितिका अध्यक्ष उमेश अधिकारीले बताए । यसका दुई वटा फाइदा छन् । एकातिर गाउँको बजार चलायमान हुन्छ, लाखौंको कारोबार हुन्छ, उनले भने, अर्कातिर कञ्चनजंघा हिमाल जाने मार्ग भएकाले यहाँको प्रचारप्रसार पनि हुन्छ । मेलाका लागि देशविदेशबाट सहयोग प्राप्त हुने गरेको उनले जानकारी दिए । पाँचथरको याङवरक गाउँपालिकासँग जोडिएकाले दुवै जिल्लालाई मेलाले लाभ पुर्याउने उनको भनाइ छ । तीन दिनसम्म चल्ने मेलामा भलिबल प्रतियोगिता पनि गराइन्छ । व्यवस्थापन निकै चुनौतीपूर्ण भए पनि १६ वर्षदेखि निरन्तर कार्यक्रम भइरहनु नै महत्त्वपूर्ण छ । हजारौं दर्शक भेला हुने मेलामा झैझगडा पनि अहिलेसम्म भएको छैन, आयोजक समितिका सल्लाहकार रक्की थेबेले भने । अलैंची, अम्रिसोलगायतका कृषि उपजको संकलन केन्द्रका रूपमा रहेको खाम्दिम्बे बजार फुङलिङ नगरपालिका र दोभानपछिको जिल्लाको तेस्रो ठूलो व्यापारिक केन्द्र हो । यहाँ मेला लगाउन गाउँपालिकाले पनि सहयोग दिने गरेको पालिका अध्यक्ष चौहानले बताए । जिल्लाका अन्य क्षेत्रमा खाम्दिम्बेमै जसरी मेला लगाउने गरिएको छ । पुस पहिलो साता मेरिङदेन र आठराई त्रिवेणी गाउँपालिकाको पुसे मेलामा गायक राजु लामा, तेल्लोकको सिरिजंघा मेलामा राजेशपायल राई, सिनामको चासोक तङनाम मेलामा छेवाङ लामालगायतका कलाकारले प्रस्तुति दिएका थिए ।"
सेयर कर्जा बढिरहँदा पनि किन बढेन नेप्से ?,"(काठमाडौं)चालु आर्थिक वर्षको चार महिनामा मात्र बैंक तथा वित्तीय संस्थाले थप १७ अर्ब ६७ करोड रुपैयाँ सेयर कर्जा प्रवाह गरेका छन् । गत आर्थिक वर्षको चार महिनाको तुलनामा यस वर्षको सोही अवधिमा प्रवाह भएको सेयर कर्जा १९६ प्रतिशतले बढी हो । गत आर्थिक वर्षको चार महिनामा सेयर कर्जाको वृद्धिदर ६४ प्रतिशतले बढेको थियो । चालु आर्थिक वर्षको सुरुदेखि नै सेयर कर्जा बढिरहेको छ । तर सेयर कर्जा बढेको अनुपातमा सेयर बजार बढ्न सकेको छैन । सेयर कर्जाका नाममा जति पैसा आएको छ, त्योभन्दा धेरै पैसा सेयर बिक्री, पुँजीगत करमार्फत सेयर बजारबाट बाहिरिएकाले कर्जा बढेको सकारात्मक प्रभाव नेप्से परिसूचकमा नदेखिएको स्टक ब्रोकर्स एसोसिएसनका पूर्वअध्यक्ष सन्तोष मैनालीले बताए । पछिल्ला महिनामा सेयर कर्जा बढेको देखिन्छ, यसो हुँदा बजारमा सेयरको माग बढ्नुपर्ने हो, तर त्यो देखिँदैन, उनले भने, कर्जा बढेअनुसार सेयरको माग नबढेकाले समग्र नेप्से अपेक्षित रूपमा बढ्न नसकेको हो । राष्ट्र बैंकको तथ्यांकअनुसार गत कात्तिकसम्म २५ देखि ५० लाखसम्मको सेयर कर्जा ६९ र २५ लाख रुपैयाँभन्दा कमको कर्जा ३ प्रतिशतले बढेको छ । सोही अवधिमा १ करोड रुपैयाँभन्दा बढीको कर्जा २७ प्रतिशत र ५० लाखदेखि १ करोड रुपैयाँसम्मको कर्जा भने १०९ प्रतिशतले बढेको राष्ट्र बैंकको मासिक प्रतिवेदनले देखाएको छ । २०८१ कात्तिकसम्म २५ लाखभन्दा कमको कर्जा ४८, २५ देखि ५० लाख रुपैयाँसम्मको कर्जा ८ र ५० लाख देखि १ करोडसम्मको कर्जा ०५ प्रतिशतले बढेको थियो । यसैगरी गत आर्थिक वर्षको ४ महिनामा १ करोडभन्दा माथिको कर्जा ७७ प्रतिशतले बढेको राष्ट्र बैंकको तथ्यांक छ ।गत आर्थिक वर्षदेखि नै वित्तीय प्रणालीमा अधिक तरलता छ । ब्याजदर निरन्तर घटिरहेको छ भने कर्जा माग निकै कम छ । यसकारण पनि अहिले बैंकले सेयर लगानीकर्तालाई कर्जा लिन आग्रह गरिरहेका छन् । राष्ट्र बैंकको तथ्यांकले साना लगानीकर्ताले पनि बैंकबाट कर्जा लिएको देखाउँछ । तर पनि बजार किन बढ्न सकेन भन्ने अन्योल लगानीकर्तामा रहेको स्टक ब्रोकर्स एसोसिएसनका एक पूर्वअध्यक्षले बताए ।बजार बढ्न अहिले चाहिएको सकारात्मक संकेत (समाचार) मार्फत लगानीकर्ताको आत्मविश्वास वृद्धि हो । पछिल्ला दिनमा सेयर बजारमा कारोबारको प्रकृति हेर्दा लगानीकर्ताले लगानी बढाएको देखिन्छ । तर लामो समयदेखि घटिरहेको बजारमा लगानीकर्ताले सकारात्मक आशाको संकेत देखेका छैनन् । सरकारको गठबन्धन परिवर्तन पनि सरकार र राष्ट्र बैंकका नीतिहरूमा परिमार्जन नभएकाले पनि बजार अपेक्षित रूपमा बढ्न सकेको छैन ।सेयर बजार बढ्नका लागि आवश्यक धेरैजसो आधार तयार छन् । जस्तो तरलता पर्याप्त छ, ब्याजदर घटिरहेको छ । सेयर बजारमा थप गिरावट नहुँदा बैंकबाट मार्जिन कल आएको छैन, ती अधिकारीले भने, तर, नयाँ सरकारका मन्त्रीहरूले सेयर बजार आफ्नो प्राथमिकतामा रहेको बताउँदै आएका छन् । उनीहरूको वक्तव्यअनुसार नीतिगत सुधार भएको छैन । यसकारण अहिले बजार वृद्धिका लागि सकारात्मक उत्प्रेरणा चाहिएको उनले बताए । यस्तो उत्प्रेरणाका लागि ठूलै नीतिगत परिवर्तन नहुन पनि सक्छ, सकारात्मक सन्देश दिने खालका नीतिगत परिमार्जन हुन सक्छन्, उनी भन्छन् ।राज्यको नीतिगत व्यवस्थाले सेयर बजार प्रभावित हुने र पछिल्ला वर्षमा कसिला नीति आएकाले सेयर कारोबार मापक नेप्से परिसूचक बढ्न नसकेको अर्का एक सेयर लगानीकर्ताले बताए । आर्थिक वर्ष २०८१८२ सुरु भएपछि तरलता अवस्था सहज भएकाले बैंक तथा वित्तीय संस्थाले साना ठूला सेयर कर्जामा विभिन्न अफर ल्याइरहेका छन् । यही कारण केही लगानीकर्ताले सेयर कर्जा लिइरहेका पनि छन् । तर शिथिल अर्थतन्त्र, अपेक्षाअनुरूप बढ्न नसकेको सेयर बजारलगायत कारण लगानीकर्ता कर्जा लिएर सेयरमा थप लगानी गर्ने हिम्मत धेरै लगानीकर्तामा नरहेको जानकारहरू बताउँछन् ।"
सन् २०२४ मा ११ लाख विदेशी नेपाल आए,"(काठमाडौं)अंग्रेजी वर्ष २०२४ मा हवाई मार्ग भएर ११ लाख ४७ हजार ५ सय ६७ विदेशी नेपाल आएको पाइएको छ । यो अघिल्लो वर्षको तुलनामा १३ प्रतिशत बढी रहेको अध्यागमन विभागको प्रारम्भिक तथ्यांकमा उल्लेख छ । सन् २०२३ मा १० लाख १४ हजार ८ सय ८२ विदेशी नेपाल आएका थिए । यसमा पर्यटकको संख्या र विदेशी राहदानीवाहक गैरआवासीय नेपालीको संख्या मिश्रित छ । दुवैलाई वर्गीकरण गरिएको छैन । पर्यटन बोर्डले विदेशी राहदानीवाहक सबैलाई पर्यटक मान्दै आएको छ । अध्यागमन विभागले भने विदेशी राहदानी तथा ट्राभल डकुमेन्टवाहकलाई पर्यटक मान्दैन । तथ्यांकअनुसार सबैभन्दा धेरै भारतबाट ३ लाख १७ हजार ७ सय ७२, अमेरिकाबाट १ लाख ११ हजार २ सय १६ र चीनबाट १ लाख १ हजार विदेशी २०२४ मा नेपाल आएका थिए । यसैगरी बेलायतबाट ५७ हजार, बंगलादेशबाट ४८ हजार, अस्ट्रेलियाबाट ४३ हजार, थाइल्यान्डबाट ३० हजार ७ सय ४५, श्रीलंकाबाट ३० हजार २ सय २६ र जर्मनीबाट २९ हजार विदेशी नेपाल आएका थिए । यसैबीच नेपाल नागरिक उड्डयन प्राधिकरणले सन् २०२४ को पहिलो ११ महिना काठमाडौंसहित भैरहवा, पोखरामा रहेका विमानस्थल हुँदै विदेशी उडानबाट दुईतर्फी ४४ लाख ४५ हजार २ सय ३९ जना यात्रुले ओहोरदोहोर गरेको तथ्यांक सार्वजनिक गरेको छ । त्यस्तै आन्तरिकतर्फ दुईतर्फी आवागमन ८१ लाख ६० हजार ३ सय यात्रुले गरेको प्राधिकरणले जनाएको छ । यो तथ्यांक त्रिभुवन अन्तर्राष्ट्रिय विमानस्थलसहित देशभरका ३४ वटा विमानस्थलको हो ।त्रिभुवन अन्तर्राष्ट्रिय विमानस्थलमा मात्रै जनवरीदेखि नोभेम्बरसम्म २० लाख ६६ हजार ३ सय ४४ यात्रु आवागमन भएको थियो । त्यस्तै यहाँबाट २३ लाख ७८ हजार ८ सय ९५ यात्रु अन्तर्राष्ट्रिय उडानबाट बाहिरिएका थिए । अन्तर्राष्ट्रियतर्फ दुईतर्फी आवागमन गर्ने यात्रु संख्या ४४ लाख ४५ हजार २ सय ३९ छ । आन्तरिकतर्फ ११ महिनामा १८ लाख ५३ हजार ६ सय ७७ जना यात्रु उपत्यकाबाहिरबाट काठमाडौं आएका थिए । काठमाडौंबाट भने १८ लाख ७३ हजार ९ सय ७४ यात्रु बाहिरिए । आन्तरिकतर्फ दुईतर्फी ३७ लाख २७ हजार ६ सय ५१ जना यात्रुले आवागमन गरेका थिए । यस अवधिमा भैरहवास्थित गौतम बुद्ध अन्तर्राष्ट्रिय विमानस्थलबाट दुईतर्फी ५ लाख ५० हजार ७ सय ४ आन्तरिक तथा अन्तर्राष्ट्रिय यात्रुको आवागमन भएको छ । भैरहवा विमानस्थलका अनुसार, २०७९ देखि सञ्चालनमा आएयता २०८१ पुस १५ सम्म ७ सय २९ वटा अन्तर्राष्ट्रिय उडान भए, जसमा ४५ हजार ५ सय ७३ यात्रुले दुईतर्फी आवागमन भएको थियो, जसमध्ये विदेशबाट आउनेमा २१ हजार २ सय ७९ यात्रु र भैरहवाबाट विदेशिनेमा २४ हजार २ सय ९४ जना थिए । पोखरास्थित क्षेत्रीय विमानस्थलबाट ९ लाख ३० हजार ६२ यात्रुको आवागमन भएको छ । यो विमानस्थल सञ्चालन भएको दुई वर्षमा ७ वटा चार्टर्ड उडान भएका छन् । यिनमा एकतर्फी एक हजारभन्दा कम यात्रुको मात्रै आवागमन भएको छ ।"
अर्थ संक्षेप,"ग्लोबल आईएमई बैंकका ग्राहकलाई १८ प्रतिशत छुटकाठमाडौं (कास) ग्लोबल आईएमई बैंकका ग्राहकले दराजमा १८ प्रतिशत छुट पाउने भएका छन् । बैंकको १८औं वार्षिकोत्सवका अवसरमा बैंकका कार्डवाहक ग्राहके दराजबाट सामान किन्दा उक्त छुट पाउने जनाइएको छ । पुस १८ देखि बैंकले स्थापनाको १८औं वर्ष पूरा गर्दै छ । उक्त अवसरमा ग्राहकले पुस २४ सम्म छुट पाउनेछन् । उक्त योजनाअन्तर्गत ग्राहकले बैंकको भिजा डेबिट वा क्रेडिट कार्ड प्रयोग गरी दराजबाट सामान खरिद गर्दा उक्त छुट पाउनेछन् । छुटसहित बैंकले १८ जना ग्राहकलाई उपहारस्वरूप एयरबडसमेत प्रदान गर्ने जनाएको छ ।सिटी एक्सप्रेसको योजनाका विजेता घोषणाकाठमाडौं (कास) सिटी एक्सप्रेस मनी ट्रान्सफरले १८औं वर्षमा १८ गुणा, परिवारमा खुसी लाखौं गुणा योजनाका विजेता घोषणा गरेको छ । सिटी एक्सप्रेसका ब्रान्ड एम्बासडर जितु नेपाल र कम्पनीका संस्थापक तथा प्रबन्ध निर्देशक चन्द्र टण्डनले विजेता घोषणा गरे । कोरियाबाट रेमिट्यान्स पठाउने निराजन ढकाल विजेता बनेको कम्पनीले जनाएको छ । ढकालले कोरियाबाट ४१ हजार ९०९ रुपैयाँ नेपाल पठाएका थिए । उनले त्यसको १८ गुणा गरेर ७ लाख ५४ हजार ३६२ रुपैयाँ जित्न सफल भएको कम्पनीले जनाएको छ । सिटी एक्सप्रेसले सो योजना गत असोज १ देखि मंसिर ३० सम्म सञ्चालन गरेको थियो । दिपल ईभी अब ४९९ प्रतिशत ब्याजदरमै काठमाडौं (कास) नेपालका लागि दिपल ईभीको आधिकारिक बिक्रेता एमएडब्लू वृद्धि अटोकर्पले ४९९ प्रतिशत ब्याजदरमै खरिद गर्न सकिने योजना ल्याएको जनाएको छ । कम्पनीले अंग्रेजी नयाँ वर्षका अवसरमा ल्याएको सो योजनाअन्तर्गत निश्चित ब्याजदरमै दिपल ईभी खरिद गर्न सकिने भएको हो । नेपाल इन्भेस्टमेन्ट मेगा बैंकसँगको सहकार्यमा बनाइएको उक्त योजनाले प्रिमियम विद्युतीय कार खरिद गर्ने ग्राहक लाभान्वित हुने कम्पनीको विश्वास छ । कम्पनीको यस योजनाअनुसार ग्राहकले निःशुल्क एसेसोरिज, सडक कर, अटो प्लस इन्स्योरेन्स र टप रिकन्डिसन हाउसमार्फत आफ्नो पुरानो गाडीको एक्सचेन्ज भ्यालु पनि पाउन सकिनेछ ।यती एयरलाइन्सले ल्यायो ॅयती ट्राभल कार्डकाठमाडौं (कास) यती एयरलाइन्सले यती ट्राभल कार्ड सञ्चालनमा ल्याएको जनाएको छ । नयाँ वर्षको अवसरमा कम्पनीले २५ हजारमा नेपाल भ्रमण योजना सार्वजनिक गर्दै सो कार्ड ल्याएको हो । यस योजनाअन्तर्गत ग्राहकले एकमुष्ट रूपमा २५ हजार रुपैयाँ भुक्तानी गरी उक्त कार्ड लिन सक्नेछन् । सो कार्डमार्फत सदस्यले यती एयरलाइन्सले उडान भर्ने जुनसुकै गन्तव्यमा ४ महिनाभित्र १० पटकसम्म यात्रा गर्न सक्नेछन् । टिकट अन्य व्यक्तिलाई हस्तान्तरण गर्न भने नपाइने एयरलाइन्सले जनाएको छ । यो कार्ड नेपाली यात्रुहरूलाई मात्र लागू गरिएको कम्पनीको भनाइ छ ।बुद्धले वृद्धाश्रम र गंगासागरलाई दियो क्षतिपूर्तिको रकमकाठमाडौं (कास) बुद्ध एयरले उड्ने तरखरमा रहेको जहाजको इमर्जेन्सी (आपत्कालीन) ढोका खोल्ने दुई यात्रुले तिरेको क्षतिपूर्ति रकम पोखराको एउटा वृद्धाश्रम र जनकपुरको महागंगा आरती गंगासागरलाई हस्तान्तरण गरेको छ । बुधबार पोखराबाट काठमाडौं उड्ने तरखरमा रहेको बुद्ध एयरको एटीआर विमानमा एक यात्रुले बिनाकारण आपतकालीन ढोका खोलेको बुद्ध एयरका प्रवक्ता दीपेन्द्र कर्णले जनाए । आपत्कालीन ढोका खोलिएका कारण दिउँसो ३ बजेको उक्त उडान ३ घण्टा ढिलो काठमाडौंका लागि उडेको थियो । आपत्कालीन ढोका खोल्ने ती यात्रुलाई बुद्ध एयरले पोखरा क्षेत्रीय विमानस्थलको रोहवरमा प्रहरीलाई बुझाएको थियो । गैरसैनिक हवाई उडान (सिभिल एभिएसन) ऐन, २०१५ मा हवाई उडानमा खलल पुर्याउने जोसुकैलाई कसुरको प्रकृतिअनुसार १ देखि ३ वर्षसम्म कैद तथा अपराधको प्रकृति हेरेर जन्मकैदसम्म सजायको व्यवस्था छ । यात्रुले क्षतिपूर्तिबापत तिरेको रकम बुद्धका पोखरा स्टेसन प्रमुख गौतम बरालले पोखराको सीतापाइलास्थित पोखरा वृद्धाश्रममा आश्रित ज्येष्ठ नागरिकको सहयोगका लागि बिहीबार हस्तान्तरण गरे । गत असोज १५ मा काठमाडौंबाट जनकपुरका लागि उडे पनि खराब मौसमका कारण विराटनगर पुगेको जहाजको पार्किङवेमा एक यात्रुले आपत्कालीन ढोका खोलेका थिए । उक्त घटनामा पनि ती यात्रुले क्षतिपूर्तिबापत १ लाख रुपैयाँ तिरेका थिए । बुद्धका जनकपुर स्टेसन प्रमुख विजयप्रसाद सिंहले उक्त रकम बिहीबार जनकपुरस्थित महागंगा आरती गंगासागरलाई हस्तान्तरण गरे ।फोटोनको माउन्टेन ईभी भ्यान काठमाडौं (कास) फोटोन नेपालले फोटोनको माउन्टेन ईभी भ्यानको अनावरण गरेको छ । कम्पनीले यही पुस १४ मा एक समारोहबीच माउन्टेन ईभी भ्यान सार्वजनिक गरेको हो । यस ईभीमा ५३५८ किलोवाटको ब्याट्री छ, जसले ३ सय किलोमिटरसम्मको यात्रा गर्ने कम्पनीले जनाएको छ । साथै १३० किलोवाटको शक्ति र ३३० एनएमको अधिकतम टर्क प्रदान गर्ने यस ईभीले भिरालो बाटोमा पनि सजिलै यात्रा गर्ने कम्पनीको भनाइ छ । यसमा १४१६ सिटको कन्फिगरेसन र फराकिलो भित्री भागले दैनिक यात्रालाई सहज यात्रा प्रदान गर्ने कम्पनीको भनाइ छ । फोटोन माउन्टेन ईभीमा अटो होल्ड नियन्त्रण, स्मार्ट पार्किङ सहायता र हिल होल्ड नियन्त्रण, दुई ड्राइभिङ मोड र आर१६ टायरलगायत विशेषता कम्पनीले बताएको छ । सानिमाका ग्राहकलाई बिग मार्टमा क्यास ब्याक अफरकाठमाडौं (कास) सानिमा बैंकले आफ्ना ग्राहकका लागि क्यास ब्याक अफर ल्याएको छ । डिजिटल बैंकिङका माध्यम प्रयोग गरी डिजिटल भुक्तानीलाई प्रोत्साहन गर्न बिग एम बचतमा विशेष क्यास ब्याकको व्यवस्था गरेको बैंकले जनाएको हो । अफरअन्तर्गत बैंकका ग्राहकले बिग मार्टको आउटलेटमा सामान खरिद गरी भुक्तानी गर्दा क्यास ब्याक प्राप्त गर्नेछन् । यसमा ग्राहकले बैंकको डेबिट तथा क्रेडिट कार्डमार्फत भुक्तानी गर्नुपर्नेछ । यसरी भुक्तानी गर्दा ग्राहकले २ सय रुपैयाँसम्म क्यास ब्याक प्राप्त गर्ने बैंकले बताएको छ ।नेपाल बैंक र सुनैना हस्पिटलबीच छुट सम्झौताकाठमाडौं (कास) नेपाल बैंक र सुनैना हस्पिटलबीच छुट प्रदान गर्नेसम्बन्धी सम्झौता भएको छ । हालै भएको सम्झौताअनुसार बैंकमा कार्यरत कर्मचारी तथा ग्राहकले छुट पाउनेछन् । कर्मचारी तथा ग्राहकले जनकपुरधाम, कदम चौकमा रहेको सो हस्पिटलमा आँखा, कानलगायत उपचार गर्दा १० देखि १५ प्रतिशत छुट पाउन सकिने बैंकले बताएको छ । हस्पिटलको विभिन्न सेवामा लाग्ने कन्सुलेसन शुल्कमा सय प्रतिशत छुट हुने जनाइएको छ । क्यूआर मर्चेन्टमा आबद्ध हुनेलाई ग्लोबल आईएमई बैंकको उपहार काठमाडौं (कास) ग्लोबल आईएमई बैंकले आफ्नो १८औं वार्षिकोत्सवका अवसरमा बैंकको फोनपे नेटवर्कमा आबद्ध भएका क्यूआर कोड मर्चेन्टलाई उपहार दिने योजना ल्याएको छ । यो योजना माघ १८ सम्म सञ्चालनमा रहेको बैंकले बताएको छ । बैंकले आफ्ना मर्चेन्टलाई क्यासब्याक, स्मार्टफोन र १ लाख रुपैयाँको मुद्दती जित्ने उपहार योजना ल्याएको हो । बैंकमा आबद्ध भएका तर हालसम्म कारोबार नगरेका मर्चेन्टले यस योजना अवधिमा १८० रुपैयाँ वा त्यसभन्दा बढी रुपैयाँको भुक्तानी फोन पे क्यूआर कोडमार्फत प्राप्त गर्दा भाग्यशाली १८ मर्चेन्टले दैनिक सोही रकम क्यास ब्याकस्वरूप प्राप्त गर्नेछन् । हरेक साता एक जना भाग्यशाली मर्चेन्टले स्मार्टफोन र एक जनाले तीन महिना समय भएको १ लाख रुपैयाँको मुद्दती खाता योजना जित्नेछन् ।"
'ऋण लैजाने रवि लामिछाने पूर्वगृहमन्त्री नभए को हुन् ?,"(पोखरा)सूर्यदर्शन सहकारी ठगी प्रकरणमा बिहीबार रवि लामिछानेसहित ७ जनाविरुद्धको थुनछेकमा जाहेरवालाका तर्फबाट कानुन व्यवसायीले बहस सकेका छन् । वरिष्ठ अधिवक्ताद्वय दिनेश त्रिपाठी र सुरेन्द्र भण्डारी, अधिवक्ताहरू युवराज पराजुली, वेदबहादुर विष्ट, आरसी गौतम र हरि कट्टेलले सात जनालाई पुर्पक्षका लागि कारागार चलान गर्नुपर्ने माग गर्दै बहस गरे । बहसमा सहभागी अधिवक्ता पराजुलीका अनुसार कानुन व्यवसायीले सात जनालाई पुर्पक्षमा पठाउनुपर्ने आधार र कारण प्रस्तुत गरेका थिए । त्यस क्रममा सूर्यदर्शन सहकारीबाट एक करोड रुपैयाँ रवि लामिछानेका नाममा गएको सन्दर्भमा कानुन व्यवसायीले तर्क पेस गरे । पोखरा महानगरपालिकाको विज्ञ टोलीले तयार गरेको वित्तीय विश्लेषण प्रतिवेदनमा लामिछानेका नाममा ऋण गएको उल्लेख थियो भने प्रहरी अनुसन्धानका क्रममा रवि लामिछानेका नाममा ऋण माग फाराम भरेको फेला परेको थियो । उक्त माग फाराममा लामिछानेको ठेगाना पोखरा८ सिर्जनाचोक लेखिएको छ ।माग फाराममा लामिछानेको हस्ताक्षर नमिलेको सन्दर्भमा कानुन व्यवसायीले ठगी गर्ने नियतले नै प्रक्रिया नपुर्याई ऋण झिकिएको तर्क गरे । सेयर सदस्य भएर, धितो बन्धक राखेर, कागजी प्रक्रिया पूरा गरेर ऋण झिकेको भए सहकारी ठगी नै हुने थिएन नि, अधिवक्ता पराजुलीले भने, प्रक्रिया नपुर्याई ठगी गर्ने नियतले रकम लगिएको भएर नै अहिले मुद्दा चलेको हो । लामिछानेले उक्त माग फाराम भर्ने रवि लामिछाने आफू नभएको पटकपटक बताउँदै आएका छन् । ऋण लैजाने रास्वपा सभापति एवं पूर्वउपप्रधान एवं गृहमन्त्री रवि लामिछाने होइनन् भने को हुन् ?, इजलासमा जाहेरवाला पक्षका कानुन व्यवसायीले प्रश्न गरे, सो व्यक्ति म होइन, खोजी गरी कारबाही गरिपाउँ भनेर उहाँ (लामिछाने) ले अहिलेसम्म कहाँ निवेदन दिनुभयो ?कानुन व्यवसायीले गोर्खा मिडिया नेटवर्कको प्रबन्ध निर्देशकबाट राजीनामा दिइसकेपछि पनि चेक काटेर विभिन्न सहकारीको किस्ता बुझाएको प्रमाण इजलासमा प्रस्तुत गरे । सहकारीबाट गोर्खा मिडिया नेटवर्कमा रकम गएको प्रमाणित भइसकेको र उक्त रकम खर्च गर्ने क्रममा प्रबन्ध निर्देशक र सञ्चालकले स्रोत खोज्नुपर्नेमा त्यस्तो रकम कहाँबाट आयो, थाहा भएन भनेर कानुनले उन्मुक्ति नदिने कानुन व्यवसायीको तर्क थियो ।प्रतिवादीहरूले सहकारीको रकम अपचलन गरेको मिसिल संलग्न कागजबाट देखिएको, सम्पत्तिको स्रोत नखुलेको, हाई प्रोफाइल व्यक्ति भएकाले धरौटीमा छोड्दा प्रमाण लोप गर्न सक्ने अवस्थासमेत विद्यमान भएको, यसअघि सहकारी ठगीको मुद्दा मात्रै हुँदा पनि गोर्खा मिडियाका सञ्चालकसहित ६ जना पुर्पक्षमा रहेको अवस्थामा इक्वेल फुटिङ को अवधारणाका आधारमा पनि हिरासतमा रहेका सात जनालाई पुर्पक्षमा पठाउनुपर्ने कानुन व्यवसायीले तर्क गरे ।सूर्यदर्शन सहकारी ठगी प्रकरणमा रास्वपा सभापति रवि लामिछाने, पूर्वडीआईजी छविलाल जोशी, जीबी राईकी सहयोगी लीला पछाई, नेचर हर्ब्सका सञ्चालक रामबहादुर खनाल, सहकारीकी संस्थापक तदर्थ समिति अध्यक्ष एवं पूर्वप्रदेशसभा सदस्य मीना गुरुङ, उनका बुबा पूर्वउपाध्यक्ष कृष्णबहादुर गुरुङ, पूर्वकोषाध्यक्ष आरती गुरुङ कास्की प्रहरीको हिरासतमा छन् । प्रतिवादीहरूको बयान पनि खण्डित भएको अधिवक्ता पराजुलीले बताए । छविले रवि र जीबीलाई तथा रविले छवि र जीबीलाई पोलेका छन् । रामबहादुरले छविलाई पोलेका छन्, उनले भने, यी सबै आधार र कारणबाट प्रतिवादीहरूलाई पुर्पक्षमा पठाउनुपर्ने पक्षमा बहस गर्यौं ।"
"आर्मीको जित, विमलाको गोल","(काठमाडौ)बागमती युथ क्लबले त्रिभुवन आर्मी क्लबविरुद्ध खेल अगाडि नै दुई गोलको हारको विकल्प दिएको भए, त्यसलाई दुवै हातले लिन्थ्यो होला । यस्तो किनभन्दा बागमतीको रणनीति नै थियो, आर्मीसँग कम गोल खाने । अनि सक्दो राम्रो खेल्ने । सायद धेरै हदसम्म बागमती यसमा सफल रह्यो । नत्र एक प्रकारले आर्मीको ठूलो जितको अपेक्षा थियो । आर्मी र बागमतीको खेलसँगै एन्फा महिला लिग फुटबलको दोस्रो चरण बिहीबार सुरु भएको छ ।पहिलो खेलबाट कम्तीमा आर्मीले उपाधिमा दाबेदारी भने प्रस्तुत गरेको छ । हामी उपाधिकै दाबेदार त हौं, रसिक स्वभावका आर्मी प्रशिक्षक कृष्णसिंह ठगुन्नाले भने, यो जितबाट हामीले उपाधि जित्न चाहिने घरमा एक ईंटा थपेका छौं ।उनलाई पनि ठूलो जितको अपेक्षा थियो । त्यसैले माने, आर्मी टिममा एक्सपोजरको कमी छ । टिमले लगातार अभ्यास र प्रशिक्षण भने गरेको थियो । तर, त्यसलाई सुहाउन किसिमले खेल भने खेल्न पाएन ।हामी सायद सिकार गर्न बिर्सेको आर्मी टिम रह्यौं, प्रशिक्षक ठगुन्नाले थपे । आर्मीले यो जितमा आफ्ना राष्ट्रिय खेलाडी विमला चौधरीलाई धन्यवाद दिनुपर्नेछ । सातदोबाटोस्थित एन्फा कम्प्लेक्स मैदानमा बिहीबार दोस्रो चरणको पहिलो खेलमा दुवै गोल विमलाको नाममा रह्यो । उनले दुवै हाफमा एकएक गोल गरिन् । उनले २५ औं मिनेटमा पहिलो गोल गरिन् । विपक्षी गोलरक्षक अगाडि बढेको बेला विङ्गर विमलाले गोलको खाता खोलेकी हुन् ।उनको गोल लगभग खाली पोस्टमै सम्भव भएको थियो ।विमलाले ७१ औं मिनेटमा हेडबाट दोस्रो गोल थपिन् । सपना लामाको कर्नर प्रहारलाई विमलाले गोलमा परिणत गरेकी हुन् । पूरा खेल अवधिमा आर्मीले लगातार आक्रमण गरे पनि त्यसमध्ये अधिकांश फितलो नै रह्यो । बामगतीले भने खासै कुनै आक्रमण नै बुन्न सकेन । पूरा टिम आर्मीको आक्रमण रोक्नमै व्यस्त रह्यो । यो खेलको नतिजामा हामी खुसी नै छौं । हाम्रो रणनीति रक्षात्मक भएर उत्रनु नै थियो, बागमतीका सहायक प्रशिक्षक सोनाम लामाले भने ।उनका अनुसार टिम १५ दिनको प्रशिक्षणपछि मैदानमा उत्रेको थियो । त्यसको प्रदर्शन पहिलो खेलमा अपेक्षित जस्तै रह्यो । खासमा बागमतीका लागि दोस्रो चरण खेल्न पाउनु पनि भाग्यकै उपलब्धि रह्यो । दोस्रो चरणमा कुल ५ टिम छन् । पहिलो चरणमा शीर्ष पाँचमा रहेका टिमले दोस्रो चरणको यात्रा तय गरेको हो । बागमती भने पहिलो चरणको छैटौं स्थानमा थियो । तर, पाँचौंमा रहेको कोशीले आर्थिक कारण देखाएर प्रतियोगिताबाट नाम फिर्ता लिएपछि बागमतीले मौका पाएको हो ।हाम्रो यहाँसम्मको यात्रामा सहयोग गर्ने सबैलाई धन्यबाद, लामाले यति भन्न बिर्सेनन् । बागमतीको लक्ष्यचाहिँ के हो त ? त्यसमा उनको उत्तर थियो, शीर्ष तीनमा हामी रहन सक्दैनौं । यो विभागीय टिमकै रहनेछ । हाम्रो उद्देश्य शीर्ष चारमा रहेर इलिमिनेटरका लागि छनोट हुने हो । उनले आफ्नो टिमको विदेशी खेलाडी ल्याउने कुनै योजना नरहेको पनि प्रस्ट्याए । उनको तर्क थियो, विदेशी खेलाडी ल्याउँदैमा उपाधि जित्ने भन्ने हुन्न, हामी आफ्नै खेलाडीलाई अवसर दिन चाहन्छौं ।यो खेलको एउटा अर्को विशेषता पनि रह्यो । यो थियो, आर्मी कप्तानको रूपमा पुनम जर्घामगर उत्रनु । उनले दुई वर्षको अन्तरपछि मैदानमा पुनरागमन रचेकी हुन् । यसक्रममा उनले आफूलाई प्रमाणित पनि गरिन्, अझै घरेलु फुटबलका लागि योग्य छु भनेर । उनले सन् २०२२ को महिला साफ च्याम्पियनसिप खेलेकी थिइन् । स्वास्थ्य स्थिति, चोट र शान्ति मिसन जस्ता कारणले उनी मैदानबाहिर रहेकी थिइन् । तर उनमा फुटबल खेल्ने जुनुन भने ताजै रहेछ ।शुक्रबारको खेलपुलिस क्लबविरुद्ध वालिङ नगरपालिका"
मणिमुकुन्द क्लब विजयी,"(बुटवल)त्रिभुवन आर्मी र मणिमुकुन्द भलिबल क्लबले बिहीबार मदन भण्डारी गोल्डकप इन्डोनेपाल रनिङ सिल्ड पुरुष भलिबलमा जित पाएका छन् ।बुटवल उपमहानगरपालिका१० स्थित रामनगर खेलमैदानस्थित भलिबल कोर्टमा बिहीबार आर्मीले गुजरात प्रदेश भलिबल एसोसिएसन (भारत) लाई ३१ को सेटमा पराजित गर्यो । पहिलो सेट २२२५ ले गुमाएको आर्मीले त्यसपछि मात्र लय समातेको हो । २९२७, २५२१, २५२२ ले आफ्नो पक्षमा पार्दै आर्मीले खेल जितेको थियो । पहिलो सेटमा सुरुबाटै पछाडि परेको आर्मीले दोस्रो सेटमा भने पुनरागमन गरेको थियो । राष्ट्रिय टोलीबाट खेलिसकेका धनपति कुँवर, दुर्गाबहादुर खड्का, धनबहादुर भट्ट, शरण सामरी, दुर्गा महतोसहित कोर्टमा उत्रेको आर्मीले भारतीय खेलाडीका सर्भिसलाई रिसिभ गर्न नसक्दा धेरै अंक गुमाएको थियो । २३१९ अंकको दोस्रो सेटको अग्रताका आर्मीका लगातार अंक गुमाउँदा पुग्दा दोस्रो २९२७ मा टुंग्याउनुपरेको थियो । तेस्रो सेटको सुरुमा पनि आर्मीले कमजोर प्रदर्शन गर्यो ।जेहान मल्लिकको नेतृत्वमा रहेको गुजरातले आर्मीका स्पाइकरलाई चल्न नदिएर सुरुमै ६० को अग्रता बनायो । पछाडि परेको आर्मीले पहिलो टाइम आउट लियो । त्यसपछि आर्मीका धनबहादुर र शरणको लगातार सफल स्पाइक अनि गुजरातका ६ सभिस असफल हुँदा आर्मीले २५२१ सहित सेट आफ्नो पक्षमा पारेको हो । आर्मीको दोस्रो खेलमा शनिबार गल्कोट भलिबल क्लबसँग खेल्नेछ । गुजरातको भेट शुक्रबार नेपाल एपीएफ क्लबविरुद्ध हुनेछ ।दोस्रो खेलमा मणिमुकुन्दले रुकुम पश्चिम भलिबल प्रशिक्षण केन्द्रलाई सोझो सेटमै हरायो । मणिमुकुन्दले २५२१, २५१५, २५२१ को नतिजा निकालेको थियो । मणिमुकुन्दका खेलाडीसामु रुकुम पश्चिममा खेलाडीले लय मिलाएर खेल्नै सकेनन् । मणिमुकुन्दले राष्ट्रिय टिममा खेलिरहेका बाग्लुङ र गुल्मीका खेलाडी उतारेको थियो । त्यसविरुद्ध गण्डकीका कप्तान हरि पाण्डेसहितका खेलाडी भए पनि रुकुमले तालमेल मिलाउन सकेन ।बुटवलको मौसम केही खुलेका बेला भए पनि रुकुम पश्चिमका खेलाडीले त्यसको सदुपयोग गर्न सकेनन् । बिहीबार पहिलो खेलमा बुटवलको चिसो मौसमले गुजरात टिमलाई प्रत्यक्ष असर गरेको थियो । चिसोकै कारण एपीएफ र गल्कोट भलिबल क्लबबीच हुनुपर्ने दिनको अन्तिम खेल बीचमै रोक्नुपरेको थियो । खेल चौथो सेट पुगेर स्थगित भएको हो । मैदानको म्याटमा जमिनमुनिबाट बढी चिसो निस्किएपछि खेलाडी चिप्लिन थालेका थिए । दुई सेट आफ्नो पक्षमा पारेको गल्कोटका खेलाडी खेल्न तयार हुँदा एपीएफका खेलाडीले कोर्ट छाडेका थिए । एपीएफका खेलाडी खेल्न तयार नभएपछि आयोजकले खेल स्थगित गरेको थियो । मुख्य रेफ्री चन्द्रवन्दना राईले पूर्वनिर्धारित टाइसिटअनुसार खेल हुने र स्थगित खेल कहिले गर्ने टुंगो नलागेको बताइन् । अप्ठ्यारो परिस्थिति सिर्जना भएको छ, खासमा खेल स्थगित भएपछि लिगअनुसार अन्तिममा नै हुने हो, उनले भनिन्, तर, प्राविधिक समस्या भएकाले आयोजक, खेलको प्राविधिक टिम र खेलाडीबीच छलफल गरेर निर्णयमा पुग्ने प्रयासमा छौं ।पूर्वप्रकासित टाइसिटअनुसार शुक्रबार आयोजक मदन भण्डारी स्पोर्टस् क्लब र रुकुम पश्चिम भलिबल प्रशिक्षण केन्द्र तथा दोस्रो खेल गुजरात स्टेट टिम र एपीएफबीच खेल हुनेछ । शुक्रबार एपीएफको पूर्वनिर्धारित खेल रहेकाले एकै दिन दुई खेल खेल्ने नखेल्ने टिमसँग छलफलपछि निर्णय लिइने रेफ्री राईले बताइन् । नेपाल र भारतका गरी ८ टिम प्रतिस्पर्धी छन् । विजेताले ७ लाख ५० हजार, उपविजेताले ३ लाख ५० हजार पुरस्कार पाउनेछन् ।"
जय ट्रफीलाई धमाधम तयारी,"(जनकपुर)नेपाल क्रिकेट संघ (क्यान) को आयोजनामा पुस २१ देखि जनकपुर र वीरगन्जमा दुईदिवसीय जय ट्रफी क्रिकेट प्रतियोगिता हुँदै छ । चार टिमबीच हुने यो प्रतियोगिता माघ ३ सम्म चल्नेछ ।गत वर्ष सम्पन्न प्रधानमन्त्री कपका शीर्ष चार स्थानमा रहेका टिमबीच टेस्ट संरचनामा जय ट्रफी खेलाइन लागेको हो । मधेश प्रदेश, बागमती प्रदेश, नेपाल पुलिस क्लब र त्रिभुवन आर्मी क्लबबीच जनकपुरको रजौलस्थित प्रस्तावित रामजानकी बहुउद्देश्यीय रंगशाला र वीरगन्जको नारायणी खेल मैदानमा प्रतिस्पर्धा हुनेछ । जय ट्रफीको उद्घाटन जनकपुरमा हुनेछ भने समापन वीरगन्ज गरिने क्यानका मधेश प्रदेश अध्यक्ष सुनिल महासेठले जानकारी दिए ।उनका अनुसार जय ट्रफीका लागि जनकपुर र वीरगन्जको मैदानको काम लगभग अन्तिम चरणमा पुगेको छ । महासेठले कान्तिपुरसँग भने, पिच र मैदानको काम लगभग सकिएको छ । टेन्टको प्यारापिट, स्टेज र पेभेलियन बनाउनेलगायतका काम पनि भइरहेको छ, ३३ खेल जनकपुर र वीरगन्जमा हुनेछ । अरू खेल दुईदिवसीय हुनेछ भने फाइनल तीनदिवसीय हुनेछ ।जय ट्रफीका लागि रामजानकी रंगशालाको मैदानलाई स्तरोन्नति गरिएको छ । धनुषा जिल्ला क्रिकेट संघका अध्यक्ष शोभाकान्त पाण्डेका अनुसार जय ट्रफीकै लागि यो मैदानलाई तीन महिनादेखि स्तरोन्नति गर्ने काम भइरहेको छ । क्रिकेट मैदान एकैनासको समतल थिएन । धेरै ठाउँमा होचोअग्लो थियो । त्यसलाई सम्याउने काम भएको छ, पाण्डेले भने, पिचलाई ग्रासी बनाइएको छ । जय ट्रफीका लागि जनकपुरको मैदानमा ३ वटा पिच बनाइएको छ ।तीनवटै पिच ग्रासी छ । यो बलर र ब्याटर दुवैका लागि सहज हुने खालको पिच छ, उनले भने, ग्रासी विकेट र खेल मैदानको स्तरोन्नति गर्न निकै मिहिनेत पर्यो । सबैको साथ र सहयोगले सम्भव भएको हो । खेलाडीलाई दक्ष बनाउन र प्रतिस्पर्धामा ल्याउन नेपालमा जय ट्रफीअन्तर्गत टेस्ट फर्म्याटमा यो प्रतियोगिता हुन लागेको हो । रातो बल र सेतो पोसाकमा खेलिने जय ट्रफीमा एक दिनमा १ सयभन्दा बढी ओभरको खेल खेलाइने छ ।जनकपुरमा पहिलो खेल मधेश र बागमती प्रदेशबीच हुनेछ भने दोस्रो खेल बागमती र आर्मी तथा तेस्रो खेल बागमती र पुलिस क्लबबीच हुनेछ । वीरगन्जमा पहिलो खेल आर्मी र पुलिस, दोस्रो खेल मधेश र पुलिस तथा तेस्रो खेल मधेश र आर्मीबीच हुनेछ ।मधेश प्रदेशका ठूला सहर जनकपुर र वीरगन्जमा राष्ट्रियस्तरको क्रिकेट प्रतियोगिता हुन लागेकामा क्रिकेटप्रेमीमा उत्साह देखिएको क्रिकेटर आकाश पाण्डेले बताए । हामी प्रतियोगिता कुरेर बसेका छौं । नेपाल प्रिमियर लिग क्रिकेटमा जनकपुर बोल्ट्सले उपाधि जितेलगत्तै मधेशमै जय ट्रफी हुनु यहाँका क्रिकेट खेलाडीका लागि गौरवको विषय हो, आकाशले भने । फाइनल माघ १ देखि ३ सम्म वीरगन्जमा हुनेछ । जुन तीनदिवसीय संरचनामा खेलाइने छ ।"
त्रिवेणीमा आर्मीको हार,(लमजुङ)सदरमुकाम बेंसीसहरमा भइरहेको ३२ औं त्रिवेणी कप फुटवल प्रतियोगितामा बिहीबारको खेलबाट नवलपुरको अभिषेक चर्च रजहर र उपाधि दाबेदार त्रिभुवन आर्मी फुटबल क्लब बाहिरिएका छन् ।सहजी खेल मैदानमा आयोजक त्रिवेणीले गत वर्ष सेमिफाइनलमा पराजित अभिषेक चर्चलाई ६० को फराकिलो गोलले हरायो । त्रिवेणीका मिलन राईले पहिलो हाफको ३९ औं मिनेटमा गोल गर्दैर् टोलीको खाता खोलेका थिए । दोस्रो हाफ सुरु हुनेबित्तिकै सुनिल खड्काले गोल थपे । त्रिवेणीका निशान लिम्बूले दोस्रो हाफको तेस्रो मिनेटमा गोल गरेर टोलीलाई एकपक्षीय अग्रता दिलाए । १३ औं मिनेटमा सुनिलले अर्को गोल थपे । दोस्रो हाफको २८ र ३२ औं मिनेटमा रामचन्द्र वाजीले दुई गोल थपेका थिए ।प्लेयर अफ द म्याच दुई गोल गरेका सुनिल खड्काले पाए । उनले गत वर्ष लालीगुराँस युवा क्लब भुजुङबाट खेलेर टोलीलाई च्याम्पियन बनाएका थिए । प्लयेर अफ द म्याच भएवापत उनले ५ हजार रुपैयाँ पाए ।दोस्रो खेलमा तीन पटक त्रिवेणी कप च्याम्पियन बुद्ध युवा क्लब (बीवाईसी) भोटेओडारले विभागीय टोली त्रिभुवन आर्मी फुटबल क्लबलाई १० गोलले स्तब्ध बनायो । गत वर्ष क्वाटरफाइनलमा पराजित आर्मी यसपल्ट पनि क्वाटरफाइनलबाटै रोकिएको छ । बुद्ध युवाको जितमा एकमात्र गोल सन्तबहादुर गुरुङले खेलको २९ औं मिनेटमा गरेका थिए । खेलमा विदेशी खेलाडी इमयानु बोटिङ म्याद अफ द म्याच भए । उनले ५ हजार रुपैयाँ पाए । सेमिफाइनलमा बुद्ध युवाले शुक्रबार टोखा भगवती काठमाडौंको सामना गर्नेछ । अर्को खेलमा आयोजक त्रिवेणी र एपीएफ क्लबबीच प्रतिस्पर्धा हुनेछ । फाइनल शनिबार हुनेछ ।
सभापति कप विजेताले २६ लाख पाउने,"काठमाडौं (कास) नेपाल लोकतान्त्रिक खेलकुद संघ महाधिवेशन निर्देशन समितिको आयोजनामा सभापति कप फुटबल प्रतियोगिता माघ १० देखि हुने भएको छ ।प्रतियोगितामा ए डिभिजन क्लबका ८ र दुई आमन्त्रित विदेशी टोलीसहित १० टिमको सहभागिता रहने आयोजक समितिका संयोजक मोहनबहादुर बस्नेतले बिहीबार पत्रकार सम्मेलनमा जानकारी गराए ।अखिल नेपाल फुटबल संघ (एन्फा)को प्राविधिक सहयोगमा हुने प्रतियोगिता विजेताले २६ लाख र उपविजेताले १३ लाख रुपैयाँ पुरस्कार प्राप्त गर्नेछन् । माघ १७ सम्म चल्ने प्रतियोगिताका खेल त्रिपुरेश्वरस्थित दशरथ रंगशालामा खेलाइने छ ।समितिकै आयोजनामा दुर्गादत्त जोशी स्मृति राष्ट्रिय तेक्वान्दो प्रतियोगिता माघ १८ देखि कैलालीको धनगढीमा हुनेछ । तीनदिने प्रतियोगितामा सिनियर र जुनियरतर्फ ग्यारोगीमा २० र पुम्सेमा ६ स्पर्धामा खेल हुनेछ । शीर्ष तीन स्थान हात पार्ने टिमले क्रमशः १ लाख, ५० हजार र २५ हजार पुरस्कार पाउने समितिका सचिव पूर्णसिंह बोहराले बताए । उत्कृष्ट पुरुषमहिला खेलाडी र निर्णायकलाई जनही १५ हजारबाट पुरस्कृत गरिने छ । नेपाल तेक्वान्दो संघको प्राविधिक सहयोगमा हुने प्रतियोगिताको उदीयमान खेलाडीले ५ हजार पुरस्कार प्राप्त गर्नेछन् ।संयोजक बस्नेतले नेपालमा प्रजातन्त्र स्थापना गर्न योगदान दिएका विभिन्न स्व व्यक्तित्वको सम्मानमा विभिन्न खेलका प्रतियोगिता गर्ने जानकारी गराए । प्रतियोगिताहरू नेपाल लोकतान्त्रिक खेलकुद संघले आयोजना गर्नेछ ।"
चित्लाङ क्लब फाइनलमा,मकवानपुर (कास) दोस्रो संस्करणको बागमती प्रदेश लिग फुटबल प्रतियोगिताको उपाधिका लागि काठमाडौं र दोलखा जिल्लाको लिग च्याम्पियन क्लब भिड्ने छन् । काठमाडौंको लिग च्याम्पियन चित्लाङ फुटबल क्लबले बिहीबार ललितपुर एफसीलाई ३१ ले पराजित गरेर शीर्ष दुईमा स्थान बनाएको थियो । दोलखाको टिम यसअघि नै फाइनल पुगिसकेको थियो ।बिहीबार खेलमा तेस्रो मिनेटमा यमन महजर्नले गोल गरेर चित्लाङलाई अग्रता दिलाए । खेलको ४२ औं मिनेटमा ललितपुरका रामकृष्ण चौधरीले गोल गरी खेल ११ गोलको बराबरी ल्याएका थिए । खेलको ४८ औं मिनेटमा चित्लाङका यमनले पुनः गोल थपे । दोस्रो हाफको सुरुमै पछि परेको ललितपुर त्यसपछि खेलमा फर्कन सकेन । खेलको ६६ औं मिनेटमा चित्लाङका सुजित बुढाथोकीले गोल गर्दै अग्रता दोब्बर गरे । म्यान अफ द म्याच यमन भए । उनले ३ हजार प्राप्त गरे ।प्रदेशका १३ जिल्लाका ११ टिमको सहभागिता छ । विजेता २ लाख र उपविजेताले १ लाख रुपैयाँ प्राप्त गर्नेछन् । विधागत उत्कृष्टले पनि पुरस्कार पाउनेछन् ।
छोटकरी,"एनएनआईपीए अवार्ड भोलिकाठमाडौं (कास) नेपाल राष्ट्रिय तथा अन्तर्राष्ट्रिय खेलाडी संघ (एनएनआईपीए) ले शनिबार हुने १९ औं एनएनआईपीए स्पोर्ट्स अवार्डको तयारी पूरा जनाएको छ । अवार्ड कार्यक्रम यसपालि काठमाडौंको ताकेश्वर नगरपालिकास्थित मनमैंजु मन्दिर हातामा शनिबार हुने संघका अध्यक्ष दीपक श्रेष्ठले बताए । विभिन्न विधामा ३६ जनालाई अवार्ड प्रदान गरिनेछ । चीनको हाङझाउमा सम्पन्न १९ औं एसियाली खेलकुदमा नेपालले सहभागिता जनाएको २९ खेलबाट त्यति नै संख्यामै खेलाडीलाई पुरस्कृत गरिनेछ । सम्बन्धित खेल संघको सिफारिसमा खेलाडीलाई वर्ष खेलाडी अवार्डसहित जनही १० हजार पुरस्कार प्रदान गरिनेछ । त्यसमध्येबाट ११ पुरुषमहिला खेलाडीलाई सर्वोत्कृष्ट खेलाडीको अवार्ड प्रदान गरिनेछ । अवार्ड आयोजनाका लागि स्थानीय सहआयोजक तार्केश्वर नगरपालिका र खेलाडी संघबीच सम्झौता भइसकेको छ ।बागमतीस्तरीय तेक्वान्दो लिगकाठमाडौं (कास) टोखा नगरपालिकाको आयोजनामा दोस्रो बागमती प्रदेशस्तरीय खुला तेक्वान्दो लिग शुक्रबार सुरु हुँदै छ । लिगमा पुरुषमहिलामा ५५ तौल समूहमा प्रतिस्पर्धा हुने टोखा नगरपालिकाका मेयर प्रकाश अधिकारीले जानकारी गराए । करिब ३ सय खेलाडीको सहभागिता रहने एसकेबीसी तेक्वान्दो डोजाङका प्रमुख प्रशिक्षक रन्जित डगौराले बताए । काठमाडौं जिल्ला समन्वय समिति र वाग्मती प्रदेश तेक्वान्दो संघको प्राविधिक सहयोगमा हुने प्रतियोगितामा शीर्ष तीन स्थान हासिल गर्ने खेलाडीलाई क्रमशः १०, ७ र ३ अंक प्रदान गरिने छ । प्रत्येक तौल समूहमा पदक विजेता खेलाडीलाई अर्को लिगमा आतेजाते र बसोवासको सुविधा दिइने समन्वय समितिका संयोजक सन्तोष बुढाथोकीले बताए । प्रतियोगिताका खेल टोखा नगरपालिका वडा ५ मा हुनेछ । ३३ महिनामा गर्ने लिगको तेस्रो संस्करण फागुन र चौथो संस्करण जेठमा हुनेछ । पहिलो संस्करण स्युचाटारस्थित नागार्जुन कभर्डहलमा भदौमा भएको थियो ।योङ हार्ट्स र इस्टपोल विजेताकाठमाडौं (कास) गोकर्णेश्वर नगरस्तरीय राष्ट्रपति रनिङ सिल्ड खेलकुदअन्तर्गत कराते उपाधि महिलातर्फ योङ हाटर््स स्कुल र पुरुषतर्फ इस्टपोल माविले जितेका छन् । महिलातर्फ योङ हार्ट्सले ३ स्वर्ण र एक कांस्यसहित टिम च्याम्पियन भएको हो । १ स्वर्ण र १ कास्य पदक जितेको सरस्वती मावि दोस्रो र एक स्वर्ण, १ रजत जितेको बालसुधार मावि तेस्रो भए । दोस्रो र तेस्रोको पदक बराबर हुँदा गोलाप्रथाद्वारा छनोट गरिएको थियो । पुरुषतर्फ १ स्वर्ण, १ रजत र १ कांस्यसहित इस्टपोल विजेता भयो । एक स्वर्ण र एक कांस्यसहित योङ हार्ट्सले दोस्रो र समान १ स्वर्ण र कांस्यसहित मनकामना मावि तेस्रो भए । महिला र पुरुषतर्फ ६६ इभेन्टमा प्रतिस्पर्धा हुँदा गोकर्णेश्वर नगरपालिकाभित्रका २० विद्यालयका ९५ विद्यार्थी भाग लिएका थिए ।"
