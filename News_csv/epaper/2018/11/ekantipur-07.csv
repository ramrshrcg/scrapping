शीर्षक,विवरण
गच्छदार उपसभापति,"पार्टी विधानमा एक उपसभापतिको मात्रै व्यवस्था छ । पदाधिकारी मनोनयन गर्दा सभापतिले निर्वाचित केन्द्रीय कार्यसमिति सदस्यमध्येबाट गर्नुपर्छ । सभापतिको त्यस्तो प्रस्तावलाई पार्टीका निर्वाचित सदस्यबाटै अनुमोदन गर्नुपर्ने व्यवस्था छ । यो व्यवस्थाअन्तर्गत निधि उपसभापति बनिसकेका छन् । थप अर्को उपसभापति नियुक्ति गर्दा विधानमा भएका यी प्रावधान निलम्बन गरी बाधा अड्काउ फुकाउअन्तर्गत गर्न सकिने बाटो हुँदाहुँदै सभापतिले जबर्जस्ती प्रक्रिया मिचेको पूर्वमहामन्त्री प्रकाशमान सिंहले बताए । पार्टीलाई ंविधानविपरीतको बाटोमा चलाउन खोजिएको भन्दै सिंहले सभापति देउवाप्रति आक्रोश व्यक्त गरेका छन्् । उनले देउवालाई सभापतिले जे गरे पनि हुन्छ भन्ने सन्देश दिन खोजिएको हो भन्ने प्रश्न गरेका थिए । हो गच्छदारलाई उपसभापति बनाउने राजनीतिक निर्णय हो । तत्कालीन फोरम लोकतान्त्रिकबाट आएका अन्य साथीहरूको पनि समायोजन हुनुपर्छ, यसमा विरोध होइन । तर राजनीतिक सहमति कार्यान्वयन गर्दा पनि विधि र विधानअनुसार हुने गर्छ, सिंहले भने, विधान मिलाएर गर्न सकिन्नथ्यो ? सभापतिले जे मन लाग्यो त्यही गर्ने ? सभापतिले जे चाह्यो त्यही हुन्छ भन्ने सोचेको हो कि के हो ? यसरी चल्छ पार्टी ? उनले प्रतिबन्धित अवस्थामा पनि महासमिति, पार्टीका केन्द्रीय कार्यसमितिका बैठक चल्ने गरेको भन्दै महासमिति बैठक सार्ने निर्णयप्रति पनि आपत्ति जनाए ।अर्का केन्द्रीय सदस्य अर्जुननरसिंह केसीले बाधा अड्काउ फुकाएर प्रस्ताव ल्याउन सभापति देउवालाई सुझाएका थिए । तर, देउवाले यसलाई अपवादका रूपमा लिन आग्रह गर्दै उपसभापति बनाउने प्रस्ताव निर्णयका लागि प्रस्तुत गरे । विधि र प्रक्रिया नअपनाएर जबर्जस्ती निर्णय गराउनुले सभापतिले जे चाहन्छ त्यो हुन्छ भन्ने सन्देश एकातिर दिन खोजिएको छ भने अर्कोतर्फ पौडेल पक्षको विरोध हुँदाहुँदै आफूले उपसभापति बनाएरै छाडेको जस लिँदै १४ औं महाधिवेशनमा फाइदा लिन सकिने देउवाको सोंच देखिन्छ, उनी निकट एक केन्द्रीय सदस्य भन्छन् । विधान संशोधन समितिमा भने देउवा निकट सदस्यहरूले नै पदाधिकारी नबढाउने गरी मस्यौदा ल्याएका छन् । वरिष्ठ नेता पौडेल पक्षले भने केन्द्रीय कार्यसमितिको संख्या बढाउँंदा पदाधिकारी पनि बढाउनुपर्ने अडान राख्दै आएको थियो । गच्छदारलाई उपसभापति बनाउने निर्णयले पदाधिकारीको ंसंख्या बढाउने आधार खुलेको छ । विधान संशोधन समितिका सदस्यसमेत रहेका केन्द्रीय सदस्य प्रदीप पौडेलले पदाधिकारी बढाउन हुन्न भन्ने तर्क अब समाप्त भएको बताए । विधानमा व्यवस्था नै नभएको निर्णय गर्दा बाधा अड्काउ फुकाएर निर्णय गरी पछि महासमितिले पारित गर्ने बाटो वैधानिक हो, पौडेलले भने, सर्वसम्मत र कसैको पनि विरोध नहुने अवस्थालाई नजरअन्दाज गरी गलत प्रक्रियाबाट निर्णय लिइयो । यसले पार्टी सञ्चालनमा गलत अभ्यासको थालनी गरेको छ भने विधानविपरीत सभापति नचलेको आरोपलाई पुष्टि गर्ने काम गरेको छ ।महासमिति अब मंसिर २८ देखि पुस ३ सम्म केन्द्रीय कार्यसमिति बैठकले पार्टीको महासमिति बैठक मंसिर २८ देखि पुुस ३ सम्म राजधानीमा गर्ने निर्णय गरेको छ । विधान संशोधनलगायत अन्य तयारीका काममा ढिलाइ भएपछि महासमिति बैठक सारिएको हो । यसअघि मंसिर ५ देखि ९ गतेसम्म महासमितिको बैठक तोकिएको थियो । महामन्त्री पूर्णबहादुर खड्काले विधान संशोधनको मस्यौदा तयार भएको भन्दै विधानलाई देखाएर महासमिति बैठक सारिएको सन्देश नदिन आग्रह गरेका थिए । विधानमा नमिलेका विषयलाई फरक मतका रूपमा राखेर समितिले मंगलबारकै केन्द्रीय कार्यसमितिको बैठकमा मस्यौदा प्रस्तुत गर्ने तयारी गरेको थियो । तर, महासमिति बैठक सार्ने निर्णय भएपछि नमिलेका विषयलाई समितिमै सहमति खोज्ने भन्दै मस्यौदा बुझाइएन । केन्द्रीय पदाधिकारी, पार्टी सदस्यता, केन्द्रीय कार्यसम्पादन समिति, संसदीय समिति, संक्रमणकालीन व्यवस्थाको परिभाषालगायत विषयमा समितिका सदस्यबाटै फरक मत आएको छ । वरिष्ठ नेता पौडेल पक्षीय सदस्यहरूले फरक मत राखेपछि मस्यौदामा सहमति हुन नसकेको हो । केन्द्रीय कार्यसमितिको संख्या बढाउँदा पदाधिकारी संख्या पनि बढाउनुपर्ने पौडेल पक्षको तर्क छ । पदाधिकारी, संसदीय समिति, अुनशासन समिति निर्वाचित हुनुपर्ने माग छ । विशेष परिस्थितिमा महाधिवेशन सार्नुपरेमा केन्द्रीय कार्यसमितिको सहमतिबाट (वा दुई तिहाइको निर्णय) हुनुपर्ने माग पनि फरक मत पक्षधरले राखेको छ । समितिले ल्याएको मस्यौदामा केन्द्रीय कार्यसमितिको संख्या १ सय २५ बनाउने उल्लेख छ । पदाधिकारी संख्या तथा मनोनयन प्रक्रियामा भने पुरानै व्यवस्था राखिएको थियो । तर, केन्द्रीय कार्यसमितिको बैठकबाट गच्छदारलाई उपसभापति बनाएसँगै पदाधिकारीको संख्या बढ्ने भएको छ । पौडेल पक्षले सभापति, तीन उपसभापति, तीन महामन्त्री, तीन सहमहामन्त्री र कोषाध्यक्षसहित ११ सदस्यीय पदाधिकारी हुनुपर्ने अडान राखेको छ । अहिले पदाधिकारीको संख्या ६ सदस्यीय छ । लेखा समितिमा घिमिरेकांग्रेसले पार्टीको लेखा समिति संयोजकमा केन्द्रीय सदस्य श्याम घिमिरेलाई संयोजक तोकेको छ । सभापति देउवाको प्रस्तावमा घिमिरेलाई समिति संयोजक बनाउने निर्णय केन्द्रीय कार्यसमितिले गरेको हो । संस्थापननिकट घिमिरेलाई समितिले गर्ने कामको कार्यविधि बनाएर अघि बढ्न सभापति देउवाले निर्देशनसमेत दिएका छन् ।"
"प्रदेशहरू भन्छन् प्रदेशमा प्रहरी परिचालन होइन, समन्वय","प्रहरी परिचालनको पूर्ण अख्तियार माग्दै आएका प्रदेश सरकारहरूलाई केन्द्रले तत्कालका लागि शान्तिसुरक्षाका काममा समन्वय गर्ने अधिकार मात्र दिएको छ । सातै प्रदेश प्रहरी कार्यालयलाई पत्र पठाउँदै केन्द्र सरकारले शान्तिसुरक्षा कायम राख्ने क्रममा प्रदेश सरकारसँग समन्वय गर्न आदेश दिएको हो । प्रधानमन्त्री तथा मन्त्रिपरिषद् कार्यालयले मंगलबार प्रदेश प्रहरी प्रशासन र शान्तिसुरक्षा कायम गर्नेसम्बन्धी आदेश सातै प्रदेश सरकारलाई पठाएको छ । प्रदेशहरूले भने उक्त आदेशप्रति असन्तुष्टि जनाएका छन् । प्रहरी परिचालनको पूर्ण अख्तियारी नदिइएकाले जारी आदेशले फरक नपार्ने प्रदेशका आन्तरिक मामिला तथा गृहमन्त्रीहरूको प्रतिक्रिया छ । गृह मन्त्रालयले सातै प्रदेशभित्रका प्रहरी कार्यालयलाई आदेश कार्यान्वयन गर्न निर्देशन दिएको छ । प्रधानमन्त्री कार्यालयमा संघीय मामिला हेर्ने सचिव लक्ष्मणप्रसाद मैनालीले मन्त्रिपरिषद्को आदेश कार्यान्वयन गर्नगराउन सबै प्रदेशका मुख्यमन्त्री तथा मन्त्रिपरिषद् कार्यालयलाई लिखित आदेश पठाइएको बताए । नयाँ आदेशअनुसार डीआईजी नेतृत्वको प्रदेश प्रहरी कार्यालयले प्रदेशभित्र शान्तिसुरक्षा कायम गर्न त्यहाँको आन्तरिक मामिला तथा कानुन मन्त्रालयसँग समन्वय गर्नुपर्छ । डीआईजीले आन्तरिक मामिलामन्त्रीसँगको समन्वयमा सईसम्मलाई काज सरुवा गर्न सक्नेछन् । संघ सरकारमातहतको प्रहरीमाथि प्रदेश सरकारको डाइरेक्ट कन्ट्रोल कमान्ड छैन । प्रमुख जिल्ला अधिकारी पनि केन्द्रीय सरकार मातहत नै रहेकाले प्रदेशले शान्तिसुरक्षाका काम गर्न पाउँदैनन् । गृह मन्त्रालयले तयार पारेको उक्त आदेश कात्तिक ११ को मन्त्रिपरिषद् बैठकले पारित गरेको थियो । गृहप्रवक्ता सहसचिव रामकृष्ण सुवेदीले प्रदेश प्रहरी कर्मचारी समायोजन तथा प्रहरीसम्बन्धी नयाँ ऐन जारी नभएसम्मका लागि आदेश जारी गरिएको बताए । प्रदेशभित्रको प्रहरी प्रशासन र शान्तिसुरक्षाको विषय प्रदेश सरकारको एकल अधिकारभित्र रहे पनि कानुन अभावमा प्रदेश सरकारहरूले प्रहरी परिचालन गर्न पाएका छैनन् । प्रदेश ३ का आन्तरिक मामिलामन्त्री शालिकराम जमरकट्टेलले आवश्यक कानुन बनाइदिएर प्रदेश प्रहरी गठनको बाटो खोलिदिनुपर्नेमा केन्द्र सरकारले गलत बाटो अपनाएको बताए । प्रदेश सरकारले प्रहरीको सबइन्स्पेक्टरको सरुवा खोजेको होइन, प्रदेश प्रहरीको गठन चाहेको हो, उनले भने, केन्द्र सरकारले जारी गरेको आदेशले प्रदेश सरकारले कुनै प्रकारको थप अधिकार पाएको छैन । उनले प्रहरीसम्बन्धी आवश्यक संघीय कानुन टार्ने मनसायले आदेश ल्याइएको आशंका गर्दै यसप्रति प्रदेश सरकारलाई थप गम्भीर बनाउने उल्लेख गरे ।"
प्रहरी नियन्त्रणमा मृत्यु,"काठमाडौं व्यक्तिगत लेनदेनको सिलसिलामा नेपाल प्रहरीका एक सईको साथ लागेर गएका व्यक्तिको भोलिपल्ट रहस्यमय मृत्यु भएको छ । आइतबार राति सई सुरेन्द्र कार्कीले मोटरसाइकलमा लिएर गएका रवीन्द्रकुमार ढुंगानाको सोमबार वीर अस्पतालमा मृत्यु भएको परिवारको भनाइ छ । कार्की प्रहरी अस्पताल महाराजगन्जमा कार्यरत छन् । घरमै बसिरहेका बेलामा कार्की आएर जाऊँ भनी भाइलाई मोटरसाइकलमा हालेर लगेका रहेछन्, मृतकका दाइ शेरबहादुर ढुंगानाले कान्तिपुरसित भने, भोलिपल्ट प्रहरी परिसरबाट भाइकी श्रीमती (अन्नपूर्ण थापा ढुंगाना) लाई श्रीमान् वीर अस्पतालमा हुनुहुन्छ, भेट्न आउनु भनी फोन आयो । ११ बजे अस्पताल पुगेकामा दुई घण्टापछि भाइको मृत्यु भयो । भाइलाई लिएर गएकै दिन राति ११ बजे सई कार्कीले बुहारी अन्नपूर्णलाई फोन गरी धम्क्याएको शेरबहादुरको दाबी छ । रवीन्द्रको शव हाल टिचिङ अस्पताल महाराजगन्जमा छ । प्रहरी परिसर काठमाडौंका एसएसपी वसन्त लामाले भने मृतक ढुंगानासँग सई कार्कीले ५ लाख रुपैयाँ लिएको र उक्त रकमको चेक बाउन्स भएपछि सोही मुद्दामा बालाजु वृत्तले नियन्त्रणमा लिएको बताए । एसएसपी थापाले भने, परिवारले भनेजस्तो सई कार्कीले पक्राउ गरेको नभई उनी घर देखाउन त्यहाँ पुगेका हुन् । उनलाई वृत्तबाटै खटिएको टोलीले पक्राउ गरेको हो ।एसएसपी लामाले भने बालाजु वृत्तले पक्राउपछि ढुंगानालाई प्रहरी परिसर टेकु लगी स्वास्थ्य परीक्षण गराएर थुनामा राखेको बताए । लामाले ढुंगाना छारे रोगका बिरामी रहेको उल्लेख गर्दै भने, बिहानपख अप्ठ्यारो भएपछि उपचारका लागि वीर अस्पताल पुर्याएर परिवारलाई खबर गरिएको र उपचारकै क्रममा उनको मृत्यु भएको हो । मृतकका आफन्तका अनुसार, सोमबार भेट्दा रवीन्द्रको अवस्था गम्भीर भइसकेको थियो । उनको अनुहारमा चोट छ भने मुखबाट रगत बगेको देखिएको उनका दाइ शेरबहादुरले दाबी गरे । ५२ वर्षीय ढुंगानाले केही समयअघि ट्याक्सी किनेर चलाउँदै आएका थिए । आफन्तका अनुसार, केही वर्षअघि सई कार्कीसित रवीन्द्रकी श्रीमती थापाले ऋण लिएकी थिइन् । ऋण फिर्ता गरिसक्दासमेत कार्कीले बाँकी रहेको रकम फिर्ता गर्नुपर्ने भन्दै बारम्बार धम्क्याउने गरेको मृतकका परिवार बताउँछन् । सोही दिनसमेत कार्कीले ५ लाख लिनुपर्ने भन्दै रवीन्द्रसँग चेक काटेर लगेका थिए । प्रहरीले सईलाई जोगाउन खोजेको र जाहेरी नलिएको भन्दै मृतकका आफन्तले शव बुझेका छैनन् । जाहेरी बुझाउन खोज्दा महानगरीय प्रहरी परिसर काठमाडौंका अधिकारीहरूले अस्वीकार गरेको मृतकका दाइ शेरबहादुरले बताए । आफूलाई प्रवक्ता बताउने एसपीले संगठनको प्रहरीले भाइ मार्यो भनेर जाहेरी दर्ता गर्न खोजेकाले हामीले दर्ता गर्दैनौं भनेर फर्काएँ, उनले भने, प्रहरीले जाहेरी नलिएपछि हामीले मानव अधिकार आयोगमा उजुरी दिएका छौं । उनीहरूले मंगलबार मानव अधिकार आयोगमा उजुरीसमेत दर्ता गरेका छन् । एसएसपी लामाले भने जाहेरी दर्ता नगरिएको दाबीको खण्डन गर्दै भने, जाहेरी दर्ता भइसकेको छ ।"
गहुँत पिउन लर्को,"हरेक बिहान गाईगोठमा मानिसको लर्को । लाग्छ पक्कै पनि दूध लिन आएकाको भीड हुनुपर्छ । होइन । त्यो भीड गाईको गहुँत पिउनेहरूको हो । विराटनगर१४ जतुवास्थित श्रीकृष्ण गौसेवा सदनमा सधैँ ९० जनाभन्दा बढी गहुँत पिउनकै लागि धाउँछन् । प्रात: भ्रमणमा निस्कनेहरू गौ सदन पुग्छन् । र, निरोगिताका लागि गहुँत सेवन गर्छन् । बिहान ४ वजे नै गहुँतलाई छानेर राख्छौं, उनीहरूले ५० मिलिलिटरका दरले पिउने गरेका छन्, सदनका अध्यक्ष शंकर अग्रवालले भने, कोहीले त बोतलमा भरेर घर पनि लैजान्छन् । यो क्रम १५ वर्षदेखि निरन्तर रहेको उनले बताए । गाईको पिसाबमा हुने कक्र्युमिन नामक तत्त्व क्यान्सर रोग नाशक भएको प्रचार बढेसँगै पछिल्लो समय सेवन गर्नेको संख्या पनि थपिएको अग्रवालले बताए । गहुँतमा हुने अन्य २४ तत्त्वले मानव शरीर निरोगी राख्न मद्दत गर्ने उनले दाबी गरे । २०४४ सालमा २ बिघा १७ कट्ठामा गाईको वृद्धाश्रम का रूपमा स्थापना गरिएको श्रीकृष्ण गौसेवा सदनमा अहिले २ सय ५ वटा गाई रहेको प्रबन्धक सन्तोषकुमार यादवले बताए । गाई र लक्ष्मीको पूजा गरेर बुधबार गाई तिहार मनाइँदै छ । शास्त्रमा गाईलाई पवित्र मान्नुका साथै विशेष स्थान दिइएको छ । गाईको दूध, दही, घ्यु, गहुँत, गोबर मानव जीवनका लागि उपयोगी मात्रै नभई औषधीय गुणले भरिपूर्ण पनि मानिन्छ । गहुँतले १ सय ४८ प्रकारका रोग निको हुने वैज्ञानिक अनुसन्धानले देखाएको अग्रवालले दाबी गरे । उद्योगीव्यवसायी र स्थानीयको सहयोगमा सञ्चालित गौसेवा सदनमा १८ जना सेवक छन् । गाईको सेवा गर्न अवकाश प्राप्त कर्मचारीलगायत स्थानीयवासी स्वेच्छाले आउने गरेका छन् । सदन सञ्चालनका लागि वार्षिक ८० लाखसम्म खर्च हुने गरेको छ । १५ देखि २० लाख मल र दूध बिक्रीबाट उठ्ने गरेको छ भने अरू उद्योगीव्यवसायी र स्थानीयको चन्दा हो । सदन समितिले विश्व बैंकको सहयोगमा १ करोड २५ लाख लागतमा बायो ग्यास प्लान्ट निर्माण गरी पाइपबाट ४८ घरको भान्छामा ग्यास आपूर्तिसमेत गर्दै आएको छ । गाईपालन बढाउनु आवश्यकपशु सेवा विभागका अनुसार हाल नेपालमा दूध दिने गाई करिब १२ लाख छन् । तीमध्ये ४ लाख उन्नत जातका छन् । मुलुकमा वार्षिक २६ लाख टन दूध आवश्यक पर्छ, जसमध्ये २२ लाख टन स्वदेशमै उत्पादन हुन्छ । त्यसमा गाई र भैंसीको दूध उल्लेख्य छ । पूर्ण रूपमा आत्मनिर्भर हुन अझै ५६ लाख टन आवश्यक छ । त्यसका लागि गाईपालन बढाउनु जरुरी देखिन्छ ।"
विद्यालयमा बगैंचा अनिवार्य,"काठमाडौं (कास) काठमाडौं देशभरका विद्यालयले फलफूललगायत बोटबिरुवा रोपेर आफ्नो परिसरलाई हरियाली बनाउनुपर्ने भएको छ । शिक्षा मन्त्रालयले हरित विद्यालय कार्यक्रम कार्यान्वयन निर्देशिका २०७५ जारी गरेर एक विद्यालय एक बगैंचा कार्यक्रम अघि सारेको छ । सामुदायिक विद्यालयको शैक्षिक गुणस्तर सुधार नीतिअनुरूप मन्त्रालयले हरित विद्यालय कार्यक्रम घोषणा गरेको हो । प्रत्येक सामुदायिक र निजी विद्यालयले बगैंचा निर्माण गर्नुपर्ने निर्देशिकामा उल्लेख छ । मुलुकभर सामुदायिक र निजी गरी ३५ हजार विद्यालय छन् । हरियालीपूर्ण वातावरण मनोरम र स्वच्छ हुन्छ, शिक्षा तथा मानव स्रोत विकास केन्द्रका महानिर्देशक बाबुराम पौडेलले भने, यसले विद्यार्थीको पढाइलेखाइमा सकारात्मक प्रभाव पार्छ ।विद्यालयलाई हरियाली बनाउन मन्त्रालयले विद्यार्थी र शिक्षक आबद्ध इको क्लब को अवधारणा अघि सारेको छ । बर्दियाको जगदम्बा मावि मढेलले पहिलो पटक इको क्लब गठन गरेको छ । यसले बर्दिया राष्ट्रिय निकुञ्ज आसपासको क्षेत्रमा हरियाली प्रवद्र्धन गर्न अभिभावक, विद्यार्थी र शिक्षक परिचालन गर्दै आएको प्रधानाध्यापक दिनेशचन्द्र गौतमले बताए । निर्देशिका सार्वजनिक कार्यक्रममा उनले भने, विद्यार्थी र अभिभावकमा हरियाली प्रवद्र्धनसँगै जीवजन्तु र चराचुरुंगी संरक्षण गर्नुपर्छ भन्ने चेतना बढेको छ । निर्देशिका शिक्षामन्त्री गिरिराजमणि पोखरेलले सार्वजनिक गरेका हुन् । देशभरका विद्यालयका विद्यार्थीको सहभागिता, अभिभावकको सहयोग र विद्यालयको नेतृत्वमा हरित क्षेत्र कार्यक्रम अभियानका रूपमा अघि बढाइने उनले बताए । आधारभूत तहका विद्यालयले बढीमा ९ र माध्यमिक तहकाले ११ देखि १५ सदस्यीय क्लब गठन गर्न सक्नेछन् । क्लबले एक विद्यालय एक बगैंंचा निर्माण गर्न काम गर्ने निर्देशिकामा उल्लेख छ । जसको संरक्षक विद्यालयका प्रधानाध्यापक हुनेछन् ।खाली जग्गा नभएका विद्यालयले गमला, कौसी, बोरा, पर्खाल, बरन्डा, छतलगायतमा बगैंचा निर्माण गर्नुपर्ने छ । जग्गा प्रशस्त भएका विद्यालयले परिसरमा हरित घेराबार, औषधिजन्य जडिबुटी, मौसमी फलफूल रोप्न सक्नेछन् । पाँच रोपनीभन्दा बढी जग्गा हुने विद्यालयले माछापालन र मौरी पालनसमेत गर्न सक्ने निर्देशिकामा उल्लेख छ । अभियानका रूपमा मुलुकभर यो कार्यक्रम सञ्चालन गर्न शिक्षा सचिवको संयोजकत्वमा निर्देशक समिति गठन भएको छ । त्यस्तै, प्रदेश, जिल्ला र स्थानीय तहमा विभिन्न समिति तथा उपसमिति गठन हुने निर्देशिकामा उल्लेख छ । आगामी दिनमा विद्यालयले आफ्नो स्वामित्वमा रहेको जग्गा लिजमा वा अन्यलाई भाडामा दिनसमेत निर्देशिकाले प्रतिबन्ध लगाएको छ । प्राविधिक तथा व्यावसायिक शिक्षा पढाइ हुने विद्यालयले बाली विज्ञान र पशुपालन विषय सञ्चालन गरेको भए थप बगैंचा प्रयोगशालाका रूपमा विकास गर्न भनिएको छ । शिक्षा सचिव खगराज बरालका अनुसार विद्यालयहरूले स्थानीय तह सामाजिक संस्था, गैरसरकारी संघसंस्थाहरूको समन्वय र सहकार्यमा हरित विद्यालय बनाउन सक्नेछन् । इको क्लबले कोषमा रकम जम्मा गरेर अभियान अघि बढाउनेछ ।"
ढुंगाखानीका कारण लौठ सल्ला मासिँदै,"काठमाडौं (कास) नेपालमा अति संकटापन्न लौठ सल्ला (ट्याक्सुस माइरेई) को एउटा रूख ढुंगाखानी सञ्चालकले नष्ट गर्न लागेका छन् । काभ्रे बेथानचोक गाउँपालिका४, चलाल गणेशस्थानमा रहेको यो रूख करिब २ सय ५० वर्ष पुरानो भएको दाबी गरिएको छ । लौठ सल्लाबारे अध्ययन गरिरहेका संरक्षणविद् कुमार पौडेलले ढुंगाखानी सञ्चालनका कारण लौठ सल्लाको रूख मासिन लागेको भन्दै हेलो सरकार गुहारेका छन् । हेलो सरकारले चासो व्यक्त गर्दै त्यसबारे वन मन्त्रालयमा पत्राचार गरेको जवाफ दिएको छ ।उनका अनुसार यो प्रजातिका लौठ सल्ला काभ्रेसहित सिन्धुली र मकवानपुरमा मात्र पाइन्छन् । प्राकृतिक बासस्थानमा यो प्रजातिका रूख मुस्किलले ५ सयको हाराहारीमा मात्र छन्, पौडेलले कान्तिपुरसित भने, सबभन्दा पुरानो रूख मासिन लागेकामा चिन्ता छ । नेपालमा प्राकृतिक बासस्थानमा तीन प्रजातिका लौठ सल्ला पाइन्छन् । मुलुकको पश्चिमी क्षेत्रमा कन्टोर्टा, मध्य भागमा माइरेई र मध्यदेखि पूर्वी नेपालमा बालीचियाना प्रजातिको लौठ सल्ला पाइन्छ । माइरेई प्रजातिको संकटमा परेकाले जोगाउन सरकारले ध्यान दिनुपर्छ, उनले भने । ट्याक्सुस माइरेई इन्डोनेसिया, भुटान, म्यानमार, चीनमा पनि पाइन्छ । विगतमा युरोपमा समेत पाइन्थ्यो । डिभिजन वन कार्यालय काभ्रेका प्रमुख उपसचिव बद्री कार्कीले लौठ सल्लाको पुरानो रूख संरक्षण गर्नेबारे खानी सञ्चालकको ध्यानाकर्षण गराइसकेको बताए । नजिकैको मन्दिर र पुरानो रूख संरक्षणको व्यवस्था मिलाउन खानी सञ्चालकलाई भनिसकेको छु, कार्कीले भने, अब त्यो रूख जोगिन्छ । क्यान्सरको औषधिको कच्चा पदार्थका रूपमा लिइने लौठ सल्लाको पछिल्लो समय खेती गरेर किसानले आम्दानी गर्न थालेका छन् । त्यसमा सरकारले समेत कृषकलाई सहयोग गर्ने गरेको छ । लौठ सल्लाको पात बिक्री हुन्छ । पातलाई प्रशोधन गरेर क्यान्सरको औषधिमा प्रयोग हुने कच्चा पदार्थ निकालिन्छ ।"
द्वन्द्वपीडितको बडापत्र मंसिर ५ मा,"जस्तै जेलिएको काम पनि सम्भव छ भन्नका लागि नेपालीमा भनाइ प्रचलित छ बाह्र वर्षमा खोलो पनि फर्कन्छ । तर, विस्तृत शान्ति सम्झौता भएको १२ वर्ष पुगिसक्दा पनि न्याय नपाएको भन्दै द्वन्द्वपीडितहरूले मंसिर ५ गते राष्ट्रिय भेला गरी बडापत्र सार्वजनिक गर्ने तयारी गरेका छन् । जसको उद्देश्य हुनेछ, कहीँ पुग्न नसकेको नेपालको संक्रमणकालीन न्यायप्रति देशविदेशको ध्यान खिच्नु । १० वर्षे सशस्त्र द्वन्द्व समाप्त पारी नेपालको शान्ति प्रक्रिया सुरु गर्न विस्तृत शान्ति सम्झौता भएको १२ वर्ष पुग्ने दिन मंसिर ५ गते संक्रमणकालीन न्याय समाधानको मार्गचित्रसहित विद्रोही र राज्य दुवै पक्षबाट पीडितहरूले बडापत्र सार्वजनिक गर्ने निर्णय गरेका हुन् । द्वन्द्वपीडितहरूको साझा संगठन द्वन्द्वपीडित साझा चौतारी ले पोखरा, नेपालगन्ज, विराटनगर र जनकपुरमा सबै क्षेत्रका पीडितसँग छलफल गरेपछि मंगलबार काठमाडौंमा भेला गरेको थियो । भेलाले अब राष्ट्रिय संगोष्ठी गरी आफ्ना निष्कर्ष बडापत्रमार्फत सार्वजनिक गर्ने निर्णय गरेको हो । विस्तृत शान्ति सम्झौताको मुख्य तीन काममध्ये संविधान लेखन र सेना समायोजन पूरा भइसकेको छ तर संक्रमणकालीन न्यायको भने सम्बोधनै हुन सकिरहेको छैन, काठमाडौंका यातनापीडित देवबहादुर महर्जनले भने, हामीलाई नेताहरूले झुलाइमात्रै रहे, हामी पनि राज्य र विद्रोही पक्ष भनेर आफूआफूमै मनमुटाव राखेर बसिरह्यौं ।अब त्यो अवस्था अन्त्य गर्न आफूहरू एकजुट भएर साझा माग र बाटो तय गरी न्याय प्रक्रिया अघि बढाउन लागिपरेको उनले बताए । हामी द्वन्द्वको घाउ सधैँ कचपल्ट्याएर बसिरहन सक्दैनौं, हामीलाई पनि निकास चाहिन्छ, बेपत्ता परिवार भक्तपुरकी रुवी श्रेष्ठ भन्छिन्, त्यो बेला के भएको थियो भन्ने सत्य अब सार्वजनिक हुनैपर्छ, हामीले न्याय पाउनैपर्छ ।उपत्यका बाहिरको छलफलमा पीडितहरूले तय गरेको आठ बुँदे साझा निष्कर्ष काठमाडौंको भेलामा पनि सुनाइएको थियो, जसमाथि उनीहरूले पनि ऐक्यबद्धता जनाएका छन् । शीर्ष नेताहरूले सम्पूर्ण पीडितसँग राष्ट्रिय रूपमा माफी मागेर संक्रमणकालीन न्यायलाई टुंगोमा पुर्याउने साझा प्रतिबद्धता व्यक्त गर्नुपर्ने उनीहरूको पहिलो माग छ । यसो भयो भने मात्रै न्यायको प्रक्रियामा हाम्रो विश्वास रहन्छ र दु:खेको घाउमा थोरै भए पनि मलम लागेजस्तो हुन्छ, चौतारीका अध्यक्ष भागिराम चौधरीले भने, नेपालको द्वन्द्व मौलिक भएकाले यसको समाधान पनि मौलिक ढंगबाट गरेर आपसी मेलमिलाप र न्याय स्थापना गर्नुपर्छ भन्नेमा हामी पीडित एक भएका छौं । आर्थिक रूपले ठूलो विषमता र विविधता रहेका पीडितका लागि न्यायको अर्थ एकै हुन नसक्ने हुनाले बहुआयामिक खालको मार्गचित्रको परिपालन हुनुपर्ने उनको बुझाइ छ । तुलनात्मक रूपले काठमाडौंका पीडित साथीलाई आर्थिक समस्या छैन, तर जुम्लाहुम्लाका पीडितलाई जीवन निर्वाहकै ठूलो समस्या छ, चौधरीले भने, त्यसैले हाम्रा लागि न्याय एकै हुन सक्दैन । यो तथ्यलाई ध्यानमा राखेर राज्यले व्यक्तिको प्राथमिकताका आधारमा समस्या सम्बोधन गर्ने पहल गर्नुपर्छ भन्ने हाम्रो निष्कर्ष छ । पीडितको आर्थिक, सामाजिक, मनोवैज्ञानिक तथा अन्य आवश्यकता सम्बोधन हुनुपर्ने, हरेक घटनामा सत्यको सार्वजनिकीकरण हुनुपर्ने, आफू र आफ्नो परिवारले देशको परिवर्तनमा पुर्याएको योगदानको कदरस्वरूप राष्ट्रिय रूपमा सहिद, बेपत्ता तथा घाइतेहरूको स्मरणमा विभिन्न स्मारक, सालिक तथा उद्यान निर्माण गरी द्वन्द्वको संस्मरण हुनुपर्ने, नेताहरूले न्यायिक प्रक्रियाको स्वामित्व ग्रहण गर्नुपर्ने लगायतका माग पीडितका छन् । यसैमा आधारित भएर मंसिर ४ गते हुने पीडितहरूको राष्ट्रिय भेलाले समाधानका विविध पाटामा छलफल गरी मंसिर ५ गते बडापत्र सार्वजनिक गर्ने निर्णयमा चौतारी पुगेको हो ।"
बेपत्ता आयोगले माघसम्म अध्ययन सक्ने,"काठमाडौं (रासस) बेपत्ता पारिएका व्यक्तिको छानबिन आयोगले ५५ जिल्लामा बेपत्ता पारिएका व्यक्तिको विस्तृत अध्ययन सकेको छ । बेपत्ता पारिएका व्यक्तिको आफन्तका उजुरीका आधारमा आयोगले ती जिल्लामा पुगेर विस्तृत अध्ययन सकेको आयोगका प्रवक्ता डा विष्णुप्रसाद पाठक जानकारी दिए । तिहार र छठपछि आयोगको टोली बर्दिया जाने तयारी गरेको छ । माघसम्म सबै उजुरीको विस्तृत अध्ययन गर्ने योजनाका साथ काम गरेको आयोगले जनाएको छ ।विस्तृत अध्ययनका क्रममा आयोगले उजुरीकर्ता, बेपत्ता व्यक्तिको आफन्त, व्यक्ति बेपत्ता पारिनुपूर्वको सूचना, पीडितसँग बकपत्र (को, कहिले, कहाँबाट, कसरी, कसले बेपत्ता पारेको) अध्ययन गरी परिपूरणका फाराम समेत भराउने काम गर्छ ।आयोगमा गत साउन २६ गतेसम्म तीन हजार १ सय ९७ उजूरी परेको थियो । त्यसमा अनुसन्धान गरी आयोगले दुई हजार ५ सय १२ उजूरीमा विस्तृत अध्ययन अगाडि बढाएको छ ।चार सदस्यीय विज्ञ टोली आयोगले विस्तृत अध्ययनका क्रममा आवश्यक परामर्शका लिन चार जनाको विज्ञ समूह गठन गरेको छ । विज्ञ समूहमा कानून र न्याय सेवाका पूर्वकर्मचारी छन् । पूर्वसहसचिव कुमोदप्रसाद शर्मा, चन्द्रबहादुर सापकोटा, पूर्वशाखा अधिकृत केदारप्रसाद पोखरेल र कानून मन्त्रालयका कर्मचारी मुकुन्दप्रसाद अधिकारी विज्ञमा छन् । डा पाठकका अनुसार विज्ञको समूहसंग आयोगले आवश्यक परेको समयमा परामर्श लिनेछ ।आगामी माघ २७ गते आयोगको समय सकिँदैछ । आयोगले तोकिएको समयभन्दा अगाडि विस्तृत अध्ययन सकेर पीडितसंग सुनुवाइ काम गर्ने तयारी गरेको ।"
"मरुभूमिमा विवाद, क्याम्पमा आक्रमण","संयुक्त अरब इमिरेट्स (यूएई) को सारजाहस्थित तान्जिफ्को इमिरेट्स कम्पनीमा कार्यरत नेपाली महिला शोकमा डुबेका छन् । त्यस क्याम्पमा २ सय ७२ नेपाली महिला बस्छन् । गत कात्तिक ९ गते उनीहरूले सोच्दै नसोचेको घटना घट्यो । सिन्धुलीकी सविना तामाङको आक्रमणबाट कोठामा बसिरहेकी काठमाडौंकी सिर्जना बरालको हत्या भएपछि क्याम्पभित्रको त्रास अझै हटेको छैन । घटनामा सविनाको प्रहारबाट घाइते भएकी ममता चौधरीको स्थिति अझै गम्भीर छ । सामान्य घाइते सलिना मगर र आशा दर्जी क्याम्प फर्किसकेका छन् । सारजाहको औद्योगिक क्षेत्र१२ नम्बरमा रहेका क्याम्पमा एक वर्षअघि मात्रै सविना अर्को क्याम्पबाट आएकी थिइन् । ३ वर्षअघि यूएई आएकी उनी यसअघि रस अल खैमह र फुजैराह हुँदै सारजाहमा कम्पनीले ल्याएको थियो । झगडा गरिरहने र अत्यधिक मदिरा पिउने भएकाले सविनालाई कम्पनीले मदिरा नपाउने सारजाहमा ल्याएको थियो । कोही न कोहीसँग सधैं झगडा परिरहन्थ्यो । उनलाई कम्पनीले पटकपटक चेतावनीसमेत दिएको थियो, क्याम्पमा रहेकी एक युवतीले कान्तिपुरलाई भनिन्, सामान्य विवादले ज्यानै लिने काम गरिन् ।घटना हुनुको पछाडि ठूलो विवाद थिएन । त्यस दिन (कात्तिक ९ गते) लक्ष्मी राई, आशा दर्जी, सिर्जना बराल र सविना तामाङबीच मरुभूमिको बगरमा विवाद भयो । सविनाको मुख्य विवाद लक्ष्मी राईसँग भयो । त्यसमा सिर्जनाले लक्ष्मीको समर्थनमा बोलेकी थिइन्, प्रत्यक्षदर्शीले कान्तिपुरलाई भनिन्, त्यहाँ सामान्य ठेलाठेल र भनाभन मात्र भयो । राति ११ बजे क्याम्पमा कोलाहल मच्चियो । पल्लो कोठामा बस्ने ममता चौधरी कुदेर झगडा भएको कोठामा पुगिन् । उनी पुग्दा सविनाले सिर्जनालाई छुरी प्रहार गरिसकेकी थिइन् । सिर्जना भुइँमा ढलेर ऐयाऐया भनेर चिच्याइरहेकी थिइन् । सविनाले कोठामा लक्ष्मीलाई नभेटेपछि सिर्जनालाई चक्कु प्रहार गरेकी थिइन् । उनीहरूबीच कपाल लुछालुछ भएको थियो । सविनाले कम्मरमा लुकाएर ल्याएको छुरीले सिर्जनाको तिघ्रा, योनी हुँदै पेटसम्म घोपिन्, ती युवतीले भनिन्, छुटाउन कोठामा आइपुगेकी ममताको टाउकोमा सविनाले छुरी प्रहार गरिन् । उनी ढलेपछि ढाडमा ३ पटक प्रहार गरिन् । छुट्याउन गएका सलिना र आशाको तिघ्रामा चोट लाग्यो । घटनाले आफूहरूलाई निकै गहिरो चोट पुर्याएको कार्यरत महिलाहरूले बताए । क्याम्पमा २ सय ७२ नेपाली महिला छन् । तीमध्ये एकदुई जना खराब भए पनि सबै खराब छैनन्, अर्की युवतीले भनिन्, खाडीमा आएर क्लिनिङको काम गर्नुमा सबैको आआफ्नो बाध्यता छ । हाम्रो पनि घर, परिवार र समाज छ । सिर्जनाको हत्याले सबै जना दु:खित छौं । हामी पनि बदनाम भयौं ।"
ब्लडमनी नजुट्दा जेलमै,"काठमाडौं (कास) गाडी धनीले ब्लडमनी नतिरिदिँदा साउदी जेलमा थुनिन बाध्य भूपाल बस्नेतलाई छुटाउन प्रवासी नेपाली समन्वय समिति (पीएनसीसी) ले रकम संकलन थालेको छ । चातरा बारक्षेत्र६, सुनसरीका ३६ वर्षीय बस्नेतलाई साउदी जाने क्रममा रियाद विमानस्थलबाट २०१७ मे २२ मा पक्राउ गरिएको हो । नेपाली दूतावासका अनुसार उनलाई रियादबाट झन्डै ३५० किमि टाढा आलकासिम बुरेदा जेलमा राखिएको छ ।बस्नेतले ७५ हजार रियाल (२२ लाख ५० हजार रुपैयाँ) बुझाउनुपर्नेछ । अर्को कम्पनीमा काम गर्न साउदी आएको थिएँ । पुरानो मालिकले साउदी नागरिकलाई दिनुपर्ने ब्लडमनी दिएको रहेनछ । चालकको हैसियतले मलाई पक्राउ गरेर राखिएको छ, उनले जेलबाट फोनमा कान्तिपुरलाई भने, ब्लडमनी नतिरेसम्म जेलमै राख्ने प्रहरीले बताएको छ । पाँच वर्षअघि जेद्दा रोडमा सडक दुर्घटनामा एक साउदी नागरिकको ज्यान गएको थियो । गाडी पन्चट भएपछि सडकछेउ लगेर पार्किङ गर्दै थिएँ । पछाडिबाट तीव्र गतिमा गाडी छिर्यो । चालकको घटनास्थलमै मृत्यु भयो, उनले भने, कम्पनीले गाडीको बिमा गरिदिएको थिएन । यो घटनापछि उनले तीन वर्षसम्म तारेखमा साउदी अदालत धाएका थिए । त्यतिखेर मलाई ब्लडमनी दिनुपर्ने दायित्व कम्पनीको भनेपछि म स्वदेश फिर्न पाएँ । मैले नै दिनुपर्ने भए साउदीबाट फर्किन पाउँदैनथें, उनले भने, डेढ वर्ष घर बसी पुन: साउदीमै अर्को कम्पनीमा काम गर्न गएका बेला विमानस्थलमा समातिएँ । बस्नेतको पुरानो बुरेदा अलमहमिद कम्पनीले घटना जिम्मा लिएको छैन । मैले धेरै पटक पुरानो मालिकलाई फोन गरेँ । उसलाई ब्लडमनी दिन अनुरोध गरे । उसले आफूले नदिने बताउँदै आएको छ, उनले भने, जेसुकै गर भन्छ । दूतावासका अनुसार बस्नेतले नै रकम तिर्नुपर्ने भएपछि साउदीमा रहेका गैरआवासीय नेपाली संघ क्षेत्रीय समन्वय समिति अलकासिम, गन्तव्य नेपाल अलकासिम, नेपाली प्रवासी समाज हायलले १६ हजार रियाल संकलन गरी पीएनसीसीलाई पठाएका छन् । बस्नेतले त्यत्रो रकम तिर्न सक्ने हैसियत नभएको भन्दै कूटनीतिक पहलमार्फत रिहाइ गरिदिन अनुरोध गरेका छन् । म दूतावासको नियमित सम्पर्कमा छु । कूटनीतिक माध्यमबाट ममाथि न्याय होस् भन्ने चाहन्छु, उनले भने । पीएनसीसीका अध्यक्ष कुलबहादुर कार्कीका अनुसार गैरआवासीय नेपाली संघ, प्रेम बचाउ अभियान, रामकृष्ण तिमल्सिना बचाउ अभियान, कुमार बचाउ अभियानको बचत रकमबाट सहयोग लिइँदै छ । छोटो समयमा सात लाख रुपैयाँ संकलन भइरहेको छ, उनले भने, नपुग रकम संकलनका लागि काम भइरहेको छ । पीएनसीसीले निर्देशिका बनाएर सहयोग जुटाइरहेको छ । यसअघि पनि पीएनसीसीले सहयोग जुटाई साउदी जेलमा रहेका नेपाली छुटाएको थियो ।"
नक्कली सुन किलोका किलो,"टेकुबाट सोमबार बिहान निस्केको एउटा गाडीमा चालकसहित पाँच जना सवार थिए । उनीहरू ३५ लाखमा एक केजी सुन किन्न निस्केका थिए । सुन बेच्नेले उनीहरूलाई सुरुमा कोटेश्वर बोलायो, फेरि सातदोबाटो । सुरक्षाका कारण भन्दै बारम्बार स्थान बदलिरह्यो । थिमि, सूर्यविनायक हुँदै अन्तिममा झन्डै ३ बजेतिर ताथलीमा दुई टोलीको भेट भयो । भेट्नासाथ सुन किन्न आएको टोलीले उनीहरूलाई नियन्त्रणमा लिन खोज्यो । ग्राहकको भेषमा पुगेकाहरू खासमा महानगरीय प्रहरी अपराध महाशाखाका प्रहरी थिए एक डीएसपी, दुई सई, एक जवान र एक चालक । प्रहरीले तीन जनालाई नियन्त्रणमा लिएको छ । एक जना भने भागेका छन् । सानो टोली हुँदा एक जना भागे पनि अन्यलाई सजिलै नियन्त्रणमा लियौं, एक प्रहरीले भने ।महाशाखाले ललितपुर, सातदोबाटोका राजेन्द्र तामाङ, ढोलाहिटीका राजकुमार तामाङ र मातातीर्थका राजु लामालाई पक्राउ गरेको छ । यो गिरोहले संगठित रूपमै नक्कली सुनको कारोबार गर्दै आएको खुलेको छ । महाशाखाका अनुसार राजकुमार यसअघि पनि ठगी मुद्दामा प्रहरी परिसर ललितपुरबाट दुईपटक र महानगरीय अपराध महाशाखाबाट एकपटक पक्राउ परी कैद सजाय भुक्तान गरेका व्यक्ति हुन् । दुबई मेड लेखिएको एक केजी सक्कली सुनको औसत बजार मूल्य ४५ देखि ५० लाख पर्छ । उक्त गिरोहले दुबई मेड नै लेखिएको छाप हानेर नक्कली सुन बेच्दै आएको छ । महाशाखाका प्रवक्ता एसपी नरेन्द्र उप्रेतीका अनुसार गिरोहले सुन किन्न एकान्तमा बोलाउने र नक्कली भन्ने थाहा पाएर किन्न नचाहे रकम लुटेर भाग्ने गथ्र्यो । प्रहरीले सक्कली सुनको संगठित तस्करीमाथि कडाइ गरेपछि पछिल्ला महिना नक्कली सुनको कारोबार सतहमा आउन थालेको छ । उप्रेतीका अनुसार अहिले नक्कली सुन बेच्ने वा त्यसैको आवरणमा लुट धन्दा मच्चाउने अनेकन गिरोह सक्रिय छन् । असार अन्तिम साता स्वयम्भू प्रहरी वृत्तले सीतापाइलाबाट ९ किलो सुन बरामद गरेको सूचना सार्वजनिक भयो । तर परीक्षण गर्दा बिस्कुट आकारको उक्त धातु सुन नभएको खुल्यो । विशेष सूचनाका आधारमा प्रहरीले सीतापाइलास्थित एक टमाटर फार्मभित्रको सानो टहरोबाट नक्कली सुनसहित काभ्रेका साइमन सोनामलाई पक्राउ गरेको थियो । बरामद धातुमा सक्कली सुनजस्तै लोगो अंकित थियो । सुन सक्कली नभएको पुष्टिपछि प्रहरीले साइमनमाथि ठगी अभियोगमा मुद्दा चलाएको थियो ।नक्कली सुन कारोबारको अर्को पर्दा खुल्यो, ६ वैशाखमा । भक्तपुर, सूर्यविनायकका राजेन्द्र थापा गत वर्ष पुस २३ मा २८ लाख ६० हजार रुपैयाँ बोकेर साथीसँग नागार्जुनको सेतो गुम्बा जाने बाटोमा पुगेका थिए । उनी रामेछाप, दोरम्बा स्थायी घर भई भक्तपुर, सल्लाघारी बस्ने अजय तामाङ, विष्णु मोक्तान, झापा घर बताउने कर्ण लिम्बू र अर्का एक जनासँग एक केजी सुन किनेर फर्किए । करिब १५ लाख रुपैयाँ फाइदा हुने लोभमा सुनमा लगानी गरेका थापा झसंग भए, जब सुन पसलेबाट उक्त सुन नक्कली भएको थाहा पाए । ऋण काढेर किनेको सुन नक्कली भएपछि उनी सोही गिरोहको खोजीमा लागे । उपाय नलागेपछि प्रहरीमा पुगेका थिए । दुई महिना अनुसन्धानपछि प्रहरीले अजय र विष्णुलाई पक्राउ गरेको छ । कर्णसहित अर्का एक फरार छन् । गत जेठ १८ मा अर्को घटना सार्वजनिक भयो । प्रहरीले गोंगबुबाट पोखरा जान लागेका ओमनाथ देवकोटाको साथमा रहेको एक किलो सुन दुई मोटरसाइकलमा आएका तीन युवाले लुटेको सूचना पायो । एक ट्याक्सी चालकले प्रहरीलाई खबर गरेका थिए । महानगरीय प्रहरी वृत्त महाराजगन्जले अनुसन्धानपछि पत्तो पायो गोंगबु बस्ने कुमार केसीले सोनाम भनिने नेमजुङ तामाङसँग एक किलो सुन खरिद गर्ने सहमति गरेका रहेछन् । उनीहरूबीच तत्काल दस लाख र बाँकी रकम बिक्रीपछि दिने सहमति रहेछ । देव भनिने कोतबहादुर तामाङले सुन खरिद गर्ने ग्राहक खोजेर सोनामलाई भेटाइदिएका थिए । कामको सिलसिलामा पोखरा रहेका कुमारले सुन किन्न आफ्ना साथी ओमनाथ देवकोटालाई बैंकमार्फत ९ लाख ५० हजार रुपैयाँ पठाइदिए । ओमनाथ सुन किनेर ट्याक्सीमा पोखरा फर्किंदै गर्दा दहचोकमा लुटियो । अनुसन्धानमा ग्राहक खोज्ने काममा लागेका कोतबहादुरले नै सुन बिक्रीपछि लुट्ने योजना बनाएको तथ्य खुल्यो । प्रहरीका अनुसार उनले साथी नवीन गुरुङ, निमा लामा, राजीवकुमार बोलोन, अर्जुन तामाङ र बानसन श्रेष्ठसँग मिलेर लुट्ने योजना बनाएका रहेछन् । जब प्रहरीले चपलीस्थित एक घरको पछाडिपट्टि ढुंगामुनि लुकाइएको सुन फेला पार्यो, थाहा भयो सक्कली ठानेर गरिएको सुन किनबेच र लुटपाट नक्कली सुनकै कारोबार रहेछ । महाराजगन्ज वृत्तका डीएसपी योगेन्द्र थापाका अनुसार किन्नेले पनि सक्कली सुन नै ठानेर लगानी गरेको देखिन्छ । लुट्ने गिरोहले पनि सक्कली सुन नै ठानेर लुटपाट योजना बनाएको देखिन्छ । बेचबिखनमा प्रयोग भएको नक्कली सुन धेरैजसो नेपालमै बनेको महाशाखाका एसपी नरेन्द्र उप्रेतीले बताए । उनका अनुसार पित्तल वा फलाममा पहेंलो लेप लगाई सक्कली सुनजस्तै होलमार्क बनाइएको छ । केहीले नक्कली सुन छिमेकी भारतको सिलिगुडीबाट समेत किनेर ल्याएको देखियो, उनले भने ।"
सचिव चौधरीलाई फेरि हटाइयो,"काठमाडौं (कास) स्वास्थ्यसचिव डा पुष्पा चौधरीलाई पुन: जिम्मेवारीबाट हटाइएको छ । दुई साताअघि मन्त्रिपरिषद् कार्यालयमा गरिएको सरुवा कार्यान्वयन नगर्न सर्वोच्च अदालतले अन्तरिम आदेश दिएपछि चौधरी आइतबार मन्त्रालय फर्किएकी थिइन् । मुख्यसचिव लोकदर्शन रेग्मीले आदेश प्रधानमन्त्री कार्यालयमा आएपछि मात्र कार्यान्वयन हुने व्यवस्थाविपरीत चौधरी आफैं मन्त्रालयमा हाजिर भएकामा आपत्ति जनाउँदै मन्त्रिपरिषद्मा फर्काएको जानकारी अधिकारीहरूले दिएका छन् । प्रधानन्यायाधीश ओमप्रकाश मिश्रको इजलासले अन्तरिम आदेश दिएका थिए ।चौधरीलाई मन्त्रिपरिषद् कार्यालयमा पठाइएपछि आइतबार मन्त्रालयको वेबसाइटमा निमित्त सचिव डा सुशीलनाथ प्याकुरेलको नाम राखिएको थियो । तर, मंगलबार चौधरीको नाम हटाएर पुन: निमित्त सचिव प्याकुरेलको नाम राखिएको छ । दुई साताअघि स्वास्थ्यमन्त्री उपेन्द्र यादवको दबाबमा प्रधानमन्त्री केपी ओलीले चौधरीलाई जिम्मेवारीमुक्त गरेर मन्त्रिपरिषद् कार्यालयमा सारेका थिए । अधिकारीहरूका अनुसार मन्त्री यादवकै दबाबमा मुख्यसचिव रेग्मीले चौधरीलाई जिम्मेवारीबाट हटाई पुन: मन्त्रिपरिषद्मा हाजिर हुन निर्देशन दिएका हुन् ।स्वास्थ्यका प्रवक्ता महेन्द्रप्रसाद श्रेष्ठले वेबसाइटमा सचिवको नाम परिवर्तन गर्नेबारे मन्त्रालयमा कुनै औपचारिक निर्णय नभएको कान्तिपुरलाई बताए ।"
पाइप फुट्दा सडक जीर्ण,"तिहार लागिसक्यो तर पनि राजधानीका सडक बर्खामा झैं हिलाम्मे छन् । बीच सडकमै पानी निस्कँदा सवारी चालक र यात्रुले सास्ती व्यहोर्नुपरेको छ । पिच गरेको वर्ष दिन नपुग्दै सडकमा खाल्डाखुल्डी बढेका छन् । पिच उप्किएको छ । सबभन्दा बढी समस्या गौशालाचाबहिल खण्डमा छ । जयवागेश्वरी, मित्रपार्क र चाबहिलको मुख्य सडकमा भल बग्ने गरेको छ । गौशाला ट्राफिक वृत्तका प्रमुख प्रहरी निरीक्षक सुनीलजंग शाह पानीले आवतजावत प्रभावित भएको बताउँछन् । कतै मेलम्चीको पानी परीक्षण गर्दा त कतै पुराना पाइप फुटेर समस्या भएको हो, उनले भने, पानी निस्किएको ठाउँमा खाल्डाखुल्डी बढी छन्, त्यस्तो ठाउँमा गाडीको गति घट्छ, जसले गर्दा जाम हुने गरेको छ । उनका अनुसार यस्तो समस्या निम्तिएको दुई साताभन्दा बढी भयो । पानी निस्किएको ठाउँमा खाल्डाखुल्डी बढी भएकाले दुर्घटनाको खतरा हुन्छ, शाहले भने, सम्बन्धित निकायलाई जानकारी गराइसकेका छौं, समाधान भइसकेको छैन । यो खण्ड भएर दैनिक सयौं सवारीसाधन ओहोरदोहोर गर्छन् । पशुपति मन्दिर पुग्ने धार्मिक पर्यटकले प्राय: यही सडक प्रयोग गर्छन् । छठ नजिकिँदै जाँदा चाप अझ बढेको छ । पिच गरेको ठाउँमा पानी निस्किएपछि सडक पहिलेजस्तै जीर्ण बनेको छ । काठमाडौं उपत्यका खानेपानी लिमिटेडअन्तर्गतको महांकालचौर शाखाका प्रमुख उमेश मरहट्ठाका अनुसार सुरुमा भत्काएर बनाउन सडकले स्वीकृति दिएको थिएन । अहिले स्वीकृति दिएको छ । मेलम्चीले पाइपलाइन विस्तार गरेपछि पुरानो पाइप बिगारिदियो जसले गर्दा ठाउँठाउँमा समस्या भएको हो, उनले भने, जहाँजहाँ समस्या छ, तिहारलगत्तै समाधान गर्नेछौं । अहिले पानीको माग बढेको छ । सुरुमा उपभोक्तालाई ५ दिनमा पानी वितरण गरिन्थ्यो । अहिले दिन बिराएर वितरण गर्ने गरिएको छ । पुराना पाइपमा पनि समस्या आएको छ, ती पाइप मक्किएका छन्, उनले भने, अर्कोतर्फ मेलम्चीले ठूलो पाइप राख्दा समस्या भएको हो । मरहट्ठाका अनुसार पानीेको मात्रा बढेपछि आपूर्ति बढाइएको हो । सडक विभागका उपमहानिर्देशक एवं प्रवक्ता मुक्ति गौतमले जीर्ण पाइपका कारण सडकमा पानी निस्किएको बताए । खानेपानी संस्थानले राणाकालीन पाइप अझै फेर्न सकेको छैन, पाइप जीर्ण छन्, उनले भने, जसले गर्दा ठाउँठाउँमा पाइप फुटेर पानी निस्किएको छ, सडकमा खाल्डाखुल्डी बढेको छ, एक ठाउँमा टाल्यो अर्को ठाउँमा पानी निस्कन्छ, यो समस्याबाट आजित बनेका छौं । गौतमका अनुसार चाबहिल, गौशाला, नयाँबानेश्वर, पुरानो बानेश्वर खण्डमा यो समस्या बढी छ । उच्च ओहोदामा रहेका विदेशीको भ्रमण हुन्छ, यत्तिका लागि भए पनि सडक टाल्देऊ भन्छन्, आज टाल्यो पर्सि उस्तै हुन्छ, उनले भने । माइतीघरमा टालिएको सडक पानी नथामिँदा फेरि खाल्डो भइसकेको उनले बताए । पानी ननिस्किएको ठाउँमा पिच टिक्यो, पानी निस्किएको ठाउँमा बिग्रियो, उनले भने, पाइप फेर्न जरुरी छ, पानीको समाधान नगरेसम्म सडकको समस्या समाधान हुने छैन । माछापोखरी, गल्कोपाखा, सोह्रखुट्टे, जयबागेश्वरी, पुरानो बानेश्वर चोक, रविभवन, कलंकी सडकमा धेरै खाल्डाखुल्डी छ । यसले गर्दा बढी जाम हुने र दुर्घटनाको खतरा रहेको ट्राफिक प्रहरीले जनाएको छ ।"
जसले बचाए २ को जीवन,"सर्लाही सारापुरका बौद्ध धर्म गुरु ७२ वर्षीय टेकबहादुर हेन्जाङ (योन्जन) करिब ६ महिनाअघि लडे । शरीरमा चोट नदेखिएकाले हेन्जाङले त्यो लडाइलाई सामान्य रूपमा लिए । दिन प्रतिदिन रिंगटा (चक्कर) लाग्ने, टाउको दुख्ने भइरहे पनि उनले खासै ख्याल गरेनन् । कात्तिक ५ मा नवलपरासीको दाउन्नेस्थित गुम्बाबाट बस चढेर सर्लाही पुगे । सर्लाही पुगेर बसबाट ओर्लनेबित्तिकै बुबालाई चक्कर लाग्ने, टाउको दुख्ने क्रम बढयो, उनकी छोरी लीला तामाङले भनिन्, नजिकको स्वास्थ्य केन्द्रमा लगे पनि रोग पनि पत्ता लागेन, बेहोस अवस्थामा एम्बुलेन्सबाट पाटन अस्पताल पुर्यायौं । आईसीयू कक्ष नभएकाले पाटन अस्पतालबाट गणेशमान स्मृति अस्पताल पुर्याएको उनले बताइन् । योन्जनको मस्तिष्क पक्षाघातका कारण मस्तिष्क मृत्यु भएको न्युरोलोजिस्ट डा प्रवीण श्रेष्ठ, एनेस्थेसियोलोजिस्ट चिकित्सक डाआरती राई र डा नीरज हिराचनले घोषणा गरे । अस्पतालका चिकित्सक डा हिराचनले बिरामीका परिवारलाई मस्तिष्क मृत्यु भएको व्यक्ति आफू मरेर गए तापनि अरू व्यक्तिलाई बचाउन सक्ने बुझाएपछि अंगदान गर्न परिवार मञ्जुर भए । परिवारको सहमतिमा कात्तिक १२ गते योञ्जनको मृगौला २ व्यक्तिलाई प्रत्यारोपण गरी पुनर्जीवन दिएको केन्द्रका कार्यकारी निर्देशक डापुकारचन्द्र श्रेष्ठले बताए । मस्तिष्क मृत्यु भएको व्यक्तिबाट अंग झिक्नका लागि गणेशमान सिंह स्मृति अस्पताल एन्ड रिसर्च सेन्टरका प्रमुख कार्यकारी निर्देशक मिलन गुरुङ, पोस्टमार्टम विज्ञ डा हरिहर अवस्थी, जिल्ला प्रहरी परिसर ललितपुरबाट खटिएका प्रहरी रामविहारी राउत, केन्द्रका शाखा अधिकृत हरिहर पोख्रेल, ट्रान्सप्लान्ट कोअर्डिनेटर सनिशा कार्की र अधिवक्ता सुशील श्रेष्ठद्वारा कानुनी प्रक्रिया पूरा गरी प्रत्यारोपण गरेको जनाएको छ । यस्तो कार्य अन्यले गर्ने हो भने धेरैको जीवनले पुनर्जन्म पाउने उनको भनाइ छ । योञ्जनको मृगौलाले वीर अस्पतालमा उपचाररत ५६ वर्षीय र मणिपाल अस्पताल पोखरामा उपचाररत ३० वर्षीय दुई पुरुषले पुनर्जीवन पाएका छन् । मस्तिष्क मृत्यु भएका व्यक्तिका अन्य अंगदान दिन सकिने भए पनि जनचेतनाको कमीले अंगदान गर्नेहरूको संख्या न्यून रहेको चिकित्सकहरू बताउँछन् । मस्तिष्क मृत्यु भएका एक व्यक्तिका मृगौला, फोक्सो, कलेजो, मुुटु, प्याङ्क्रियाज, सानो आन्द्रालगायतका अंग, मस्तिष्क दान गरी अन्य व्यक्तिलाई बचाउन सकिने डा श्रेष्ठ बताउँछन् । शरीरको कुनै अंग काम नलाग्ने भएर उपचार प्रक्रियामा रहेका र अंगदान दिने कोही नभएका वा आफन्तको रक्त समूह नमिलेलाई त्यसरी मृत्यु भएको मानिसको मिल्ने देखिएमा प्रत्यारोपण गर्ने गरिन्छ । केन्द्रका अनुसार नेपालमा बर्सेनि एक हजारभन्दा धेरैको मस्तिष्क मृत्युका कारण ज्यान जाने गरेको छ । सडक दुर्घटना हुँदासमेत धेरै मानिसको मृत्यु मस्तिष्क मृत्युका कारण हुने गरेको चिकित्सकहरूको भनाइ छ । यदि समयमै मस्तिष्क मृत्युका कारण मृत्यु भएका मानिसको अंग अन्य व्यक्तिलाई प्रत्यारोपण गर्न सक्ने वातावरण भए एक जनाको अंगले आठ जनाको जीवन बचाउन सकिने श्रेष्ठले जानकारी दिए । नेपालमा अंगदान गर्ने परम्परा खासै नभए पनि दुई वर्षयता यसको सुरुआत भएको डाक्टर श्रेष्ठको भनाइ छ । यो मस्तिष्क मृत्यु भएका व्यक्तिको मृगौला अन्य व्यक्तिलाई प्रत्यारोपण गरेको दोस्रो पटक हो । यसअघि २०७४ वैशाख २८ मा मुलुकमै पहिलो पटक मस्तिष्क मृत्यु भएका व्यक्तिबाट केन्द्रमा २ जनाको मृगौला प्रत्यारोपण गरिएको थियो ।"
हड्डी मक्किने रोगको उपचार छायामा,"बुढेसकालमा लाग्ने हड्डी मक्किने रोगको उपचार छायामा परिरहेको छ । जनचेतनाको कमी, सरकारको कमजोर स्वास्थ्य नीति र महँगो उपचार शुल्कका कारण यो रोगको उपचार छायामा परेको हो । बदलिँदो जीवनशैली, अस्वास्थ्यकर खानेकुरा, धूम्रपान, मद्यपानका कारण पछिल्लो समय हड्डी मक्किने रोगका बिरामी बढिरहेका छन् । विशेषगरी बढ्दो उमेरका कारण हुने यो रोगले आजभोलि युवालाई पनि गाँजिरहेको छ । चिकित्सकका अनुसार महिला बढी यो रोगबाट पीडित भइरहेका छन् । महिनावारी रोकिएपछि महिलामा हुने इस्ट्रोजोन हार्मोनको कमीले यो रोगबाट उनीहरू बढी पीडित भएका हुन् ।प्राकृतिक रूपमै मानव शरीरको हाड बर्सेनि ३ प्रतिशतका दरले कमजोर हुँदै जान्छ । महिनावारी सुकेका महिला र बढ्दो उमेरका पुरुषको हड्डी थप संवेदनशील र कमलो हुन्छ, जुन सजिलै भाँचिन सक्छ । हड्डी अझै कमजोर हुँदै जाने समस्या हड्डी मक्किने रोग (ओस्टियोपोरोसिस) हो । रोग लागेपछि सामान्य चोटपटक लाग्दा पनि ढाड, हिप, नाडी र घुँडा भाँचिन्छ ।हाडजोर्नी विशेषज्ञ डा विक्रान्त मेहता भन्छन्, शल्यक्रियापछि राख्नुपर्ने पाताहरू महँगो छ, उपचार गर्न नसक्दा जटिलता पैदा भएर बिरामीले रोग लागेको छोटो समयमै ज्यान गुमाइरहेका छन् । सरकारले यस्ता बिरामीको सहज उपचारमा ध्यान दिनुपर्ने उनी बताउँछन् ।मधुमेह, छारेरोगजस्ता दीर्घरोगको रोगको औषधि सेवन गर्नेलाई पनि यो रोगले बढी समात्ने गरेको छ । डा दीपेन्द्र पाण्डे भन्छन्, दैनिक हिँड्ने, नाँच्ने या खेलकुद गर्ने जीवनशैली अपनाउनुपर्छ, दैनिक गेडागुडी र फलफूलको रस सेवनले पनि यो रोगको सम्भावना घटाउँछ । समयमै रोकथाम नगर्दा बोन अट्याक भएर जटिल र महँगो शल्यक्रिया गर्नुपर्ने अवस्था आउन सक्छ । शल्यक्रियापछि पनि प्रत्यक चार बिरामीमध्ये एक जनाको एक वर्षभित्र नै मृत्यु हुने गरेको डा पाण्डे बताउँछन् । उनी भन्छन्, बाँचेका पनि कमै बिरामी मात्रै सामान्य जीवनयापन गर्न सक्छन्, प्राय: अरूको सहारामा हिँडडुल गर्छन् ।यो रोगसँग लड्न सघाउने ८० प्रतिशतन्दा बढी भिटामिन डी घामबाट प्राप्त हुन्छ । दैनिक बिहान र साँझको घाम ताप्दा रो रोग लाग्ने जोखिम घटेर जाने चिकित्सक बताउँछन् । जंकफुडमा कुनै पोषणतत्त्व नहुने हुँदा यस्ता खानेकुराबाट टाढै बसी हड्डी मक्किने रोगबाट बच्न चिकित्सक सुझाउँछन् ।"
जेनतेन चल्दै गुठी संस्थान,"भूमाफियाले चाबहिलस्थित गोरखनाथ चक्रपूजा गुठीको १० रोपनी जग्गा दशकौंदेखि अतिक्रमण गर्दै आइरहेका थिए । स्थानीय गुठियारले धरै पटक फिर्ता ल्याउन पहल गरे पनि राजनीतिक र प्रशासनको संरक्षणका कारण सकेका थिएनन् । धरै प्रयासपछि जनप्रतिनिधि, संस्थान र गुठियारको पहलमा यस वर्ष फिर्ता गरियो । त्यस्तै अतिक्रमणमा परेका जग्गा ललितपुरमा १२ रोपनी, झक्तपुरमा २ रोपनी १५ आना, काठमाडौंमा १४ रोपनी जग्गा छ । पर्सा, बारा, धनुषा र महोत्तरीमा गरेर एक सय २५ रोपनी छ । यी जग्गा फिर्ता ल्याउन प्रशासनले सहयोग नगरेको गुनासो संस्थानको छ ।गुठी संस्थानका प्रशासक नारायण चौधरीले संस्थान ५५ वर्षमा प्रवेश गरेको उपलक्ष्यमा आयोजित समारोहमा गृह मन्त्रालयलाई लक्षित गरेर भने, कान्तिपथस्थित कुमारी मन्दिरको जग्गा र घर फिर्ता ल्याउन सकेको छैन । सबैतिर जग्गा अतिक्रमणले गुठी सञ्चालनमा अवरोध सिर्जना भएको छ । संरक्षण गर्न प्रशासनले ध्यान नदिएको उनको गुनासो छ ।संस्थानको सञ्चालक समिति सदस्यमा गृह सहसचिव, संस्कृति मन्त्रालयका सहसचिव भूमि व्यवस्था विभाग महानिर्देशक छन् । पुर्खाले मठमन्दिर तथा देवीदेवता सञ्चालन गर्न राखिदिएका जग्गा नै गुठी हो । सरकारले संस्थानलाई अबौं मूल्य पर्ने जनकपुरमा १ सय ७० बिघा जमिन मुआब्जा र कुत तिरो भरण नगरी प्रयोगमा ल्याएको छ । काठमाडौं उपत्यका नगर विकास प्राधिकरणले सहमतिबिना नक्सालस्थित नन्दीकेश्वर महादेवको १९ रोपनी जग्गामा स्मृति पार्क बनाए । संस्थानको मुख्य आम्दानी रहेको यी जग्गाको क्षतिपूर्ति तथा बहाल गुठीले नपाउँदा संस्थान धराशायी बन्दै गएको प्रशासक चौधरीको भनाइ छ । विष्णुमती लिंकरोड, सिफल कालोपुल निर्माण, कालीगण्डकी जलविद्युत् परियोजनामा पनि गुठी जग्गा अधिग्रहण गरेर मुआब्जा दिएनन्, उनले भने ।संस्थानको आम्दानी मालपोत वक्यौता असुली, कुतबाली वक्यौता असुली, निवेदन दस्तुर, ब्याज, दण्ड जरिवाना, बहाल, ठेक्काबाट मात्र हुने गरेको छ । संस्थानका अनुसार वार्षिक आम्दानी ३७ करोडमध्ये १४ करोड प्रशासनिक खर्च हुन्छ । सम्पदा र निर्माणमा १३ करोड । बाँकी १० करोड रुपैयाँले मुलुकभरका महत्त्वपूर्ण संस्कृति सञ्चालन गर्न पर्याप्त रकम दिन पनि पुग्दैन । त्यसमाथि सरकारले दिंदै आइरहेको आर्थिक अनुदान २०४९ मा रोक्यो । यसले आधा शताब्दीअघिको दरबन्दी रकममा समयानुकूल परिमार्जन गर्न सकेको छैन । मठमन्दिर मर्मतसम्भार, रकमी खान्गीदारको पारिश्रमिकमा वृद्धि गर्न सकेको छैन । गुठी, जात्रा पर्व संस्कृति लोप हुनुका विभिन्न कारणमध्ये यो मुख्य हो । सरकारले संस्थानलाई सौताने आमाको व्यवहारको संस्थानको ठहर छ ।संस्थान सञ्चालक समिति अध्यक्ष मीनराज चौधरी सरकारले वास्तविक समस्या पहिचान गरेर पनि समस्या समाधान गर्न नसकेको बताए । ३ सयभन्दा बढी कर्मचारी दरबन्दी व्यवस्था भएको कार्यालयका हाल १ सय ५५ मात्र बाँकी छ, उनले भने, कर्मचारी वृत्ति विकास नभएको वर्षौं बितिसक्यो । एउटै पदमा जागिर खाएर त्यसैमा अवकाश हुनुपर्ने अवस्था छ । उनले अर्थमन्त्री युवराज खतिवडाले यसबारेमा ध्यान दिन आग्रह गरे ।अर्थमन्त्री खतिवडाले मुआब्जा कति र कसरी दिने भन्नेबारमा छलफल गरिने बताए । जमिन राज्यको हो । हामी सबै भोकाधिकारी मात्र हौं, उनले भने, प्राकृतिक स्रोतसाधन व्यक्तिले सिर्जना गरेको नभएकाले यसमा व्यक्तिगत वा संस्थागत निजी अधिकार हुँदैन । उनका अनुसार धेरै संस्थाले संस्कृति जगेर्नाको नाममा आर्यआर्जन गर्दैन । संस्थानले पनि आम्दानीको बाटो बनाउनुपर्छ, उनले भने, आफ्नो सम्पत्ति नदेख्ने अनि अरूसँग माग्दै हिँड्छ । उनले गुठी जग्गाको संरक्षण गुरुयोजना बनाएर ल्याएर भूमिसुधारमन्त्रीसँग छलफल गरेर समस्या हल गर्न तयार रहेको बताए । उनका अनुसार कर्मचारी अपुग भएको संस्थानमा ३ वटासम्म कर्मचारी युनियन चलाएको छ । कति काम खर्चेर विदेश भ्रमणमा गएको विषयमा छलफलपछि थाहा हुन्छ, उनले भने, पहिला आफू ठीक हुनुपर्छ । त्यसपछि मात्र अरूलाई दोष लगाउनुपर्छ । संस्थानको सम्पत्ति व्यवस्थापन गरेर आर्थिक सबल बनाउन सरकार तयार छ । भूमि मन्त्रालय सचिव गोपीनाथ मैनालीले सरकारसँग लिनुपर्ने रकमको तथ्यांक बनाउन आग्रह गरे । घचघच्याएमा मन्त्रालयको तर्फबाट सक्दो सहयोग गर्न तयार छु, उनले भने, पदपूर्तिको काम अगाडि बढ्छ । उनले संस्थानमा कर्मचारी संगठन कामका बाधक भएको बताए । धेरै युनियन आवश्यक छैन, उनले भने, अभिलेख व्यवस्थापन गरेमा हालसाबी गरेर गुठी जग्गा व्यवस्थापन गर्न सकिन्छ ।समारोहमा चाबहिलको गुठी जग्गा फिर्ता गर्न भूमिका खेलेकोमा काठमाडौं महानगरपालिका७ वडाध्यक्ष शुद्धकुमार डंगोल, मन्दिर संरक्षणमा भूमिका खेलेकोमा सखुवा पर्सौनी गाउँपालिकाका अध्यक्ष प्रदीप जैसवाल, प्रमुख मालपोत अधिकृत पोखराका ज्ञानराज पाण्डे, प्रमुख मालपोत अधिकृत लमजुङका हरिहर दाहाल, महानगरीय प्रहरी वृत्त गौशालाका प्रहरी नायब उपरीक्षक अनुपम श्रेष्ठ, गुठियार राजविक्रम राणा, महन्त रामेश्वर भारती, शैलेश्वरी मन्दिरको छानामा स्वर्ण मलम्ब गराएबापत भागीरथ श्रेष्ठ, सन्तानेश्वर महादेव कैलाश पर्वत संरक्षण तथा संवद्र्धन सेवा संघ अध्यक्ष इन्जिनियर विनोद खड्का र पत्रकार सुरेन्द्र काफ्ले सम्मानित भएका छन् । केही वर्षदेखि रोकिएको धार्मिक एंव सांस्कृतिक क्षेत्र र संस्थानका गतिविधि समेटिएको पुस्तक धर्म दर्शन पनि विमोचिन गरिएको थियो ।"
बालगोपालेश्वर मल्लकालीन शैलीमा बनाउन निर्देशन,"काठमाडौं (कास) विगतमा आफ्नै हठमा गुम्बज शैलीमा निर्माण थालेपछि विवादमा आएको रानीपोखरीको बालगोपालेश्वर मन्दिर मल्लकालीन ग्रन्थकूट शैलीमा पुनर्निर्माण गर्न संस्कृति मन्त्रालयले पुरातत्त्व विभागलाई निर्देशन दिएको छ ।पुरातत्त्व विभागका पूर्वमहानिर्देशक विष्णुराज कार्कीको संयोजकत्वमा गठित अध्यन समितिले दिएको प्रतिवेदन आधारमा बालगोपालेश्वर मन्दिर ग्रन्थकूट शैलीमा निर्माण गर्ने निधो भएको हो । समितिमा सम्पदाविद् डा सुदर्शनराज तिवारी, डाप्रेमनाथ मास्के र सूर्यभक्त साँगाछे रहेका थिए । मंगलबार सिंहदरबारमा आयोजित बैठकमा संस्कृतिमन्त्री रवीन्द्र अधिकारीले विज्ञहरूको आधारसम्मत प्रतिवेदनलाई बालगोपालेश्वर पुनर्निर्माणको आधार बनाउन निर्देशन दिएका थिए । विज्ञ समितिले वास्तुशास्त्रअनुसारको मिल्दो संरचना र पर्खालको मोटाइचौडाइको विशेष नापनक्साअनुरूप ग्रन्थकूट शैली निर्धारण भएको हो । ग्रन्थकूट आधारको मन्दिरको उचाइ गर्भगृहको सतहबाट गजुरको अमालकसम्म ३९ फिट रहने र गजुरको उचाइ १३ फिट रहने प्रतिवेदनमा उल्लेख छ । रानीपोखरी पुनर्निर्माण सम्बन्धमा भने जलस्रोत एवं भूगर्भविद्को सुझावअनुसार पोखरीको पिँधमा कालो माटो र बालुवाको प्रयोग गरिने भएको छ । पोखरी वरिपरिको सबैभन्दा तल्लो खण्डमा कालो माटोको प्रयोग गर्ने र सबैभन्दा बाहिरी भागमा इँटाको क्लोनिङ गर्ने तथा पोखरी वरिपरि फुटपाथमा सुर्की मोर्टारको सट्टामा ढुंगाको धूलो प्रयोग गरिने भएको छ । रानीपोखरी र बालगोपालेश्वर पुनर्निर्माण काममा समन्वय, सहजीकरण र अनुगमन गर्न पुनर्निर्माण प्राधिकरणको संयोजनमा एक समिति गठन गरिने भएको छ । मंगलबारको बैठकमा प्राधिकरणका प्राधिकरणका प्रमुख कार्यकारी अधिकृत सुशील ज्ञवाली, काठमाडौं महानगरका मेयर विद्यारत्न शाक्य, पुरातत्त्व विभागका प्रतिनिधिसहित सहभागी थिए ।"
मागभन्दा उत्पादन बढी,"मागभन्दा बढी फूलको उत्पादन भएपछि धनकुटाका व्यावसायिक पुष्प कृषकलाई बजार पाउन कठिनाइ भएको छ । अधिकांश ग्रामीण क्षेत्रमा तिहारलाई लक्ष्य गर्दै सयपत्री फूलको खेती गरिएको थियो । फूल उत्पादन बढी भएपछि कृषकले उचित मूल्य पाउन सकिरहेका छैनन् । धनकुटा नगरपालिका ५ कर्मीटारका कृषक गोविन्द श्रेष्ठले भाडा लिजमा लिएको जग्गामा फूल व्यवसाय गरेको बताए । साढे २ रोपनी क्षेत्रफलमा गरिएको फूलको उत्पादन रहर लाग्दो भएको उनको सुनाए । यसपाली फूलको खेती सोचेभन्दा राम्रो भएको उनले बताए । आफ्नै उत्पादन र अन्य कृषकबाट खरिद गरेर उनी फूल बिक्री गर्दै आएका छन् ।गत वर्ष ३ लाख रुपैयाँ आम्दानी गरेका श्रेष्ठले यस वर्ष आधा गर्न पनि कठिन भएको उनले बताए । स्थानीय बजारदेखि उनी धरानसम्म फूल बिक्री गर्न लैजान्छन् । धनकुटामा सन्तोषजनक भएपनि धरानमा सोचे जस्तो बिक्रि गर्न नसकेको उनको भनाइ छ । यस वर्ष सबैतिर फूल उत्पादन बढेको छ, उनले भने, विगत जस्तै मूल्य नै पाइएन । यसैगरी सामुहिक फूल खेती गर्दै आएका स्थानीय महिला समूहले पनि सोचे जस्तो आम्दानी पाउन नसकेको सुनाए । धनकुटा ५ वडा कार्यालयमार्फत अनुदानमा ताजा तरकारी तथा फलफूल उत्पादन महिला समूहले ४ रोपनी क्षेत्रफलमा सयपत्री फूलको उत्पादन गरेको छ । उनीहरूले ४० हजार रुपैयाँको सयपत्री बीउ खरिद गरेर उत्पादन थालिएको समुह सदस्य सीता श्रेष्ठले बताइन् । उनले सोच जस्तो मूल्य नपाएको जानकारी दिइन् । धनकुटा ३ का अधिकांश कृषक पछिल्लो केही वर्षदेखि वैकल्पिक खेतीका रूपमा सयपत्री फूल उत्पादन गर्दै आएका छन् । स्याउले, लाकुरे, सिप्तिङ, पात्ले लगायतका स्थानमा सयपत्री फूलको व्यावसायिक उत्पादन हुँदै आएको छ । स्थानीय कृषकले फूल बिक्रीबाट कम्तिमा ७५ लाख रुपैयाँसम्म भित्रिने आशा गरेका थिए । तर अन्यत्र पनि फूलको उत्पादन उल्लेख्य भएपछि कारोबारमा असर पुगेको छ । सोचे जस्तो अवस्था नभएको अग्रणी फूल व्यवसायी स्थानीय जितेन्द्र राईको भनाइ छ । राईले २० रोपनी जग्गामा सयपत्री खेती गरेका छन् । उनी कोदो खेती छाडेर सयपत्रीमा आकर्षित भएका थिए । विगत पाँच वर्षदेखि सयपत्री खेती गर्दै आएका उनी यस वर्ष कम्तीमा २ लाख रुपैयाँ बढी आम्दानी गर्ने लक्ष्यमा थिए । सयपत्रीको आकर्षण देखेरै उनले स्थानीय जातको भन्दा वाह्य मुलुकबाट बिउ झिकाएर उन्नत जातको सयपत्री खेती गरेका छन् ।उनले १७ हजार रुपैयाँको बिउ छरेर २० रोपनी जग्गामा खेती गरेका थिए । कतिपय कृषकले धरान, इटहरी, विराटनगरलगायतका स्थानमा फूल बिक्रीका लागि लगेपनि उचित मुल्य नपाएको सुनाए । भारतबाट समेत उल्लेख्य रूपमा सयपत्रीको माला भित्रिएपछि स्वदेशी फूल कृषक मारमा परेको गुनासो छ ।धनकुटामा सयपत्रीको उत्पादनमा कृषक आकर्षित हुनेक्रम बढे पनि स्थानीय तहबाट सहयोग र बजारिकरणका लागि चासो नदिइएको कृषकको गुनासो छ ।"
"लक्ष्मीले नै ल्याउँछिन्, लक्ष्मी","पैसा र धनसम्पत्ति हुनेहरूले लक्ष्मी पूजा गर्न थुप्रै लक्ष्मी खर्च गर्छन् । तर, मनिकापुर २६ नेपालगन्जकी विना प्रजापतिको लक्ष्मी पूजा अरूको भन्दा बेग्लै छ । उनले आफ्नै हातले सिर्जना गरेका लक्ष्मीका मूर्ति बेचेर लक्ष्मी नै (पैसा) आर्जन गर्छिन् । उनले आफ्नै हातले बनाएका लक्ष्मीका प्रतिमा बिक्रीका लागि बजार ल्याएकी हुन् । लक्ष्मी पूजाका लागि झन्डै २ हजार प्रतिमा बनाएको उनले बताइन् । लक्ष्मी पूजामा धेरै बिक्री हुन्छ, उनले भनिन्, एक महिनादेखि बनाएका मूर्ति अहिले बेच्दै छु । खुला बजारमा अन्य मुलुकबाट आयातीत देवीदेवताका मूर्ति र पोस्टर पाइन्छन् । तर, विनाचाहिँ १८ वर्षदेखि आफ्नै हातले लक्ष्मीको मूर्ति कलात्मक शैलीमा बनाउँदै आएकी छन् । प्रतिस्पर्धात्मक बजारमा उनले हातले बनाएका कला सजिलै बिक्न गाह्रो छ । तर, उनलाई रित्तै बस्नुपरेको छैन । दैनिक कम्तीमा १० वटा बेचेकी छु, उनले थपिन्, तिहारमा लक्ष्मीको मूर्ति बढी बिक्छ । समयको मौका छोप्न जान्दिनन्, विना । उनी सधै ६० रुपैयाँमा एउटा मूर्ति बेच्ने गर्छिन् भने तिहारको बेला पनि त्यही मूल्यमा मूर्ति व्यापार गरेको बताउँछिन् । कम मूल्य राखेर धेरै सामान बिक्री गर्नुपर्छ भन्ने मान्यता अनरूप उनले यसो गरेकी हुन् । उनले मंगलबार व्यापारमा रेकर्ड तोडिन् । उनले अहिले १ दिनमा सयभन्दा बढी मूर्ति बिक्री गरेको सुनाइन् । जुन उनको हिसाबले अहिलेसम्मकै अधिक हो । दसैं र तिहारको मौकामा उनले सिर्जना गरेका मूर्ति व्यापार ह्वात्तै बढ्ने गर्छ । घरमा पनि आफैंले बनाएको लक्ष्मीकै पूजा गर्छु, उनी भन्छिन्, खर्च गरेरभन्दा आम्दानी गरेर लक्ष्मीको पूजा गर्नुपर्छ ।घरको भान्सादेखि खेती किसानीसम्मका काम सकेर बचेको समय उनी मूर्ति बनाउँछिन् । खाली बस्न उनलाई पटक्कै मन पर्दैन । मूर्ति बनाउने कला उनले कुनै गुरुबाट सिकेकी होइनन् । माटोमा एक किसिमको आकृति देख्ने स्वाभाव थियो उनको । त्यसैलाई खेलाउँदा खेलाउँदै उनले देवीदेवताका आकृति नक्कल गर्न लागेको सुनाइन् । समयको लगानीसँगै विनाले मूर्ति बनाउन माटो, रङ, चुनालगायत कच्चापदार्थ किन्नुपर्छ । यी सबै सामग्री उनका छोराले भारतबाट किनेर ल्याइदिन्छन् । मूर्ति बनाएको आम्दानीले छोराछोरीको शिक्षामा लगानी गर्दै आएको उनले बताइन् । देवीदेवताका मूर्तिँगै विनाले ससाना सजावटका सामान, पैसा राख्ने खुत्रुके, बेहुली, खेलौनाजस्ता आकृति सिर्जना गर्न सिपालु छिन् । उनले बनाएको सामग्रीको गाउँमा खासै मूल्य छैन । त्यसैले उनी नेपालगन्ज बजारमा हरेक दिन बिक्रीका लागि आउने बताइन् ।"
फूल स्याहार्दै पूर्वलडाकु,"मुलुकमा राजनीतिक परिवर्तन मात्र भएको छैन । बन्दुक बोक्ने हातहरू उत्पादनमा जोडिन थालेका छन् । माओवादी सशस्त्र युद्धमा बन्दुक बोकेका हातहरूले हेटौंडामा अहिले फूलको खेती गरिरहेका छन् । हेटौंडा उपमहानगरपालिका ६ का बालकृष्ण चौलागाईं र हेटौंडा उपमहानगरपालिका१२ का वडाध्यक्ष ललित घलानले फूल खेतीबाट राम्रो आम्दानी गरेका छन । दुवै पूर्वमाओवादीका लडाकु हुन् । फूलको खेतीबाट उनीहरूले आम्दानी मात्र गरेका छैनन् फूलको आयातलाई थोरै भए पनि विस्थापित गरेका छन् । राजनीति गर्ने व्यक्तिहरू उत्पादनमा जोडिएर आर्थिक रूपमा आत्मनिर्भर हुनु पर्ने सन्देश उनीहरूले दिएका छन । जिल्ला खेलकुद विकास समिति मकवानपुरका पूर्वअध्यक्षसमेत रहेका बालकृष्ण चौलागाईंले ६ कट्ठा जमिन भाडामा लिएर सयपत्री फूलको खेती गरेका छन् । सोमबारसम्म उनले १ लाख मूल्य बराबरको फूल बिक्री गरिसकेका छन् । तिहारको यो तीन दिनका बीचमा थप एक लाखको बिक्री गर्ने उनको लक्ष्य छ । उनले सीधै उपभोक्तालाई फूल दिने गरेका छन् । फूलको एक थुंगाको चौलागार्इंले २ रुपैयाँमा बिक्री गर्छन् । उनेको प्रतिमाला ८० रुपैयाँमा बिक्री गरेको उनले बताए । फूल खेतीबाट राम्रो आम्दानी भएकाले उनी उत्साहित भएर थप १५ कट्ठामा जमिनमा फूलखेती गर्न लागेका छन् । वडाध्यक्ष घलानले ८ कट्ठा जमिनमा सयपत्री फूलको खेती गरेका छन् । ७ वर्षअघि आग्रेली कृषि फार्म दर्ता गरेर कुखुरा र गाईपालनसमेत गरेका घलानले पछिल्लो समय व्यावसायिक ढंगले फूल खेती गर्न थालेका हुन् । घरपछाडिको आठ कट्ठाको एउटै पाटोमा उनले सयपत्री फूल फुलाएका छन् । काठमाडौंबाट आफैंले बीउ ल्याएर नर्सरी राखेर साउन ५ गते नर्सरीबाट फूल बारीमा सारेका थिए । ६०, ६१ दिन अर्थात् असोज ६ गतेदेखि उनले फूल बिक्री गर्न थालेका हुन् । सुरुमा फूलको थुंगा नै बिक्री गरेका थिए । सबैले माला उन्नुपर्छ भनेकाले माला उनेर बिक्री गर्न थालेका छन् । सुरुसुरुमा एउटा मालाको सय रुपैयाँका बिक्री गरेका थिए भने अहिले ७० रुपैयाँमा बिक्री गर्न थालेका छन् । सयपत्री फूलको माला उन्ने काममा तीनजनाले रोजगारी पाएका छन् । एउटा मालामा उनेको ज्याला ५ रुपैयाँ दिने गरेका छन् । घलानले २ लाख बराबरको फूल बिक्री गरिसकेका छन् । अझै एक लाखभन्दा बढीको बिक्री हुन्छ, उनले भने । तिहार ढिला भएकाले उनका फूलहरू ओइलाउन थालिसकेका छन् । फूलको खेती गर्न वडाध्यक्ष घलानसहित उनका भाइबुहारीलगायत परिवारका ७ जना सदस्य खटिएका छन् । व्यावसायिक फूल खेतीले घरका परिवार मात्र होइन छरछिमेक पनि खुसी भएका छन्, वडाध्यक्ष घलानले भने, आगामी वर्ष फूल खेतीलाई अझ व्यवस्थित ढंगले गर्छौं ।"
माली व्यवस्थापनमा विद्यार्थी,"अजय यादव साथी सागर कार्कीसँग मिलेर राति अबेलासम्म माला उन्ने धागो तयार गर्न व्यस्त थिए । ढिला सुते पनि सबेरै उठ्नुपर्ने बाध्यता थियो । मंगलबारको चिसो बिहानीमा उनी भरतपुर५ को बारीमा शीतले भिजेको सयपत्रीका थुंगा टिप्दै थिए । रामपुरको कृषि तथा वन विज्ञान विश्वविद्यालयमा कृषिमा स्नातक (बीएससी एजी) पाँचौं सेमेष्टरका विद्यार्थी यादव जस्ता अन्य पाँच जना विद्यार्थी पनि त्यहीं थिए ।बारीमा सयपत्री ढकमक्क छ । टिपेर माला तयार गर्दै मागेको ठाउँमा पुर्याउने टोली पनि छ । खेतमै किन्न आए जोखेर दिने साथी पनि छन् । अघिल्लो वर्ष सय बिरुवा लगाएर उनीहरूले यो कामको सुरुवात गरेका थिए । अहिले ठाउँ फैलिएर चार कट्ठामा पुगेको छ । अर्को वर्ष झनै फैलाउने योजना उनीहरूको छ ।कृषि पढ्दै गरेका हामीले जब तिहारमा करोडौंका माला विदेशबाट आउँछ भन्ने सुन्यौं यो खेती आफंै किन नगर्ने भन्ने सोच बनायौं । अघिल्लो वर्ष सय बोट लगाएर पाँच सय माला बेच्यौं । यो वर्ष चार हजारभन्दा बढी माला बेच्ने लक्ष्य छ, यादवले भने । भारतमा इन्जिनियर पढेर चार वर्षअघि चितवन आएका सागर कार्की बेटर चितवन अभियान चलाउँछन् । अहिले एमबीए पढ्दै गरेका सागरकै टोलीमा छन् अजय यादव । रामपुरमा बिएससी एजी पढ्दै गरेका अजयसहित कृष्ता महत, सुजना पौडेल, पल्लवी श्रेष्ठ, गोकुल कँडेल फूलखेतीमा छन् । बेटर चितवनका सागर कार्कीले नौलो कामलाई नाम दिए माली दाइ । अनि जग्गा भाडमा लिएर सयपत्री लगाए । कृषि पढ्ने अन्य पाँचजना साथी अर्थात माली ले गरेको कामलाई व्यवस्थापनका विद्यार्थीसमेत रहेका इन्जिनियर सागर कार्कीले प्रवद्र्धन गर्छन् । २५ हाजर रुपैयाँ लगानी गरेर विद्यार्थीले फुल खेती सुरु गरेका हुन् । तिहारमा डेढ लाख रुपैयाँभन्दा धेरै आम्दानी गर्ने उनीहरूको तयारी छ । यो सयपत्रीको बोटमा अझै तीन महिनासम्म फूल लाग्छ । तिहार सकिए पनि जिल्लाका अन्य कार्यक्रममा बेच्ने योजनामा छौं अजयले भने । आउँदो वर्ष फूलका बिरुवाको नर्सरी सुरु गर्ने उनले बताए ।जिल्लामा सरकारी, गैरसरकारी र सहकारीका कार्यक्रममा फूल माला खुवै खपत हुन्छ । बिरुवा पनि किनेर लगाउने चलन सुरु भएको छ । फूल र बिरुवा बाहिरबाट किन ल्याउने सागर कार्कीले भने । अहिले गरेको कमाइबाट जग्गाको भाडा तिरेर र अरु खर्च कटाएर बाँकी रहेको रकम आउँदो वर्षका लागि फूल खेती गर्न खर्च गर्ने उनले बताए । यो वर्ष २५ हजारबाट सुरु भएको फुलले दिएको आम्दानीले उनीहरू सन्तुष्ट छन् ।आउँदो वर्ष हामीले सयपत्रीका साथै अन्य फुलहरू पनि लगाउँछौं यादवले भने । भरतपुर महानगरपालिकासँग समन्वय गरेको उनले बताए । महानगरले कार्यालय वरपर लगाउने फुल यस वर्ष उनीहरूसँगै किनेर लगेको थियो । कृषि र इन्जिनियर तथा व्यवस्थापन पढेको सौद्धान्तिक ज्ञानले सानो भए पनि फलदायी काम गर्न खोजेको यादव बताउँछन् ।"
बजार धानेको एउटा गाई,"हिन्दु संस्कारमा जन्मदेखि मृत्युसम्म गाई चाहिन्छ । न्वारानमा गाईको पिसाबबाट बनाइएको पञ्चगव्य प्रयोग हुन्छ । मानिस मरेपछि शुद्ध हुन गाईकै गहुँत खानुपर्छ । यस्ता कर्म जिल्ला सदरमुकाम खलंगा बजारमा एउटै गाईले धानेको छ, मुसीकोट नगरपालिका१, का झक्कुप्रसाद उपाध्यायले पालेको गाईले ।गाईको पिसाब अर्थात् पञ्चगव्य, गहुँत र गोबर लिन हरेक दिनमा उपाध्यायको घरमा चार जनासम्म मान्छे आउने गर्छन् । बजार नजिकै अरू गाई छैनन्, त्यसैले यहाँ आउनेहरू बढ्दै गएका छन्, उपाध्याय भन्छन्, छिटिविधि धान्न गाउँ घरमा एउटा गाई त चाहिने रैछ ।मान्छेहरूले कर्म छाडेका छैनन् भन्ने पुष्टि गाईको पिसाब लिन आउनेहरूबाट हुन्छ । पञ्चगव्यका लागि गहुँत लिने आउनेहरूबाट आम्दानी हुने गरेको उनले बताए । उनले यति पैसा भनेर त माग्दैनन् तर, आउनेहरू पैसा नदिइ जाँदैनन् । उनले वर्षमा ३० देखि ३५ हजार सम्म आम्दानी गरेका छन् । खासै हिसाब त गरेको छैन, उनले भने, तर हरेक दिन पचासदेखि २ सयसम्म आम्दानी हुन्छ । ठूला पूजापाठ तथा धार्मिक महोत्सव हुने ठाउँमा समेत उनको गाई लैजाने गरिएको छ । अन्यत्रबाट गाई ल्याउनभन्दा नजिक मानिएकाले गाई महोत्सव स्थलमै लैजाने गरिएको उपाध्यायले बताए । हरेक टोल वस्तीका लागि गाईको महत्त्व रहेको मुसीकोट नगरपालिका३, धेरैनीचौरका पुरोहित रामप्रसाद गौतमले बताए । पूजाआजा गर्ने ठाउँमा लिपपोत गर्न गाईको गोबर नै उत्तम मानिन्छ, गौतमले भने, पञ्चगव्य र गहुँत त झन् अनिवार्य भइहाले । हिन्दु संस्कार अनुसार जन्मका न्वारान र मृत्युमा गहुँत तथा दानका लागि गाई नभई हुँदैन । त्यसको विकल्पका रूपमा अन्य कुनै जनावर वा वस्तुलाई प्रयोगमा ल्याउन नसकिएको गौतमले बताए । अरू कर्म गर्दा धेरै विकल्प हुन्छन्, तर पञ्चगव्य र गहुँत तथा दानका लागि गाईको विकल्प आइसकेको छैन र गाईको महत्त्व बढ्दै गएको छ, उनले भने, गौ माताका रूपमा पूजाआजा पनि गाईकै हुने भएकाले घर घरमै नभए पनि एउटा टोलमा एउटा गाई अनिवार्य छ ।"
मन्त्री बन्नु मान पनि राख्नु,"मन्त्री बन्नभन्दा मानमा बस्न कठिन हुन्छ । पद पाउँदैमा सम्मान बढ्दैन । मानसम्मान व्यक्तिको प्रतिभा, संघर्ष र योगदानलाई गरिन्छ । राजनीतिमा लागेकाहरू मन्त्री हुनु मामुली हो, मन्त्री पदसँगै मान राख्नु भने चानचुने होइन । मन्त्री लालबाबु पण्डितले विगतमा जुन छवि कमाए, त्यो सजिलो थिएन । २०४८ र २०५६ मा सांसद निर्वाचित पण्डित २०७० मा सामान्य प्रशासनमन्त्री भएपछि सादा जीवन र केही निर्णयअडानका कारण चर्चित बने । डीभीपीआरधारी कर्मचारीलाई राजीनामा दिन लगाए । त्यस्तालाई कस्न कानुन ल्याए । देशीविदेशी शक्तिकेन्द्रसँग जुधेर उच्च अधिकृतहरूका सरुवा हुन रोके । दुवै विषयमा उनले मन्त्रिपरिषद्मा समकक्षीको दबाब झेले । त्यसबापत प्रशंसित पनि भए ।पण्डितको सादगीबाट प्रभावित भएर जनताले गत वर्ष आम निर्वाचनमा प्रचारप्रसार खर्चसमेत जुटाइदिए । कार्यकर्ता आफ्नै खर्चमा खटिए । अरूले लाखौं, करोडौं खर्च गरेका बेला उनले भने सम्भवत: शून्य पैसामा चुनाव जितेर वाहवाही पाए । उनले प्रधानमन्त्री तथा मन्त्रिपरिषद् कार्यालयलाई गत चैत २९ मा सम्पत्ति विवरण पेस गर्दा सवारीसाधनका नाममा पुरानो साइकल देखाएका थिए । बस, टेम्पो, साइकल चढ्ने तिनै व्यक्ति मन्त्री बनेपछि निवासदेखि सचिवालयसम्म गाडीको लस्कर झट्ट सुन्दा पत्याउनै गाह्रो । मन्त्रीले नियमअनुसार दुईवटा झन्डावाल गाडी मात्र पाउँछन् । उनले भने पत्नी, स्वकीय सचिव, निजी सचिव र कार्यकर्तासम्मलाई गाडी उपलब्ध गराएका छन् । घरायसी कामका लागि पनि गाडी, चालक र इन्धन । दुइटा गाडी चढ्ने गरेको त उनी आफैंले सकारेका छन्, निवासमा थप दुई गाडी । मन्त्रालयमातहतको गाडी पनि मन्त्रीकै मान्छेकार्यकर्ताले दुरुपयोग गरिरहेछन् । शक्तिशाली पदमा पुगेर राज्यशक्ति दुरुपयोग गरेका आयारामगयारामहरूको सूची लामो छ, साधारण र स्वच्छ जीवन जिउनेहरू थोरै । भनिन्छ मानिसको असली स्वभाव अवसर पाउँदा प्रकट हुन्छ । उहिले साइकल, अहिले कारहरूको लस्कर । कतै यो द्वैध चरित्र त होइन ? हो भने विकृतिविहीन राजनीतिको कामना गर्ने सबैका लागि दु:खको विषय हो । नियमकानुनले दिने, सम्पत्तिको स्रोत खुल्ने सुविधाभोगलाई अन्यथा भन्न मिल्दैन । सार्वजनिक खर्च मापदण्ड र कार्यविधिभित्र बसेर गर्नुपर्छ । मितव्ययिता यसको सिद्धान्त हो । वर्षौं इमानको राजनीति गरेका भनिएकाहरूले सुहाउँदो व्यवहार पनि गर्नुपर्छ । समाजका आफ्नै दु:ख हुन्छन् । बेथितिले गाँजेको समाजले नायक खोजिरहन्छ । आफ्ना सपना त्यस्ता नायकमा आरोपित गर्छ । कतिले आफ्नो सपनाको नेतृत्व उनीहरूलाई सुम्पिन्छन् । कति आफ्ना आदर्श पात्रलाई सधैं त्यही रूपमा हेरिरहन चाहन्छन् । कदाचित् त्यस्तो व्यक्तिको छवि खस्किए धेरैको मनमा ठेस पुग्छ, निराशा छाउँछ । सबै यस्तै हुन्, यी पनि उस्तै रहेछन् भन्ने मनोविज्ञान पलाउँछ । त्यस्तो भावना अग्रगमनको बाधक बन्छ ।परपीडामा रमाउनेहरू भएको समाज धान्न झन् गाह्रो हुन्छ । आदर्शवान् व्यक्ति तल खस्दा रमाउनेहरू बाहिर ठिक्क पार्छन् । असल मानिस थोरै हुन्छन् । तिनलाई ठम्याउन र जोगाउन समाजको भूमिका अहं हुन्छ । सार्वजनिक पदमा पुगेपछि पनि असल रहिरहने झनै कम छन् । कहीँकतै चिप्लिएका हुन सक्छन् । त्यस्ताको उजागर गर्नुपर्छ । असलपनको संरक्षण पनि गर्नुपर्छ । सार्वजनिक पदधारीलाई निजी जीवन बाँच्नेलाई जस्तो छुट हुँदैन । उनीहरू आफूमात्र असल भएर पुग्दैन । एक्लै असल बन्न सकिँदैन पनि । वरिपरिका पात्र पनि असल नै राख्नुपर्छ । आफ्ना मानिसले गरेको गल्तीको अपजस भोग्न तयार हुनुपर्छ । मन्त्री पण्डितले भन्दा बढी स्रोतसुविधा दुरुपयोग गरेका पात्र कति छन् कति । ती सबैसँग समाजले खासै भरोसा राखेको हुँदैन, विधिको शासन स्थापित होस् र यिनीहरू ठेगान लागुन् भन्नेबाहेक । पण्डित जस्तासँग समाजले आफ्नो विश्वास अड्याएको हुन्छ । उनले आफूप्रतिको विश्वासको पर्खाल ढल्न दिनु हुँदैन । मान नरहे मन्त्री कुनै जिम्मेवारीको पद हुँदैन । जथाभाबीको पर्याय हुन्छ ।"
केही नगर्ने विकल्पमा बहस,"पूर्वाधार विकासका परियोजनाको सम्भाव्यता अध्ययनका क्रममा सामाजिक र वातावरणीय प्रभाव मूल्यांकन गरिन्छ । प्रभाव मूल्यांकन गर्ने प्रक्रियाका रूपमा परियोजना निर्माणका सम्भावित विकल्पहरू विश्लेषण गरी तुलना गरिन्छ । वातावरण संरक्षण नियमावली, २०५४ अनुसार विकल्प विश्लेषण गर्दा प्रस्तावको डिजाइन, आयोजना स्थल, प्रविधि र सञ्चालन विधि, समय तालिका, प्रयोग हुने कच्चा पदार्थ आदि विषय समेटिनुपर्छ । संघीय राजधानी लक्षित नागढुङ्गाधुलिखेल मेट्रोको सम्भाव्यता अध्ययनको विषयलाई उदाहरणका रूपमा लिन सकिन्छ । यो मेट्रोलाई कुन मार्ग भएर लैजाने भन्ने विषयमा केही विकल्प आउन सक्छन् । पहिलो, कालिमाटीबानेश्वरकोटेश्वर हुँदै जाने । दोस्रो, कालिमाटीबाट काठमाडौं दरबार स्क्वायर, दरबार मार्ग, पशुपतिनाथ मन्दिर परिसर र त्रिभुवन विमानस्थल हुँदै कोटेश्वर भएर जाने । कुनै प्राज्ञिक छलफल वा विश्लेषण नगरिकनै जोकोहीले अनुमान गर्न सक्छ, दोस्रो विकल्पमा आधारित परियोजनाले यात्रा गरिने बढी गन्तव्य जोड्न सक्छ । तर सामाजिक र वातावरणीय प्रभाव र तिनको निराकरणका हिसाबले यो धेरै महँगो परियोजना हुन जान्छ । यस्तै मेट्रो सतहमा निर्माण गर्ने कि आकाशे पुल बनाएर त्यसमाथि रेलमार्ग विछ्याउने कि भूमिगत बनाउने भन्ने विकल्प पनि विश्लेषण गरिन्छ । भूमिगत मेट्रोको सामाजिक वा वातावरणीय प्रभाव सबैभन्दा न्युन हुन्छ । तर सबैभन्दा महँगो हुन्छ । यस्तो अध्ययन गर्दा आर्थिक पक्षलाई निरपेक्ष बनाई वातावरण र सामाजिक दायरामा मात्र केन्द्रित हुनु जरुरी हुन्छ । वातवरणीय प्रभाव मूल्याङ्कन (ईआईए) गर्दा प्रभाव आँकलनका लागि केही नगर्ने विकल्पलाई आधार बनाइन्छ । सिद्धान्तत: प्रस्ताव कार्यान्वयन नगर्दा समाज या वातावरणमा कुनै प्रतिकूल प्रभाव पर्दैन । त्यसमा कुनै बहसमा समेटिएको विकल्पले कति प्रतिकूल प्रभाव पार्छ र त्यसले कति जोखिम सिर्जना गर्छ, अनि त्यो जोखिमलाई निस्प्रभावी बनाउन कति लागतका निराकरणका उपाय अवलम्बन गर्नुपर्छ भन्ने विषय अध्ययन गर्ने गरिन्छ । यसै विषयका आधारमा उत्तम विकल्प छनोट गरिन्छ । केही नगर्ने विकल्पबारे अध्ययन गर्नु भनेको कुनै परियोजनाले कति लाभ दिन्छ भन्ने आँकलन गर्नु पनि हो । ढलमतीका रूप लिएर बगिरहेको वाग्मती नदीलाई पुनर्जीवित गर्ने दिशामा केही नगर्ने विकल्पको औचित्य छैन । समाज गतिशील छ र संसार परिवर्तनशील छ । त्यसैले केही नगर्ने विकल्पले यथास्थितिको परिवेशलाई स्थिर भन्ठान्नु अपर्याप्त छ । स्वीकृति पाएका अधिकांश ईआईए प्रतिवेदनले केही नगर्ने विकल्पलाई चाहिनेभन्दा सतही विश्लेषण गरेको पाइएको छ । हाम्रो देशमा भइरहेका सामाजिक र वातावरणीय प्रभाव मूल्यांकनका धेरैजसो अध्ययनमा परियोजना प्रस्ताव सम्बन्धी विकल्पको ठोस विश्लेषण नभएको प्रतीत हुन्छ । चर्चामा रहेको निजगढ विमानस्थलको ईआईए प्रतिवेदनमा प्रस्तावित योजना स्थलका विकल्पको विवरण सार्वजनिक भएको देखिँदैन । प्रतिवेदनमा उल्लेखित विवरण अर्कै भूगोलको कुनै जलविद्युत आयोजनाको ईआईए प्रतिवेदनबाट हुबहु सारिएको भनिएको छ । दोहोरो अङ्कको आर्थिक विकासको सपना बोकेर भौतिक पूर्वाधार द्रुत निर्माणका लागि कम्मर कसेका बेला यस्ता कमजोरीबाट निराश हुने र विगतका गल्तीकमजोरीलाई सुधार नगर्ने छुट हामीलाई छैन । कसैलाई लाञ्छना लगाउनेभन्दा पनि गल्तीकमजोरीबाट सिक्दै जाने हो । राज्यकोष दोहन गरी ईआईए लगायतका प्रतिवेदनमा कर्मकाण्डीय पाराले झारा टार्ने परामर्शदाता र संस्थालाई कानुन बमोजिम दण्डसजाय गर्ने संस्कार थालनी गर्नु आवश्यक छ । वातावरण संरक्षण ऐन २०५४ मा परियोजनाको प्रभाव मूल्याङ्कन गर्नुको मर्म उल्लेख छ । नामले संरक्षण शब्द बोके पनि वातावरण संरक्षण गर्नु वा विद्यमान प्राकृतिक अवस्थालाई यथास्थितिमा राख्नु यसको उद्देश्य होइन । भौतिक पूर्वाधार निर्माण नभई द्रुत आर्थिक विकास हुन सक्दैन । अधिकांश पूर्वाधार निर्माण गर्दा समाज या वातावरणमा केही न केही प्रतिकूल प्रभाव पर्छ । जमिन खनजोत नगरी, रुख नकाटी वा घरबस्ती विस्थापित नगरी कुनै पूर्वाधार बन्दैन । केही सन्दर्भ लिऊँ । नेपालमा वन विनाशको कुरा यति ठूलो गरी उठाइयो कि रूख काट्नु अपराध हो, जसरी संस्कार बस्यो । भूकम्प पीडितले घर बनाउन आफ्नै बारीको रुख काट्न नपाउने व्यवस्था स्थापित भयो । घरको खाँबो जसरी पनि उठाउनैछ । अनि विदेशबाट आयातीत (स्वदेशी भए पनि विदेशी कच्चा पदार्थवाला) फलामका पोल र दलिन डाँडाकाँडा पुगे । सामाजिक र वातावरणीय प्रभावबारे बहसपैरवी गर्ने अध्येता वा पेसाकर्मीले यस्ता विषयबारे सोच्नैपर्छ । एक आँकडा अनुसार नेपालमा वर्षेनि १० अर्ब रुपैयाँ हाराहारीका काठका फर्निचर आयात हुन्छन् । ती काठ भारत, मलेसिया, इन्डोनेसिया र क्यानाडासम्मबाट आइपुग्छन् । एक अध्ययनका अनुसार काठमाडौंमा कैलालीको काठभन्दा मलेसियाको काठ सस्तो पर्छ । नेपालमा काठको कारोबार गर्नु गैरकानुनी हो भन्ने मान्यता सिर्जना भएको छ । यसैले प्रहरी लगायत कानुन हातमा लिएका अन्य निकायले यसलाई कमाइखाने भाँडो बनाएका आरोप सुनिन्छ । स्थानीय तहले ढाट तेस्र्याएर ढुवानीकर्तासँग रकम असुल्ने गरेको कुरा सतहमा आएको छ । अर्कोतिर रूख भने धोद्रो हुँदै र कुहिँदै गएका छन् । जसरी गाउँघरमा युवाको अभाव र वृद्धवृद्धाको बाहुल्य छ, वनमा पनि वृद्ध रूखको बाहुल्य छ, युवा रूखको अभाव छ । हामीले पर्यावरण जोगाउन भन्दै रूख काट्न त रोक्यौं, तर फर्निचरको भोक रोक्न सकेनौँ । यो भोक दिनहुँ बढ्दो छ । यहाँ काटिनु सट्टा क्यानाडामा रूख काटियो । केही नभए पनि अर्को २३ रुख बालेजति इन्धन खर्चेर त्यसलाई नेपाल ल्यायौं । यस्ता कुरामा गम्भीर बहस, पढाइ, अनुसन्धान तथा नीतिगत सुधार जरुरी छ । कुन देशमा गएर के पढियो भन्ने ज्ञानको मात्र चर्चा गर्नुभन्दा पनि हाम्रो परिवेशलाई के उपयुक्त हो भन्ने विवेक खाँचो छ ।हामीले राजमार्ग बनाउँदा जंगली जनावरको सुविधालाई ख्याल गरेर तिनका लागि पुल वा सुरुङमार्ग व्यवस्था गर्न सिक्दैछौं । जलविद्युतका बाँध बनाउँदा माछा तलमाथि गर्ने भर्याङ व्यवस्था गर्छौं । बाघ, हात्तीजस्ता जनावरका लागि पर्याप्त जंगल जोगाइदिने कुरा गर्छौं, जुन अत्यन्तै सकारात्मक छन् । मान्छे पनि ती जनावरजस्तै हो । तिनीहरूभन्दा धेरै ज्याद्रो पनि । रोजीरोटी र क्रीडास्थल पर्याप्त व्यवस्था गरेनौं भने उसले के प्रकृतिमाथि जथाभावी अतिक्रमण गर्दैन ? तराईतिरबाट प्रजनन गर्न पहाडतिर माछा जानुपर्ने र उसको प्राकृतिक मार्गमा व्यवधान ल्याइदिन नहुने भनेर संवेदनशील हुन जान्नेले मान्छेमा समयक्रमसितै केके सभ्य र सामाजिक आकांक्षा आउलान् भन्ने परिकल्पना गर्न सक्नैपर्छ । परियोजना नबन्दाको केही नगर्ने विकल्प विश्लेषण हामीले यथास्थितिलाई सम्झेर मात्रै गर्ने परिपाटी बढी छ, जुन अपर्याप्त छ । परियोजना बनेपछि ३० वर्षमा यसो होला भन्नेमात्र होइन, त्यो परियोजना नबने ३० वर्षमा कसो होला भन्नेतिर चेत पुर्याउन अलि कमी भएको छ । सडक बनाउने सन्दर्भमा केही नगर्ने विकल्प अहिले जस्तो वातावरण छ, त्यस्तै रहन्छ भन्ठानियो भने भुल हुन्छ । वातावरणको कारण देखाई सडक बनाउन रोकिएछ भने कतै स्थानीयले बिना डिजाइन मनलागी बाटा खोल्ने हुन् कि ? सायद मूलधारको विकास परियोजना यो वा त्यो बहानामा ढिला भएपछि हचुवामा विकास गर्ने परिपाटीले ठूलो वातावरण विनाश पो निम्त्यायो कि ? मानौं, एउटा विमानस्थल बन्ने कुरा छ र त्यो बनेन भने परिवेश अहिले जस्तो छ, त्यस्तै रहन्छ भन्ने सोच्नु कमजोरी हो । मान्छेको हवाई यात्रा गर्ने चाहना र आवश्यकता वृद्धि हुने निश्चित छ । यस्तोमा मान्छेले विकल्प खोजी गर्छ । ती विकल्प अर्को विमानस्थलको विकासमात्रै नभएर बसाइँसराइ, अर्को विमानास्थल हुँदै जाने, त्यहाँ बाटो लानेदेखि कल्पना गर्न गाह्रा कुरा पनि हुन सक्छन् । केही नगर्ने विकल्पबारे गहन मनन गर्ने हो भने थुप्रै नयाँ कुरा आउन सक्छन्, जुन यथास्थितिलाई केही नगर्ने विकल्पको आधारका रूपमा लिँदा आएका हुँदैनन् । केही नगर्ने विकल्प वातावरण र सामाजिक परिवेश यथास्थितिमै रहने भन्ठान्ने मानसिकताभन्दा धेरै बृहत्तर ढंगले सोचिनुपर्छ । हुनसक्छ, परियोजना क बन्दा हामीले त्यसका आयाम र मूलभूत विषयको आधार लिएर चर्चा गरेजस्तै (जस्तो परियोजनाले ५० हजार घनमिटर माटो खन्छ) परियोजना नबनाउने विकल्प चर्चा गर्दा पनि भविष्यमा के हुनसक्छ त भन्ने आँकलन (जस्तो नबन्दा ६० हजार घनमिटर माटो खनिने सम्भावना देखिन्छ) समेत गरेर अध्ययन गर्नुपर्छ । अहिले कुनै न कुनै रूपमा अवैज्ञानिक तरिकाले संघीय राजधानी लगायत कैयौं सहर वरपरका पहाडबाट हचुवामा निर्माण सामग्री उत्खनन भइरहेकै छन् । यसबाट एकातिर सर्वमान्य सिद्धान्तको आधारमा राज्यलाई आउनुपर्ने राजस्व आएको छैन भने अर्कोतिर अनियोजित उत्खननले के दुर्घटना निम्त्याउने हो, कसैलाई जानकारी छैन । पेसाकर्मी र विज्ञसँग सम्बन्धित क्षेत्रको ज्ञानमात्र होइन, विवेकसमेत हुन्छ । यस्ता कुरालाई के कसरी सम्बोधन गर्ने भन्ने विवेक लगाएर काम गर्नेतर्फ ध्यान दिन अत्यावश्यक छ । अनि मात्र सर्वसाधारणले पस्कने टिप्पणी र विज्ञहरूले राख्ने तर्कमा भिन्नता देखिन थाल्छ । गौतम प्रदेश ५ का योजना आयोग सदस्य हुन्, खतिवडा नेपाल विकास प्रतिष्ठानसँग आबद्ध छन् ।"
मधुमेहीमा मुटुरोगको भय,डा अंशुमाली जोशी
त्यो नोभेम्बर क्रान्ति,"सामान्यतया बिहान र राति तोप पड्काएपछि काठमाडौं उपत्यकामा आवतजावत बन्द हुन्थ्यो । तर तिहार परेकाले ती दिन राणाहरूले जुवा फुकाएका थिए । रातभर तीनै सहर लगायत मुलुकका प्रमुख सहरमा आवतजावत गर्ने स्वतन्त्रता दिइएको थियो । नेपाली कांग्रेसले सशस्त्र क्रान्तिको तयारी उत्कर्षमा पुर्याएको थियो । विद्रोहीसँग राजा त्रिभुवनको हिमचिम बढेको सूचना पाएपछि अन्तिम राणा प्रधानमन्त्री मोहनशमशेरले श्री ५ को गतिविधिमाथि निगरानी बढाएका थिए । क्रान्तिका लागि छद्मभेषमा पाल्पा पुगेका बीपी कोइरालाले नारायणहिटी दरबारभित्रै हेलिकप्टर उतारेर सुटुक्क राजालाई राणाको पहुँच बाहिर लैजाने योजना बनाए । प्रधानमन्त्रीको रोलक्रममै रहेका बेला काठमाडौंबाट निकाला गरी पाल्पाको बडाहाकिम बनाइएका रुद्रशमशेर राणा क्रान्तिलाई साथ दिन तयार भएपछि त्यो योजना बनेको थियो । योजना कार्यान्वयनका लागि जेल तोडेर भागेका गणेशमान सिंह भूमिगत रूपमा काठमाडौंमा सक्रिय थिए । वाथले कक्रिएका राजा हेलिकप्टरको व्यवस्था भए दरबार छाडेर क्रान्तिकारीलाई सथा दिन सकारात्मक भएपछि सिंहले हेलिकप्टरको प्रबन्ध गर्न भारतमा रहेका बीपी र सुवर्णलाई खबर पठाए । पाल्पामा राजालाई उतार्ने, उनका नाममा शासन सुरु गर्ने र सिंहदरबारलाई निसाना बनाउने योजना बन्यो । भारतको सहयोगविना हेलिकप्टर व्यवस्था गर्न त के उडाउने अनुमतिसमेत पाइन्नथ्यो । कांग्रेसले हेलिकप्टरको प्रबन्ध गर्न नसकेपछि भारतीय दूतावासमा शरण लिने निष्कर्षमा राजा पुगे । २००७ कात्तिक २१ गते सिकार र पिकनिकका लागि सपरिवार नागार्जुन जान उनले प्रधानमन्त्रीसँग अनुमति मागेका थिए । कात्तिक २० गते बिहानमात्र श्री ३ मोहनशमशेरले स्वीकृति दिए । दिनहुँ बिहान पूजापाठ नगरी पानीसम्म नपिउने प्रधानमन्त्रीले हिन्दु धर्मशास्त्र बमोजिम काटमार गर्न वर्जित एकादशीकै दिन राजालाई सिकारमा जान अनुमति दिएको भेउनै पाएनन् । त्यही मौकामा राजाले परिवारसहित भारतीय दूतावासमा शरण लिए । मावल गएकाले साढे ३ वर्षका नाति ज्ञानेन्द्र मात्र छुटे । राजालाई फिर्ता गर्न गरिएका प्रयास असफल भएपछि मोहनशमशेर छट्पटिए । गणेशमान सिंह पक्राउ परिसकेका थिए । सिंहदबारभित्र बन्दी रहेका कांग्रेस नेता गणेशमान सिंहले भनेका छन् मोटरहरूको चलहपहल अप्रत्यासित रूपमा बढेर आयो । मानौं, सहरका सबै गाडी जम्मा भएका हुन् । त्यसअघि एकाबिहानै धरहराबाट निक्कैबेर बिगुल बजेको थियो । महत्त्वपूर्ण घोषणा हुने जंगी, निजामती, साहुमहाजन, सन्तमहन्त र दुनियाँलाई जम्मा हुन उर्दी जारी गर्न त्यसरी बिगुल फुक्ने चलन थियो । उत्पन्न संकट र त्यसको समाधाननिम्ति छलफल गर्न प्रधानमन्त्रीले सिंहदरबारमा (बेलायती बैठक) बोलाएको सिंहले पछिमात्र थाहा पाए । बैठकमा दूतावासमा आक्रमण गरी राजालाई फिर्ता ल्याउने, दूतावास जाने पानीको पाइप काटिदिने लगायत विकल्पमा छलफल भयो । एकातिर राजगद्दी एकछिन खाली राख्न नहुने अर्कोतिर राजा फर्कन नमान्ने । राणाहरू अप्ठेरोमा परे । माहिला गुरु हेमराज र चन्द्रजंगले श्री ५ र श्री ३ को श्रपेच श्री ३ ले नै लगाउन उपयुक्त हुने सुझाव दिए । राजालाई अपदस्त गर्नुपर्छ भन्ने कतिपयको सल्लाह थियो । अन्त्यमा श्री ३ मोहनशमशेरको भारदारी सभाले त्रिभुवनलाई सत्ताच्युत गरी साढे ३ वर्षका ज्ञानेन्द्रलाई राजा घोषणा गरे । गोरखापत्रमा समाचार छापियो त्रिभुवन सत्ताच्युत । नेपालको बेइज्जत भयो । समाचारमा त्रिभुवनलाई राजद्रोही भनिएको थियो । प्रधानमन्त्रीको रोलक्रममा रहेका बबरशमशेर भन्ने गर्थे तरवारको भरमा हाम्रा पुर्खाले स्थापना गरेको शासन हामी तरवारकै बलमा अर्को ५० वर्ष चलाउँछौं । तर महावीरशमशेरको हिमालयन एयरवेजबाट छरिएको पर्चाले राणाशासनको जग हल्लाइदियो । फाट्टफुट्ट मात्र जहाज देखेका काठमाडांैबासीले उपत्यका थर्किनेगरी निक्कै बेर आकाशमा फनफनी जहाज उडेको पहिलोपटक त्यही बेला देखेका थिए । त्यो दिन पहिला वीरगन्जदेखि काठमाडौंसम्म पर्चा छरियो । देशको पूर्वी भागदेखि काठमाडौंसम्म रातो रंगका पर्चा छरिए । पर्चामा नेपाली सैनिकहरूलाई राजा त्रिभुवनको समर्थन गर्न अपिल गर्दै जहाजबाट बम खसालेर राणाहरूलाई समाप्त पार्ने चेतावनी दिइएको थियो । जहाजले सिंहदरबार वरिपरि निक्कै बेर घुमेर पर्चा फालेको थियो । जहाजबाट बम फाल्न सक्ने त्रासका कारण प्रधानमन्त्री मोहनशमशेर कात्तिक २५ देखि सिंहदरबारमा सुत्न सकेनन् । दरबारको दक्षिणपट्टि बरफवागमा गएर बसे । २००७ मंसिर १ गते गोरखापत्रमा कात्तिक २५, २६ र २७ गते हिमालयन एयरवेजको जहाजबाट पर्चाबाजी गरेको खबर प्रकाशित भयो । पर्चा छर्ने मध्येका एक कांग्रेस नेता स्व रामहरि जोशीले सुनाए अनुसार पाइलटले नेपालको नक्सा राखेका थिए । उनी कराउँदै ल, फलानो ठाउँ आयो भन्थे । हामी त्यही आधारमा पर्चा खसाल्थ्यौं । सबैभन्दा बढी पर्चा विराटनगरमा खसायौं । फेरि चक्कर लगाएर हेर्यौं । माथिबाट हेर्दा सडक रातै देखिन्थ्यो । पर्चामा लेखिएको थियो आजदेखि हाम्रो क्रान्ति सुरु भयो । तपाईहरू सबै तयार रहनुहोला । यो राणाशासन खत्तम हुनेवाला छ ।राणाहरूले पर्चा छरेको आरोपमा धर्मभक्त माथेमा, गंगालाल श्रेष्ठ, दसरथ चन्द र शुक्रराज शास्त्रीलाई मृत्युदण्ड दिएको एक दशकपछि त्यस्तै पर्चाले राणाशासकको होसहवास उडेको थियो । मनोवैज्ञानिक रूपमा राणा परास्त भए । भारत सरकारले उपलव्ध गराएको विशेष विमानबाट राजा दिल्ली गएकै दिन मध्यरातमा कांग्रेसको मुक्तिसेनाले वीरगन्जमा हमला गर्यो । त्यो तहमा आक्रमण होला भन्ने राणाहरूले कल्पनासमेत गरेका थिएनन् । मध्यरातमा वीरगन्जका गल्लीहरू सुनसान थिए । कतैकतै जुवा खेल्नेहरूले मार्रा मार्रा भनेका स्वर सुनिन्थे । बिहानको ४ बज्न नपाउँदै थिरबम मल्लको नेतृत्वमा खाकी रंगको ऊनी जर्सी र पाइन्ट लगाएका मुक्तिसेनाको टोलीले बडाहाकिम सोमशमशेर राणाको निवास कब्जामा लिए । गारतमा निदाइरहेका १७ सैनिकको हतियार खोसियो । निद्रामा उङेर पहरा दिइरहेको अवस्थामा बडाहाकिम बंगलाको ढोके सन्तरी समेतलाई नियन्त्रणमा लिई सोमशमशेरलाई कैद गरियो । थिरबम मल्ल आफैले बडाहाकिमको ढोकामा लात्ताले हाने । गड्याङगुडुङ आवाज सुनेपछि बडाहाकिम हड्बडाएर उठे र माथिबाटै रिभल्वरको एक फायर गरे । जवाफमा मल्लले पनि एक फायर गरे । अनि बडाहाकिम आत्तिएर जोडले कराउन थाले । ए व्यारेक । ए व्यारेक । ए गारत ।संकटको जनाउ दिन बिगुल बज्यो । बाहिर दोहोरो गोली हानाहानको आवाज आइरहेको थियो । राणाफौज धमाधम आत्मसमर्पण गर्दै थियो । हतियार गोलीगट्ठा र ढुकुटीबाट ठूलो रकम मुक्तिसेनाले कव्जा गरिसकेको थियो । चौतर्फी मुक्तिसेनाले कव्जा गरिसकेकाले बडाहाकिम लाचार थिए । मुक्ति सेनाका कमाण्डर थिरबम मल्लले बडाहाकिम सोमशमेरलाई गिरफ्तार गरी नम्रतापूर्वक भने, पार्टीको आदेश यस्तै छ । म लाचार छु, मामा ।दोहोरो गोली हानाहान चलिरहँदा आकाशबाट एउटा हवाइजहाजले व्यारेकमाथि ३४ चक्कर लगायो । नेपाली कांग्रेसको झण्डा फहराइएको त्यो जहाजले पर्चा खसायो । पर्चामा लेखिएको थियो हाम्रो लडाइँ आजदेखि सारा नेपालमा सुरु हुन्छ । राष्ट्रिय फौजका जवानहरू पर्चा टिपेर पढ्न थाले । अर्कोतर्फ सैनिक अधिकारीहरू जवानहरूको हौसला बढाउन भन्दै थिए यी नाथे कांग्रेसीहरूले के नै गर्न सक्छन् र । जहाजले फेरि घुमेर पर्चा खसाएपछि व्यारेकका ठूला अधिकारीको सातोपुत्लो गयो । उनीहरू भन्न थाले अब जसरी भए पनि ज्यान जोगाउनुपर्छ । उनीहरूले जवानहरूलाई आदेश दिए जहाजबाट बम खसाले भने सबैजना कवाज खेल्ने चौरमा गएर सुतिहाल्नु ।त्यो घटनाले मुक्तिसेनाको मनोबल बढेको थियो । वीरगन्ज बजार नजिकको सैनिक व्यारेक र टँुडिखेलमाथि जहाज उडिरहेको थियो । पटकपटक घरहरूभन्दा केही माथिबाट जहाजले ब्यारेकभित्रै पर्चा खसाएपछि राणाफौजको सातो गयो । जहाजले बम खसाल्ने भयो भन्ने हल्लाले राणाफौज आत्तिएर आत्मसमर्पण गर्ने मनस्थितिमा पुगेको कुरा मातृकाप्रसाद कोइरालाले आफ्नो अनुभवमा लेखेका छन् । राणाफौज यति डराएको थियो कि थुनामा रहेका बन्दी छोड्दै सैनिक अधिकारीहरू भन्नथाले, ल हजुर हामीलाई बचाइदिनुस् । एकजना कप्तान त अत्तालिँदै व्यारेकबाट बाहिरिए र अरु सैनिकलाई भन्नथाले, ल सुत है । बम पनि झार्न सक्छ । बमभन्दा ठूलो शक्ति प्रवाह गरेको थियो, त्यो पर्चाले । पर्चाकै कारण मुक्तिसेना सामु राणाफौजले आत्मसमर्पण गर्यो र वीरगन्ज कव्जामा गर्न सहज भयो । जेलबाट धमाधम बन्दीहरू छुटे ।वीरगन्जको पराजयसँंगै राणाशासनको दिनगन्ती सुरु भए । सशस्त्रबलमा टिकेका राणाले विद्रोहीबाट त्यो हदसम्मको कारबाही होला भन्ने कल्पनासम्म गरेका थिएनन् । त्यसैले क्रान्तिको प्रतिरोध गर्ने तयारी र क्षमता उनीहरूसँंग थिएन ।"
धामीको आडमा भेदभाव,"मधामी परिवारको सदस्य हुँ । म धामीलाई नचाउने दमाईको पनि प्रतिनिधित्व गर्छु । आगो बलिरहेको तेल पिउने, रातो आगोको गोलमाथि नाच्ने जस्ता आश्चर्यले भरिएको मेरो बाबाको धामी जीवन हेर्न अभ्यस्त मेरा आँखाले बाल मस्तिष्कमा भीमकाय चित्र बनाइदिएका छन् । आज बा हुनुहुन्न । बाको देउता मस्टा मरेको छैन । ऊ आज पुस्तौनी रूपमा बाको जेठो छोरो अर्थात मेरो दाइमाथि पदार्पण भएको छ । उस्तै आश्चर्यले भरिएका गतिविधि पर गएका छैनन् । वर्षभरि पूणर््िामाको धुमधाम चलेकै छ । तीर्थव्रतका लामालामा चरण पार गर्नु हाम्रो सामान्य दिनचर्या जस्तै छ । हामी यसमा अभ्यस्त भैसकेका छांै । पारिवारिक बाध्यतावश म योपटक मुगुको रुम गाउँस्थित विजय महादेवको पूजा गर्न गएको थिएँ । हजारौं जात्रुले भरिएको त्यो सानो रुम गाउँ उल्लासले भरिएको थियो । विभिन्न भेगबाट नामी देउडा खेलाडीलाई निम्तो गरिँदो रहेछ । ठिटाठिटीको चहलपहल बेग्लै । गाउँ पुग्ने बित्तिकै जोकोही जात्रुले धामीको घरमा गएर दर्शनस्वरुप उनको खुट्टा ढोग्नुपर्ने चलन रहेछ । ढोगियो । साँझ पर्नैलागेको थियो । समूहका अगुवाले बासको प्रबन्ध मिलाए । खाना खाइयो । लामा थाडामा खेलाडीको देउडा रौनक सुरु भैहाल्यो । त्यो रौनकले रुम गाउँलाई रातभर चामत्कारिक झलाकार बनाउँदो रहेछ । लाग्यो, त्यसैले त सबैले रुमको विजय भन्दारहेछन् । भोलिपल्ट बिहान ९ बजेतिर मुख पखालेर म लामा थाडामा पुगेँ । हजारौं श्रदालु र दर्शन गर्न गएका धामीको भिड बीचमा थिएँ, अघिल्लो दिन मैले ढोगेका धामी । उनका सयौंजना सुसारे थिए । तिनमा कोही डाँग्री, कोही खावा, कोही वहानका धामी आदि थिए । करिब चालिस जनाजति दमाईहरू बाजा बजाइरहेका थिए । त्यो थाडासँगै जोडिएको अर्को थाडाबाट पनि दमाहा बजिरहेको आवाज सुनिरहेको थिएँ । म त्यतैतिर लागँे । देखेँ, दमाहा बजाइरहेका तीन दमाई, एकजना वहानको धामी अनि एकजना मूल धामी र आसपासमा तीनचारजना सुसारे । उनीहरू निराश थिए । मूल लामा थाडामा जस्तो गतिविधि हुन्थ्यो, त्यस्तै गतिविधि त्यही थाडामा पनि गरिन्थ्यो । म अचम्ममा परेँ । यत्रो रुमको विजय अगाडि निहुँ खोज्ने को रहेछ मैले तत्कालै एकजना स्थानीयसँग तिनी कुन देउताका धामी हुन् भनेर सोधेँ । तिनी पनि रुम विजय महादेवका मूल धामी हुन्, उनले भने । मेरो दिमागमा झन् भद्रगोलता छायो एक देउता, एक पुनि (पूर्णिमा), एउटै थान (मन्दिर), दुई धामी कसरी ? ती स्थानीयका अनुसार उनले आफूमा विगत आठ वर्षदेखि रुम विजय महादेवको अवतार भयो भनेर धामीका रूपमा कर्मकाण्ठ गरिरहेका रहेछन् । त्यो अस्तित्वको लडाइँ पनि थियो । अर्को साँझ त्यसै गाउँका एकजना बूढा भेटिए । उनका अनुसार झन्डै पाँच पुस्ताअघि रुम विजयका धामी तिनका जिजुबा थिए रे । मर्ने अवस्थामा ती जिजुबाले भविष्यवाणी गरेका थिए रे, मेरो देहवसानपछि यो देवता अहिले अर्कैमा अवतार भए पनि पाँच पुस्तापछि पुन: हाम्रै वंशजमा अवतार हुनेछ । केही समयमै उनी मरे, विजय महादेव अर्कै व्यक्तिको वंशजमा अवतार भयो । चौथो पुस्तासम्म समाजले पछिल्लो धामीको पुस्तालाई स्वीकार्यो । अर्कातिर पुरानो वंशजलाई बिर्संदै गयो । भविष्यवाणी अनुसार चौथो पुस्तामा हालका कान्छा धामी भनिने धामीले रुम विजयको अवतार आफूमा भयो भनेर कर्मकाण्ड चलाउँदै आएका रहेछन् । कान्छा धामी पीडाले छट्पटिनुको कारण रहेछ, गाउँमा उनको वंशजका अर्थात उनका पक्षका जम्मा पाँच घरधुरी र अर्का धामीको वंशजका साठी घरधुरी हुनु । सम्पूर्ण जमिनको धनी तथा न्यायको प्रतीक मानिने रुमको विजय महादेवको गाथमा पनि टाउको गन्ने लडाइँ चलिरहेको रहेछ । मैले कान्छा धामीसँग हार्दिकतापूर्वक कुरा गर्ने अनुमति मागेँ, उनी आफ्ना भावना खन्याउन हतारिएका थिए । यस्तो लाग्थ्यो, उनको आवाजलाई कसैले सुन्न चाहेको थिएन वा बेवास्ता गरिएको थियो । कान्छा धामीले भने, देउताले मेरा जिजुबाको मृत्युपछिको पाँचौं पुस्तामा देउता फेरि मेरै वंशजमा अवतार हुनेछ । देवताले ममाथि बास गरिसकेको छ । तर यो कुरा कसैले सुन्न चाहिरहेको छैन ।देउताका नाममा वर्षेनि कर्णालीका विभिन्न जिल्लाबाट भक्तजनले धामीकहाँ ठूलो धनराशि चढाउँछन् । खसीबोका मात्रै सयौं आउँछन् । यो एउटा प्रतिनिधि कथा हो । धामीलाई आस्थाको केन्द्र बनाई स्थानीय सामन्तहरूले समाजका केही महत्त्वपूर्ण निर्णय आफ्नो पक्षमा पार्न सफल भएका छन् । प्राचीन कालमा सामन्तहरू धामीको प्रयोगबाट गरिबको जग्गाजमिन हडप्थे । जातपात र छुवाछूतलाई प्रबद्र्धन गर्थे । अहिले चुनावमा धामी प्रयोग गरेर गरिबलाई आफ्नो पक्षमा मत हाल्न बाध्य बनाउँदै आएका छन् । परम्परादेखि खस सामन्तहरूले चिनेरजानेरै धामीवाद आफ्नो पक्षमा प्रयोग गर्दै आइरहे । धामीवाद सिमान्तकृत दलित, जनजाति र महिलाको पहुँचमै थिएन । महिलाहरू बोक्सी र छाउपडी तथा दलितहरू जातीयताका नाममा पिल्सिरहे । यदि कोही मानिस गैरधामी परिवारबाट छ, ऊ बाहुन हो भने अशिक्षित भए पनि उसले छाउपडी तथा जातीय छुवाछूत उन्मूलनमा सघाउन सक्छ । यदि कोही मानिस दलित परिवारबाट छ, पढेलेखेको छ, धामी परिवारको पनि हो भने उसले धामीवादकै कारण छाउपडी तथा जातीय भेदभावलाई झन् प्रश्रय दिने काम गरिरहेको हुन्छ । धामीवादले दलितदलितबीच, बाहुनबाहुनबीच भेदभावको ठूलो खाडल निर्माण गरेको छ । दसवर्षे सशस्त्र द्वन्द्वताका कर्णालीका खस ठालुहरूले थातथलो छाडेका बेला धामीको कर्मकाण्ड गरिब तथा दलितको हातमा आएको थियो । तर उनीहरू शक्तिविहीन थिए । शक्तिमा थियो, केवल तत्कालीन नेकपा माओवादी । धामीवादले कर्णालीमा सामन्तवादको प्रतिनिधित्व गर्दै आइरहेको छ । हामीकहाँ बोक्सी प्रथा, छाउपडी प्रथा र चरम जातीय भेदभावलाई धामीवादले संरक्षण गरेको छ । आजको जमानामा पनि राम्रोलाई राम्रो र नराम्रोलाई नराम्रो भन्न सक्ने चेतना अभाव छ । धामीवादले सिमान्तकृतका पक्षमा लेखिएका कानुनका दफाहरू काटिदिएको छ । यस्तो गहन विषयमा मौन छ, हाम्रो समाज ।"
भाग्यवादमा देवकोटाको विश्वास,"पूर्वीय दर्शनमा कर्म सम्बन्धी चिन्तन पाइन्छ । कर्मलाई भाग्य, प्रारब्ध, नियति, तकदिर, विधि, कर्मरेखा, कर्मलेखा, विधिको विधान, नियतिगति, भावीको लेखा, लेखान्त, हुनेहुनामी जस्ता शब्दबाट बुझिन्छ । महाकवि लक्ष्मीप्रसाद देवकोटाले शाकुन्तल महाकाव्यमा भाग्यवादी जीवन चिन्तनलाई महत्त्व दिएका छन् । आफू जन्मेहुर्केको माइती देश छाडेर पराईको नौलो घर जानुपर्ने नारी (शकुन्तला) जीवनको स्थितिलाई कुठार कर्मका कारण यसो भएको हो भन्ने मान्यता यसरी प्रस्तुत भएको छ : भन चारु सखे प्रियम्वदा म बढो एक लता बनी यता तर आज कुठार कर्मको पर लैजान्छ हरे कता कता (सर्ग १९, श्लोक ७७)प्रस्तुत अंशमा शकुन्तला आफ्ना प्रिय सखीहरूसँग टाढिनुपर्ने, आफ्नो जन्मघर छाड्नुपर्ने, अन्त कतै पराई घर जानुपर्ने कुरालाई कर्म वा भाग्यको खेल मानिएको छ । शकुन्तला राजा दुष्यन्तको दरबारमा पुगेपछि राजाले उनलाई नचिन्नु पनि भाग्य (विधि) कै खेल भएको कुरा तलका हरफहरूमा पाइन्छ : झन्झन् त्रास बढेर आस नहुँदी त्यक्ता तिनी कामिनी झन्झन् क्रोध उठेर निष्करुण भई हेर्छिन् अभागी बनी (सर्ग २१, श्लोक १०७) आफ्नै नेत्र अगाडि छन्, सुख तिनी लागी मिहीं बादल देख्दैनन् विधि खेलले जुन थिइन् संसारकी मोहिनी आत्माझैं विषयादि आवरणले ढाकेर अन्धा हुँदा आफ्नो दौलतबाट वञ्चित बने टुना बनी निर्दयी (सर्ग २१, श्लोक ११२) हा उल्टो विधिको प्रपञ्चकटुता लीला अहो धन्य छ (सर्ग २१, श्लोक ११३)ज्युँदो राख्नुछ क्रूर कर्मविधिको संसार कस्तो अहो (सर्ग २१, श्लोक १३२) यौटा शापविषे क्रिया छ, विधिको खुल्नेछ सारा हरे (सर्ग २१ श्लोक १३५) यो हो निर्दयता र ? हैन विधिले खेल्दो छ माया रची (सर्ग २१, श्लोक १३६) यस्तो चाल छ, कालको र विधिको भन्ने बुझे यै क्षण (सर्ग २१, श्लोक १३८) माथिका हरफहरूमा शकुन्तलाकै भाग्यका कारण यस्तो परिस्थिति आएको कुरा उल्लेख छ । शकुन्तला जस्ती सुन्दर पत्नीलाई दुष्यन्तले नचिन्नु पनि विधिकै खेल हो । जसरी विषय वासनामा भुलेर मानिस आत्मालाई चिन्न सक्दैन वा आत्मामा विषयको आवरण लागेर अन्धो हुन्छ, त्यस्तै दुष्यन्त पनि विधिकामा परेकाले यस्तो भएको छ । विधिको विधान लीलामय छ । यो संसारमा मानिस कर्मविधिकै वशमा छ । यसले माया रचेर मानिसलाई उथलपुथल पारेको छ । यो मानौं कालकै जस्तो स्वरूप भएको छ भन्ने भाग्यको स्थिति यहाँ देखाइएको छ । यहाँका सन्दर्भमा दुर्वासाको श्राप एक प्रकारले दुष्यन्त र शकुन्तलाको भाग्य निर्माण गर्ने कारण बनेको उल्लेख छ । शकुन्तलाको औंठी नियतिसरि हराउनु (सर्ग २१, श्लोक २०९), रानी बन्नुपर्ने शकुन्तलाको अभागी जीवन देखिनु (सर्ग २१, श्लाक २१०), शकुन्तला पथरा (अलपत्र, निराश्रय) बन्नु (सर्ग २१, श्लोक २१६), कर्मले वैलिनु (सर्ग २१, श्लोक २२५), क्रूर कर्मकै निठुरता सहन गर्नु (सर्ग २१, श्लोक २२७), शकुन्तलाले कर्म फुटेर मृत्युको पुकारा गर्नु (सर्ग २१, श्लोक २२८) यी सबै स्थितिलाई देवकोटाले भाग्यवादी जीवन चिन्तनका सन्दर्भमै प्रस्तुत गरेको पाइन्छ । फेरि सर्ग बाइसमा जब दुष्यन्तलाई किसानमार्फत हराएको औंठी प्राप्त हुन्छ, त्यतिबेला दुष्यन्त पनि दैव (भाग्य) लाई नै जीवनको मूल तत्त्व ठान्छन् । हा हा दैव बनाउँछस् तँ सपनाजस्तो त्यसै जीवन (सर्ग २२, श्लोक १९) । दुष्यन्तले शकुन्तलालाई अभागी देख्नु (सर्ग २२, श्लोक २२), किसानले बेइमानी दैवका कारण शकुन्तला रानी नबनेकाले पीडा व्यक्त गर्नु (सर्ग २२, श्लोक ३८) पनि भाग्यवादी जीवनका प्रसङ्ग हुन् । यता दुष्यन्तले स्वर्गमा भएको दानव र देवताको युद्धमा विजय प्राप्त गर्दा नियतिलाई अमर मान्नुचाहिँ सांसारिक क्षणिक सुखमा भाग्य पनि राम्रो मानिने र त्यो पनि प्रारब्ध वा कर्मफलबाट प्राप्त भएको हो भन्ने भाग्यवादी जीवन चिन्तन उल्लेख गरिएको छ । दुष्यन्तले शकुन्तलालाई खोज्दै हिँड्दा दैवलाई पुकारा गर्नु (सर्ग २४, श्लोक १०), शकुन्तलासँग वियोग हुनुपर्दा भाग्यलाई दुष्यन्तले उल्टो, कडा र निष्ठुर देख्नु (सर्ग २४, श्लोक २१), आफूले शकुन्तलालाई बिर्सनु विधिको सिकार भएको कारण दुष्यन्तले व्यक्त गर्नु (सर्ग २४, श्लोक ५१), फेरि आफू बाँचेको श्रेय पनि विधि (भाग्य) लाई नै मान्नु (सर्ग २४, श्लोक ५६) शाकुन्तल महाकाव्यमा व्यक्त गरिएका भाग्यवादी दृष्टिकोण हुन् । भाग्यवादका विविध रूप देखाएर देवकोटाले पूर्वीय दर्शनमा आधारित भाग्यवादी जीवन चिन्तनलाई शाकुन्तलमार्फत प्रस्तुत गरेका छन् । शाकुन्तलमा आशावादी जीवन चिन्तनलाई पनि महत्त्वसाथ प्रस्तुत गरिएको छ । उनी सर्ग एकमा यसको सङ्केत यसरी गर्छन् : जाडामा पनि कोयली कुसुमका बास्नाहरू सम्भिँदै फर्केलान् दिन फेरि उत्तर भनी बस्छे अकेली रुँदै प्रस्तुत अंशमा जाडोयाममा कोइलीले फूलका वासना सम्भँदै उत्तर (वसन्त ऋतुका दिन) दिन सम्भँदै चिसोले कठ्याङ्ग्रिए पनि सुखको कल्पना गर्दै आशावादी बन्ने प्रसङ्ग छ । उही प्रसङ्गलाई देवकोटाले एकैपटक सर्ग १९ मा पुगेर दुष्यन्त र शकुन्तलाको वियोग, त्यसपछि शकुन्तला दुष्यन्तको दरबारतिर जाने प्रसङ्गमा जोडेका छन् ।उदास पत्ती अब झर्न थाले वसन्त आशातरुमा फुलेररूँरूँ गरेको अवरुद्ध बल्ली झल्की सफा शीत झिलझिल हल्ली (सर्ग १९, श्लोक ५)आशा छ, बोल्दी वनका चरामा आशा छ, खुल्दी सुनटाकुरामा आशा रूँदी जो दिलभित्र बस्थी झल्केर चक्की जलका कणामा (सर्ग १९, श्लोक ६)माथिका पद्यमा एकातिर ऋतु परिवर्तनको स्वाभाविक प्रक्रियालाई देखाइएको छ भने दु:खपछि सुखको आशा गरिने र सुखदु:ख चक्रवत् हुन् भन्ने कुरालाई अर्कातिर सङ्केत गरिएको छ । यही सुखको आशामा मानिस यो संसारमा बाँचिरहेको छ, बाँच्ने चाहना गर्छ भन्ने आशावादी जीवनको कुरा छ । यो आशा फेरि केवल दु:खपूर्ण छ, क्षणिक छ, त्यसले एउटा तहसम्म पुर्याउला, तर वास्तविक सुख हुँदैन भन्ने पूर्वीय दर्शनको चिन्तन पनि छ । शकुन्तला दुष्यन्तको दरबारमा पुगेपछि पनि दुष्यन्तले नचिन्दा र वास्ता नगर्दा आफ्नो नाम लिएर बोलाउँछन् कि भनी आशा गर्नु (सर्ग २१, श्लोक ३८), दरबारको ढोकामा पर्खनु (सर्ग २१, श्लोक ४९) अन्त्यमा सबैले छाडेर जाँदा निकै पीडादायी अवस्था हुँदा आशामा बाँधिनु र मन सम्हाल्नु (सर्ग २१, श्लोक १२५), राजाले आफूलाई छक्काएको होला भनेर अझै आशामा बाँधिनु (सर्ग २१, श्लोक १५२), जति निष्ठुर राजा भए पनि पुन: शकुन्तलाले मृदुलशब्दसुभाषधारा (कोमल शब्दमय मिठो बोलीका धारा) का साथ आशापूर्वक आफूलाई आश्रय देलान् भन्नु (सर्ग २१, श्लोक १६६) यी सबै आशाका लक्षण हुन् । आफ्ना पतिसँग विछोड भएर कश्यप ऋषिका आश्रममा छोरो भरतसहित गेरुवस्त्र लगाएर शकुन्तला बसेकी छन् । उनले अझै छोरो भरतलाई हेरेर जति कष्ट भए पनि जीवन बाँच्ने आशा गर्नु आशावादी जीवन चिन्तनको पराकाष्ठा मान्न सकिन्छ । मानवीय जीवनमा विश्वासले ठूलो महत्त्व राख्छ । विश्वासका भरमा मान्छेको जीवन अडेको छ । कतिपय विश्वास लोकव्यवहारका हुन्छन् भने कतिपय विश्वास यसभन्दा पृथक हुन्छन् । कतिपय लोकविश्वास लोकव्यवहारमा रहेको पाइन्छ । महाकवि देवकोटाले शाकुन्तल महाकाव्यको १६ औं सर्गको अन्त्यमा एउटा सन्दर्भमा मात्र लोकविश्वास सम्बन्धी धारणा प्रस्तुत गरेका छन् । यो विश्वास स्वर्गका अप्सरा मेनकाका माध्यमबाट व्यक्त गरे पनि यो वस्तुत: पृथ्वीका मानिसमै हुने विश्वास हो । निम्नलिखित पङ्क्तिहरूमा विश्वास केन्द्रित जीवन चिन्तनलाई व्यक्त गरिएको छ : दृश्य त्यो तर झलक्क भएर अल्पियो तनु निमेष हुँदैन पत्रदार गिरिमा जलजस्तो एक शुभ्र कुइरो हुनआयो (सर्ग १६, श्लोक ५६) के अलच्छिन भयो कुइरो यो के भविष्य तिनको बदलिन्छ यो विचारसित चिन्तित चार अप्सरा महलतर्फ सिधारिन् (सर्ग १६, श्लोक ५७) माथिका हरफहरूमा प्रकृतिकै काखमा प्रकृति नै व्यवस्थापक भएर दुष्यन्त र शकुन्तलाको विवाह हुन्छ । त्यसपछि मेनकाले आफ्नै छोरी शकुन्तलाको बिहे हेरेका समयमा कुइरोले छेकिदिन्छ । स्वर्गबाट पृथ्वीमा हेर्दा जलजस्तो कुइरोले छेकेपछि आफ्नी छोरी शकुन्तलाको भविष्य बदलिन्छ कि वा जीवनमा अनिष्ट आउँछ कि भनी शङ्का र चिन्ता व्यक्त गरेकी मेनकाका माध्यमबाट यहाँ विश्वासकेन्द्री जीवन चिन्तन व्यक्त गरिएको छ ।लेखक त्रिवि पद्मकन्या बहुमुखी क्याम्पसका उपप्राध्यापक हुन् ।"
लुम्बिनीमा श्रीलंकाली पञ्चै बाजा,"उपप्राध्यापक प्रेमका अनुसार श्रीलंकाको सबैभन्दा ठूलो पर्व असार पूर्णिमा क्यान्डीमा निकालिने शोभायात्रामा यिनै बाजा बजाइन्छन् । यी बाजा श्रीलंकामा विषेश गरी उत्सव, शुभकार्य, भोजनदान र खुसीको बेला श्रीलंकामा बजाइन्छन्, श्रीलंकामा पढेर आएका उनले भने, नेपालमा पञ्चै बाजाजस्तै लोकप्रिय छ त्यहाँ । यी बाजा र बजाउने कलाकारको श्रीलंकामा धेरै माग छ, कोलम्बो सौन्दर्य विश्वविद्यालयका सहायक प्राध्यापक एसए रवीनन्दनले भने, त्यही भएर यो पवित्र बाजासमूह भगवान् बुद्धप्रति समर्पित छ । यी बाजाका धुनले खुसी, उमंग र उत्हास थप्छ । कलाकार एचटीएस दिसानायकेका अनुसार, बुद्धसम्बन्धी हरेक गतिविधिमा श्रीलंकामा यी बाजा बजाइन्छन् । भगवान् बुद्धको जन्मस्थललाई पवित्र धुनले तरंगित गर्न पाउँदा निकै खुसी छु, उनले भने, साँच्चिकै आत्मिक शान्ति सञ्चय गरेँ । नव मैत्रीमहाविहारबाट बाजा बजाउँदै निस्केको र्याली मायादेवी मन्दिरमा पूजाआजा गरी पुष्कराणी पोखरी परिक्रमा गरेर फेरि उक्त विहारमा फर्केको थियो । बुद्ध धर्मावलम्वीको महत्त्वपूर्व पर्व तीनमहिने वर्षावास हो । असारदेखि असोज पूर्णिमा ३ महिनासम्मलाई वर्षावास भनिन्छ । वर्षावास सकिएको एक महिनाभित्र कठिनदान गरिन्छ ।"
रहमानलाई आउँथ्यो आत्महत्याको ख्याल,"हामीमध्ये धेरैलाई आफू गतिलो हुन नसकेको भन्ने लाग्छ । मलाई पनि बुबाको निधनपछि चरम निराशाले छोप्यो । आखिर एक दिन त सबैले मर्नु नै छ भन्ने भावनाले पछि सायद मलाई निडर बनाउँदै लग्यो । त्यसअघि जिन्दगी नै रोकिए जस्तो लाग्थ्यो ।संगीतकै बलमा विश्वभर परिचित छन्, भारतीय संगीतकार एआर रहमान । तर उनी ख्यातिको यो उचाइमा आइपुग्नुपछाडि संघर्षको ठूलो भर्याङ छ । संघर्षबिना कोही सफल हुन पनि सक्दैन । मान्छेहरू सफल व्यक्ति त देख्छन् तर उसको संघर्षबारे खासै जानकार हुँदैनन् र राख्न पनि चाहँदैनन् । ओस्कार अवार्ड विजेता कम्पोजर रहमानले पनि सांगीतिक करिअरका लागि लामो संघर्ष र अभ्यास गरेका छन् । उनले आफ्नो संघर्षका दिनहरू साझा गर्दै उक्त समय आत्महत्याको सोच आउने गरेको बताएका छन् । उनलाई २५ वर्षको छँदासम्म यस्तो सोच बारम्बार आउने गथ्र्यो रे ।हामीमध्ये धेरैलाई आफू गतिलो हुन नसकेको भन्ने लाग्छ, उनले भनेका छन्, मलाई पनि बुबाको निधनपछि चरम निराशाले छोप्यो । तर यही अवस्थाले अर्कातिर मलाई मानसिक रूपमा मजबुत बन्न पनि सघायो । आखिर एक दिन त सबैले मर्नु नै छ भन्ने भावनाले सायद मलाई निडर बनायो । त्यसअघि जिन्दगी नै रोकिएजस्तो लाग्थ्यो । अनि बेलाबेला आत्महत्याको ख्याल पनि आउँथ्यो । बुबाको निधनपछि मैले धेरै फिल्ममा काम गरिनँ । अफर आएका ३५ फिल्ममध्ये केवल दुइटामा काम गरें । त्यो बेला म २५ वर्षको मात्रै थिएँ ।रहमानले यस्तो कुरा कुनै कार्यक्रममा भनेको नभई हालै सार्वजनिक आफ्नो आत्मकथा नोट्स अफ अ ड्रिम मा उल्लेख गरेका छन् । सन् १९९२ मा रोजा फिल्म हुँदै बलिउड डेब्यु गरेका रहमानले त्यसको १६ वर्षपछि स्लमडग मिलिनेयर को संगीतका लागि ओस्कार अवार्ड जित्न सफल भए ।फिल्ममा आउनुअघि नै रहमानको परिवारले इस्लाम धर्म अपनाएको थियो । उनले आफ्नो अतीत सबै बिर्सेर नयाँ बाटोबाट जाने भन्दै वास्तविक नाम दिलीपकुमारलाई समेत छोडेर एआर रहमान भए । उनले संगीत सिर्जना गर्ने काम एक्लैमा भन्दा पनि आफ्नै मनलाई छुने खालको हुनुपर्ने ठान्छन् । भन्छन्, जब तपाई कुनै कल्पनामा डुब्नुहुन्छ भने आफैं गहिराइमा पुग्नु जरुरी छ । यो काम एक्लै हुँदा भन्दा बढी भित्र गाँज्छ र फेरि तपाईंले आफैंलाई चिन्न सकेपछि भने यसैले बाहिर निकाल्छ । तपाईं कुनै कल्पना गर्नुहुन्छ भने त्यसैको गहिराइसम्म पस्नैपर्छ ।"
खबरदारी देउसीमा हाँसे नेता,"बालुवाटार छिर्छन् मन्त्री जोस बोकेर जुरुक्क फर्की आउँदा पर्छन् तिनै किन लुरुक्क केही गर्न खोज्छन् मन्त्री सल्लाहकारले छेक्छन् रे पीएम एक्लै समृद्धिको सपना देख्छन् रे प्रज्ञा प्रतिष्ठानको प्रेक्षालयमा कलाकारहरूले यसरी खबरदारी देउसी गीत गाउँदै गर्दा अघिल्तिर स्क्रिनमा मन्त्रीहरू रवीन्द्र अधिकारी, लालबाबु पण्डित, गोकर्ण विष्ट मुसुमुसु हाँस्दै थिए । स्वास्थ्यका कारण प्रधानमन्त्री केपी ओली अनुपस्थित रहे पनि सल्लाहकार टिम भने देउसी हेर्न आइपुगेको थियो । कलाकारको यस्तो कटाक्ष गर्दैगर्दा उनीहरू पनि हाँस्दै थिए । तिहारको सन्दर्भ पारेर हाँस्दै र हँसाउँदै मुलुकका विकृतिविसंगतिमाथि झटारो हान्ने प्रज्ञा सिस्नुपानी खबरदारी देउसी यसपटक पनि कुकुर तिहारको दिन मंगलबार राजधानीमा सम्पन्न भयो । प्राय: राजनीतिक व्यंग्यमै केन्द्रित हुने देउसीमा यसपटक हाँस्न आउने नेताहरूमा पूर्वप्रधानमन्त्री माधवकुमार नेपाल र झलनाथ खनालदेखि प्रधानमन्त्री पत्नी राधिका शाक्य, उपप्रधानमन्त्री ईश्वर पोखरेल, पूर्व उपप्रधानमन्त्री वामदेव गौतम, गृहमन्त्री रामबहादुर थापा, कांग्रेस नेता रामचन्द्र पौडेल, गगन थापासम्म थिए । सिस्नुपानीका कलाकारहरूले सरकारदेखि प्राय: सबै पार्टी, सरकारी कर्मचारी र नागरिकसम्मलाई व्यंग्य कसे । आफ्नो नाम लिएर कलाकारहरूले व्यंग्य गर्दा नेताहरू हाँस्थे । अघिल्तिर स्क्रिनका लागि तयार क्यामेराले कैद गरिहाल्थ्यो । यही क्रममा कलाकारहरूले वामदेव गौतमका लागि सिट छोडिदिने रामवीरको प्रसंग निकाले देखाउन त खोज्या थे रामवीर कमरेड दानवीर भै वामदेवलाई हरियो काँक्रो कसले देला खै हलमा ताली बज्यो, तर वामदेव अरूजस्तो खुलेर हाँसेनन् । चिउँडोमा हात राखी कलाकारको प्रस्तुति हेरिरहेका वामदेव मुसुमुसु हाँस्न मात्रै खोजे, उनको हाँसोमा कूटनीति देखियो । अलिकति खुलेर तर यस्तै कूटनीतिक हाँसो हाँसे माधवकुमार नेपालले । जब कलाकार गाउँदै थिए ल्याङ ल्याङ गदै बिन्ती गर्छन् माधव र झलनाथ हाम्रो पालो आउँछ आउन्न भन्देऊ भोलेनाथ धेरैजसो सरकारप्रतिको व्यंग्यमा केन्द्रित कलाकारहरूले देउसी गीतको सुरुमा भने सकारात्मक पक्षको प्रशंसा गरे । लामो समयपछि मुलुकमा स्थिरता आएको र नौनौ महिनामा सरकार बदल्नुपर्ने नियतिबाट जनता मुक्त भएको आशय भट्टयाउँदै सिस्नुपानीका महासचिव टंक आचार्यले भने, आउँदा दिनमा हामीले यसरी देउसी भन्न नपरोस् भन्ने कामना हो । राम्रो काम भए कलाकारले भटारो हानिरहनै पर्दैन । यसपछि देउसी गीत प्रधानमन्त्रीतिर सोझियो । केही महिनाअघि मात्रै प्रधानमन्त्रीले कार्यकर्तालाई अरिंगालजस्तै जाइलाग्न दिएको निर्देशनप्रति कलाकारले व्यंग्य कसे यसपालि त हाम्लाई देउसी खेल्न मनै थिएन अरिंगालले चिलेर बस्नै दिएन कलाकारहरूले सुनकाण्डमा सुस्ताएको छानबिन, निर्मला हत्याकाण्डको ढिलासुस्ती, सिन्डिकेट, रेलमार्ग, ग्यास पाइपलाइन, ठेकेदारको दबदबा, आफ्नै डोजरलाई बाटोको जिम्मा लाउने वडाध्यक्ष, काठमाडौं महानगरपालिकाका मेयर विद्यासुन्दर शाक्यप्रति पनि झटारो हाने । प्रतिपक्षको भूमिकाभन्दा पनि विरोधका लागि विरोध गर्ने कांग्रेसको कार्यशैलीमाथि व्यंग्य गर्दा गगन थापाले कूटनीतिक हाँसो हाँसे । कलाकार भन्दै थिए केसी अनसन बस्नाले कांग्रेसले पायो काम तिनले जुस खाएपछि कांग्रेस ठन्डाराम देउसीको सुरु भने मुलुकका विभिन्न समुदायको मौलिकता झल्किने नृत्यबाट गरिएको थियो । संस्कृतबाट सुरु गीतहरू पूर्व, पश्चिम, तराई हुँदै पहाड उक्ले पनि हिमाल भने चढ्न सकेनन् । हिमाली स्वादको संगीत र नृत्य नसमेट्दा खल्लोपन महसुस हुन्थ्यो । यसपछि राजा राजेन्द्रले पाका गायक जेबी टुहुरेको आमा दिदीबहिनी हो बोलको गीतलाई नेता र मुलुकको राजनीतिसित जोडेर सानदार प्यारोडी पस्के । यो गीतमा पनि प्राय: नेताहरू हाँसे । कार्यक्रमको मध्यमा प्रस्तुत गरिएको प्रहसन फराँस अघिल्ला वर्षहरूको भन्दा केही कमजोर देखिन्थ्यो । यद्यपि प्रधानमन्त्री ओलीको रूपमा सीताराम कट्टेल धुर्मुस, प्रचण्डको रूपमा मनोज गजुरेल र शेरबहादुर देउवाको रूपमा दमन रुपाखेतीले गरेको नक्कल प्रशंसायोग्य थियो । स्वर्गकी दूतको रूपमा यो प्रहसनमा प्रस्तुत भएकी कुञ्जना घिमिरे सुन्तली प्रति भने दर्शकले बढी नै चिच्याएको प्रतिक्रिया दिए । विषयगत हिसाबले यो प्रहसन तीन शीर्ष नेताको चलखेल, सत्ताका लागि गरिने अवाञ्छित प्रयत्नहरू र कुर्सीप्रतिको छिनाझपटीमा केन्द्रित थियो । आशिष दिने क्रममा कलाकारहरूले राष्ट्रपतिलाई पनि छाडेनन् । गाए एम्बुलेन्स जाममा नपरोस्, जुवाडे झयालबाट नझरोस् टिको थाप्दा लम्पसार पर्नु नपरोस्"
पारिजातको त्यो कोठा,"यी सबै सामान पारिजातकी बहिनी सुकन्या वाइबामार्फत लिएका हौं, फोटो फेस्टिभलमा पारिजातको कोठा हेर्ने जिम्मा पाएकी एलिनाले भनिन्, कार्यक्रम सकिएपछि पारिजात स्मृति केन्द्रमै फर्काउँछौँ ।कोठाभित्र पस्नेहरूले पारिजातले संगालेका पुस्तकसँगै उनको हस्तलिपिमा विशेष चासो दिने गरेको एलिनाले जनाइन् । त्यहाँ अनिदो पहाडसँगै उपन्यासको हस्तलिखित पाण्डुलिपि उपलब्ध छ । रजिस्टरजस्तो लामो कापीमा नीलो मसीले लेखिएको पाण्डुलिपि हेर्नेहरू दंग पर्ने गरेका छन् ।फेस्टिभलको सार्वजनिक जीवनमा महिला विधाअन्र्तगत पारिजातको कोठा रचना गरिएको हो । यसलाई विम्बका रूपमा प्रयोग गरिरहँदा स्वास्थ्य केन्द्रका अन्य दुई कोठामा भने नेपालमा महिला शिक्षाको विकास क्रम देखाउन खोजिएको छ । शिक्षाका लागि महिलाले गरेको पहल र संघर्षका कथा तस्बिरमार्फत देख्न सकिन्छ । नागबहालमै अर्को विधाको प्रदर्शनी पनि चलिहरेको छ । स्वास्थ्य केन्द्रको ठीक सामुन्ने रहेको कालो १०१ ग्यालरीमा आइल्यान्ड्स अफ आवर बडिज शीर्षकको मल्टिमिडिया कला प्रदर्शनी अवलोकन गर्न सकिन्छ ।आफ्नो भौतिक शरीरलाई लिएर महिलाहरूका अवधारणालाई फोटो, टेक्स्ट, साउन्ड, भिडियो, साउन्ड इफेक्टहरूमार्फत देखाउन खोजिएको छ । किपा मास्के, सोनम छयोकी लामा र इरिना गिरीको संयुक्त सिर्जना यसमा एकाकार गराइएको छ । विभिन्न विवरणमार्फत शरीर र व्यक्तिबारे बुझ्नबुझाउन खोजिएको छ । यो फोटो काठमाडौंले नै निर्माण गरेको प्रोजेक्ट हो, कार्यक्रममा सुश्रुत आयार्चले भने, शरीरसँगको हाम्रो सम्बन्ध के हो भन्ने थिममा बनाइएको हो ।फोटो काठमाडौंअन्तर्गत पुलचोकको लाबिम मल, मंगलबजार, ठमेलको छाया सेन्टर, वसन्तपुरलगायत अनेक प्रदर्शनी चलिरहेका छन् ।"
इराकमा २०० सामूहिक चिहान,"बग्दाद (बीबीसी) इराकमा लामो समयदेखि इस्लामिक स्टेट (आईएस) समूहको नियन्त्रणमा रहेका क्षेत्रमा २०० भन्दा बढी सामूहिक चिहान भेटिएको राष्ट्रसंघले जनाएको छ । मंगलबार सार्वजनिक प्रतिवेदनमा आईएसबाट पछिल्लो समय मुक्त भएका भूभागमा २०२ सामूहिक चिहान भेटिएको उल्लेख छ । राष्ट्रसंघका अनुसार ती चिहानहरूमा कम्तीमा १२ हजार मानिसलाई गाडिएको अवस्थामा भेटिएको इराकका लागि राष्ट्रसंघीय सहयोग मिसन (यूएनएएमआई) तथा राष्ट्रसंघीय मानवअधिकार कार्यालयद्वारा तयार प्रतिवेदनमा उल्लेख छ । इराकको नाइनभे, किर्कुक, सलाहुद्दिन, अनबरलगायत उत्तरी र पश्चिमी क्षेत्रमा ती चिहान भेटिएको कार्यालयले जनाएको छ । पश्चिम मोसुलको एक सानो चिहानमा भने एक दर्जन मृत शरीर भेटिएको छ । राष्ट्रसंघका अनुसार मोसुलको खास्फा सिनखोलेको चिहानमा झन्डै एक हजार मृत शरीर भेटिएको हो । ती स्थानहरूबाट संकलन गरिएका तथ्यहरू अनुसन्धान तथा दोषीलाई अन्तर्राष्ट्रिय प्रक्रियाअनुसार कानुनी कारबाही गर्नका लागि विश्वसनीय आधार बन्न सक्ने प्रतिवेदनमा छ । आईएसले सन् २०१४ मा इराकको दोस्रो ठूलो सहर मोसुल अन्य ठूलो क्षेत्रलाई आफ्नो कब्जामा लिन सफल भएको थियो । उनीहरूले इराकमा योजनाबद्ध रूपमा फैलाएको हिंसाका क्रममा अन्तर्राष्ट्रिय मानवअधिकार कानुन तथा ऐनको उल्लंघन गरेको र यसका लागि उनीहरूले युद्धअपराध मुद्दाको सामना गर्नुपर्ने प्रतिवेदनमा छ । इराकले विद्रोहीको नियन्त्रणबाट सम्पूर्ण भूभाग सन् २०१७ को डिसेम्बर ९ मा फिर्ता गर्न सफल भएको थियो । त्यसपछि भएका खोजीका क्रममा ती सामूहिक चिहान भेटिएका हुन् ।"
ट्रम्प शासनको जनमतसंग्रह,"अमेरिकामा मंगलबार मध्यावधि निर्वाचन भएको छ । अमेरिकी कंग्रेसको माथिल्लो सदन सिनेट एवं तल्लो सदन हाउस अफ रेप्रिन्जेटिभ्स का अतिरिक्त स्थानीय निकायमा प्रतिनिधि चुनिँदै छन् । एक सय सिटको माथिल्लो सदन सिनेटमा ३५ सिटका लागि तथा हाउस अफ रेप्रिजेन्जेटिभ्सको सबै ४ सय ३५ सिटमा प्रतिस्पर्धा भएको हो । त्यसैगरी मंगलबारको चुनावबाट ३६ राज्यमा गभर्नर पनि चुनिँदै छन् ।६ वर्षे पदावधि रहेको सिनेट प्रतिस्पर्धामा २ स्वतन्त्रसहित २४ बहालवाला डेमोक्रयाट सिनेटर प्रतिस्पर्धामा छन् भने ९ रिपब्लिकन पार्टी सम्बद्ध सिनेटर पुन: निर्वाचनको मैदानमा छन् । विशेषत: कंग्रेसको तल्लो र माथिल्लो सदनको निर्वाचनलाई प्रमुखताका साथ हेरिएको छ । यसले ट्रम्प प्रशासनको शासन पद्धतिको शक्ति सन्तुलनलाई प्रभावित पार्नेछ । अहिले ह्वाइटहाउस तथा कंग्रेसको दुवै सदनमा रिपब्लिकन पार्टीको बहुमत छ । निर्वाचनलाई राष्ट्रपति डोनाल्ड ट्रम्पको झन्डै २ वर्ष लामो शासनकालको जनमत संग्रहको रूपमा पनि विश्लेषण गरिएको छ । निर्वाचन जितेयता लगातार आलोचित बन्दै आएका ट्रम्पको रबैया, मूलत: आफ्नो कोर समर्थकहरूको स्वार्थ र भावनाप्रति समर्पित छ । एकीकृतभन्दा विभाजित राजनीतिलाई अँगाल्दै आएका ट्रम्पको लागि मंगलबारको नतिजाअनुकूल भए, उनका महत्त्वाकांक्षी भावी योजनाले मूर्तरूप पाउने ठानिएको छ । जस्तो कि, आप्रवासी कडा नीतिलाई कानुनी रूप दिने, भोटिङ अधिकारलाई थप कडाइ गरिने, हेल्थ केयर एवं वेलफेयर स्टेटको संरचना भत्काउने उनका प्रमुख योजना छन् । ट्रम्पले आप्रवासीप्रति निकै कडा नीति अख्तियार गर्दै आएका छन् । उनको प्रशासनले ओबामा हेल्थ केयरलाई निष्तेज पार्न अनेकौं व्यवधान ल्याएको छ । कर नीतिमा व्यापक परिवर्तन गरिएको छ । परम्परागत विदेश नीति, अमेरिका फस्ट नीतिको ओझेलमा परेको छ । केवल नीति बनेका छन््, यद्यपि यी पक्षले वैधानिकता पाएका छैनन् । मध्यावधिले ट्रम्पलाई यो वैधानिकता दिलाउन सक्छ । सबभन्दा महत्त्वपूर्ण पक्ष, अर्थतन्त्रमा आएको उल्लेखीय सुधारलाई टम्प र रिपब्लिकन पार्टीले मध्यावधि निर्वाचनमा आफ्नो मुख्य शस्त्रका रूपमा अगाडि सारेको छ । बेरोजगारी दर तीन दशमलब ७० मा झरेको छ, जसलाई पछिल्लो ५० वर्षकै सबभन्दा न्युन आँकडा बताइएको छ ।अर्कातर्फ ट्रम्पको कार्यशैलीमाथि प्रहार गर्दै आएको विपक्षी पार्टी डेमोक्रयाटले ओबामा हेल्थ केयरलाई प्रमख एजेन्डाका रूपमा उठाएको छ । जसले उनीहरूको तल्लो सदन हाउसमा बहुमत प्राप्त गर्ने अभियानलाई मूर्तरूप दिने विश्लेषकहरूको राय छ ।विभिन्न अध्ययन एवं सर्वेक्षणले तल्लो सदन हाउसमा डेमोक्रयाट पार्टीले बहुमत प्राप्त गर्ने देखाएको छ भने माथिल्लो सदन सिनेटमा रिपब्लिकन पार्टीले आफ्नो वर्चस्व कायमै राख्ने तथ्यांक छ । यद्यपि, गत राष्ट्रपतीय निर्वाचनमा सर्वेक्षणहरू असफल भएको पृष्ठभूमिमा यसको स्पष्ट चित्रका लागि भने मंगलबार रातिसम्म कुर्नुपर्नेछ ।"
२०० फेसबुक र इन्स्टाग्राम अकाउन्ट बन्द,"सानफ्रान्सिस्को (एएफपी) अमेरिकी मध्यावधि चुनावमा हस्तक्षेप गर्ने कोसिसमा रहेका ११५ विदेशी व्यक्ति एवं संस्थाका फेसबुक अकाउन्ट (खाता) बन्द गरिएको छ । अमेरिकी प्रहरीको चेतावनीपछि फेसबुकले बन्द गरेका खातामा ८५ इन्स्टाग्राम खातासमेत रहेका छन् । अमेरिकी कानुन कार्यान्वयन तथा जासुसी संस्थाहरूले रूसीहरूले फेसबऽकमार्फत नक्कली समाचार (फेक न्युज) फैल्याएको बताएलगत्तै फेसबुकले उक्त घोषणा गरेको हो । गत साता प्रकाशित एक अध्ययनमा सन् २०१६ को राष्ट्रपतीय निर्वाचनको भन्दा बढी मात्रामा यसपटक सामाजिक सञ्जालमार्फत गलत सूचना प्रवाह भएको देखिएको छ । राष्ट्रपतीय निर्वाचनताका राष्ट्रपति डोनाल्ड ट्रम्पको पक्षमा रूसीहरूले सामाजिक सञ्जालको दुरुपयोग गरी सघाएको आरोप लाग्दै आएको छ । अमेरिकी कानुन कार्यान्वयन निकायले अनलाइन गतिविधिबारे हामीसँग सम्पर्क राखेका थिए । ती खाता विदेशी व्यक्ति एवं संस्थासँग सम्बन्धित थिए, फेसबुकका साइबर सुरक्षा नीति प्रमुख नाथानिल ग्लेचरले बताइन् । हामीले तत्कालै ती खाता बन्द गरिदियौं र त्यसबारे अनुसन्धान गर्दै छौं ।अधिकारीहरूले खाता बन्द भएका व्यक्ति एवं संस्थाका क्रियाकलाप शंकास्पद रहेको पहिचान भएको छ । उक्त खाताहरू फ्रान्सेली र रूसीसँग सम्बन्धित रहेको पाइएको छ । अमेरिकी मध्यावधि चुनावमा फेसबुकमार्फत हुन सक्ने गडबडी रोक्न फेसबुकले व्यापक जनशक्ति परिचालन गरेको जनाएको छ । यसका लागि फेसबुकले करिब २० हजार कर्मचारी खटाएको उल्लेख गरेको छ ।"
साउदी टोली टर्कीमा,इस्तानबुल (एएफपी) पत्रकार जमाल खसोग्गीको हत्याबारे अनुसन्धान गर्न साउदी अरबको टोली टर्की पुगेको छ । टोलीमा रसायनशास्त्री र विष विज्ञानविज्ञसहितका साउदी अधिकारी रहेको अन्तर्राष्ट्रिय सञ्चारमाध्यमले जनाएका छन् । टोलीले हत्याका प्रमाण खोजी गर्ने जनाइएको छ । टोलीमा रसायनशास्त्री अहमद अब्दुल्लाजिज अल्जानोबी र विषज्ञान शास्त्री खालेद याह्या अल जाहरानी भएको जनाइएको छ । खसोग्गीको हत्यामा साउदी अरबका युवराज मोहम्मद बिन सलमानको संलग्नता रहेको आशंका र आरोपबीच साउदीले अनुसन्धान टोली पठाएको हो । टर्कीका अधिकारीले खसोग्गीको हत्यासम्बन्धी डरलाग्दा विवरण रहेको दाबी गर्दै आएका छन् । इस्तानबुलस्थित साउदी कन्सुलेट कार्यालय गएका बेला ५९ वर्षीय पत्रकार खसोग्गीको हत्या भएको सार्वजनिक भए पनि शव भने अहिलेसम्म भेटिएको छैन । टर्कीका राष्ट्रपति रेसेप तैयप इर्दोगानले खसोग्गी हत्यामा साउदी उच्च तहको संलग्नता रहेको आरोप लगाउँदै आएको छ । टर्कीका अनुसन्धानकर्ताले खसोग्गीको घाँटी अठयाएर हत्या गरिएको बताउँदै आएका छन् । यसअघि टर्कीका राष्ट्रपतिका सल्लाहकारले उनको शवलाई एसिडमा घोलिएको दाबी गरेका थिए ।
बाक्लो तुवाँलोले दिल्लीमा त्रास,"नयाँदिल्ली (एएफपी) भारतको राजधानी नयाँदिल्लीमा प्रदूषणको स्तर विश्व स्वास्थ्य संगठनले तोकेभन्दा २० गुणा बढेको छ । अधिकारीहरूले स्थानीयवासीलाई सकेसम्म केही दिन घरभित्रै रहन र प्रदूषणका स्रोत मानिने गतिविधि कम गर्न आग्रह गरेका छन् । दीपावलीअघि नै सहरमा बाक्लो तुवाँलोले ढाकिएपछि बासिन्दाहरूमा त्रास फैलिएको छ । दीपावली मनाउँदा पटाका पड्काइने भएकाले वायुको गुणस्तर झनै खस्किने ठानिएको भन्दै विज्ञले पूर्वचेतावनी दिएका हुन् । प्रदूषण कम गर्न सहरभित्र भइरहेका निमार्णकार्यलाई नियन्त्रण गरिएको छ । सबै विद्यालयहरूमा ३ दिन बिदा दिइएको छ । भारतको सर्वोच्च अदालतले दुई घण्टा मात्र पटाका पड्काउन आदेश दिएको छ । तर धार्मिक आस्थाका कारण हुने गतिविधिमा त्यस प्रतिबन्ध लागू गर्न निकै कठिन हुने उनीहरूको विश्वास छ । भारतीयहरूले असत्यमाथि सत्यको विजय हुने संकेतका रूपमा दीपावली मनाउने गर्छन् । तर त्यस प्रतिबन्ध लागू गर्न निकै कठिन हुने विज्ञहरूको विश्वास छ । उत्तर भारतमा दीपावलीलाई असत्यमाथि सत्यको विजय हुने संकेतका रूपमा मनाइन्छ । तर पछिल्ला केही वर्षयता त्यस्ता किसिमका उत्सवका कारण वायु प्रदूषणको स्तर खतराको बिन्दुमा पुगेको देखिएको छ । भारतीय सहरहरू वायुको गुणस्तर नराम्रो भएका प्राय: विश्वव्यापी प्रदूषणको सूचकांकमा माथि पर्ने गर्दछन् । विश्व स्वास्थ्य संगठनले १४ भारतीय सहरलाई अति प्रदूषित सूचीमा राखेको छ । भारतीय राजधानी दिल्ली विश्वकै प्रदूषित सहरको छैटौं नम्बरमा पर्छ । भारतका अन्य सहरमा पनि पछिल्ला वर्षहरूमा वायु प्रदूषणको मात्रा बढ्दै गएको छ । धेरैजसो मानिसले सामाजिक सञ्जालमार्फत प्रदूषणप्रति चिन्ता व्यक्त गरेका छन् । छिमेकी राज्यहरू पन्जाब तथा हरियाणाका किसानहरूले उर्वराशक्ति बढ्ने विश्वासले खेतमा रहेका अन्नबालीका ठुटा जलाउने भएकाले दिल्लीमा हरेक वर्ष नोभेम्बर तथा डिसेम्बरमा वायुको गुणस्तर खस्कने गरेको छ । राजधानी दिल्लीमा बढेको प्रदूषणमा कमी गर्न भारत सरकारले पटकपटक नियन्त्रणका योजना सार्वजनिक गरे पनि सवारीसाधनको अत्यधिक चाप र अव्यवस्थित सहरीकरण साथै औद्योगिकीकरण मुख्य चुनौती मानिन्छ । प्रदूषण कमी गर्न र प्रदूषणमुक्त समाज निर्माणका लागि सरकार, स्थानीय संघसंस्था, नागरिकहरूले जनचेतना सिर्जना गर्ने कार्यक्रमलाई निरन्तरता दिँदै आए पनि प्रभावकारी हुन सकेका छैन ।"
वीरगन्जमा चाडपर्वको चहलपहल,"नजिकिएको तिहार र छठ पर्वले वीरगन्जमा आर्थिक चहलपहल बढाएको छ । तिहारलगत्तै तराईको सबैभन्दा ठूलो पर्व छठ परेकाले आर्थिक गतिविधि ह्वात्तै बढेको हो । यी पर्वले यहाँको वर्षभरिको अर्थतन्त्र चलायमान बनाउँछ । वीरगन्ज बजारमा शनिबारदेखि नै चहलपहल बढेको छ । वीरगन्ज र आसपासका बासिन्दाको सीमावर्ती भारतीय सहर रक्सौलमा किनमेल गर्न जाने प्रवृत्ति कायमै रहे पनि यस पटक भने वीरगन्ज बजारमा समेत रौनक बढेको छ । लक्ष्मीपूजा र छठ पर्वका लागि घर रंगरोगन गर्नेदेखि, पूजा सामग्री, खाद्यान्न, लत्ताकपडा आदिको पनि किनमेल गर्ने चलन रहेकाले बजारमा उपभोक्ताको बाक्लै भीड लाग्न थालेको छ । वीरगन्ज उद्योग वाणिज्य संघका वरिष्ठ उपाध्यक्ष गोपाल केडिया यस वर्ष वीरगन्जमा चहलपहल बढेको बताउँछन् । अघिल्ला वर्षहरूको तुलनामा यस वर्ष आर्थिक कारोबारको चहलपहल बढेको छ, उनले भने, अघिल्ला वर्षहरूजस्तो बन्द हड्ताल, चुनाव आदि केही नभएर स्थानीयले सहज रूपमा चाडपर्व मनाउने वातावरण भएर पनि यसो भएको हुन सक्छ । यी पर्वले वीरगन्जको आर्थिक गतिविधिलाई बर्सेनि चलायमान बनाउने गरेको आफूले अनुभव गरेको केडिया बताउँछन् । छठ पर्वका लागि यहाँका जलाशय तथा घाटहरू सरसफाइ तथा सजावटको काम सुरु भइसकेको छ । मुलुककै भव्य छठ घाटको रूपमा चर्चित वीरगन्जको घडिअर्वा छठ घाट सजाउने काम हाल जोडतोडका साथ भइरहेको छ । लक्ष्मीपूजालाई लक्षित गरी आर्थिक नगरीका उद्योगी व्यवसायीले आआफ्नो घरटोलमा बत्तीको सजावट गरिसकेकाले महानगर झिलिमिली देखिन थालेको छ । उद्योगी व्यवसायीको बढी बसोबास रहेको आदर्शनगर क्षेत्र झनै भव्य रूपमा सजाइएको छ ।तिहारको पहिलो दिन सोमबार धन्वन्तरी जयन्ती, काग तिहार तथा धनतेरस पर्व मनाइयो । धनतेरसमा घरमा कम्तीमा एउटा नयाँ वस्तु, गरगहना, धातु तथा सवारी साधनसमेत खरिद गर्ने चलन रहेकाले वीरगन्ज बजारमा सोमबार अत्यधिक भीडभाड रहेको थियो । यहाँस्थित मोटरसाइकल तथा ट्रयाक्टर सोरुममा नयाँ मोटरसाइकल तथा ट्रयाक्टर किन्नेको भीडभाड रहेको थियो । आदर्शनगरस्थित ग्रिनसिटी सामुदायिक संस्थाले आदर्शनगर चोकदेखि पश्चिम पशुपति घोष चोकसम्म आकर्षक साजसज्जासहितको बत्तीको सजावट गरेको छ । महानगरवासीलाई आदर्शनगरको झकिझकाउ र झिलिमिलीले आकर्षित गरिरहेको छ । उनीहरू साँझपख आदर्शनगर क्षेत्र घुम्न आउने र तस्बिर खिचाउने गर्न थालेका छन् । संस्थाका अध्यक्ष जयप्रकाश खेतान लक्ष्मीपूजाको दिन संस्थाले आदर्शनगरमै खाना महोत्सवसमेत आयोजन गरेको बताउँछन् । लक्ष्मीपूजाको साँझ महानगरवासी आदर्शनगर क्षेत्रमा घुम्न आउने पुरानो चलन छ । त्यस दिन आदर्शनगर घुम्न आउनेले खानाको पनि आनन्द उठाऊन् भन्ने उद्देश्यले महोत्सवको आयोजन गरिएको उनले बताए । होटल तथा पर्यटन व्यवसायी संघका जिल्ला अध्यक्ष हरि पन्तले लक्ष्मीपूजाकै दिन आयोजित महोत्सवले सुनमा सुगन्ध थप्ने काम गर्ने बताए । लक्ष्मीपूजाको दिन कतिपयले घरमा खाना नबनाई मिठाइ आदि पकवान्न मात्र बनाउने चलन छ, उनले भने, आदर्शनगर घुम्न आउनेहरू यतै खाना खान खोज्छन् तर अधिकांश होटलले जनशक्ति अभावको कारण देखाउँदै खाना बनाउँदैनन्, यस वर्ष हामीले खाना महोत्सवमा थकाली खानादेखि स्वदेशी तथा विदेशी परिकारसमेत पस्कने जमर्को गरेका छौं, यसले महानगरवासीलाई अवश्य पनि नयाँपन महसुस गराउनेछ ।"
सबैतिर झिलिमिली,"दीपावलीलाई झिलिमिली बनाउन बारा सदरमुकाम कलैयालगायत जिल्लावासी सरसफाइ र घर सिँगार्नमा व्यस्त छन् । रंगले सिँगारिएको घरलाई उनीहरूले झिलिमिली बनाउन घरबाहिरको भाग र घरको मूल गेटमा झालरबत्ती लगाएका छन् । दीपावली छठ मनाउने यहाँका प्राय: घरमा झालरबत्ती टाँगिएको कलैया १ निवासी मनोज पटेलले बताए । झारबत्तीमै लाखौं खर्च गरिएको छ, उनले भने, सबै घर सिँगारिएपछि नगर क्षेत्र नै रातमा दुलहीझंै सजिएको देखिन थालेको छ ।कलैया, जितपुर, सिम्रौनगढ, निजगढ र सिमरास्थित बजारमा रहेका इलेक्ट्रोनिक पसलमा झिलिमिली बिजुली बत्तीको खरिद गर्ने ग्राहकको ताँती देखिएको स्थानीयले बताए । झुपडीदेखि ठूल्ठूला पक्की घरमा बस्ने सबै जनाले आआफ्नो क्षमताअनुसार घरघरमा बत्ती लगाउने गरेको कलैया देवकोटा चोकका बिजुली व्यवसायी हीरालाल प्रसादले बताए । अहिले झालर बत्ती भाडामा पुर्याउन भ्याइनभ्याइ छ, उनले भने, बिजुली बत्तीसँगै साउन्ड सर्भिससमेत भाडामा उपलब्ध गराउँदै आएको बताए ।स्टिल, तामा, पित्तल र चाँदीका सिक्का बाराको कलैयामा उपभोक्ताको माग बढेसँगै स्टिल, पित्तल, तामा र चाँदीका सिक्काको अत्यधिक बिक्री भएको कलैयाका व्यापारीले बताएका छन ।यहाँका पसलमा भाँडाबर्तन खरिद गर्नेहरूको ताँती देखियो । धनतेरसलाई शुभ मानेर यहाँका प्रत्येक घरमा केही नयाँ भाँडा भित्र्याउने चलन रहेको कलैया बजारका सुनचाँदी व्यवसायी राजु साह सोनारले बताए । सक्नेले सुनचाँदी नै किन्छन्, उनले भने, नसक्नेले स्टिलका भाँडाबर्तन खरिद गरी चित्त बुझाउँछन् । यो बेलामा भाँडाबर्तन र सुनचाँदीको गरगहननाको कारोबार अत्यधिक हुने उनको ठम्याइ छ । माटोको दियो, ढकनी, घंैटोको बिक्री अत्यधिक हुने व्यवसायीले बताएका छन् ।रौवाहीका आमोदकुमार पण्डितले आफूले यस वर्ष दीपावली तथा छठ पर्वमा बिक्री गर्नका लागि २० हजार दिया बनाएको जानकारी दिए । प्रतिगोटा एक रुपैयाँमा यसपालि दियो बिक्री भयो, उनले भने, गत वर्षको तुलनामा यस वर्ष दियोले राम्रो भाउ पायो । जिल्लाका विभिन्न स्थानमा गरी करिब २ लाख रुपैयाँको दियो बिक्री गरेको बताए ।रौवाही गाउँमा एक दर्जनभन्दा बढी व्यक्तिहरूले दियो, ढकनी, घैंटो बनाएर छठ तथा दीपावलीमा बिक्री वितरण गर्ने उनले जानकारी दिए । प्रत्येक वर्ष दीपावली तथा छठ पर्वमा ५० लाख रुपैयाँभन्दा बढीको माटाका भाँडाको कारोबार हुने गरेको कुम्हालले अनुमान गरेका छन् ।दोहा गीत लोप हुँदैतराई मधेसमा कात्तिक महिनामा गाइने लोक संस्कृति झल्किने दोहा गीत लोपोन्मुख अवस्थामा पुगेको सरोकारवालाले बताएका छन् । कात्तिक महिना सुरु भएसँगै तराई मधेसका गाउँगाउँमा दोहा गीतले गुञ्जायमान हुन्थ्यो, बारा उत्तरझिटकैयाका वृद्ध बहादुर रामले भने, पहिला सबैले यो गीत गाउँथे । अहिले यो गीत गाउने बूढापाकाको संख्या घटेसँगै गीत संकटमा परेको उनले बताए । परम्परागत गीतलाई जगेर्ना गर्न युवा पुस्ताले चासो नलिँदा गीत लोप हुन थालेको उनको ठम्याइ छ ।डेढ दशक पहिले बाराका गाउँगाउँमा स्थानीयवासी एक ठाउँमा जम्मा भएर साँझपख दोहा गीत गाउने गर्थे तर अहिले कहीं पनि दोहा गीत गाएको सुनिँदैन । नयाँ पुस्ताहरूलाई यो गीतबारे जानकारीसमेत नभएको र उनीहरू सिक्न पनि नचोको गाउँकै अर्का वृद्ध सुब्बा रात अहिरले बताए । पहिलापहिला हरेक गाउँमा समेत दोहा गाउने गरिएको उनले स्मरण गरे । यसको संरक्षण गर्न जरुरी रहेको सरोकारवालाको भनाइ छ ।"
निर्माण धमाधम,"लुम्बिनीमा ५ हजारजना अट्ने अन्तर्राष्ट्रिय बौद्ध ध्यान केन्द्र तथा सभाहल निर्माणको काम धमाधम भइरहेको छ । यहाँ सञ्चालन हुने बुद्ध जयन्ती समारोह, अन्तर्राष्ट्रिय बौद्ध सम्मेलन, सामूहिक प्रार्थना, आध्यात्मिक, धार्मिकलगायत कार्यक्रम ठूला हलको अभावमा प्रभावित भइरहेकाले निर्माण थालिएको हो ।२ वर्षभित्र सक्ने लक्ष्य रहेको केन्द्रको अहिलेसम्म ३० प्रतिशत काम सकिएको लुम्बिनी विकास कोषका योजना व्यवस्थापक सरोजकुमार भट्टराईले बताए । जमिनमुनिको पाइल फाउन्डेसनलगायत महत्त्वपूर्ण काम सकिएको छ । थप कामका लागि रकम, उपकरण तथा कच्चापदार्थ जुटाउने कामसमेत धमाधम भएको उनले जनाए । केन्द्र निर्माणका लागि सरकारी चासो र अनुगमनसमेत छ । यसले काममा थप सक्रियता थपेको छ । २०७७ को बुद्ध जयन्ती समारोह यही केन्द्रबाट गर्ने योजना छ, उनले भने, त्यसअनुसार काम अघि बढेको छ । सभाहल तथा ध्यान केन्द्रमा भवन निर्माण र हरियाली क्षेत्र गरी २ चरणमा काम हँुदै छ । पहिलो चरणको कामका लागि ३१ करोड रकममा ठेक्का लगाइएको छ । २४ महिनामा सक्ने सम्झौतासहित अनक अर्घाखाँची बाबुल जेवीले ०७४ चैतमा केन्द्र निर्माणको ठेक्का लिएको थियो । परामर्शदाताका रूपमा श्रेष्ठ डिकोन आरएस जेभीले काम गरेको छ । गत वैशाख १६ गते राष्ट्रपति विद्यादेवी भण्डारीले सभाहलको शिलान्यास गरेकी थिइन् । लगत्तै काम अघि बढेको कोषले जनाएको छ । यो हल दक्षिण एसियाकै नमुना हुने दाबी गरिएको छ । यसका संरचना २ बिघामा रहनेछन् । त्यसमा २० मिटर उचाइ हुनेछ । स्यान्डविच प्रविधिको छाना राखिनेछ । आवाज र तापक्रम समायोजनका लागि यस्तो गरिएको हो । हलमा आवश्यकताअनुसार सानो र ठूलो बनाउन सकिने अटोमेटिक पार्टिसन हुनेछ । भित्रबाट फलसिलिङ राखिनेछ । सभाहल फराकिलो र सुविधासम्पन्न हुनेछ । भुइँमा मोजाइक प्रविधिको प्रयोग गरिनेछ । त्यसले चिसो हुनबाट बचाउनेछ । केन्द्र सामूहिक ध्यान, प्रार्थना तथा आध्यात्मिक कार्यक्रमका लागि लक्षित गरिएको छ, परामर्शदाता टिम लिडर रोहितकुमार श्रेष्ठले भने, यसैले सबै किसिमबाट शान्त, सुविधासम्पन्न, आधुनिक र नमुना बनाउन लागेका हौं, केन्द्रको सभाहलमा गोप्य बैठक कक्षसहितमा एसी जडान गरिनेछ । यसले गर्दा चर्को गर्मीमा पनि यो सभाहलमा कार्यक्रम आयोजना गर्न सकिनेछ । महिला र पुरुषका लागि ६६ आधुनिक शौचालय बनाइनेछ । आधुनिक प्रविधिकै खानेपानीको व्यवस्था हुनेछ । भवनलाई पूर्णतया भूकम्परहित प्रविधिबाट निर्माण गरिंदै छ । यसका लागि १० मिटर गहिराइमा १ सय २० वटा पाइल फाउन्डेसन गरिएको छ । दोस्रो चरणको काम बौद्ध ध्यान केन्द्र तथा सभाहलबाहिर संरचना निर्माण हुनेछ । यो क्षेत्र थप २ बिघाको हुनेछ । यसका लागि करिब २४ करोड लागत लाग्नेछ । १५ महिनामा सक्ने गरी उक्त संरचना ठेक्कामा लगाउने प्रक्रिया थालेको भट्टराईले बताए । बाहिरी भागमा वरिपरि हरियाली (ग्रिनरी) निर्माण गरिनेछ । त्यसका लागि स्पेनिस ग्रास रोपिनेछ । सौन्दर्यका लागि चारैतिर पानीका फोहोरा राखिनेछ । वरिपरि बुद्धका विभिन्न चरणका सालिक र उनका उपदेश राखिनेछ । केन्द्रमा कार्यक्रममा बोलिने भाषालाई सहज बनाउन भाषा उल्था मेसिन राखिनेछ । पहिलो चरणमा ७ भाषामा उल्था गर्ने प्रविधि जडान हुनेछ । ती नेपाली, अंग्रेजी, श्रीलंकन, थाई, बर्मेली, चिनियाँ, कोरियन र हिन्दी भाषा हुनेछन् । पछिल्लो समय लुम्बिनीमा सामूहिक विपश्यना तथा प्रार्थना गर्ने र बौद्ध सम्बद्ध कार्यक्रम गर्न चाहनेको संख्या धेरै छ । केन्द्रमा राजनीतिबाहेकका सामाजिक तथा आध्यात्मिक गतिविधि गर्न दिने योजना रहेको कोषका सदस्य दुर्गाप्रसाद उपाध्यायले बताए ।"
अझै रोकिएन प्रकोप,"पोखरा डेंगुका बिरामीको संख्या बढ्दै गएसँगै लामखुट्टे फस्टाउने ठाउँ खोजी र नष्ट गर्ने अभियान चलाइएको छ । लामो समयसम्म पानी जमेका ड्रम, ग्यारेज तथा घरमा राखिएका टायरमा पानी जमेर लामखुट्टे बढेको देखिएपछि नष्ट गर्ने अभियान सुरु गरिएको हो । जथाभावी फालिएका प्लास्टिकले पनि समस्या भएको सरोकारवालाले बताएका छन् ।जनस्वास्थ्य कार्यालय कास्कीका भेक्टर कन्ट्रोल निरीक्षक याम बरालका अनुसार मंगलबारसम्म १ सय ८५ डेंगुका बिरामी भेटिएका छन् । उनीहरूको गण्डकी मेडिकल कलेज, मणिपाल, फेवासिटी, चरक मेमोरियल, फिस्टेल, पोखरा स्वास्थ्य विज्ञान प्रतिष्ठान, सामुदायिक र पार्कल्यान्ड अस्पतालमा उपचार भइरहेको छ । डेंगुका बिरामीमध्ये ३ जनालाई थप उपचारका लागि काठमाडौ पठाइएको छ । अस्पतालमा अहिले ३५ जना मात्रै उपचाररत छन्, उनले भने, अरू घर फर्किएका छन् । सुरुमा पोखरा ८ मा मात्र देखिएको डेंगु रोग अहिले अधिकांश वडामा फैलिएको छ । रोगी लामखुट्टेका लार्भा र प्यूपा नष्ट नहुने र यही तापक्रम रहिरहे यो महिनासम्म रोग फैलने खतरा कायमै रहेको बरालले बताए ।अहिलेसम्म औषधि नभएको डेंगु ज्वरो एडिज जातको लामखुट्टेले सार्छ । यो लामखुट्टे सामान्यत: एक महिनासम्म बाँच्छ । उनका अनुसार लार्भाबाट एक सातामा लामखुट्टे बनेर थप फैलन्छन् । एक महिनासम्म बाँच्ने लामखुट्टेले अरूलाई पनि टोक्ने सम्भावना रहन्छ । त्यसैले यस्ता लार्भा, प्यूपा हुनसक्ने सम्भावित ठाउँ खोजेर नष्ट गर्नुको विकल्प छैन ।डेंगुका बिरामी देखिन थालेपछि अहिलेसम्म ३२ वडामा रोगबारे सरोकारवालालाई अभिमुखीकरण गरिसकिएको र आइतबारदेखि सम्बन्धित वडाले खोज्ने र नष्ट गर्ने अभियान थालेका महानगरको स्वास्थ्य महाशाखा प्रमुख हेमन्त शर्मा पौडेलले बताए । दोस्रो चरणमा सरसफाइ अभियान थालिएको छ, उनले भने, वडा कार्यालयहरू यस काममा सक्रिय भएका छन् । लामो समयसम्म धारामा पानी नआउने घरमा ड्रममा जोहो गरी राखिएको पानी, जथाभावी राखिएका टायर र फालिएका प्लास्टिकमा पानी जमेर लामखुट्टे फैलिएको पाइएको उनले बताए । सबैभन्दा बढी प्रभावित पोखरा ८ का वडाध्यक्ष रुद्रनाथ बरालले चेतनामूलक कार्यक्रमसहित पानी फाल्ने अभियान सुरु गरिसकिएको बताए । बिरामी भेटिने बेलासम्म अभियान जारी रहनेछ, उनले भने, जनप्रतिनिधि, टोल बिकास संस्था, आमा समूहलगायत सरोकारवालाको सहयोग उल्लेख्य छ । जम्मा गरी राखिएको पानी फाल्ने र टायर संकलन गरी बाहिर पठाउने काम भइरहेको उनले बताए । अभियानले छिट्टै डेंगु नियन्त्रणमा आउने विश्वास उनको छ । डेंगुको बिरामी भएको पहिलोपटक यही कात्तिक ६ गते मात्रै सार्वजनिक भएको हो । त्यसलगत्तै महानगरको स्वास्थ्य महाशाखा र जनस्वास्थ्य कार्यालयले वडा ८ बाट चेतनामूलक कार्यक्रम थालेका थिए ।"
फेसन बन्दै चियापान र शुभकामना,"प्रदेश १ सरकारले कात्तिक २६ गते विराटनगरको आदर्श माविमा छठका अवसरमा शुभकामना आदानप्रदान, सांस्कृतिक कार्यक्रम तथा जलपान कार्यक्रम आयोजना गर्दै छ । कार्यक्रममा ५ हजारभन्दा बढीलाई निमन्त्रणा कार्ड पठाइएको छ ।हामीले तीन महान् चाडमध्ये छठलाई रोजेका छौं, प्रदेश सरकारका प्रवक्ता एवं आन्तरिक मामिला तथा कानुनमन्त्री हिक्मतकुमार कार्कीले भने, यो पर्व तराईको सांस्कृतिक पर्व हो ।दसैं, तिहार र छठ पर्वको अवसरमा पछिल्लो समय शुभकामना आदानप्रदानमा मात्र सीमित छैन । त्यससँगै जलपानसमेतको आयोजना गरिन्छ । राजनीतिक दलहरूबीच यो कार्यक्रम प्रतिस्पर्धात्मक बन्दै गएको छ । नेकपाका अध्यक्ष पुष्पकमल दाहाल र महासचिव विष्णु पौडेल यस्तै कार्यक्रममा सहभागी हुन सोमबार विराटनगर आए ।पर्वको अवसर पारेर चियापान गर्ने चलन फेसनजस्तै बनेको छ । यस्तो कार्यक्रममा सामान्यत: कुनै औपचारिक गतिविधि हुँदैन । खासै केही विषयमा छलफलसमेत गरिँदैन । तिम्तालुहरू भेला भएर खानेकुरा खाने र शुभकामना आदानप्रदान गर्ने काम गरिन्छ । कतिपयले यस्तो कार्यक्रमलाई सामान्य मान्ने गरेका छन् भने केहीले अनावश्यक खर्च भन्ने गरेका छन् ।पर्वको अवसर रोजेर भेटघाट र शुभकामना आदानप्रदान गर्नु ठीकै हो, अर्थशास्त्रका एक प्राध्यापकले भने, तर, यही निहुँमा अनावश्यक खर्च गर्नुचाहिँ तर्कसंगत लाग्दैन । पहिले कम मात्र हुने यस्ता कार्यक्रम अचेल राजनीतिक दल, सरकार तथा संस्थाहरूलगायतले गर्ने गरेको उल्लेख गर्दै उनले ठोस उपलब्धि नहुने यस्ता कार्यक्रमबाट अनावश्यक खर्च बढाउनेभन्दा अर्थोक उपलब्धि नहुने बताए ।प्राध्यापक अर्जुन बराल यस्तो कार्यक्रम गर्नु फजुल खर्च हुने बताउँछन् । यस्ता कार्यक्रमले संगठन विस्तार र बलियो पनि हुँदैन, उनले भने, काठमाडौंबाट नेता बोलाई तामझाम गरेर खर्च गर्नु अनावश्यक हो । दलका नेताहरूले रवाफ देखाउन पनि यस्ता कार्यक्रम गर्ने गरेको उनको टिप्पणी छ । यस्ता कार्यक्रमको खासै महत्त्व छैन, बरालले भने, कामकुरो एकातिर, कुम्लो बोकी ठिमीतिर भनेजस्तो मात्र हो ।तिहार र छठको शुभकामना आदानप्रदान तथा चियापान कार्यक्रमको आयोजना नेकपा मोरङले गरेको थियो । कार्यक्रममा ५ हजारभन्दा बढी सहभागी भएको आयोजकको दाबी छ । कार्यक्रममा मन्त्रीहरू लालबाबु पण्डित र भानुभक्त ढकाल कार्यक्रमभरि बसेका थिए । प्रदेशका मन्त्रीहरू पनि थिए ।चियापान कार्यक्रमले कांग्रेस संसदीय दलका उपनेता विजयकुमार गच्छदार, कांग्रेस प्रवक्ता विश्वप्रकाश शर्मा, केन्द्रीय सदस्य तथा सांसद मीनेन्द्र रिजाल, केन्द्रीय सदस्यहरू शेखर कोइराला, गगन थापा, गुरुराज घिमिरे, अमृत अर्याल, डिला संग्रौलासमेत व्यस्त बनाएको छ । चियापानअघि पार्टीको प्रशिक्षण कार्यक्रम चल्यो, नेकपा मोरङका नेता गणेश उप्रेतीले भने, यस्ता कार्यक्रमले पार्टी संगठन चलायमान अनि अन्तरपार्टी सम्बन्धसमेत सुमधुर बन्दै जान्छ ।नेकपाको चियापानमा एक कप चिया, एउटा स्याउ, निम्कीलगायतका खाजा राखिएको थियो । प्रतिव्यक्ति बढीमा २५ रुपैयाँभन्दा बढी नपरेको उप्रतीको दाबी छ । कार्यक्रममा करिब १ लाख खर्च भयो, उनले भने, दुवै पार्टीको पुरानो शुल्कको पैसा बाँकी रहेछ, त्यसैबाट काम चलाएका छौं । यसैगरी तीन दिनअघि कांग्रेस मोरङले पनि चियापान कार्यक्रमको आयोजना गर्यो । करिब ७ सय कार्यक्रममा सहभागी भएको मोरङ कांग्रेस सचिव मोदराज घिमिरेले बताए । कांग्रेसको चियापानमा एउटा समोसा, लालमोनलगायतको खाजा थियो । सामान्य खर्च भयो, सचिव घिमिरेले भने, पार्टी सदस्यहरूबाट उठेको शुल्ककै पैसा तिर्छौं ।यसपटक कांग्रेसको जिल्ला समिति मात्र होइन क्षेत्रीय समिति, नगर समिति र वडा समितिहरूले समेत पर्वका अवसरमा चियापान कार्यक्रमको आयोजना गरे । कांग्रेसको रतुवामाई नगर समितिले आयोजना गरेको चियापान कार्यक्रमा कांग्रेस प्रवक्ता विश्वप्रकाश शर्मा, केन्द्रीय सदस्य तथा सांसद मीनेन्द्र रिजाल, केन्द्रीय सदस्यहरू गगन थापा र डिला संग्रौला समेत सहभागी भएका थिए । नेकपाले रंगेलीमा यस्तै कार्यक्रम गर्यो ।मुख्यमन्त्री शेरधन राईदेखि प्रदेशमा मन्त्री र पार्टीका केन्द्रीय नेताकोहरूको लाम नै लाग्यो । नेकपाका केन्द्रीय सदस्य विनोद ढकाल, महेश रेग्मीलगायत धेरै नेता, कार्यकर्ता केही दिनदेखि यस्तै कार्यक्रम व्यस्त छन् ।"
विदेश जाँदा १५ सय डलर मात्रै,"अब नेपाली नागरिकले विदेश जाँदा राहदानीबापत प्रतिव्यक्ति १ हजार ५ सय अमेरिकी डलर मात्र सटही सुविधा पाइने भएको छ । राष्ट्र बैंकले मंगलबार एक परिपत्र जारी गरेर बैंकहरूलाई यस्तो निर्देशन दिएको हो । बिनाप्रयोजन विदेश जाने प्रवृत्ति बढ्न थालेपछि त्यो नियन्त्रणका लागि डलर सटही सीमा घटाइएको राष्ट्र बैंक विदेशी विनिमय व्यवस्थापन विभाग प्रमुख भीष्मराज ढुंगानाले बताए । तीन वर्षअघि राष्ट्र बैंकले भारतबाहेक अन्य मुलुक जाने नागरिकलाई राहदानीबापत प्रतिपटक २ हजार ५ सय अमेरिकी डलर वा सो बराबर अन्य परिवत्र्य विदेशी मुद्रा सटही दिने व्यवस्था थियो । स्वदेशी पर्यटनलाई प्रवद्र्धन र विदेशी पर्यटनलाई निरुत्साहित गर्न यस्तो नीति ल्याइएको हो, उनले भने । यसैगरी राष्ट्र बैंकले विदेश जाँदा प्रयोग गरिने टेलिग्राफिक ट्रान्सफर (टीटी) को सीमा पनि घटाएर एक पटकमा ३० हजार अमेरिकी डलर बनाएको छ । यसअघि यस्तो सीमा प्रतिपटक ४० हजार अमेरिकी डलर थियो । विदेशबाट ऋण ल्याउन सकिने सीमा बढयो अब वाणिज्य बैंकले विदेशबाट आफ्नो पुँजीको ५० प्रतिशतसम्म ऋण लिन पाउने भएका छन् । यसअघिको २५ प्रतिशतसम्म मात्र ऋण लिन पाउने सीमा बढाएर ५० प्रतिशत पुर्याएको हो । मंगलबार परिपत्र जारी गरी राष्ट्र बैंकले बैंक तथा वित्तीय संस्थालाई उक्त निर्देशन दिएको छ । पछिल्ला वर्षमा ऋणको माग उच्च भएको र सो अनुपातमा निक्षेप संकलन हुन नसकेपछि राष्ट्र बैंकले बैंकहरूलाई विदेशी मुद्रामा ऋण लिन पाउने सुविधा दिएको थियो । बैंकहरूले विदेशबाट ऋण लिन पाउने सुविधा पाए पनि हालसम्म एनएमबीबाहेक अरू कुनै बैंकले ऋण ल्याउन सकेका छैनन् ।बैंकहरूले नविकरणीय ऊर्जा (जलविद्युत्, सौर्य ऊर्जा र वायु ऊर्जा) उत्पादन तथा प्रसारण लाइन, सडक, सुरुङमार्ग, विमानस्थल, केबलकार, पुलजस्ता भौतिक पूर्वाधार (हाउजिङ, जग्गा विकासजस्ता रियल स्टेटको क्षेत्रबाहेक), विदेशी मुद्रा आर्जन गर्ने पर्यटन, कृषि, लघु वित्त क्षेत्रमा कर्जा प्रवाह गर्ने प्रयोजनका लागि वित्तीय साधनको प्रबन्ध गर्न विदेशी बैंक तथा वित्तीय संस्थाबाट आफ्नो प्राथमिक पुँजीको ५० प्रतिशत रकमसम्म परिवत्र्य विदेशी मुद्रामा ऋण लिन सक्नेछन्, परिपत्रमा भनिएको छ । यसैगरी विदेशबाट ऋण ल्याउने प्रक्रियामा बैंकहरूले एजेन्ट प्रयोग गर्न पाउने छुट पनि राष्ट्र बैंकले दिएको छ । यसअघि यस्तो छुट थिएन । विदेशबाट ल्याएको ऋणको ब्याजदरमा अन्य शुल्क वा कमिसन पनि जोड्न पाउने छुट दिएपछि बैंकहरूलाई उक्त बाटो खुलेको हो । यस्तो अतिरिक्त शुल्क वा कमिसन जोड्दा पनि तोकिएको ब्याज लागतको सीमाभित्र रहनुपर्ने राष्ट्र बैंकको निर्देशन छ ।"
सवारी कर्जामा कडाई,"काठमाडौं (कास) बैंक तथा वित्तीय संस्थाले निजी सवारी खरिदमा मूल्यको ५० प्रतिशतभन्दा बढी ऋण दिन नपाउने भएका छन् । बैंक तथा वित्तीय संस्थाको ठूलो लगानी सवारी साधनमा केन्द्रित भएपछि नियन्त्रणका लागि राष्ट्र बैंकले उक्त व्यवस्था ल्याएको हो । राष्ट्र बैंकले मंगलबार परिपत्र जारी गरी बैंक तथा वित्तीय संस्थालाई उक्त निर्देशन दिएको हो । बैंक तथा वित्तीय संस्थाले प्राकृतिक व्यक्तिलाई व्यक्तिगत प्रयोजनका लागि सवारी साधन खरिद गर्न कर्जा प्रवाह गर्दा सो सवारी साधन मूल्यको अधिकतम ५० प्रतिशत र व्यक्तिगत विद्युतीय सवारी साधनको हकमा ८० प्रतिशतसम्म मात्र गर्नु पर्नेछ, राष्ट्र बैंकको निर्देशनमा भनिएको छ, न्यूनतम ४० सिटका सार्वजनिक यातायात निर्माण कार्य एवं पर्यटन, शिक्षा, स्वास्थ्य र ढुवानीजस्ता सेवाका लागि प्रयोग हुने सवारी साधनका हकमा यो सीमा लागू हुने छैन । पछिल्ला वर्षमा सवारी आयात उच्च दरले बढेपछि नियन्त्रणका लागि निजी सवारी कर्जामा कडाइ गरिएको राष्ट्र बैंकका प्रवक्ता नारायणप्रसाद पौडेलले बताए । अनावश्यक रूपमा सवारी आयात नहोस् र बैंकको कर्जा उत्पादनशील क्षेत्रमा प्रवाह होस् भन्ने उद्देश्य राष्ट्र बैंकको हो, उनले भने । तीन वर्षअघिसम्म बैंक तथा वित्तीय संस्थाले सवारी मूल्यको ९० प्रतिशतसम्म सवारी कर्जा दिँदै आएका थिए । त्यसपछि राष्ट्र बैंकले कडाइ गरी ५० प्रतिशतको सीमा लगायो । उक्त व्यवस्थाले सवारी किनबेच घटेको भन्दै व्यवसायीहरूले सीमा बढाउन आग्रह गरे । त्यसपछि राष्ट्र बैंकले गत वर्षदेखि सवारीको ६५ प्रतिशतसम्म ऋण दिन पाउने व्यवस्था ल्याएको थियो । अहिले उक्त व्यवस्था परिमार्जन गरी पुन: ५० प्रतिशतमा झारेको हो । यो व्यवस्थाले सवारी कर्जामा बैंक तथा वित्तीय संस्था बैंक तथा वित्तीय संस्थाको लगानी घट्छ । यसैगरी बैंक तथा वित्तीय संस्थामा रहेको निक्षेप ५ लाखसम्म सुरक्षण हुने व्यवस्था गर्न राष्ट्र बैंकले निक्षेप तथा कर्जा सुरक्षण कोषलाई निर्देशन दिएको छ । प्राकृतिक व्यक्तिको खातामा रहेको ३ लाख रुपैयाँसम्म निक्षेप सुरक्षण हुने व्यवस्था पूर्ण कार्यान्वयनका साथै उक्त सीमा बिस्तारै बढाएर ५ लाख पुर्याउन राष्ट्र बैंकले निर्देशन दिएको छ । निर्देशनमा निश्चित मिति तोकेर सीमा बढाऊ भनिएको छैन । यसको अर्थ बैंक तथा वित्तीय संस्थामा रहेको निक्षेप सुरक्षणमा राष्ट्र बैंक सचेत छ भन्ने हो । बैंक तथा वित्तीय संस्थाले आफ्नो संस्थामा रहेको ३ लाख रुपैयाँसम्मको व्यक्तिगत बचत तथा मुद्दती खातामा रहेको ३ लाखसम्मको सुरक्षण गर्ने गराउने, निर्देशनमा भनिएको छ, सो रकम वृद्धि गरी क्रमश: ५ लाख सुरक्षण हुने व्यवस्था मिलाउनुपर्नेछ ।"
युन्नानमा नेपाललाई नि:शुल्क स्टल,बेइजिङ (कास) चीनको दक्षिण पश्चिममा पर्ने युन्नान प्रान्तले नेपाली उत्पादनलाई आगामी तीन वर्षका लागि नि:शुल्क प्रदर्शनी कक्ष उपलब्ध गराउने भएको छ । मंगलबार साङहाईमा यससम्बन्धी दुई पक्षीय सम्झौता भएको हो ।सोमबार साङहाईमा सुरु भएको चिनियाँ अन्तर्राष्ट्रिय आयात एक्स्पोको दोस्रो दिन सोही एक्स्पोको साइड लाइनअन्तर्गत युन्नान प्रान्तीय सरकारले आयोजना गरेको दक्षिण एसिया तथा दक्षिणपूर्वी एसियाबाट आयातित सामग्री प्रदर्शनी तथा व्यापार केन्द्रसम्बन्धी कार्यक्रममा नेपालको व्यापार तथा प्रवद्र्धन केन्द्र र युन्नान प्रान्तबीचमा आगामी तीन वर्षसम्म नेपाली उत्पादनलाई युन्नानमा नि:शुल्क प्रदर्शनी गर्ने सम्झौता भएको चीनका लागि नेपाली राजदूत लीलामणि पौडयालले कान्तिपुरलाई बताए ।युन्नान प्रान्तले एक दशकदेखि खुन्मिङमा आयात निर्यात मेलाको आयोजना गर्दै आएको छ । सन् २०१३ देखि यो आयात निर्यात मेलालाई चीनले दक्षिण एसिया एक्स्पोको नाम दिएको छ । सो एस्क्पोमा नेपाल नियमित रूपमा सहभागी हुँदै आएको छ । नेपालका मन्त्रीदेखि उपराष्ट्रपतिसम्म विशेष पाहुनाका रूपमा सहभागी रहँदै आएको उक्त एक्स्पोमा चीनले पनि नेपाललाई विशेष सुविधा उपलब्ध गराउँदै आएको छ ।
नियमावली नबन्दा अनुगमनमा अड्चन,"बजार अनुनगमन प्रभावकारी बनाउन सरकारले उपभोक्ता संरक्षण ऐन २०७५ जारी गरे पनि नियमावली नबन्दा अनुगमन प्रभावहीन बनेको छ । नयाँ बनेको ऐनमा अनुगमन स्थलमै जरिवानाको व्यवस्था भए पनि नियमावलीमापदण्ड नहुँदा प्रभावकारी हुन सकेको छैन । बजार अनुगमन तथा नियमन गर्ने मुख्य दायित्व वाणिज्य आपूर्ति तथा उपभोक्ता संरक्षण विभागको हो । मापदण्ड नहुँदा अनुगमन नै प्रभावित भएको विभागका महानिर्देशक योगेन्द्र गौचनले बताए । नयाँँ ऐन जारी भए पनि मापदण्ड बनेको छैन । ऐनमा तोकिए बमोजिम कारबाही मात्रै उल्लेख छ, विभागका महानिर्देशक योगेन्द्र गौचनले भने, मापदण्ड नबन्दा अनुगमनमै समस्या भयो । प्रभावहीन भयो । नयाँ ऐनअनुसार अनुगमनका क्रममा वस्तुको मूल्य हेर्ने अवस्था पनि छैन । यसअघि कालोबजारी तथा केही अन्य सामाजिक अपराध तथा सजाय ऐन २०३२ अनुसार २० प्रतिशतभन्दा बढी मूल्य लिँदा कालोबजारी गरेको ठहर हुन्थ्यो । सोहीअनुसार कारबाहीका लागि प्रहरीलाई आग्रह गरिन्थ्यो । अहिले मूल्यमा ठगी भए पनि कारबाही हुन नसकेको विभागको दाबी छ । तिहारयता करिब ३५ फर्ममा अनुगमन गरिएको थियो । मूल्य हेर्ने अधिकार भएन । बिलबीजक जारी गरेनगरेको मात्रै अनुगमन भएको छ, उनले भने, प्रभावकारी बनाउन मापदण्ड नै चाहिन्छ । विभागले उपभोक्ता संरक्षण ऐन २०५४ र कालोबजारी तथा केही अन्य सामाजिक अपराध तथा सजाय ऐन २०३२ अनुसार अनुगमन र कारबाही गर्दै आएको थियो । उपभोक्ता संरक्षण ऐन २०५४ अनुसार मुद्दा दायर गर्न सरकारी वकिलको राय वा सुझावअनुसार मात्रै मुद्दा सम्भव थियो । सबै प्रक्रिया पुर्याउँदा गलत मनसायले कारोबार गर्ने व्यवसायीहरूले उन्मुक्ति पाउँदै आएका थिए । कालोबजारी ऐन अनुसार कारबाहीका लागि प्रहरीको सहयोग चाहिन्छ । बेलाबखतमा प्रहरीले असहयोग गर्दै आएको विभागको ठहर छ । यी यावत् समस्यालाई समाधान गर्न र अनुगमन प्रभावकारी बनाउन नयाँ बनेको ऐनमा अनुगमन स्थलमै कसुर अनुसार ५ हजारदेखि ३ लाख रुपैयाँसम्म जरिवाना हुने उल्लेख छ । नयाँ ऐनले बजारमा सुधार हुने दाबी गरिए पनि ऐन कार्यान्वयन गर्न नियमावलीमापदण्ड बन्न सकेको छैन । उपभोक्ता संरक्षण ऐन २०७५ को दफा २१ मा वस्तु वा सेवाको मूल्यको मापदण्ड निर्धारण गर्ने भन्ने उल्लेख छ । उपभोक्ताको अधिकार संरक्षणका लागि मापदण्ड तयार गर्ने उल्लेख छ । एक महिना बित्दा पनि उक्त मापदण्ड बनेको छैन । २१ को (२) उपदफा (१) बमोजिम मूल्य निर्धारणसम्बन्धी मापदण्ड तयार गर्दा वस्तुको उत्पादन लागत, ढुवानी खर्च पैठारीकर्ताले कानुनबमोजिम बुझाएको भन्सार कर दस्तुर र वस्तु बिक्री गर्दा तोकिएको प्रतिशतभन्द बढी नहुने गरी बिक्रेताले लिने मुनाफा रकमसमेतलाई आधार मान्नुपर्ने उल्लेख छ, उनले भने, मापदण्ड नहुँदा मूल्य तोक्न सकिएन ।सोही दफाको (३) उपदफा (१) बमोजिम तोकिएबमोजिमको निकायले कुनै सेवाको मूल्य निर्धारणसम्बन्धी मापदण्ड तयार गर्दा त्यस्तो सेवा प्रदान गर्ने व्यक्तिको नियमन गर्ने वा आचरण तथा काम कारबाही व्यवस्थित गर्ने कानुनबमोजिम कुनै निकाय वा अधिकारी तोकेको भए त्यस्तो निकाय वा अधिकारीले निर्धारण गरेको मापदण्डबमोजिम तयार गर्नुपर्ने उल्लेख छ । विभागका अनुसार मूल्यमा कारबाही नहुँदा विभागले बिलबीजक र नापतौलको अनुगमनमा केन्द्रित गरेको छ । दफा १६ को अनुचित व्यापारिक तथा व्यवसायजन्य कियाकलाप गर्न नहुने अन्तर्गत २ (क) वस्तु वा सेवाको वास्तविक गुणस्तर, परिमाण, मूल्य, नापतौल, ढाँचा वा बनावट आदि ढाँटी लुकाई, छिपाई वा झुक्याई त्यस्तो वस्तु वा सेवा बिक्री वा प्रदान गर्ने भनिएको छ, महानिर्देशक गौचनले भने, सोही दफालाई टेकेर कारबाही गरेका छौं । विभागका अनुसार ऐनकै कारण दसैंपश्चात् करिब १० दिन अनुगमन ठप्प थियो । अनुगमनका क्रममा आधिकारिक निरीक्षण अधिकृत चाहिन्छ ।"
बारीमै फूलका ग्राहक,"गोरखा हरमटारीकी इन्दिरा सापकोटालाई यो वर्ष फूलको खोजीमा बजार भांैतारिनु परेन । तिहार सुरु भएसँगै उनले बारीमै पुगेर रोजिन् । खोजेजस्ता फूल आफैं टिपेर खरिद गरिन् । गोरखा नगरपालिका ८ मा एकुबहादुर राइले व्यावसायिक रूपमा स्थानीय जातका सयपत्री फूलको खेती थालेपछि यहाँका स्थानीयलाई बारीमै पुगेर खरिद गर्ने सुविधा छ । बजारमा किन्दा आफूले रोज्न पनि पाइन्नथ्यो । व्यापारीले जस्तो दियो त्यस्तै लानुपथ्र्यो, देवकोटाले भनिन्, यस्तो डाँडामा यति राम्रो फूल फुल्दो रहेछ । चाहिनेजति फूल यहीँबाट किनें । राइको परिश्रमले फूलले ढाकेर डाँडाकै सौन्दर्य बढेकामा पनि उनले खुसी व्यक्त गरिन् । देवकोटाजस्तै राईको फूलबारीमा यतिखेर दैनिक ५० भन्दा बढी ग्राहक फूल किन्न पुग्ने गरेका छन् । यसअघिका वर्षमा अन्य जिल्लाबाट बजारमा आएका फूल खरिद गर्दै आएका सदरमुकामका बासिन्दा यसपटक बजारभन्दा राईको बारीकै फूल खरिदमा आकर्षित छन् । चार दिनको अवधिमा १ लाख रुपैयाँभन्दा बढीको फूल बेचेको राईले बताए । खुद्रा प्रतिकेजी ३ सय र थोकमा २ सय ५० रुपैयाँमा फूल बिक्री भइरहेको छ । हालसम्म ५ क्विन्टल बिक्री भइसकेको उनले बताए । बाहिर चारपाँच थुंगालाई सय पर्छ, उनले भने, यहाँ आफैंले टिपेर फूलको थुंगा लान पाइन्छ । त्यही भएर पनि ग्राहक बढेका छन् । पाँच रोपनी क्षेत्रफल जमिन भाडामा लिएर उनले फूल खेती गरेका हुन् । यस वर्षको तिहारमा ३ लाखको फूल बिक्री हुने उनले अनुमान गरे । अझै तिन चार दिन बाँकी छ, सबै फूल बिक्री भए ३ लाख कमाइ हुन्छ, उनले भने ।सोलखुम्बु घर भई भीमसेन थापा गाउँपालिकामा खानेपानी प्राविधिकका रूपमा कार्यरत राईले तरकारी खेतीसँगै फूल खेती थालेका हुन् । फूल खेती गर्ने पाँच रोपनी जग्गालाई वार्षिक १५ हजार भाडा तिर्ने गरेको उनले बताए । १० रोपनी जग्गा भाडामा लिएर पाँच वर्षयता तरकारी खेती गर्थें, उनले भने, तरकारीमा लाईको प्रकोप बढेपछि तीन वर्षयता डिल र कान्लामा मात्र फूल लगाउँथे, फूलको माग बढ्दै गएपछि व्यावसायिक रूपमै खेती थालेका हुँ । उत्पादित फूल काठमाडौं, पोखरा, चितवनलगायतका सहरसम्म पुग्ने गरेको राईले बताए । पहिले यहीँको मागलाई पुर्याऊँ भनेर लागेको छु, उनले भने । फूल खेतीमा नेपाल आत्मनिर्भर वन्न नसकेकामा पनि उनले चिन्ता जनाए । टीभी र पत्रिकामा समाचार हेर्दा बर्सेनि करोडौंको फुल इन्डियाबाट नेपाल भित्रन्छ भन्ने सुन्दा चिन्ता लाग्छ, उनले भने, फुल डिल कान्ला जहाँ लगाए पनि हुन्छ, यसलाई बढी परिश्रम पनि चाहिँदैन, घर आसापास फूल लगाउन सके पनि विदेशबाट किन्न पर्दैन । पाँच रोपनी क्षेत्रफलमा फूल खेती गर्न २० हजार नगद र परिश्रम मात्र खर्च भएको उनले बताए । सयपत्री फूल रोपेको १ सय ४० दिनमा बेच्न मिल्ने भन्दै यसमा आत्मनिर्भर बन्न सक्ने उनले विश्वास व्यक्त गरे ।"
सेयरमा बुझेर लगानी गरौं,"सूचीकृत कम्पनीको वित्तीय अवस्था विश्लेषण गरेर मात्र लगानी गर्न अर्थमन्त्री युवराज खतिवडाले लगानीकर्ता आग्रह गरेका छन् । कम्पनीको वास्तविक अवस्था नबुझी हल्लाको भरमा लगानी गर्दा जोखिम धेरै हुने भएकाले कम्पनीबारे राम्रोसँग बुझेर मात्र लगानी गर्न उनले सुझाएका हुन् । मंगलबार पूर्ण स्वचालित विद्युतीय सेयर कारोबार उद्घाटन कार्यक्रममा अर्थमन्त्री खतिवडाले यस्तो बताएका हुन् । पूर्ण स्वचालित विद्युतीय सेयर कारोबार असल सुरुवात हो, उनले भने, अब थप सुधार प्रक्रिया अघि बढाउनुपर्छ । विद्युतीय सेयर कारोबारसँगै सेयर बजारको आधुनिकीकरण सुरु भएको जनाउँदै उनले भने, अब अन्य आवश्यक पूर्वाधारको निर्माणसँगै विविधीकरण गर्नुपर्छ । सेयर बजारमा संस्थागत लगानीकर्ताका रूपमा सामूहिक लगानीकर्तालाई अघि बढाउन खोजिए पनि ती संस्थाबाट अपेक्षाकृत काम हुन नसकेको अर्थमन्त्री खतिवडाले बताए । अब संस्थागत लगानीकर्ता भित्र्याउन थाल्नुपर्छ, उनले थपे, मैले पनि केही संस्थागत लगानीकर्तालाई पोर्टफोलियो बढाउन आग्रह गरेको छु । पछिल्ला वर्षमा मुलुकले उच्च आर्थिक वृद्धि प्राप्त गरिरहेकाले सेयर बजारमा त्यसको प्रतिविम्ब देखिनुपर्ने उनले बताए । सेयरमा लगानी गर्ने लगानीकर्ताको सम्पत्ति वृद्धि राम्रो भएको जनाउँदै उनले भने, यो निकै सकारात्मक हो । लगानीकर्ताको सम्पत्ति बढेमा राष्ट्रको आम्दानी पनि बढ्छ । अनलाइन विद्युतीय सेयर कारोबार पुँजी बजारको विकासका लागि कोसेढुंगा सावित भएको राष्ट्र बैंकका डेपुटी गभर्नर शिवराज श्रेष्ठले बताए । यो व्यवस्थाले एकै पटक धेरै नागरिकको पहुँचमा सेयर बजार पुगेको छ, उनले भने, बजारको विकास तथा विस्तारका लागि यो निकै सकारात्मक कुरा हो । प्रविधिको विकाससँगै वित्तीय साक्षरता र सम्भावित जोखिम न्यूनीकरणका लागि लाग्नुपर्ने उनले बताए । विद्युतीय रूपमा सेयर किनबेच गर्न पाइने भएपछि कारोबारको दायरा र आकार पनि विस्तार हुने धितोपत्र बोर्डका अध्यक्ष रेवतबहादुर कार्कीले बताए । धितोपत्र बजारलाई थप व्यवस्थित र आधुनिकीकरण बनाउन बोर्डले विभिन्न काम गरिरहेको जनाउँदै उनले भने, प्रदेशस्तरीय रूपमा ब्रोकरको शाखा विस्तारको काम भइरहेको छ । हाल काठमाडौं उपत्यका बाहिर ४१ स्थानमा रिमोट वर्क स्टेसन (आरडब्लूएस) रहे पनि ती कार्यालय स्वतन्त्र रूपमा चल्न नसकेको उनले बताए । अब जिल्लामा पनि ब्रोकरको शाखा दिन्छौं, उनले थपे, बजारको स्थायित्वका लागि बजार निर्माता (मार्केट मेकर) र सेटलमेन्ट ग्यारेन्टी फन्डको व्यवस्था गरिएको छ । कार्यक्रममा स्टक ब्रोकर्स एसोसिएसनका अध्यक्ष भरत रानाभाटले बजारका सबै सरोकारवाला मिलेर अनलाइन कारोबारलाई प्रभावकारी रूपमा कार्यान्वयनमा ल्याउनुपर्ने बताए । अनलाइनसँगै केही जोखिमहरू छन्, उनले भने, ती जोखिम नियन्त्रण गर्न मार्केट मेकर र सेटलमेन्ट ग्यारेन्टी फन्डको व्यवस्था गर्नुपर्छ । नेप्सेका प्रमुख कार्यकारी अधिकृत चन्द्रसिंह साउदले सञ्चालनमा ल्याएको पूर्ण स्वचालित अनलाइन कारोबार प्रणाली जनअपेक्षा तथा प्राविधिक विकासलाई आत्मसात् गर्दै अघि बढ्नुपर्ने क्रममा आएको बताए । यो प्रणाली नेपालको पुँजी बजारमा कोसेढुंगा हुनेछ, उनले भने ।"
अलैंचीको भाउ घट्दो,"टीकाप्रसाद भट्ट (रामेछाप) उत्तरी रामेछापको उमाकुण्ड गाउँपालिका २ बाम्तीका किसानलाई अलैंची थन्क्याउन चटारो छ । यस वर्ष बाम्ती कुभु र गुम्देलमा अलैंची केही ढिलो पाक्यो । अघिअघि दसैंको पूर्णिमासम्म अलैंची थन्क्याउने किसान यो वर्ष तिहारको संघारमा पनि अलैंचीकै चटारामा छन् । गत वर्षभन्दा बढी अलैंची उत्पादन भएको छ । बढी अलैंची फले पनि किसान खुसी छैनन् । मालको मोल नपाउने किसानको गुनासो छ । बाहिरका व्यवसायीलाई अलैंची उत्पादक किसानकामा आउन नदिने खेलको मारमा आफू परेको दाबी उनीहरू गर्छन् । यस वर्ष कुनै व्यवसायी पनि अलैंची उत्पादन क्षेत्रमा आइनपुगेकाले भाउ नचलेको उनीहरू बताउँछन् । अलैंचीको प्रमुख बजार भारत हो । भारतीय व्यवसायीसँग स्थानीय ठेकेदारले किसानको उत्पादन हेरेर मोल मिलाउने चलन छ । बजारमा महँगोमा बिक्री हुने भए पनि बिचौलियाका कारण यसअघि पनि राम्रो भाउ किसानले पाएका छैनन् । गत वर्ष प्रतिकेजी ६ सयदेखि ६ सय ५० रुपैयाँमा किसानले चित्त बुझाउनुपरेको थियो । यस वर्ष पनि धेरै भाउ आउला भन्ने आशा कमै छ । बजारमा ७ सयको हल्ला चलेको छ । बिक्री भने कसैको भएको छैन, स्थानीय किसान भोजबहादुर सुनुवारले बताए । अलैंची उत्पादक किसान दिनेश कार्की यो वर्ष भुटान, बंगालादेश र चीनतर्फ पनि अलंैची जाने हल्ला गाउँसम्म आइपुगेको सुनाउँछन् । भाउ धेरै आए त्यसतर्फ जाने भइहाल्यो भने पनि बिचौलियाको हस्तक्षेपबाट मुक्त हुन सकिँदैन भन्ने उनलाई लागेको छ । पूर्वको अलैंचीको भाउ निगरानी गरिबसेका उनले उक्त क्षेत्रमा पनि भाउ नबसेको सुनाए । भारत अलैंचीजन्य मसलाको मुख्य बजार भएकाले सरकारीस्तरबाटै मूल्य निर्धारणको पहल हुनुपर्ने कार्कीको भनाइ छ । सरकारले बिचौलियालाई प्रश्रय दिइरहेको छ, उनले भने ।कुभुकास्थली, बाम्ती र गुम्देलका किसानले धान हुने खेत मासेर व्यावसायिक अलैंची लगाएका छन् । तीन वर्षदेखि रोगको प्रकोपले अलैंची उत्पादनमा असर परेको स्थानीय सूर्य कार्कीले बताए । उनका अनुसार पुरानो बगानको उत्पादनमा यो वर्ष पनि असर परेको छ । कार्की भन्छन्, पुरानो बगान हुनेको उत्पादनमा गिरावट आयो, नयाँ लगाउनेले उत्पादन केही बढी लिए । त्यस भेगमा बढीमा ८ सय केजी तयारी अलैंची बनाउने किसान छन् । सरदर ३ देखि ५ सय केजी अलैंची उत्पादन गर्ने किसान धेरै छन् । सोलुको चौलाखर्क र गोली क्षेत्रबाट रामेछापको अलैंची बगानमा पनि रोग पसेकोले पुनारो बगानमा असर परेको छ । किसानले पुरानो बोटको साटो नयाँ बिजु बिरुवा लगाउन थालेका छन् । बिजु बिरुवाले उत्पादन दिइसकेको छैन । बिजु बोट फल्न थालेपछि अलैंची बढ्छ । सुनुवार भन्छन्, अलैंचीको बोट र बगान बढेझैं भाउ पनि बढ्नुपर्ने थियो तर लगातार ओरालो लागेकोले किसानलाई हर्ष छैन । तीन वर्षअघि त्यस क्षेत्रमा केजीको २ हजार ७ सयसम्म भाउ लिने किसानहरू त्यसपछि सित्तै जस्तोमा अलैंची बेचिरहेको अनुभव उनको छ ।"
स्थानीय प्रशासनद्वारा भारतीय तेलमाथि प्रतिबन्ध,"अनुगमनमा तीव्रतास्थानीय प्रशासनले अनुगमनलाई तीव्रता दिँदै म्याद गुज्रेका सामान बजारबाट बरामद गरेको छ । चाडपर्वका समय खाद्य सामग्री, खाने तेल, पेय पदार्थ बढी मात्रामा बिक्री हुने गरेकाले व्यवसायीले म्याद गुज्रेका सामान बिक्री गरी उपभोक्तालाई ठगिरहेको व्यापार संघका पूर्वमहासचिव एवं भुरीगाउँका व्यवसायी जीवन शाहीले बताए । व्यापारीविरुद्ध फौजदारी मुद्दायसैबीच स्थानीय प्रशासनले बजार अनुगमनका क्रममा ठाकुरबाबास्थित भुरीगाउँको एउटै पसलबाट तीन ट्रकभन्दा बढी म्याद गुज्रेका उपभोग्य सामान फेला पारेको छ । थोक बिक्रेता सुभास जनरल स्टोर्सबाट ठूलो परिमाणमा म्याद गुज्रेका उपभोग्य सामान बरामद गरेको स्थानीय प्रशासनले जनाएको छ । प्रशासनका अनुसार ठूलो परिमाणमा म्याद गुज्रेका चाउचाउ, बिस्कुट, खाने तेल, जुस, मसलालगायत सामान बरामद गरिएको छ । प्रमुख जिल्ला अधिकारी कुरुम्बाङका अनुसार जनरल स्टोर्सका सञ्चालक दधिराम भण्डारीविरुद्ध फौजदारी अपराध संहिताको दफा १०७ बमोजिम ५ वर्षको सजायको माग दाबी गर्दै मुद्दा दायर भएको छ । अदालतमा मुद्दा दायर भएकाले भण्डारीलाई पक्राउ गरिएको उनले बताए । अनुसन्धानका क्रममा भण्डारीले नेपालगन्जबाट म्याद गुज्रेका सामान खरिद गरी ठाकुरबाबा नगरपालिकामा आपूर्ति गर्दै आएका थिए । उनलाई यसअघि पनि म्याद गुज्रेका सामान नबेच्न स्थानीय प्रशासनले पटकपटक चेतावनी दिएको थियो । तीन महिनायता प्रशासनले कालोबजारी गरेको अभियोगमा ४२ जनालाई पक्राउ गरेको छ । उनीहरूविरुद्ध कालोबजारी ऐन २०३९ तथा सामाजिक अपराध ऐनअन्तर्गत मुद्दा दायर गरेको छ ।"
साठी करोडभन्दा बढीको झिलिमिली बत्ती,"चितवन (रासस) दीपावलीमा नेपालीका घर आँगन झिलिमिली पार्न ६० करोड रुपैयाँभन्दा बढीका विद्युतीय सामग्री भित्रिएका छन् । नियमित प्रयोग हुने बत्तीबाहेक दीपावलीमा मात्र प्रयोग गर्न ल्याइएका विद्युतीय सामग्रीमा त्यति खर्च गरिएको हो । अन्य समयको तुलनामा नियमित बत्तीमा पनि दोब्बर खर्च हुने गर्छ । नेपाल विद्युत् व्यवसायी महासंघका केन्द्रीय अध्यक्ष तेजनारायण खरेलका अनुसार विभिन्न खालका झाल्लर, डिस्को बल्ब, बत्ती बल्ने फोटो फ्रेम, मूर्ति, विद्युतीय मैनबत्ती, रंगीन टयुबलाइटलगायत दीपावली सामग्री नेपाल भित्र्याइएका हुन् । दसैंअघिदेखि नै ती सामग्री नेपाल भित्रने गर्छन् । तिहारमा प्रयोग हुने यस्ता विद्युतीय वस्तु ९० प्रतिशत चीन र १० प्रतिशत भारतबाट भित्रने गरेको उनले बताए । एक पटक प्रयोग भएका बत्ती तीनचार वर्षसम्म प्रयोग हुने हुँदा पुराना ठाउँमा थप्न र नयाँ घरमा लगाउन हरेक वर्ष करोडौंका यस्ता वस्तु आयात गर्ने गरिन्छ । महासंघअन्तर्गतका दुई हजारभन्दा बढी व्यवसायीले सहरदेखि गाउँघरसम्म यस्ता बत्ती बिक्री गर्ने गरेको खरेलको भनाइ छ । व्यवसायीले बत्ती भित्र्याउन तीन महिनाअघिदेखि प्रक्रिया अघि बढाउने गर्छन् । महासंघका महासचिव रेसम देवकोटाका अनुसार भोगटेको पात र माटोको दियोमा तेलमा बत्ती बाल्ने नेपाली संस्कृति हराएर गाउँगाउँमा पनि आयातित बत्तीको प्रयोग हुन थालेपछि बर्सेनि यसको माग बढ्दै गएको छ । पहिले पहिले झाल्लरमा सामान्य बल्ब प्रयोग हुने भए पनि हिजोआज लिडको बल्ब प्रयोग हुन थालेपछि यस्ता सामग्री बढी खप्न थालेको उनले बताए । बजारमा २ हजारदेखि ६० हजार रुपैयाँका झाल्लर बिक्री भइरहेका छन् । घर, कार्यालय र सार्वजनिक ठाउँमा दीपावलीको समयमा उज्यालो राख्नुपर्ने मान्यताका कारण सबै होल्डरमा बत्ती जोड्ने गरिन्छ । नेपाल विद्युत् प्राधिकरण भरतपुर वितरण केन्द्रका प्रमुख सुरेश महतोले अन्य समयमा भन्दा तिहारमा १५ प्रतिशत बढी विद्युत् खपत हुने गरेको छ । उनले यतिबेला उद्योग कलकारखाना बन्द हुने हुँदा विद्युत् आपूर्ति व्यवस्थापन गर्न सहज हुने बताए ।"
दैलेखमा दुई सुन्तला जोन,"यहाँको दुल्ल नगरपालिका र भैरवी गाउँपालिकामा सुन्तला जोन परियोजना सुरु हुने भएको छ । प्रधानमन्त्री कृषि आधुनिकीकरण परियोजनाअन्तर्गत कार्यक्रम सुरु गरिएको हो । दुल्लु नगरपालिका, भैरवी गाउँपालिका र कुसापानीमा सुन्तला खेतीका लागि उपयुक्त हावापानी भएको परियोजना कार्यान्वयन इकाईले जनाएको छ । दूल्लु र भैरवीका १८ वडामा कार्यक्रम लागू हुनेछ । बाँकी अन्य वडालाई समायोजन गरी जोन कार्यक्रम लागू गरिने भैरवी गाउँपालिका अध्यक्ष प्रेमबहादुर बुढाले बताए । उनले सबैखाले हावापानीको मिश्रण भएकाले सुन्तला खेती गरेर कृषकको आयआर्जनमा सुधार ल्याउन सकिने जनाए । सुन्तला खेती परम्परागत शैलीमा भएकाले स्थानीयको जीवनस्तरमा सुधार ल्याउन नसकिएको कृषिविज्ञ राजु भोजले जानकारी दिए । उनका अनुसार फराकिलो स्थानमा सुन्तला खेती गर्नमा कार्यक्रमले जोड दिनेछ । बगंैचा व्यवस्थापनको कमी र जलवायु परिवर्तनका कारण सुन्तला उत्पादन फस्टाउन नसकेको उनले जनाए । दुल्लु नगरपालिका प्रमुख घनश्याम भण्डारीले कृषिको आधुनिकीकरणमार्फत नगरलाई समृद्ध बनाउन सकिने बताए । सुन्तला जोनका लागि आवश्यक जग्गा दुल्लु नगरले छुटयाउनेछ, उनले भने, सुन्तला जोनले नै दुल्लु र भैरवीलाई नमुना बनाउन सकिन्छ । कृषियोग्य जमिनको एकीकरण, विशिष्टिकृत व्यवसायीकरण, उन्नत प्रविधि र गुणस्तरीय पूर्वाधार विकास गर्ने परियोजनाको अवधारणा रहेको प्रमुख जिल्ला अधिकारी लक्ष्मीप्रसाद बाँस्कोटाले बताए । जिल्लाका दुल्लु, भैरवी, गुराँस, लाकुरी सेर्माकोट, रावतकोटलगायत क्षेत्रमा सुन्तलाको राम्रो उत्पादन हुने गरेको छ ।"
मन खोलेर झिलिमिली,"काठमाडौं गत वर्षसम्म विद्युत् प्राधिकरणको एक नियमित तालिका थियो लक्ष्मी पूजाको दिन साँझमा बत्ती नबाल्न सर्वसाधारणलाई अनुरोध गर्ने । त्यही प्राधिकरणले यो वर्ष लक्ष्मी पूजाको दिन त्यस्तो सूचना जारी गरेन । दुई वर्षअघि लक्ष्मी पूजाको दिन लोडसेडिङ नहुने घोषणा गर्दै प्राधिकरणले काठमाडौं उपत्यकाबाट लोडसेडिङ हटेको घोषणा गरेको थियो । उपत्यकामा लोडसेडिङ अन्त्यपछि देशैभर घरायसी प्रयोगकर्ताको लोडसेडिङ हटाइएको थियो । यो वर्षको वैशाख अन्तिम सातादेखि उद्योगहरूमा पनि लोडसेडिङ अन्त्य भएको छ ।घरायसी प्रयोगकर्ता (गार्हस्थ उपभोक्ता) को विद्युत् माग सबैभन्दा उच्च लक्ष्मी पूजाकै दिन हुन्छ । उद्योगहरू बन्द हुने भए पनि यो दिन विद्युत् माग उच्च विन्दुमा पुग्छ । अपुत विद्युत् आयात गरेर लोडसेडिङ टारिरहेको प्राधिकरणका लागि लक्ष्मी पूजाको दिन विद्युत् माग व्यवस्थापन गर्नु चुनौती बन्ने गरेको छ । यही कारणले अघिल्लो वर्षसम्म प्राधिकरणले तिहारको बेलामा झिलिमिली बत्ती नबालेर विद्युत् माग कम गर्न अनुरोध गर्दै सार्वजनिक सूचना प्रकाशित गर्ने गरेको थियो । अघिल्लो वर्षसम्म तिहारमा उपभोक्तालाई साँझमा झिलिमिली बत्ती नबाल्न अनुरोध गर्ने प्राधिकरणले यो वर्ष आफ्नो कार्यालय पूरै ढाक्ने गरी बत्ती बालेको छ । बढी विद्युत् खपत गर्न प्रयोगकर्तालाई प्रोत्साहित गर्न सांकेतिक रूपमा प्राधिकरण आफैंले यसो गरेको प्रवक्ता अधिकारी बताउँछन् ।देशैभरि लोडसेडिङ अन्त्य भएपछि अब हाम्रो ध्यान गुणस्तरीय विद्युत् वितरण गर्ने र आफ्नो पूर्वाधार सुधार्नेतर्फ केन्द्रित छ, प्राधिकरणका प्रवक्ता प्रवल अधिकारी भन्छन्, अब उपभोक्तालाई बढी विद्युत् खपत गर्नका लागि प्रोत्साहित गर्ने प्राधिकरणको योजना छ ।आगामी वर्ष ४ सय ५६ मेगावाटको माथिल्लो तामाकोसी जलविद्युत् आयोजनाले विद्युत् उत्पादन थाल्ने र निजी क्षेत्रका प्रवद्र्धकले उत्पादन गरेका करिब ३ सय मेगावाट विद्युत् यही आर्थिक वर्षमा राष्ट्रिय प्रणालीमा जोडिने भएकाले विद्युत् खपत बढाउँदै जानुपर्ने प्राधिकरणको तर्क छ । यी आयोजना राष्ट्रिय प्रणालीमा जोडिएपछि वर्षायाममा नेपाल विद्युत्मा आत्मनिर्भर बन्नेछ । आगामी वर्षदेखि ९ सय गिगावाट आवर विद्युत् बढी हुने प्राधिकरणको आकलन छ । अहिले प्राधिकरणले अपुग विद्युत् भारतबाट खरिद गर्दै आएको छ ।हाल औसत नेपालीले वार्षिक डेढ सय युनिट (किलोवाट प्रतिघण्टा) विद्युत् खपत गर्दै आएका छन् । यसलाई आगामी ५ वर्षमा ७ सय युनिट प्रतिघण्टा र दस वर्षमा १ हजार ५ सय युनिट पुर्याउने सरकारी लक्ष्य छ । ऊर्जा मन्त्रालयले वैशाख २५ गते सार्वजनिक गरेको श्वेतपत्रमा विद्युत् खपत बढाउन ऊर्जाका अन्य स्रोतलाई विद्युत् ऊर्जाले प्रतिस्पथापन गर्ने, विद्युतीय सवारी साधन सञ्चालनमा जोड दिने बताइएको छ । मागभन्दा बढी हुने विद्युत्लाई व्यवस्थापन गर्नका लागि चाँडै उपत्यकासहित मुख्य सहरमा करिब २० वटा चार्जिङ स्टेसन निर्माणका लागि पनि प्राधिकरणले तयारी गरिरहेको छ ।थप विद्युत् खपतका लागि थप घरधुरीलाई राष्ट्रिय प्रणालीमा जोड्ने प्राधिकरणको योजना छ । अहिले पनि करिब २५ प्रतिशत घरधुरीमा विद्युत् नपुगेको तथ्यांक छ । सरकारले आगामी ५ वर्षमा शतप्रतिशत घरधुरीमा विद्युत् पहुँच पुर्याउनले लक्ष्य लिएको छ । अहिले नै धेरै विद्युत् खपत गर्नु भनेर सार्वजनिक रूपमा नभने पनि बढी विद्युत् खपतका लागि प्रोत्साहित गर्ने प्राधिकरणको योजना छ, प्रवक्ता अधिकारी भन्छन्, विद्युत् खपत बढाउँदै गर्दा भविष्यमा उत्पादित विद्युत् स्वदेशमै खपत हुने अवस्था बन्छ । यही सन्देश दिनका लागि यो वर्ष लक्ष्मीपूजाका दिन बत्ती नबाल्न सार्वजनिक अपिल नगरिएको उनी बताउँछन् ।उपभोक्तामा आएको सचेतनाका कारण पिक आवरमा हुने विद्युत् माग करिब सय मेगावाटले घटेको अधिकारी बताउँछन् । अहिले उपभोक्ता आफैं पिक आवरमा बढी विद्युत् खपत हुने इन्डक्सन चुलो, एसी, हिटरजस्ता सामग्री नचलाउन सचेत भएका छन्, उनले भने, पिक आवरमा हुने विद्युत् माग एक सय मेगावाटसम्म कमी भएको छ । गत वर्ष आजकै दिन १ हजार २ सय मेगावाट माग थियो भने यो वर्ष मंगलबार करिब १ हजार १ सय मेगावाटसम्म मात्रै विद्युत् माग रहेको प्राधिकरणले जनाएको छ ।गत वर्ष लक्ष्मीपूजाको दिन विद्युत् माग १ हजार २ सय ६५ मेगावाट रहेको प्राधिकरणको तथ्यांक छ । यो वर्ष लक्ष्मीपूजाका दिन उच्चतम माग १ हजार २ सय ७० मेगावाट पुग्ने प्राधिकरणको आकलन छ । विद्युत् माग योभन्दा बढी भए पनि धान्न सकिने प्रवक्ता अधिकारीले बताए । तिहारमा लोडसेडिङ हुन नदिन प्राधिकरणले ४ तहको योजना बनाएको छ । प्रवक्ता अधिकारीका अनुसार प्राधिकरणका प्राविधिक कर्मचारीलाई तिहारको अवधिमा आफ्नो कार्यालय नछाड्न व्यवस्थापनले निर्देशन दिएको छ । हरेक वितरण केन्द्र र नो लाइट कार्यालयमा ट्रान्सफर्मर र अन्य प्राविधिक उपकरण तयारी अवस्थामा राखिएको छ ।१ सय ४४ मेगावाटको कालीगण्डकी ए, ७० मेगावाटको मध्य मस्र्याङ्दी, ६९ मेगावाटको मस्र्याङ्दीजस्ता आयोजनालाई कम माग हुने समयमा नचलाएर बढी माग हुने समयमा मात्रै चलाउने व्यवस्था मिलाइएको उनले जानकारी दिए । बढी लोड पर्ने फिडरहरूका केही लोडलाई अर्को फिडरमा सारिएको उनले बताए । योबाहेक समस्या आइरहने स्थानका ट्रान्सफर्मर र अन्य उपकरण मर्मत गरिसकिएको उनले बताए । तिहारको बेलामा देशभित्र कुनै आयोजनामा समस्या आए भारतबाट थप विद्युत् आयात गर्ने गरी ढल्केबरमुजफ्फरपुर आयोजनालाई पनि तयारी अवस्थामा राखिएको प्रवक्ता अधिकारीले जानकारी दिए ।"
दशकपछि राष्ट्रिय प्रसारणमा बझाङ,"बहुप्रतिक्षित राष्ट्रिय विद्युत प्रसारण लाइनसँग बझाङ जोडिएको छ । मंगलबार दिउँसो ११ बजेबाट विद्युत् प्राधिकरणले बझाङ जिल्लामा राष्ट्रिय प्रसारण लाइनको नियमित सेवा प्रारम्भ गरेपछि लामो समयदेखि अन्धकारमा रहेको बझाङ जिल्ला तिहारको दोस्रो दिनबाट झिलिमिली हुने भएको छ । गत असोज १ बाट परीक्षण प्रसारण गर्ने र असोज १० गतेबाट नियमित सेवा दिने जानकारी प्राधिकरणले दिएको थियो । प्रसारण लाइन लामो भएको र नयाँ स्थापना भएको प्रसारण लाइनमा विभिन्न ठाउँमा प्राविधिक समस्या देखिएका कारण नियमित प्रसारण झन्डै एक महिना ढिलो भएको हो ।अब कतै समस्या छैन, प्राधिकरणको बझाङ वितरण केन्द्रका प्रमुख राकेश भट्टले भने, तिहारको अवसर पारेर बझाङ राष्ट्रिय प्रसारण लाइनमा जोडिएको खबर सुनाउन पाउँदा हामी हर्षित भएका छौं, उनले नियमित मर्मत सम्भारका लागि आवश्यक उपकरण र जनशक्तिको व्यवस्थापन पनि भइसकेको जानकारी दिँदै अब उपभोक्ताले विद्युत् अभावको समस्याबाट मुक्ति पाएको बताए । मंगलबार पत्रकार सम्मेलनमा बोल्दै प्रतिनिधि सभा सदस्य भैरवबहादुर सिंहले राष्ट्रिय प्रसारण लाइनमा जिल्ला जोडिएसँगै यहाँको विकास र सम्भावनाको मुख्य ढोका खुलेको बताए । उनले आजसम्म विद्युत् अभावमा कष्टपूर्ण दैनिकी भोगिरहेका यहाँका स्थानीयका लागि यो निकै ठूलो खुसीको खबर भएको बताए । अब उज्यालो मात्र हैन । सीप र जाँगर भएकाहरूलाई उद्योग व्यवसाय गर्ने मौका पनि आएको छ, उनले भने, विद्युत् अभावका कारण लगानी गर्न डराउनुपर्ने अवस्थाको आजबाट अन्त्य भएको छ । उनले विद्युत् सेवा नियमित भएसँगै यसले जिल्लामा लगानीको वातावरण बनाउने, यहाँका सम्भावनाहरू अवसरमा परिणत हुने र ऊर्जाका लागि भइरहेको वनमाथि निर्भरता घट्न गई वन संरक्षण हुने बताए ।जिल्ला राष्ट्रिय प्रसारण लाइनमा जोडिएको खबरले सबैभन्दा बढी उद्योगी व्यवसायीहरूमा उत्साह छाएको छ । केही उद्योग गर्न चाहनेहरूलाई पनि विद्युत्को समस्याले हैरानी बनाएको थियो । अब यो समस्या हट्ने भयो, एक जना युवा उद्यमी नरेन्द्र खड्काले भने, विद्युत् आउने खबरले निकै खुसी लागेको छ ।विद्युत् नियमित नभएका कारण थुपै उद्योगको सम्भावना भएर पनि यहाँ लगानी गर्नेहरू पनि डराइरहेको अवस्था थियो । कतिपयको लगानीसमेत डुबेको छ, बझाङ उद्योग वाणिज्य संघका अध्यक्ष दानबहादुर सुर्मेलीले भने, राष्ट्रिय प्रसारण लाइनमा जिल्ला जोडिएको खबरले सम्पूर्ण उद्योगी व्यवसायीहरू उत्साहित भएका छन् । बझाङमा ठूलो लगानी आउन सक्छ ।बझाङ सदरमुकाम र आसपासका गाउँहरूलाई विद्युत् सेवा उपलब्ध गराउँदै आएको नेपाल विद्युत् प्राधिकरणको सुर्मादेवी साना जलविद्युत् आयोजना पटकपटक बिग्रन थालेपछि विद्युत् अभावमा स्थानीयले हैरानी खेप्दै आएका थिए । बैतडी जिल्लासम्म राष्ट्रिय प्रसारण लाइन २०६४ सालमा नै पुगेको थियो । बैतडीको खोड्पेबाट बझाङसम्मको ८५ किलोमिटर ३३ केभी प्रसारण लाइन निर्माणका लागि झन्डै ११ वर्ष लागेको हो । २०६४ सालमा नै खोड्पेदेखि बैतडीकै श्रीभावरसम्म २० किलोमिटर लाइन तान्ने काम सम्पन्न गर्न झन्डै ७ वर्ष लागेको थियो । २०७१ सालमा निर्माण सुरु भएको श्रीभावर बझाङको सेलाखेतसम्म ६५ किलोमिटर ३३ केभीए प्रसारण लाइन निर्माण कार्य सम्पन्न भएपछि बझाङमा राष्ट्रिय प्रसारण लाइन पुगेको हो । स्थायी सबस्टेसन निर्माण नहुँदासम्म हाललाई एक सय केभीएका २ वटा ट्रान्सफर्मरमार्फत विद्युत् वितरण गरिएको छ । हाललाई स्थानीय सुर्मादेवी जलविद्युत् आयोजनाले विद्युत् सेवा दिइरहेका उपभोक्ताहरूलाई मात्र राष्ट्रिय प्रसारण लाइनको विद्युत् वितरण गरिनेछ । सबस्टेसन निर्माण कार्य सम्पन्न भएपछि जिल्लाका अन्य स्थानीय तहमा विद्युत् वितरणको काम थालिने प्राधिकरणले जनाएको छ । बझाङको बागथला र सेलाखेतमा निर्माणाधीन ३ एमबीए क्षमताका २ वटा सबस्टेसनको काम वैशाखसम्म सकिने र त्यसपछि अरू ठाउँमा विद्युत् वितरण गरिने वितरण केन्द्र प्रमुख भट्टले बताए । खप्तड छान्ना गाउँपालिकाकाबाहेक जिल्लाका अरू ११ वटा स्थानीय तहमा पनि लाइन विस्तार गर्ने काम भइरहेको उनको भनाइ छ ।"
प्रदेश ५ मा औद्योगिक लगानी बढ्दै,"मधेस आन्दोलन र भारतीय नाकाबन्दीका बेला प्रदेश ५ को मुख्य नाका बेलहिया शान्त र सहज रहयो । भैरहवास्थित बेलहिया नाकाको आयात निर्यात रोकिएन । आसपासका उद्योगहरू यथावत् सञ्चालन भए । यही छापका कारण प्रदेश ५ मा उद्योग खुल्ने र विस्तार हुने क्रम बढेको छ । भौतिक पूर्वाधार विकास र सडक सञ्जाल बढ्दै जाँदा पछिल्लो समय औद्योगिक लगानीसमेत ह्वात्तै बढेको छ । सहज नाकासँगै बुद्ध जन्मस्थलको महत्त्व बढ्दै र अन्तर्राष्ट्रिय विमानस्थल निर्माण हँुदै गएकाले यो क्षेत्रमा वैदेशिक लगानीकर्तासमेत आकर्षित भएको राष्ट्र बैंक सिद्धार्थनगरका निर्देशक अशोककुमार पौडेलले बताए । पूर्वाधार विकाससमेत तीव्र रहेकाले औद्योगिक लगानी अबका वर्षमा अझ बढ्दै जाने उनले जनाए ।उद्योग वाणिज्य तथा आपूर्ति मन्त्रालयको तथ्यांकअनुसार गत आर्थिक वर्ष ०७४०७५ मा मात्रै यस प्रदेशमा ५३ वटा ठूला उद्योग स्थापना भएका छन् । सबैभन्दा धेरै २३ वटा मझौला उद्योग खुलेका छन् । यसबाहेक १५ वटा ठूला र १३ साना नयाँ उद्योग स्थापना भएका हुन् ।ती उद्योगमा ३३ अर्ब ८५ करोड २६ लाख ७० हजार रुपैयाँ लगानी भएको छ । प्रतिशतका हिसाबले अघिल्लो आर्थिक वर्षको तुलनामा गत वर्ष ७० प्रतिशत बढी लगानी थपिएको हो । उद्योगमा विदेशी लगानीसमेत बढ्दै गएको छ । गत आर्थिक वर्षमा उद्योग क्षेत्रमा भएको कुल लगानीमध्ये ४ अर्ब ३८ करोड २९ लाख १० हजार वैदेशिक लगानी हो । प्रतिशतका हिसाबले झन्डै १३ प्रतिशत हो । सबैभन्दा बढी लगानी भारतीयले २ अर्ब ९१ करोड २९ लाख १० हजार ५ सय रुपैयाँ गरेको छ । चिनियाँले १ अर्ब ३५ करोड १० लाख रुपैयाँ लगानी लगाएको छ । जापान, अमेरिका, डेनमार्क र सामोआजस्ता देशबाट पनि उद्योगमा लगानी भएको छ । पछिल्लो समय चिनियाँहरू औद्योगिक लगानी गर्न अध्ययनमा आउने क्रम बढेको छ । विशाखापट्टनम् बन्दरगाह सञ्चालनमा आएपछि वीरगन्जको साटो बेलहिया नाकाबाट कच्चा पदार्थ ल्याउन सहज हुन्छ । छोटो दूरीका कारण बेलहिया नाका हुँदै ल्याइने कच्चा पदार्थका लागि यस क्षेत्रमा उद्योग खोल्न व्यवसायीका लागि लाभदायक हुने भएकाले चिनियाँ लगानीकर्ता आकर्षित भएको रूपन्देही उद्योग संघका अध्यक्ष गणेशप्रसाद अधिकारीले बताए । प्रदेशमा सबैभन्दा धेरै वैदेशिक लगानी नवलपरासी पश्चिम र रूपन्देहीमा छ । मन्त्रालयको तथ्यांकअनुसार गत वर्ष स्थापना भएका ५३ उद्योगमध्ये १७ वटा रूपन्देहीमा छन् । पश्चिम नवलपरासीमा १३ उद्योग छन् । कपिलवस्तु र बाँकेमा ७७, दाङ र बर्दियामा ३३ र पाल्पामा एउटा उद्योग दर्ता भएको छ । उद्योग वर्गीकरणका हिसाबले ३७ उद्योग उत्पादनमूलक छन् । पर्यटन क्षेत्रमा ६ र सेवा क्षेत्रमा ६ वटा उद्योग छन् । कृषि र पशुपालनमा भने जम्मा २ वटा उद्योग थपिएका छन् । नयाँ उद्योगमध्ये निर्माणजन्य र पर्यटन उद्योगमा लगानी धेरै छ । पाल्पा, प्यूठान, अर्घाखाँचीलगायत जिल्लामा सिमेन्ट तथा क्लिंकर उद्योगका लागि आवश्यक कच्चा पदार्थ चुनढुंगाका खानी रहेकाले यस्ता उद्योग पनि आकर्षणमा परेको उद्योगीहरूले बताए । अन्तर्राष्ट्रिय विमानस्थल र लुम्बिनीका कारण उत्पादनमूलक तथा सेवामूलक उद्योगमा समेत लगानीकर्ता आकर्षित भएका छन् । प्रादेशिक योजना आयोगका उपाध्यक्ष डा प्रकाशकुमार श्रेष्ठले भारतसँगको आयात निर्यातका लागि सहज र नजिकको दूरी भएको प्रदेश भएकाले उद्योगमा लगानी बढेको बताए । कच्चा पदार्थ आयातका लागि भारतसँग नजिकको दूरी छ । आसपासमै पनि औद्योगिक कच्चा पदार्थको उपलब्धता छ, उपाध्यक्ष श्रेष्ठले भने, सुरक्षा चुनौती कम र पूर्वाधार विकासले पनि औद्योगिक लगानी बढेको हो । बाँके र बर्दियामा भने पर्यटन तथा होटल व्यवसायमा लगानी बढ्दो छ । उद्योग मन्त्रालयका अनुसार प्रदेश ५ मा ठूला तथा मझौला ८ सय २७ वटा उद्योग सञ्चालनमा छन् । भैरहवामा रहेको विशेष आर्थिक क्षेत्र सेजमा १८ उद्योगीले उद्योग स्थापनाका लागि पूर्वाधार निर्माण गरिरहेका छन् । औद्योगिक सहजताका लागि पछिल्लो समयमा बाँके र रूपन्देहीमा नयाँ औद्योगिक क्षेत्र खुल्दै छन् । तिनमा करिब १ हजार उद्योग थपिनेछन् । उद्योग, पर्यटन, वन तथा वातावरणमन्त्री लीला गिरीले उद्योग क्षेत्रमा देशीविदेशी लगानी भित्र्याउने सरकारको रणनीति भएको बताए । उनका अनुसार पछिल्लो समय लुम्बिनीलाई केन्द्रमा राखेर विदेशी व्यवसायीले होटल, सिमेन्ट, खाद्यान्न, सौर्य ऊर्जा र विद्युतीय सामग्री उत्पादनमा लगानी गर्न रुचि देखाएका छन् । प्रदेशको औद्योगिक नीति बनेपछि त्यसलाई व्यवस्थापन गरिने उनले जनाए ।"
व्यवस्थित बन्दै ग्रामीण फुटबल,"करिव चार दशकको इतिहास बोकेको सन्दकपुर गाउँपालिका ५ जमुनास्थित कागे मेलामा आयोजना हुने फुटबल प्रतियोगिताको रौनक अझै चुलिँदो छ । रमाइलोका लागि गाउँले भेला भएर खेल्ने इतिहास बोकेको यो प्रतियोगिताको रूप भने आधुनिकतासँगै फेरिँदो छ । सुरुका दिनमा सिल्ड र कपका लागि मरिहत्ते गर्ने खेलाडीहरू अहिले आर्कषक नगद पुरस्कारबाट लोभिन्छन् । बर्खाभरको थकानसँगै त्यहाँको प्रमुख नगदेबाली अलैंचीको चटारो सकेपछि दिपावलीको अवसरमा आयोजना हुने प्रतियोगिताले स्थानीयलाई थकाइ मेटाउँदै रमाइलो साट्ने वातावरण त बनाएको छ । जिल्लाभर र सीमापारि दार्जिलिङ अनि सिक्किमका बासिन्दालाई पनि प्रतियोगिताले लोभ्याउने गर्दछ । फुटबलको बढ्दो मोहसँगै प्रतियोगिताको महत्त्व चुलिँदै गएकाले व्यवस्थापन पक्षलाई पनि सुधारिँदो छ । यस वर्षदेखि दर्शकलाई बसेर हेर्न सहज होस् भन्ने उद्देश्यले बाँसको अस्थायी प्यारापिट नै बनाइएको छ । जिल्लाको उत्तरी क्षेत्रकै प्रतिष्ठित यो प्रतियोगितालाई भव्य बनाउन स्थानीयले श्रमदान नै गरेर प्यारापिट वनाएका छन्, आयोजनामा सक्रिय उमेश गुरुङले भने, उद्घाटनसमापनको कार्यक्रम भव्य बनाउनेदेखि नियमित खेललाई स्तरीय बनाउन सिंगो गाउँ क्रियाशील छ । काग तिहारको दिन सकिने भएकाले कागे मेला नाम कमाएको मेलाको मेरुदण्ड नै फुटबल हो । सेभेन ए साइडको भए पनि उत्तरी गाउँमा नै अब्बल मानिएको यहाँको मैदानमा फुटबल हिर्काउन स्थानीय मात्र हैन राष्ट्रिय टिममा परेका खेलाडीको पनि उपस्थितिले दर्शक बटुल्छ । दसैंलगत्तै सुरु प्रतियोगिताले यहाँ चाडवाडको माहोल थप तताएको छ । खेललाई व्यवस्थित बनाउन लाइसेन्सप्राप्त रेफ्रीको व्यवस्था गर्नु यहाँको अर्को विशेषता हो । मोटो रकम खर्चेर भए पनि निर्णायकको चाँजो गरिएको छ । व्यवस्थित मैदान, स्थायी प्यारापिट र पर्याप्त आर्थिक स्रोतको अभावमा पनि यहाँका युवाहरूले गोजी रित्याएरै प्रतियोगिता आयोजना गरेका हुन् । विजेताले १ लाख र उपविजेताले ५१ हजार रुपैयाँ पुरस्कार पाउने यो प्रतियोगितामा पुरस्कारको मोहभन्दा पनि दर्शकको माया बटुल्न टिमको उपस्थिति धेरै हुन्छ । यहाँ प्रतियोगिता हुने भएपछि जुनसुकै अवस्थामा पनि थेग्नै नसक्ने गरी टिमको उपस्थिति हुन्छ, आयोजक समितिका इन्द्र गुरुङले भने, एक साताभन्दा धेरै समय लगाएर भए पनि प्रतियोगिता सम्पन्न गर्छौं ।ठूलो प्रायोजक नभए पनि खेलप्रेमी स्थानीय सहयोगीका भरमा प्रतियोगिता टिकेको छ । स्थानीय तहले पनि आवश्यक सहयोग गर्दै आएको वडाध्यक्ष जितवहादुर साँवाले बताए । बर्सेनि फेर्नुपर्ने बाँसे गोलपोस्टको झन्झट पनि विदेशमा बस्ने स्थानीयको पहलमा हटेको छ । वैदेशिक रोजगारका लागि विभिन्न मुलुकमा कार्यरतले पठाएको रकम संकलन गरेर फलामे पोल लगाइएको छ, रकम जुटाउन सक्रिय नव प्रगतिशील युवा समाजका अध्यक्ष गोविन्द भट्टराईले भने, नजिकैको ढापपोखरीमा प्रवेश द्वार बनाउने लगायतका काम पनि समाजले गरिरहेको छ ।पश्चिमी फाकफोक थुम गाउँपालिकाको एकतप्पामा पनि यस्तै प्रकृतिको फुटबल प्रतियोगिता चलिरहेको छ । विजेताले २ लाख पाउने यो प्रतियोगितालाई उत्कृष्ट बनाउन आयोजकले व्यवस्थापनमा उत्तिकै ध्यान पुर्याएको हो । यी दुवै प्रतियोगितामा प्रदेश १ का उत्कृष्ट टिमको सहभागिता हुने गर्छ । दसंै र तिहारको अवसरमा सन्दकपुर गाउँपालिकाको माईमझुवा, इलाम नगरपालिकाको जस्विरे, देउमाई नगरपालिकाको जितपुर, माङसेवुङ गाउँपालिकाको इभाङलगायतमा ठूला फुटबल प्रतियोगिता आयोजना हुने गरेका छन् ।"
भूमहीमा कृत्रिम घाँसे मैदान,"अखिल नेपाल फुटबल संघ (एन्फा) ले पश्चिम नवलपरासीको सुनवल नगरपालिका१२ भूमहीमा सुविधासम्पन्न एन्फा टेक्निकल सेन्टर निर्माण गरेको छ । रामनगर एकेडेमी विद्यालयको मैदानमा अत्याधुनिक सुविधासम्पन्न मैदान सञ्चालनमा आएको हो । मिनी पिचको मंगलबार एन्फाका अध्यक्ष कर्माछिरिङ शेर्पाले उद्घाटन गरे । विशेष गरेर सेन्टर निर्माणले ६१२ वर्षमुनिका बालबालिकालाई फुटबलमा अघि बढ्न सहयोग पुग्ने बताउँदै देशका ७ वटै प्रदेशमा १४ वटा टेक्निकल सेन्टर बनाउले लक्ष्य अघि सारेको एन्फा अध्यक्ष शेर्पाले जानकारी गराए । नयाँ पुस्तालाई फुटबल खेलमा आकर्षण गर्न भौतिक पूर्वाधारको मुलुकभर कमी छ, उनले भने, सुविधासम्पन्न मैदान भएपछि भविष्यमा कुशल खेलाडी उत्पादन गर्न यसले महत्त्वपूर्ण सहयोग हुनेछ ।गत वैशाखमै सम्पूर्ण निर्माण काम सम्पन्न भएर बालवालिकाले अभ्यास गर्दै आए पनि मंगलबार औपचारिक रूपमा हस्तान्तरण गरिएको हो । ४० मिटर लम्बाइ र २० मिटर चौडाइको क्षेत्रफलमा निर्माण भएको मैदानलाई रातिको समयमा पनि प्रयोग गर्न सकिने गरी अत्याधुनिक बत्ती जडान गरिएको छ । एन्फाले काठमाडौं, मकवानपुर र नवलपरासी गरी तीन जिल्लामा कृत्रिम घाँसे मैदानका लागि १ करोड १५ लाख रुपैयाँ खर्च गरेको छ ।रामनगर एकेडेमीको मैदान उपयुक्त रहेको भन्दै एन्फाले १० वर्षका लागि जग्गा लिएर प्रशिक्षणका लागि मैदान तयार गरेको हो । १० वर्षसम्म एन्फाकै निगरानीमा रहने मैदान त्यसपछि भने पूर्णत: विद्यालयकै रोहबरमा सञ्चालन हुनेछ । मैदान हस्तान्तण भएसँगै स्तरीय प्रशिक्षकबाट फुटबल प्रशिक्षणले जिल्ला, क्षेत्र, प्रदेश र राष्ट्रिय स्तरमा खेलाडी उत्पादन गर्न सहयोग पुग्ने यस क्षेत्रका खेलप्रेमी तथा बालबालिकाको आस रहेको छ । जिल्ला फुटबल संघ नवलपरासीका अध्यक्ष प्रकाश पंगेनीले नवलपरासी जिल्लामा प्रतिभावान खेलाडी धेरै भए पनि आवश्यक प्रशिक्षण र मैदान अभावमा खेलाडी पलायन हुनुपर्ने अवस्था रहेको बताए ।नयाँ पुस्ताका लागि मैदानसहित प्रशिक्षणका गर्न एकेडेमी सञ्चालनमा ल्याएर खेलाडी उत्पादन गर्न लागिपरेका छौं, उनले भने, अबको केही वर्षभित्र नै विभिन्न उमेर समूहको राष्ट्रिय टोलीमा यस जिल्लाका खेलाडी देख्न पाइनेछ ।"
कराँते खेलाडी बंगलादेश जाने,काठमाडौं (कास) सत्रौं एसियाली खुला कराँते च्याम्पियनसिपमा भाग लिन तीन नेपाली खेलाडी बंगलादेशको ढाका जाने भएका छन् । नोभेम्बर ९ देखि ११ सम्म हुने प्रतियोगिताको पुरुषमा राकेश महर्जन र भीमबहादुर थापा तथा महिलामा आस्मी तामाङले खुला तौलसमूहमा प्रतिस्पर्धा गर्नेछन् । टिम व्यवस्थापक राजु तुलाधर र प्रशिक्षकमा चन्द्रश्याम डंगोल छन् ।
त्रिशुल युथ विजयी,"काठमाडौं (कास) गोदावरी नगरपालिका १३ वडाव्यापी खेलकुद महोत्सवको अन्तिम दिन मंगलबार फुटबलमा सहआयोजक त्रिशुल युथ क्लबले आरुबोट ब्वाइज क्लबलाई ३२ ले हराउँदै उपाधि जितेको छ । स्पर्धामा रुद्राक्ष क्लब तेस्रो भयो । उपाधि विजेताले २५ हजार, उपविजेताले १५ तथा तेस्रो हुने टोलीले १० हजार रुपैया पुररस्कार पाए । उपाधि विजेता त्रिशुलका नितेश खड्का उत्कृष्ट खेलाडी, आयुशजंग थापा उत्कृष्ट गोलरक्षक तथा सौरभ मल्ल सर्वाधिक गोलकर्ता भए । बुद्धिचालमा मनीष घिमिरे, प्रवीण घिमिरे र कल्याण घिमिरे शीर्ष तीन स्थानमा विजयी भए ।"
मालिकभन्दा टिम सदस्यमै सन्तुष्ट छु,"कठिनभन्दा पनि प्रतियोगितालाई लिएर हतारो थियो । छोटो समयमा राम्रोसँग टिम म्यानेज गर्न सक्यौं । खुसी छु त्यसमा । मालिक भएरभन्दा पनि टिम सदस्य भएर पोखरालाई यहाँसम्म ल्याइपुर्याउन सकियो । जे जति, जो जसले सहयोग गरे सबैलाई धन्यवाद । पीपीएलमा अनुभवभन्दा पनि उत्साह ज्यादा भयो मेरा लागि । क्रिकेटले यो उत्साह दिएको थियो । पोखरामा यति धेरै दर्शक आउँछ भनेर सोचिएको थिएन । दर्शक राम्रो तरिकाले आए, राम्रोसँग प्रतियोगिता आयोजना भयो । पीपीएल सफलताका लागि सबैलाई धन्यवाद दिनुपर्छ । अक्सन हुनु ठीकअगाडिसम्म के गर्ने हो भन्ने सोच्ने अवसर पनि पाइएको थिएन । अक्सनपछि एउटा स्वरुप आयो खेलाडीको । त्यसमा कहाँकहाँ कमजोरी छ भनेर गृहकार्य गरियो । त्यो गृहकार्यपछि टिम बलियो भयो । ब्याटिङबाट हामी एकदमै बलियो छौ भन्ने थियो । जित्छौं नै भन्ने शतप्रतिशत ठोकुवा त कसैले गर्न सक्दैन । तर उपाधि जित्छ भन्ने ठूलो आस थियो । बीचमा दुई खेल हार्दा अंकतालिकामा केही गाह्रो भएको थियो, सबैजनाको मनोबल अलि झरेजस्तो भएको थियो । टिमले, कप्तान शरदले यसलाई राम्रोसँग संयोजन गरेर अगाडि बढायो । खेलाडीहरू हामी व्यवस्थापनले सोचेअनुरुप नै पायौं । अक्सनपछि हाम्रो जुन योजना थियो त्यहीअनुसार उनीहरूले भूमिका निभाए ।"
