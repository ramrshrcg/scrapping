शीर्षक,विवरण
अशान्त छ दार्जिलिङ,"दार्जिलिङ (भारत)गोर्खाल्यान्ड आन्दोलनको रापका कारण दार्जिलिङको मौसम एक महिनादेखि तातेको छ । पछिल्लो पटक गोर्खाल्यान्ड आन्दोलन चर्किएको महिना दिनभन्दा बढी भइसक्यो । अनिश्चितकालीन हडताल सुरु भएको शुक्रबार महिना दिन पुग्यो । पहाडकी रानी भनिने दार्जिलिङ युद्ध भूमिजस्तो देखिएको छ ।सहरभरि हतियारधारी सुरक्षाकर्मीको बाक्लो उपस्थिति छ । हडतालका कारण सिंगो दार्जिलिङको जनजीवन प्रत्यक्ष प्रभावित छ । आन्दोलनकारी अझै हडताल फिर्ता लिने पक्षमा छैनन् । आन्दोलन गन्तव्यमा नपुगेसम्म हडताल जारी राख्ने पक्षमा छन् जनता, आन्दोलन अघि बढाउन बनेको सर्वदलीय संयन्त्र गोर्खाल्यान्ड मुभमेन्ट कोअर्डिनेसन कमिटीका संयोजक कल्याण देवानले भने, जनताले फिर्ता नलिएसम्म हडताल जारी रहनेछ । पछिल्लो समय आन्दोलन हिंसात्मक पनि बन्यो । प्रहरी दमनमा ७ आन्दोलनकारीले ज्यान गुमाइसकेका छन्। आन्दोलनकारीले सरकारी सवारी, सरकारी भवन तोडफोड र आगजनी जारी राखेका छन् । आन्दोलन चर्किएपछि बंगाल सरकारले दार्जिलिङमा अघोषित नाकाबन्दी गरेको छ । खाद्यान्न, पेट्रोलियम, खाना पकाउने ग्यासलगायत अत्यावश्यक वस्तुमा प्रशासनले प्रत्यक्ष रूपमै बन्देज गरेको छ । बंगालले पूर्ण रूपमा नाकाबन्दी गरेको छ, हिमालय दर्पण दैनिकका दार्जिलिङ ब्युरो प्रमुख विमल राईले भने, दार्जिलिङमा खाद्यान्न संकट सुरु भइसकेको छ । आन्दोलनका कारण यहाँको पर्यटन, चियाजस्ता व्यवसाय धराशायी बनेका छन् । यातायात, स्कुल, व्यापारव्यवसाय सम्पूर्ण ठप्प छन् । यस पटकको आन्दोलन जनस्तरबाटै उठेको छ । विगतमा राजनीतिक दलहरूको निर्देशनमा परिचालित हुने जनताले यस पटक दलहरूलाई परिचालन गरिरहेका छन्, दार्जिलिङका कवि राजा पुनियानीको टिप्पणी छ, यस पटकको आन्दोलनको धरातल अलि बलियो छ, त्यसैले आन्दोलन उपलब्धिमूलक बन्ने आशा छ । गोर्खा जनमुक्ति मोर्चाका अध्यक्ष विमल गुरुङले बंगाल सरकारबाट भएको दमनलाई केन्द्रीय अनुसन्धान ब्युरो (सीबीआई) बाट छानबिन गर्न माग गरेका छन् । बंगाल सरकारले योजनाबद्ध ढंगले आन्दोलन दबाउने षड्यन्त्र गरेको छ, गुरुङले भने, सम्पूर्ण घटनाको सीबीआईले छानबिन गरोस् । सुरक्षाकर्मीले आन्दोलनकारी माथि धरपकड तीव्र पारेको छ । सर्वसाधारणका घरमा छापा मार्ने र कुटपिट गर्नेक्रम रोकिएको छ । सुरक्षाकर्मीको ज्यादती रोक्न सिलिगुडीको एक मानव अधिकारवादी संगठनले आह्वान पनि गरेको छ । तर, सरकारले चासो दिएको छैन । तीन साताभन्दा बढी समयदेखि इन्टरनेट सेवा अवरुद्ध छ ।आन्दोलनकारीले बिहीबार हिमालयन रेलवेको खरसाङस्थित पुरानो स्टेसनमा आगजनी गरे । टिस्टास्थित वन विभाग कार्यालय, चौरस्ताको पर्यटन सूचना केन्द्र, पञ्चायत कार्यालय र प्रहरी पोस्टहरूमा आगो लगाए । आन्दोलन सुरु भएयता धेरै भौतिक क्षति भइसक्यो, मोर्चाका सहसचिव विनय तामाङले भने, यसको लेखाजोखै छैन । उनले क्षतिको जिम्मेवारी बंगाल सरकार र मुख्यमन्त्री ममता बेनर्जीले लिनुपर्ने बताए । यसैबीच, शनिबार थाल्ने भनिएको आमरण अनशन अनिश्चितकालका लागि स्थगित गरिएको छ । आसन्न राष्ट्रपति चुनावका कारण अनशन स्थगन गर्नुपरेको गोर्खाल्यान्ड मुभमेन्ट कोअर्डिनेसन कमिटीले जनाएको छ । दार्जिलिङका साहित्यकार, संगीतकर्मी तथा शिक्षासेवीले बंगाल सरकारबाट पाएको पुरस्कार फिर्ता गर्न थालेका छन् । बिहीबार भानु जयन्तीका अवसरमा संगीतकार कर्म योञ्जन, शिक्षाविद् प्रभात प्रधान र साहित्यकार कृष्णचन्द्रसिंह प्रधानले पुरस्कार फिर्ता गरे । केन्द्र सरकार मौनगोर्खाल्यान्ड आन्दोलनका कारण दार्जिलिङमा हिंसा बढ्दै गए पनि केन्द्र सरकारले कुनै चासो नदेखाएको यहाँका प्रबुद्ध वर्गले गुनासो गरेका छन् । राज्य सरकारले आह्वान गरेको बैठक भने आन्दोलनकारीले पटकपटक बहिष्कार गरेका थिए । तीन दिनअघि ममता बेनर्जी आफैंले पनि वार्तामा आउन आह्वान गरिन् । तर, आन्दोलनकारी नेताहरूले केन्द्र सरकारसँग मात्रै वार्ता गर्ने बताए । भारतीय गोर्खा परिसंघका पूर्वअध्यक्ष सीके श्रेष्ठले यति लामो आन्दोलन हँुदा पनि केन्द्र सरकार बेखबर बन्नु दु:खद रहेको बताए । श्रेष्ठले भने, आन्दोलन थप हिंसात्मक बन्ने सम्भावना देखिँदै छ । केन्द्र सरकारले खोजखबरसम्म नगर्नु विडम्बना हो । गोर्खाल्यान्ड आन्दोलनप्रति केन्द्र सरकार विगतदेखि नै अनुदार हुने गरेको थियो । भारतीय जनता पार्टी नेतृत्वको सरकार पनि अनुदार हुँदा भने दार्जिलिङका नेपालीभाषी भारतीय मर्माहत बनेका छन् । भाजपाका नेता तथा दार्जिलिङका सांसद एसएस आहलुवालियाले समेत गोर्खाल्यान्ड आन्दोलनप्रति आफ्नो पार्टीको ध्यानाकर्षण नगराएको भन्दै नेताहरूले आक्रोश पोखेका छन् । ५ हजार विद्यार्थीले छाडे दार्जिलिङदार्जिलिङमा जारी गोर्खाल्यान्ड आन्दोलनको प्रत्यक्ष प्रभाव त्यहाँको शैक्षिक क्षेत्रमा परेको छ । अनिश्चितकालीन बन्द भएयता १० दिनमा करिब ५ हजार विद्यार्थीले दार्जिलिङ छाडिसकेका छन् । आन्दोलनका कारण दार्जिलिङको शैक्षिक क्षेत्र, चिया व्यापार र समग्र पर्यटन क्षेत्र अस्तव्यस्त बनेको छ । भारतीय सञ्चारमाध्यमका अनुसार बन्दहडताल र हिंसात्मक आन्दोलनका कारण देशविदेशका विद्यार्थीले दार्जिलिङ छाड्ने क्रम जारी छ । आन्दोलन सुरु भएपछि यहाँ अध्ययनरत भारतसहित भुटान, नेपाल र थाइल्यान्डका विद्यार्थी घर फर्किन थालेका छन् । दार्जिलिङको सेन्ट जोसेफ, कालिम्पोङको कुमुदिनी होम्सलगायत खरसाङ र मिरिक क्षेत्रका विभिन्न स्कुल र कलेजमा अध्ययनरत विद्यार्थी पढाइ छाडेर घर फर्केका हुन् । आन्दोलनका कारण विद्यार्थीले पटकपटक सास्ती भोग्दै आएका छन् । खासगरी नेपाल, भुटान र थाइल्यान्डका विद्यार्थीका लागि आन्दोलनले प्रत्यक्ष असर पुगेको छ । आन्दोलनका कारण अभिभावकले आफ्ना नानीहरूलाई दार्जिलिङको साटो बेङ्लोरजस्ता सहरमा पढ्न पठाइरहेका छन्, सिलिगुडीका शिक्षक सुकराज दियाली भन्छन्, अभिभावकको मनसाय के देखिन्छ भने खर्च गरेपछि आफ्ना नानीहरूले शान्तिसँग पढ्न पाऊन् ।"
झरीमा बग्दै बजेट,"(बाँके, नेपालगन्ज), (सिरहा), (वीरगन्ज) र (चितवन)कांग्रेसले बाँके क्षेत्र नं ३ पूर्वाधार विशेष कार्यक्रमको २२ लाख ५० हजारबाट पूर्वप्रधानमन्त्री सुशील कोइरालाको सालिकसहित स्मृति पार्क बनाउन चाहेको थियो । तर, जिल्ला समन्वय समितिले उक्त योजनामा सहमति जनाएन । बजेट फिर्ता हुन नदिन अहिले सुर्खेतरोडमा सोलार सडक बत्ती जडान भइरहेको छ । २४ वटा पोल गाडिसकिएको छ । तिनमा सोलार प्यानल र बत्ती जडान गर्न बाँकी छ । आधा शुक्रबार रातिसम्म सक्छु भनेका छन्, स्थानीय विकास अधिकारी हरि प्याकुरेलले भने, अरू शनिबार रातिसम्म सक्लान् । क्षेत्र नं २ राप्तीपारिका बस्ती जिल्लाकै दुर्गम मानिन्छन् । उक्त क्षेत्रको पूर्वाधार कार्यक्रम अन्तर्गतको ३ करोड रुपैयाँ आर्थिक वर्षको अन्तिम आइसक्दा पनि खर्च हुन सकेन । सांसद दिनेशचन्द्र यादवले हतारहतार ९० लाख रुपैयाँको सोलार किनेर स्थानीयलाई बाँड्ने उपाय निकाले । यसपछि पनि उक्त शीर्षकको ७५ लाख रुपैयाँ फिर्ता हुने भएको छ । बघौडा भनिने उक्त क्षेत्रमा अहिलेसम्म विद्युत् सेवा पुगेको छैन । त्यसैले रकम फिर्ता हुन नदिन सोलार वितरण नै उपयुक्त उपाय ठानेर निर्णय गरिएको सांसद यादवको दाबी छ । बजेट सडक निर्माणका लागि छुट्याइएको थियो तर स्थानीयले निजी जग्गा भन्दै निर्माण हुन दिएनन्, उनले भने, अरू योजनामा पनि विवाद भयो । त्यसैले राप्तीपारिका लागि आएको बजेट फिर्ता हुने स्थिति भयो । उनले स्थानीय तहको निर्वाचनका कारण पनि उपभोक्ता समितिले समयमै काम गर्न नसकेको बताए । निर्वाचन आयोगले पहिलो चरणको निर्वाचन वैशाख ३१ देखि नै लागू हुने गरी आचारसंहिता जारी गरेको थियो । जिल्ला समन्वय समितिले पनि आर्थिक वर्षको अन्तिमतिर निर्वाचन भएकाले विकास योजना अगाडि बढ्न नसकेको जनाएको छ । सांसद विकास कोष रकमको पनि अवस्था उस्तै छ । सांसद यादवको कोषबाट नरैनापुर६ स्थित प्रावि भवन निर्माणका लागि ४० लाख छुट्याइएको थियो । तर, दुई लाख रुपैयाँभन्दा खर्चन नभ्याएकाले भवन निर्माण हुनै सकेन । पूर्वाधार विशेष कार्याक्रमका लागि सडक, बाटो, मन्दिर, विद्यालय निर्माण र तटबन्धका योजना राखिएका थिए । ती सबैका बजेट फिर्ता जाने भएपछि विकट क्षेत्रमा विकास अधुरै रहन पुग्यो । जिल्लाको लक्ष्मणपुर झमरहा खोला तटबन्धका लागि १० लाख रुपैयाँ छुट्याइएको थियो तर अहिलेसम्म कामै सुरु भएन । कोलहाटोल हुलापीकुरकुट गंगापुर सडक पीपीसीका लागि १० लाख रुपैयाँ छुट्याइएकामा अन्तिम समयमा आएर ८ लाख मात्र खर्चिइएको पाइएको छ । सिद्धिविनायक लाइन्स पार्क निर्माणको १० लाखमध्ये सबै नै फिर्ता हुने अवस्था रहेको जिल्ला समन्वय समितिले जनाएको छ । जिल्लामा पूर्वाधार विकासका डेढ दर्जन योजनामध्ये तीनवटा बाहेक सबै अधुरै छन् । सांसद विकास कोषअन्तर्गतको मन्दिर, ट्रान्समिटर खरिद, मदरसा र विद्यालय निर्माणका काम अलपत्र छन् । स्थानीय विकास अधिकारी प्याकुरेलले सांसदले योजना छाने पनि कतिपय स्थानमा उपभोक्ता समितिसमेत गठन हुन नसकेको जानकारी दिए । काम भएबाहेक एक रुपैयाँ पनि निकासा दिएका छैनौं, उनले भने, ठेक्का प्रणालीबाट काम गरिएकाले लो विडिङले पनि फिर्ता रकम धेरै देखिएको हो । माटो पटानमा खन्याइयो बजेट निर्वाचन क्षेत्र विकासको बजेट सांसदले आफूखुसी बाँडेको पाइएको छ । उक्त शीर्षकको ५० लाखमध्ये अधिकांश रकम बाटो मर्मत, ग्राभेल र माटो पटानमा खर्चिइएको छ । तर, वर्षा लागेपछि गरिएकाले काम टिकाउ नहुने निश्चित छ । प्याकुरेल यस वर्ष वैशाखअघि नै सबै सम्झौता भइसकेको बताउँछन् । चुनावलाई निहुँ बनाएर धेरैले असार मसान्तसम्मै काम पूरा नगरेको पाइयो, उनले भने, माटो र ग्राभेल पटानको काम गुणस्तरीय छैन । जिल्लामा सीमा क्षेत्र विकास कार्यक्रमका योजना भने प्रभावकारी देखिएको प्याकुरेलले दाबी गरे । उक्त कार्यक्रमअन्तर्गत सीमावर्ती गाउँमा १ करोड ५२ लाख लागतमा सडक बनाइएका छन् । सरकारले सीमावर्ती बस्तीमा गरिबी न्यूनीकरण, आर्थिक समृद्धि र राष्ट्रियताको भावना जागृत गराउन यो कार्यक्रम लागू गरेको हो । हिरमिनिया, कटुइया, कालाफाँटा, लक्ष्मणपुर, मटेहिया, बेतहनी, होलिया, राधापुर र नरैनापुरको घोडौडीमा पक्की बाटो निर्माण भएको छ । वीरगन्जमा उस्तै आव २०७३७४ को अन्तिम दिन शुक्रबार अपराह्न वीरगन्जस्थित नारायणी उपक्षेत्रीय अस्पतालको प्रयोगशाला भवनछेउ प्रिफेब हाउस जडान भइरहेको थियो । कोठा अपर्याप्त रहेकाले २५ लाख रुपैयाँ लगानीमा ५ वटा प्रिफेब हाउस जडान गरिएको अस्पतालले जनायो । स्वास्थ्य मन्त्रालयबाट सार्वजनिक निर्माण शीर्षकमा आएको १ करोड ५० लाख रुपैयाँबाट अस्पतालले साताभित्रै रंगरोगन, वायरिङ, मर्मतसम्भारका काम गरेको छ । बजेट सक्नकै लागि अर्को वर्ष भत्काइहाल्नुपर्ने ओपीडी भवनमा समेत रंगरोगन र वायरिङ गरिएको छ । शौचालयमा टाइल्स हालिएको छ । पुरानो भवनमा पहिल्यै प्रवेशद्वार रहे पनि पछाडिपट्टि अर्को द्वार बनाई सडकसम्म ढलान गरिएको छ । ओपीडी भत्काएर ३ सय शय्याको भवन बनाउन स्वास्थ्य मन्त्रालयले बजेटको स्वीकृति दिइसकेको छ तर अहिले बजेट सिध्याउनकै लागि त्यही भवनमा रंगरोगन र मर्मतसम्भारका नाममा लाखौं खर्चिइयो, एक कर्मचारी भन्छन्, अनावश्यक काममा बढी बजेट सकाइएको छ । प्रसूति गृहमा वायरिङ, रंगरोगन र मर्मतसम्भार नै नगरी बिल भुक्तानी गरिएको छ । कोटेसनमा भइरहेको अधिकांश काम ठेकेदारको लाइसेन्स देखाएर अस्पतालकै कर्मचारीले गरेका छन् । सहलेखापाल सुवोध यादवले मन्त्रालयबाट अख्तियारी नै ढिला आएकाले निर्माणमा ढिलाइ भएको बताए । तत्कालीन स्वास्थ्यमन्त्री गगन थापाले चैतमै मर्मतसम्भार शीर्षकमा रकम निकासाका लागि अर्थ मन्त्रालयमा पत्राचार गरे पनि असार २१ गते मात्र अख्तियारी आएको उनले जानकारी दिए । बजेट ढिला आए पनि अनावश्यक क्षेत्रमा खर्च गरिएको छैन, उनले भने, आधा रकम फ्रिज हुने भएको छ । आगामी आवमा भवन भत्काइने भए पनि बसुन्जेल राम्रो वातावरण बनाउन रंगरोगन गरिएको अस्पताल प्रशासनले जनाएको छ । अस्पतालको जेनेरेटर २ महिनायता बिग्रिएर थन्किएको छ । करिब १२ लाख रुपैयाँ पर्ने जेनेरेटेर नबनाई दैनिक दस हजार दुई सय रुपैयाँ भाडामा निजी जेनेरेटर चलाइएको छ । ६ लाख रुपैयाँभन्दा बढी भाडाबापत बुझाइएको छ, स्रोत भन्छ, तर, अस्पतालले न नयाँ खरिद गर्न चासो देखाएको छ न त बिग्रिएकालाई बनाउन । जेनेरेटरको भाडाको सम्बन्धमा लेखाफाँटका कर्मचारीबीच मतभेद रहेको कर्मचारी बताउँछन् । मेडिकल सुपरिटेन्डेन्ट डा चित्तरन्जन साहका अनुसार २ जेनेरेटरमध्ये एउटा बिग्रिएको छ । चालु अवस्थामा ६० केभीएले मात्र अस्पतालको माग धान्ने अवस्था छैन, उनले भने, बिग्रिएको ३० केभीएको सर्भिसिङ हुँदैछ, शनिबार दुई सय केभीएको नयाँ जेनेरेटर आउँछ । फोटो हेरेकै भरमा भुक्तानीसातायता जिल्ला समन्वय समिति चितवनको परिसर मोटरसाइकल, जिप र कारले भरिएको छ । कर्मचारीलाई बोल्ने फुर्सदसम्म छैन । सर्वसाधारणको भीड उस्तै । कोही कार्यालयमा आएर बिल बनाउँदै गरेका, कोही भने फाँटफाँट पुगेर काम सम्पन्न भएको स्वीकृति मिलाइदिन अनुरोध गरिरहेका देखिए । उनीहरू भुक्तानी मिलेपछि पैसा बाँड्नेसम्मका आश्वासन दिन व्यस्त थिए । बजेटअनुसार काम नसक्नेहरूले फर्जी बिल बनाएर भुक्तानी लिने गरेको समितिकै कर्मचारी बताउँछन् । राप्ती, कालिका नगरपालिका र इच्छाकामना गाउँपालिकाका विकट गाउँमा योजनाकै अनुगमनै फितलो पाइएको छ । योजना पूरा नभए पनि फोटो खिचेर ल्याएका आधारमा भुक्तानी दिइँदै छ । कर्मचारी फोटोको भरमा योजना सम्पन्न भएको तोक लगाउँछन् । स्थलगत अनुगमन नभएकै कारण फर्जी कामको बिल देखाएर रकम बुझ्नेको कमी छैन । कालिका नगरपालिकाको सिद्धीमा तारबार र वृक्षरोपणका लागि साढे ३ लाख छुट्याइएको थियो, समिति स्रोतले भन्यो, ७० हजारको वृक्षरोपण गरेको भन्दै फोटो खिचेर ल्याए, कर्मचारीले साढे ३ लाखकै काम भयो भनेर मिलाइदिए । स्थानीय अगुवाहरू योजना सम्पन्न गर्न बनाइएका उपभोक्ता समितिमा हर्ताकर्ता हुने गरेका छन् । कतिपय योजनाबारे विकट गाउँका स्थानीय जानकार छैनन् । बजेट हात पारेपछि अगुवाले नै टालटुले काम गरेर रकम सक्ने गरेका छन् । असार अन्तिममा डोजर, स्काभेटर, लोडरले फुर्सद पाउँदैनन् । पानी दर्किरहेकै बेला सडक पिच, ग्राभेल गर्ने चटारो देखिन्छ । स्थानीय विकास अधिकारी कृष्णप्रसाद सुवेदी कति योजना सम्पन्न भए भन्नेबारे थाहा नभएको बताए । असार अन्तिम भएकाले कामको चाप छ, उनले भने, शनिबारसम्म योजनाको फाइनल रिपोर्ट आउने छ । उनले चुनावले गर्दा समयमै योजना सक्न समस्या भए पनि सम्पन्न भएकाले मात्र भुक्तानी पाउने दाबी गरे । निर्माण सम्पन्न भएका योजनाको गुणस्तरको पनि मूल्यांकन हुन्छ, उनले भने, सक्कल बिल लिने भएकाले फर्जी पेस हुँदैन । उनले प्रत्येक निर्वाचन क्षेत्रमा सांसदकै उपस्थितिमा योजना आरम्भ र सम्पन्न भएपछि अनुगमन गरिएको दाबी गरे । जिल्लाको बजेटबारे योजना शाखामा विवरण माग्दा कर्मचारीले दिन मानेनन् । अहिले बजेट दिन मिल्दैन, योजना शाखाका अधिकृत टीकाराम कँडेलले भने, आइतबार मात्र दिन्छौं, त्यही बेला बजेटको बारेमा थाहा हुन्छ । कोष तथा लेखा नियन्त्रण कार्यालय प्रमुख शिवप्रसाद पन्थीले निर्वाचनले गर्दा निर्माण योजना तथा आयोजनाका काम समयमै नसकिएकाले अबेरसम्म भुक्तानी गर्नुपरेको बताए । कार्यालयका अनुसार कुल विकास बजेट ५ अर्ब ९२ करोड ५० लाख ६७ हजार ९ सय ५३ मध्ये ६२ दशमलव ५३ प्रतिशत मात्र खर्च भएको छ । विकासका नाममा सास्ती सिरहामा पनि अन्तिम समयमा हतारमा काम सक्ने प्रवृत्तिका कारण विकासनिर्माण योजना गुणस्तरीय हुन सकेका छैनन् । स्थानीय निकायका पुँजीगत र चालु बजेटअन्तर्गतका काम जेठ मसान्तभित्र सक्नुपर्ने भए पनि उपभोक्ता र ठेकेदार कम्पनी मध्यझरीमा काम गरिरहेका छन् । हरेक सडक, टोलबस्तीमा नाला निर्माणदेखि सडक मर्मतका काम भइरहेका छन् । लहान नगरपालिकाले दूरसञ्चार सडकखण्ड कालोपत्रे, मर्मतका लागि गत वैशाख ५ गते १७ लाख ७९ हजार ९ सय ७५ रुपैयाँ लागत अनुमानसहित टेन्डर आह्वान गर्यो । कृष्ण निर्माण सेवाले कालोपत्रे सडक मर्मतका लागि ९ लाख ५७ हजार २ सय ९७ रुपैयाँमा ठेक्का सकार गर्यो । तर उक्त कम्पनीले आर्थिक वर्ष सकिनै लाग्दा एक साताअघि मात्र काम थालेको छ । यति छोटो अवधिमा गरिने काम गुणस्तरीय हुनेमा स्थानीय पटक्कै विश्वस्त छैनन् । ठेकेदारले पुरानो कालोपत्रेमै छरछार गरेर बजेट कुम्ल्याउन खोजेको उनीहरूको आरोप छ । अरू योजना पनि मध्यझरीमसुरु गरिएका छन् । जिल्ला प्राविधिक कार्यालयका अनुसार जिल्लामा ६ सयभन्दा बढी सानाठूला योजना सञ्चालित छन् । तीमध्ये धेरैजसोमा ५० देखि ६० प्रतिशत मात्र काम भएको छ, प्राविधिक कार्यालयका प्रमुख पशुपति साहले भने, ती काम पनि अधिकांश जेठ र असारमा सुरु भएका हुन् । सिरहा र मिर्चैया नगरपालिकाका दुई स्थानमा नाला बनाउन १ करोड ९० लाख रुपैयाँ लागतसहित टेन्डर आहवान गरिएको थियो । कमला निर्माण सेवाले ४१ प्रतिशत कम दररेटमा ठेक्का सकारेकामा अहिले आलटाल गरिरहेको जिल्ला समन्वय समिति योजना शाखाका अधिकृत नवीन यादवले जानकारी दिए । एकातिर कम दररेटमा न्यून लागत मूल्यमा ठेक्का सकार गर्ने अनि काम गर्न आलटाल गर्ने प्रवृत्तिले पनि निर्माणमा समस्या देखिएको छ, उनले भने । स्थानीय विकास अधिकारी सुरेश राउतले काममा आलटाल गर्ने दुई ठेकेदार कम्पनीमाथि धरौटी जफतसहित कारबाही प्रक्रिया सुरु गरिएको जानकारी दिए ।यति बेला सदरमुकामस्थित कोष तथा लेखा नियन्त्रक कार्यालयलगायत सरकारी निकायमा कर्मचारी र सर्वसाधारणको घुइँचो छ । कर्मचारी रातिसम्मै चेक बनाउने र कागजपत्र मिलाउने काममा व्यस्त देखिन्छन् । कोष तथा लेखा नियन्त्रक राधेश्याम गिरीले वर्षभरि कानमा तेल हालेर बस्ने र आर्थिक वर्ष समाप्तिका बेला काम सुरु गर्ने प्रवृत्तिले कामको धपेडी बढेको बताउँछन् । तथ्यांकअनुसार असार २५ गतेसम्ममा मात्र नियन्त्रक कार्यालयबाट पुँजीगततर्फ ६१ करोड ७७ लाख ३८ हजार १ सय ८९ रुपैयाँ निकासा भएको छ । अन्य महिनाको तुलनामा यो रकम निकासादर निकै बढी हो ।"
गाउँगाउँ पुग्न आयोगलाई दबाब,"सत्तारूढ कांग्रेस र माओवादी केन्द्रका नेताले शुक्रबार आयोगका पदाधिकारीसँग छुट्टाछुट्टै भेटेर मतदाता नामावली संकलनको समयावधि बढाउन र आफू रहेकै स्थानबाट नाम दर्ताको व्यवस्था मिलाउन आग्रह गरे । आयोगले बुधबार बोलाएको राजनीतिक दलहरूसँगको छलफलमा पनि प्रमुख प्रतिपक्षी नेकपा एमाले, संघीय समाजवादी फोरम नेपाल, नेकपा (माले), नेमकिपालगायत दलका नेताले मतदातालाई सहज हुने गरी नामावली संकलन व्यवस्थित गर्न सुझाएका थिए । उक्त छलफलमा सत्तारूढ दल कांग्रेस र माओवादीका नेता भने अनुपस्थित थिए । कांग्रेस नेता बालकृष्ण खाँणले मतदाता नामावली संकलनका लागि तोकिएको अवधि छोटो भएकाले त्यसलाई साउन मसान्तसम्म बढाउन तथा प्रत्येक गाउँपालिका, नगरपालिकाका केन्द्रमै संकलनको व्यवस्था मिलाउन आयोगलाई आग्रह गरिएको बताए । जिल्ला सदरमुकाममा मात्रै नामावली संकलन व्यावहारिक नभएको र सदरमुकाम आउन कठिन भएर धेरै मतदाता पुन: छुट्न सक्नेतर्फ ध्यानाकर्षण गराएका छौं, उनले भने, जो जहाँ छन्, सोही ठाउँबाट नाम दर्ताको व्यवस्था मिलाउनुका साथै विदेशमा रहेका नागरिकहरूको नामावली समावेश गराउने उपाय निकाल्नसमेत भनेका छौं । एउटा नेपाली नागरिक जुनसुकै भूभागमा रहे पनि मतदानबाट वञ्चित हुने अवस्था नरहोस् भनेर आयोगको ध्यानाकर्षण गराइएको उनले बताए ।आयोगले यसअघि गाउँगाउँमै पुगेर मतदाता नामावली संकलन गरेको थियो भने छुटेकालाई पनि जुनसुकै निर्वाचन कार्यालयबाट नाम दर्ता गर्न सकिने व्यवस्था मिलाएको थियो । यस पटक समयको चाप रहेको भन्दै उक्त सुविधा हटाएकोप्रति दलहरूको आपत्ति जनाएका हुन् । आयोग पुगेका माओवादी केन्द्रका नेता हरिबोल गजुरेलसहितको टोलीको सुझाव पनि समयावधि बढाउन र ७४४ स्थानीय तहमै मतदाता नामावली संकलन व्यवस्था मिलाउनुपर्ने थियो ।"
कान्तिपुर अब नयाँ च्यानल,"काठमाडौं ,कान्तिपुर मिडिया ग्रुपका अध्यक्ष तथा प्रबन्ध निर्देशक कैलाश सिरोहियाले नेपालकै लोकप्रिय च्यानल कान्तिपुर टेलिभिजन सधंै लोकतन्त्रको सच्चा पहरेदार भएर अगाडि बढिरहने बताएका छन् । कान्तिपुर टेलिभिजनको १४ औं वार्षिकोत्सवका अवसरमा राजधानीको दरबारमार्गस्थित होटल अन्नपूर्णमा शुक्रबार आयोजित समारोहमा सिरोहियाले भने, हामी सबैको प्रयासले कान्तिपुर टेलिभिजन यसरी जन्मियो जुन लोकतन्त्रको सधैं सच्चा पहरेदार भएर अगाडि बढ्यो । आउने दिनमा अझै अगाडि बढिरहनेछ । मन्तव्यका क्रममा उनले टेलिभिजन यात्रामा व्यहोर्नुपरेका बाधा र अवरोधको पनि स्मरण गरे । चौध वर्ष पहिले टेलिभिजन थाल्नुअघि नै सेटलाइट अनुमतिपत्र रद्द गरियो, उनले भने, त्यसबेला हामीलाई काठमाडौं खाल्डोमा सीमित गरियो । तर हामी डराएनौं, कहिल्यै शिर झुकाएनौं । सच्चा विश्वास लिएर बढिरहेकै कारण कान्तिपुर एक नम्बर च्यानल भएको छ ।टेलिभिजनलाई प्राविधिक रूपमा अझ सशक्त स्तरोन्नति गर्न व्यवस्थापनले थप लगानी गरेको उनले जानकारी दिए । समारोहमा हाई डिफिनेसन प्रविधिमा स्तरोन्नति हुने क्रममा रहेको कान्तिपुर टेलिभिजनको लोगो सार्वजनिक गर्दै उनले यसलाई छिट्टै आम दर्शकमाझ लगिने घोषणासमेत गरे । समारोहमा कान्तिपुर मिडिया ग्रुपका सीईओ सम्भव स्वाँर सिरोहियाले नम्बर वान उपाधि प्राप्त गरेको टेलिभिजनको दायित्व थप सुधार र अझ राम्रो गर्ने मात्रै नभई समग्र टेलिभिजन उद्योगमै परिवर्तन ल्याउने हुनुपर्ने बताए । आजको दिनमा एचडी फरमेट कुनै ठूलो कुरा होइन, लगानी भए सजिलै हुने विषय हो । तर हामीले मुलुककै टेलिभिजन उद्योगमा परिवर्तनकारी फड्को मार्न खोजिरहेका छौं । हाम्रो प्रतिस्पर्धा स्थानीय च्यानलसँग होइन, तीव्र गतिको इन्टरनेट जोडिएको मोबाइल प्रयोग गर्ने दर्शकको अपेक्षासँग हो जो केही घटना हुनेबित्तिकै सीएनएन, बीबीसी र अलजजिराले उत्पादन गर्ने स्तरका सामग्री खोज्छन् । आफूले सीईओको जिम्मेवारी पाएलगत्तै कान्तिपुरले २०७१ फागुनमा ल्याएको दोस्रो च्यानल कान्तिपुर गोल्डलाई केही समयका लागि स्थगन गर्नुपरेको उल्लेख गर्दै सीईओ सिरोहियाले आफ्नो नेतृत्व कान्तिपुर टेलिभिजनको गुणस्तर अझ सुधार गर्नमा केन्द्रित भएको बताए । अबको एक वर्षभित्र कान्तिपुर टेलिभिजनको नाम मात्रै पुरानो रहने उल्लेख गर्दै यसलाई दर्शकहरूले पूर्ण रूपमा नयाँ च्यानलका रूपमा पाउने बताए । अबको कान्तिपुर च्यानलमा आमूल परिवर्तन गर्न खोजिरहेका छौं । हरेक पक्षबाट यसलाई पूर्ण रूपमा नयाँपन दिइनेछ । समारोहमा निर्देशक स्वस्तिका सिरोहिया, टेलिभिजनका निर्देशकद्वय गणेश अग्रवाल र अरुण ओझासमेत सहभागी थिए । समारोहमा यस वर्षको अध्यक्षप्रबन्ध निर्देशक उत्कृष्ट पुरस्कार इन्जिनियरिङ विभागका प्रमुख मतिन्द्र प्रधानलाई प्रदान गरियो । उत्कृष्ट फेस अवार्ड समाचार प्रस्तोता मृदुला खनालले प्राप्त गरिन् । क्यामरातर्फबाट सञ्जय लुइँटेल, न्युजबाट रोशनबहादुर सिंह, दृश्य सम्पादक सुनील श्रेष्ठ, निर्माता सीताराम बडाल, जिल्ला संवाददाता रमा दाहाल, इन्जिनियरिङबाट विशाल श्रेष्ठ, आर्थिक विभागका झलक पौडेल र प्रशासनबाट पार्वती चौधरी पुरस्कृत भए ।"
सरकारमा आऊ भने तर रहरै मरिसक्यो,"काठमाडौं,सरकारमा सहभागी हुन आफूलाई प्रस्ताव आएको खुलासा अध्यक्ष उपेन्द्र यादवले गरेसँगै संघीय समाजवादी फोरम बैठक एकाएक गर्मियो । उपप्रधानमन्त्रीसहित तीन मन्त्री बनाउने सत्तापक्षको प्रस्तावबारे यादवले के जवाफ दिए भन्ने जिज्ञासा त्यहाँ उठ्न नपाउँदै उनले सरकारमा जाने रहरै मरिसकेको बताए । कांग्रेस र माओवादीका नेताहरूले यस्तो प्रस्ताव ल्याउनुभएको थियो, तर हामी सरकारमा गएर के गर्ने ? शुक्रबार तीनकुनेस्थित फोरम मुख्यालयमा सुरु राजनीतिक समिति बैठकको सुरुमै अध्यक्ष यादवले भने, केही होला भनेर प्रचण्ड र झलनाथ खनालको सरकारमा गइयो, केही गर्न खोज्दाखोज्दै समय सकिइहाल्यो, हिजोआज त के भो, के भो, सरकारमा जाने रहरै मरिसक्यो ।बैठकपछि कान्तिपुरसँग कुरा गर्दै यादवले थपे, केका लागि सरकारमा जाने ? अहिले देउवा सरकारमा जुन खालको कम्पोजिसन बन्यो, त्यसपछि लाग्यो, यो लुटको हिस्सा देखिनलाई के सरकारमा गइरहनु ? यादवले हरेकपल्ट मन्त्रिपरिषद् बन्दा आफ्ना लागि मन्त्रालय नै छुट्याएर राख्ने गरिएको हँस्यौली पनि बैठकमा गरे ।संविधान संशोधन नै नभई स्थानीय चुनावमा सहभागी भएको भन्दै तराई मधेसको एउटा हिस्साबाट आलोचना बेहोरिरहेका यादवले बैठकमा परिवर्तनका एजेन्डा उल्टाउने षड्यन्त्र चिर्न चुनावमा जानुपरेको तर्क गरे । उनले थपे, त्यसको मतलब आन्दोलन छाडियो भन्ने होइन । हामी अहिलेकै अवस्थामा सरकारमा जान सक्दैनौं । बरु हामीलाई आक्रमण गर्ने राजपाका साथीहरू उही बाटोमा आइपुग्दैछन् भन्ने सुन्दैछु।यादवले संविधान संशोधन पारित गराउन सरकार गम्भीर नरहेको आरोप लगाए । उनले सरकारले पर्याप्त गृहकार्य गरी अघि बढे त्यसलाई सघाउन फोरम तयार रहेको बताए । आफूहरूलाई जनताले सरकारमा जाने म्यान्डेट नदिएको भन्दै प्रतिपक्षमै बसेर अधिकारका आवाज उठाउने दायित्व पूरा गर्ने उनले बताए ।फोरम उपाध्यक्ष तथा संसदीय दल उपनेता मोहम्मद लालबाबु राउत गद्दीले देउवा सरकारमा सहभागी हुन सत्तारूढ नेताहरूबाट आफ्नो पार्टीलाई प्रस्ताव आएको खुलाए । सरकारमा सहभागी हुन प्रस्ताव आएको छ, तर संविधान संशोधन नहुँदासम्म हामी सहभागी हुन सक्दैनौं भन्ने पार्टी निर्णय यथावत् छ, राउतले भने, सरकारमा सहभागिताको सवाललाई लिएर पार्टीमा कुनै द्विविधा छैन, संविधान संशोधन नहुँदासम्म हामी सहभागी हुँदैनौं, बाहिरै बसेर सघाउँछौं ।फोरमको ५१ सदस्यीय राजनीतिक समिति बैठक तीन दिनसम्म चल्नेछ । शुक्रबार यादवले मात्र धारणा राख्न भ्याए । राउतले यो बैठकबाट स्थानीय चुनावको समीक्षा, जिल्ला र क्षेत्रगत रिपोर्टिङ गरेपछि आगामी रणनीति लिइने जानकारी दिए । फोरमले साउन ११ देखि तीन दिनसम्म चल्ने गरी केन्द्रीय समिति बैठक पनि बोलाइसकेको पार्टी संसदीय दलका प्रमुख सचेतक शिवजी यादवले जानकारी दिए । यादवले सरकारमा सहभागी नहुने दाबी गरे पनि सत्तारूढ नेताहरू आशावादी देखिन्छन् । उनीहरू यादवसँग अनौपचारिक छलफल चलिरहेको बताउँछन् । सत्ता घटकले संविधान संशोधनमा राप्रपाको सहयोग नमिल्ने बुझेपछि आफ्ना लागि फोरम उपयुक्त साझेदार बन्न सक्नेमा प्रधानमन्त्री देउवा र माओवादी अध्यक्ष पुष्पकमल दाहालले जोड दिइरहेको बताउने गर्छन् । तर, उपेन्द्रले दुई कारणले सत्तामा जान हिचकिचाइरहेको विश्लेषण सुनिन्छ ।पहिलो मधेसकै अर्को पार्टी राजपाविरोधी प्रचारबाजी । चुनावमा सहभागिताको विषयलाई लिएर राजपाले फोरमलाई सम्झौताकारी चित्रित गर्दैगर्दा कदाचित सत्तामै सहभागी भइहाले स्थानीय आधार कमजोर हुने दबाब फोरममाथि छ । फोरम स्रोतका अनुसार संसद्मा सहभागी पार्टी नेताहरू सरकारमा सहभागी बन्नुपर्ने पक्षमा अलिअलि गर्दै खुल्न थालेका छन् भने संसद्बाहिरका नेता, पार्टी ठोस राजनीतिक उपलब्धिबिना त्यस्तो गल्ती गर्न नहुने अडानमा छन् ।दोस्रो कारण हो उपेन्द्रले यसअघि सम्हाल्दै आएको परराष्ट्र मन्त्रालयमा माओवादीले मन्त्रिपरिषद् गठनको पहिलो दिन नै उपल्लो तहका नेता कृष्णबहादुर महरालाई पठाइसकेको छ । अन्य मन्त्रालयबारे पनि कांग्रेस र माओवादी नेताको अहिल्यै हानाथाप छ । फोरम अध्यक्ष यादवले सरकारमा जाने अभिरुचि नदेखाउनुका पछाडि पहिलो कारण मुख्य रहे पनि दोस्रो कारण पनि बलियो रहेको निकटस्थ बताउँछन् । राजनीतिक छवि जोगाउन उनले आफू बाहिरै बसेर दोस्रो तहका नेता पठाउने सम्भावना रहेको उनीहरूको दाबी छ । संसद्मा फोरमका १५ सांसद छन् ।"
सार्क भिसा प्रभावकारी बनाइने,"काठमाडौं (कास) दक्षिण एसियाली क्षेत्रीय सहयोग संगठन (सार्क) मुलुकभित्र साझा भिसालाई प्रोत्साहन गर्न संयन्त्र अघि बढाउने सहमति सदस्य मुलुकहरूबीच भएको छ । श्रीलंकाको कोलम्बोमा शुक्रबार सम्पन्न आठौं सार्क गृहमन्त्रीस्तरीय बैठकले त्यस्तो सहमति गरेको हो । बैठकमा भाग लिएर फर्केका गृहमन्त्री जनार्दन शर्माले त्रिभुवन अन्तर्राष्ट्रिय विमानस्थलमा भने, यस क्षेत्रका नागरिकले सार्क मुलुकमा आवागमन गर्दा भिसा प्रक्रियालाई सरलीकरण गर्ने निर्णय भएको छ । मन्त्री शर्माले सार्क भिसा एक्जिम्सन स्टिकर स्किमको दायरा बढाएर यसलाई थप सहजीकरण गर्दै कार्यान्वयनमा ल्याउने तयारी रहेको बताए । सार्क भिसा अवधारणा युरोपियन युनियनभन्दा पहिल्यै आए पनि सीमित कोटामा बाहेक प्रयोगमा ल्याइएको छैन । सार्कलाई युरोपेली युनियनको मोडलमा अघि बढाइने भन्दै त्यहीअनुरूपको प्रतिबद्धता आएको हो ।"
राप्रपामा चर्कियो थापाराणा विवाद,"काठमाडौं (कास) राप्रपाभित्र केन्द्रीय सदस्य मनोनयन विषयले तीव्र विवाद उत्पन्न गरेको छ । वरिष्ठ नेता पशुपतिशमशेर राणाले तत्काल निर्णय फिर्ता नलिए पार्टीभित्र विग्रह आउनेसम्मको चेतावनी दिएका छन् । अध्यक्ष कमल थापाले केही दिनअघि ४२ जनालाई केन्द्रीय सदस्य मनोनीत गर्दा एकलौटी निर्णय गरेको भन्दै राणाले आपत्ति जनाएका हुन् । राणाले शुक्रबार विज्ञप्ति जारी गर्दै राप्रपालाई अध्यक्षको एकल बिर्ता का रूपमा रूपान्तरण गर्न खोजिएको टिप्पणी गरेका छन् । मधेसी, महिला, आदिवासी जनजाति, पिछडिएका क्षेत्र एवं समुदाय, दुर्गम क्षेत्र, दलितको समानुपातिक र समावेशी प्रतिनिधित्वको समेत कुनै ख्याल नगरी गरिएको मनोनयनको निर्णयले पार्टी विभाजन गर्न सक्ने चेतावनी राणाले दिएका छन् । अध्यक्षको यो मनोगत निर्णय र कार्यले पार्टीमा अनिष्ट र विग्रहको स्थिति पैदा गर्ने भयले म ज्यादै चिन्तित भएको छु, राणाद्वारा जारी विज्ञप्तिमा छ । स्थानीय तह निर्वाचनको समीक्षा, आगामी चुनावी रणनीतिलगायत विषयमा छलफल गर्न साउन ४ गते केन्द्रीय समिति बैठक बोलाइसकिएको अवस्थामा गरिएको मनोनयनले केन्द्रीय समिति र केन्द्रीय कार्यसम्पादन समितिको अस्तित्वलाई समेत अध्यक्षले पूर्ण रूपमा नकारेको ठहर राणाको छ । राप्रपालाई अध्यक्षको एकल बिर्तामा रूपान्तरण गरिएको सन्देश प्रवाहित गराइएको छ, राणाले भनेका छन्, म यस कार्य र प्रवृत्तिको घोर निन्दा र भत्र्सना गर्दछु, म अध्यक्षमा यो सचेत गराउँदछु कि एकांगी रूपमा गरिएको सो निर्णय फिर्ता लिएर पार्टीलाई विग्रह र प्रत्युत्पादक आन्तरिक द्वन्द्वमा फस्नबाट बचाइयोस् ।"
नगरपालिकाले ल्याए कार्यक्रम,"काठमाडौं तारकेश्वर नगरपालिकाले आर्थिक वर्ष २०७४७५ को नीति, बजेट तथा कार्यक्रम शुक्रबार औपचारिक कार्यक्रमका बीच सार्वजनिक गरेको छ । नगरसभाबाट बुधबार स्वीकृत भए पनि शुक्रबार सार्वजनिक गरिएको हो । तारकेश्वरको आगामी आर्थिक वर्षको अनुमानित बजेट ६८ करोड ७९ लाख ६२ हजार रहेको छ । उपमेयर भवानी डोटेलले २६ करोड ५३ लाख ९३ हजार आन्तरिक स्रोत र ४२ करोड २५ लाख ६९ हजार सरकारको अनुदान जोडिने बताइन् ।डोटेलले सडक पूर्वाधार र स्तरोन्नति, कृषि पर्यटनका लागि तारकेश्वर नगरपालिकाका सम्भावना खोज्ने, वातावरण संरक्षण, रोजगारीको अवसर पहिचान, सामाजिक सुरक्षा भत्ता वितरणमा सहजता लगायतका विषय प्राथमिकतामा राखिएको बताइन् । सेवा प्रवाहमा प्रभावकारिता र सुशासनको विषयले पनि नीति तथा कार्यक्रममा स्थान पाएको छ । कीर्तिपुर नगरपालिकाले ७९ करोड ५६ लाख १४ हजार रूपैयाँसम्मको बजेट ल्याउने तयारी गरेको छ । नगरपालिकाका मेयर रमेश महर्जनले आगामी बजेटमा खानेपानीको समस्या समाधानको विषयलाई प्राथमिकतामा राख्ने बताए । उनले भने, यसबाहेक ढल निकास, बाटो निर्माणजस्ता भौतिक निर्माणका साथै शिक्षाको विषयलाई पनि महत्त्व दिइनेछ । ज्येष्ठ नागरिकका लागि नि:शुल्क रक्तचाप नियन्त्रण र मधुमेहको औषधि उपलब्ध गराउने कुरा पनि बजेटमा राख्ने भनेका छौं । शंखरापुर नगरपालिकाका मेयर सुवर्ण श्रेष्ठले उक्त नगरपालिकाको अनुमानित बजेट ३९ करोड रहेको बताउँदै भने, कात्तिकमा विशेष नगरसभा गरी बजेट ल्याउँछौं । आन्तरिक गृहकार्य नपुगेकाले हतार नगरेका हौं । विभिन्न विधेयक, कार्यविधि अझै अपुग छ । दक्षिणकाली नगरपालिकाका मेयर मोहन बस्नेतले पनि कानुन तथा अधिकार अपुरो रहेकाले पनि बजेटमा ढिलाइ हुने बताए । नागार्जुन नगरपालिका प्रमुख मोहन बस्नेतले उक्त नपाको नगरसभा २५ गते नै भए पनि आज बजेटसहित सार्वजनिक गरिएको बताए । उक्त नपाको आर्थिक वर्ष २०७४७५ को बजेट ६४ करोड ७२ लाख ९० हजार रहेको छ । सडक, खानेपानी, ढल, फोहोरमैला, वातावरण, लक्षित वर्गका कार्यक्रमलाई विशेष महत्त्व दिएको छ । स्वास्थ्य बिमाको कार्यक्रमलाई पनि बजेटमा स्थान दिएका छौं, बस्नेतले थपे, साँढे १२ सय नगरपालिकाले र बाँकी व्यक्ति आफंैले तिर्ने गरी प्रत्येक नागरिकको स्वास्थ्य बिमाको कार्यक्रम गरिनेछ । उनले पुरातात्त्विक मठमन्दिरको संरक्षणका विषयलाई पनि बजेटमार्फत सम्बोधन गरिएको छ । बस्नेतका अनुसार प्रत्येक वडामा ५ युवालाई स्वरोजगारका लागि ३ देखि ५ लाख ऋण दिइनेछ । नगरसभाबाट स्वीकृत नीति तथा कार्यक्रममाथि छलफल गरी नगरपालिकाको बजेट ल्याइने प्रावधान छ । बजेट नल्याएसम्म स्थानीय तहले आर्थिक कारोबार गर्न कठिनाइ हुनेछ ।"
युनिभर्सलको सम्बन्धन खारेज गर्न माग,"काठमाडौं (कास) चिकित्सकहरूका १० वटा संघसंस्थाले युनिभर्सल कलेज अफ मेडिकल साइन्सेजको सम्बन्धन खारेजी प्रक्रिया तत्काल अघि बढाउन माग गरेका छन्। माग पूरा नगरिए आन्दोलनको चेतावनीसमेत उनीहरूले दिएका छन् । मन्त्रिपरिषदको असार २२ गतेको निर्देशनात्मक आदेशअनुसार युनिभर्सल मेडिकल कलेजको सम्बन्धन खारेजी प्रक्रिया अगाडि बढाउन उनीहरूले माग गरेका हुन् । त्रिवि चिकित्साशास्त्र अध्ययन संस्थानले चिकित्साशास्त्रको स्नातकोत्तर तहको प्रवेश परीक्षा सञ्चालन गरेर त्रिविको विभिन्न सम्बन्धन प्राप्त निजी कलेजमा मेरिटका आधारमा विद्यार्थी भर्नाको सिफारिस गरे पनि युनिभर्सल मेडिकल कलेजले विभिन्न कारण देखाई भर्ना अस्विकार गरेको थियो । सर्वोच्च अदालतले समेत विभिन्न मितिमा मेरिटका विद्यार्थीको भर्नाको आदेश दिएको थियो । चिकित्सकको संघसंस्थाहरूले विज्ञप्ति जारी गर्दै सबै राज्यको प्रणालीले आदेश र निर्देशन दिँदा पनि युनिभर्सल कलेज अफ मेडिकल साइन्सले मेरिटका विद्यार्थीलाई तोकेको शुल्कमा भर्ना गर्न अस्विकार गरेर विभिन्न शीर्षकमा थप शुल्क लिन सक्ने व्यहोराको कागजमा सही गराउने प्रयास गरेको जनाएको छ । विज्ञप्ति जारी गर्नेहरूमा डक्टर्स सोसाइटी अफ नेपाल, सरकारी चिकित्सक संघ, राष्ट्रिय चिकित्सक संघ, रेजिडेन्ट एसोसिएसन अफ नेपाल, नेशनल रेजिडेन्ट एसोसिएसन, जुनियर रेजिडेन्ट वेलफेयर सोसाइटी, नेपाल मेडिकल स्टुडेन्टस सोसाइटी, डाक्टर्स फर चेन्ज, सेभ मेडिकल फयाटर्निटी र सोलिडरिटी फर डा केसी अलायन्स छन् ।"
खुलेन जयपृथ्वी राजमार्ग,"बझाङ ,तमैलको माल्लापडमा आइतबार साँझ गएको पहिरोले अवरुद्ध जयपृथ्वी राजमार्ग ६ दिन बित्दा पनि खुल्न सकेको छैन । बझाङलाई अन्य जिल्लासँग जोड्ने एकमात्र सडक माध्यम बन्द भएपछि आवतजावतमा समस्या भएको छ । काठमाडौं, धनगढी, महेन्द्रनगर, डडेलधुराबाट आएका गाडीहरू तमैल बजारसम्म पुग्ने गरेका छन् । बाटो बन्द भएपछि विभिन्न यातायात समितिका दर्जनभन्दा बढी गाडीहरू सिमखेत बसपार्कमा थन्किएको सुदूरपश्चिम यातायात व्यवसायी संघका काउन्टर इन्चार्ज दीपक कठायतले जानकारी दिए ।सडक अवरुद्ध भएपछि सदरमुकाम चैनपुरका लागि पठाएको औषधि पनि बाटोमै रोकिएको छ । स्लाइन पानी, इन्जेक्सन लगायत मौसमी रोगका औषधिको समेत जिल्लामा अभाव सुरु भइसकेको छ, मेडिकल सञ्चालक दिनेश खड्काले भने, जिल्ला पठाएको औषधि पनि ढुवानी गर्न नसकेर बाटोमै अलपत्र छ । लामो समयसम्म असुरक्षित ठाउँमा रहेका कतिपय औषधि बिग्रन थालिसकेका छन् ।बाटो नखुल्दा निकै समस्या भएको छ, यात्रु मकरराज धामीले भने, जिप सञ्चालकले मनपरी भाडा लिन थालेका छन् । स्थानीय रुटमा चल्ने जिपले पहिरो गएको ठाउँ माल्लापडदेखि चैनपुरसम्मको भाडा ५० रुपैयाँ लिनुपर्नेमा ८० देखि सय रुपैयाँसम्म लिएको उनले बताए ।यस्तै तरकारी र खाद्यान्नको मूल्यसमेत वृद्धि हुन थालेको छ । सामान्य अवस्थामा प्रतिकिलो ४० रुपैयाँसम्म पर्ने करेला, आलु, भिन्डीलगायतका तरकारीको मूल्य बढेर ८० रुपैयाँसम्म पुगेको छ । मान्छेले बोकेर लैजानुपर्ने भएकाले तरकारी र फलफूलको मूल्य वृद्धि भएको व्यवसायीहरू बताउँछन् ।स्थानीय तरकारी व्यवसायी लोक ओली भन्छन्, पहिले चैनपुरसम्मै गाडीले पुर्याइदिन्थ्यो र सस्तो हुन्थ्यो । अहिले तमैलदेखि चैनपुरसम्मको भाडा मात्र प्रतिकिलो १० रुपैयाँसम्म तिर्नु परेको छ । आइतबारअघिसम्म प्रतिकिलो सय रुपैयाँमा पाइने आँपको मूल्य बढेर डेढ सय पुगेको उनले बताए । बाटो खुलाउनका लागि मिहिनेत गरिरहेको भए पनि निरन्तर ढुंगा खसेकाले काम गर्न समस्या भएको डिभिजन सडक कार्यालयले जनाएको छ । यातायात सुचारु हुन अझै केही दिन लाग्ने बताउँदै डिभिजन सडक कार्यालयका प्रमुख ललिजन खनालले भने, पहिरो गएकै दिनदेखि हामी खुलाउने प्रयासमा छौं । त्यहाँको भौगोलिक अवस्था एकदमै भिरालो भएको र ढुंगा खसिरहेका कारण समस्या भएको हो ।माथिबाट खसेको पहिरोले सडक नै बगाएर लगेका कारण तलबाट पर्खाल लगाउनुपर्ने र स्काभेटर लगाएर नयाँ बाटो काट्नुपर्ने भएकाले बाटो खुलाउन समय लागेको उनको भनाइ छ ।कागबेनीमुक्तिनाथ सडक कालोपत्रे हुँदै मुस्ताङ वर्षाले मुलुकका विभिन्न भागमा विकास निर्माण योजना बिथोलिरहँदा मुस्ताङमा भने सडक निर्माणको काम धमाधम भइरहेको छ । हिउँदका ६ महिना चिसोले काम गर्न नसकिने भएकाले यहाँ बर्खायाम नै पर्खनुपर्छ । अहिले प्रसिद्ध धार्मिकस्थल मुक्तिनाथ पुग्ने सडक स्तरोन्नतिको काम अन्तिम चरणमा पुगेको छ । कागबेनीबाट मुक्तिनाथ पुग्न भीरको कच्ची सडक कालोपत्रे बनाउन कामदार खटिएका छन् । १२ किमि सडकका लागि २१ करोड लागतको योजना दुई खण्डमा विभाजित गरेर काम भइरहेको जिल्ला प्राविधिक कार्यालयले जनाएको छ । पहिलो खण्डमा एपेक्स जोशी जेभी ठेकेदार कम्पनीले ७ किमि निर्माण गरेको छ । बाँकी ५ किमि एपेक्स अमिक कम्पनीले दोस्रो खण्डमा काम सुरु गरेको छ । २०७२ असारदेखि थालिएको निर्माण कार्य सम्पन्न गर्न सोमबारसम्मको म्याद दिइएको थियो । साउनसम्म यो सडक कालोपत्रे भइसक्छ, कार्यालय प्रमुख इन्जिनियर रवीन्द्र तिवारीले भने, यो नै मुस्ताङको पहिलो कालोपत्रे सडक हो । दसैंमा मुक्तिनाथ मन्दिर दर्शन गर्न आउनेले कालोपत्रे सडक प्रयोग गर्न पाउने उनले बताए । यो खण्डलाई दुर्घटनाका दृष्टिले जोखिम क्षेत्र मानिन्छ । गत वैशाखमा यहाँ दर्शनार्थी बोकेको बस दुर्घटना हुँदा पाँच जनाको मृत्यु भएको थियो भने ३५ जना घाइते भए । जोमसोमदेखि कागबेनीसम्म कालीगण्डकी करिडोरकै मूल सडकबाट सवारी पुग्नेछन् ।"
खाता फुकुवा गर्न झन्झट,"सर्लाही निर्माण सम्पन्न भए पनि जिल्ला शिक्षा कार्यालयले बैंक खाता फुकुवा नगर्दा भौतिक पूर्वाधारका लागि रकम पाएका विद्यालयले पैसा निकाल्न सकेका छैनन् । गत आवमा रकम फ्रिज हुन नदिन शिक्षाले विद्यालयको बैंक खातामा जम्मा गरी निर्माण सम्पन्न भएपछि मात्र फुकुवा गर्ने गरी रोकेको थियो । यस वर्ष काम सकेका विद्यालयले खाता फुकुवा नहुँदा रकम झिक्न नसकेका हुन् । शिक्षा कार्यालयका प्राविधिकले निर्माण सम्पन्नताको सिफारिस गरेपछि जिशिअले खाता फुकुवाका लागि नेपाल बैंक लिमिटेड मलंगवा शाखालाई पत्र लेखिसकेका छन् । बैंकले भने सिफारिसपत्रमा लेखा अधिकृतको हस्ताक्षर नभई खाता फुकुवा गर्न नमिल्ने जनाएको छ, ।आन्तरिक आयस्रोत नभएका विद्यालय खाता फुकुवा नहुँदा समस्यामा परेका छन् । निर्माण सम्पन्न भएपछि मात्र खाता फुकुवा हुने भएकाले काम सक्न कतिपय विद्यालयले रकम सापटी लिनुपरेको थियो । रानीगन्ज उमाविका प्राचार्य रजनीकान्त झाले विद्यालयको अन्य स्रोत नभएकाले तलबै खर्चिएर निर्माण सक्दा पनि खाता फुकुवा नभएको बताए । प्राविधिकले काम सम्पन्न भएको सिफारिस गरेपछि जिशिअले खाता फुकुवा लेखिदिनुभयो, उनले भने, बैंकमा जाँदा लेखा अधिकृतको पनि हस्ताक्षर चाहिन्छ भनेर फुकुवा गरेनन् । भौतिक पूर्वाधारका लागि शिक्षा कार्यालयले जिल्लाभरिका विद्यालयलाई दिने रकम करोडमा हुन्छ । खाता फुकुवाको सिफारिसमा हस्ताक्षर गर्न पनि आर्थिक चलखेल हुने गरेको शिक्षक बताउँछन् । नेपाल शिक्षक संगठनका अध्यक्ष नरेन्द्र यादवले काम सम्पन्न भएका हरेक विद्यालयको अलग्गै फुकुवापत्र चाहिने भएकाले हस्ताक्षर गर्नेले पैसा फुत्काउन दु:ख दिने गरेको उल्लेख गरे ।लेखा अधिकृतको हस्ताक्षर गराउनु ठूलो कुरा होइन, उनले भने, तर त्यसका लागि सिफारिस चाहिने हरेक विद्यालयले पैसा दिनुपर्ने अवस्था विकराल हो । कार्यालय प्रमुखले खाता फुकुवाका लागि लेखिसकेपछि रोक्नु गलत हो । जिशिअ होमनाथ सुवेदीले बैंकलाई पत्र लेख्दा पनि खाता फुकुवा नभएको गुनासो आफूकहाँ आएको उल्लेख गर्दै छिट्टै समस्या समाधान गर्ने बताए । उनले हस्ताक्षर गर्ने अधिकार पाएका व्यक्तिले त्यसलाई पैसा माग्ने अधिकार जसरी प्रयोग गर्नु दुर्भाग्य भएको उल्लेख गरे । यहाँ त बिनापैसा सही नै हुँदो रहेनछ, उनले भने, कार्यालय प्रमुखको सिफारिसमा खाता फुकुवा गर्न बैंकलाई तुरुन्त अर्काे पत्र लेख्छु । बैंक प्रबन्धक वीरेन्द्र यादवले आर्थिक कारोबारमा कार्यालय प्रमुख र लेखा प्रमुखको हस्ताक्षर चल्ने गरेकाले सिफारिसमा पनि दुवैको हस्ताक्षर अनिवार्य गरिएको बताए ।"
एकैदिन १० करोड भुक्तानी,"काभ्रे (कास) आर्थिक वर्षको अन्त्यमा काम गरी बजेट सक्ने प्रवृत्तिका कारण असारमा मात्रै ३ अर्ब बराबर भुक्तानी भएको छ । असारमा काम सकेर बिल भर्पाई पेस भएका कारण कोष तथा लेखा नियन्त्रण कार्यलय काभ्रेले दैनिक १० करोडसम्मको चेक जारी गरिरहेको छ । प्रमुख कोष नियन्त्रक केदारसिंह देउजाका अनुसार असार १ देखि २५ सम्मको अवधिमा मात्रै ३ अर्ब ११ करोड ५ लाख ८० हजार बराबरको चेक जारी भएको छ । चालुतर्फ २ अर्ब ९५ करोड ४३ लाख ९१ हजार ४५ र पुँजीगतर्फ १५ करोड ६१ लाख ८९ हजार ९ सय ४९ रकम बराबरको चेक जारी भएको छ । कोलेनिकाका अनुसार जिल्लाका ६२ सरकारी कार्यालयका चालुतर्फ १० अर्ब २१ करोड ५० लाख ६ हजार ९ सय ३३ र पुँजीगततर्फ १ अर्ब ६६ करोड ३१ लाख ६६ हजार ८ सय ९९ बजेट थियो । असार १५ गते एकैदिन ९ करोड ४७ लाख २८ हजार ३ सय ७१ बराबरको चेक जारी भएको छ । प्रमुख कोष नियन्त्रक देउजाले काम सम्पन्न भएपछि मात्रै भुक्तानी हुने नियमका कारण आवको अन्त्यमा खर्च बढी हुने बताए ।मन्त्रालयहरूले समयमै निकासा पठाएर पनि खर्च गर्न असारै कुर्ने प्रवृत्ति छ । आवको अन्त्यतिर जिल्लामा कामको कागजी प्रगति देखाएर रकम फस्र्योट हुने गरेको छ । सरकारी कार्यलयका तालिम, क्षमता विकासलगायत शीर्षकका कार्यक्रममा ठूलो रकम असार मसान्तमै हुने गरेको छ । सरकारी कार्यलयले पनि अनुगमन, तालिमलगायत विभिन्न शीर्षकका बजेट आवको अन्त्यमै खर्च गर्ने गरेका छन् ।"
फरार अभियुक्त पक्राउ,सिन्धुपाल्चोक (कास) हेलम्बु गाउँपालिकाकी एक महिलालाई बलात्कार गरेर फरार भएका अभियुक्त साढे दुई महिनापछि पक्राउ परेका छन् । बलात्कारपछि परार रहेका हेलम्बु गाउँपालिका पाल्चोकका ३० वर्षीय लक्ष्मणलाई विशेष सूचनाका आधारमा इलाका प्रहरी मेलम्चीले लुकिछिपी बसेको स्थान बेल्टारबाट पक्राउ गरेको हो ।
च्याउ खाँदा ६ बिरामी,"दार्चुला (कास) व्यास गाउँपालिका२ तल्लो दुम्लिङमा जंगली च्याउ खाँदा बिहीबार ६ जना बिरामी परेका छन् । बिरामीमध्ये दुईजनाको अवस्था गम्भीर रहेको स्थानीयले बताएका छन् । बिहीबार जंगलबाट टिपेर ल्याएको च्याउ पकाएर खाँदा तैसी बुढाथोकी, मातु बुढाथोकी, चाँदनी बुढाथोकी, करवीरसिंह बुढाथोकी, दानसिंह बुढाथोकी र नवीन बुढाथोकी बिरामी परेका हुन् । तीमध्ये करवीरसिंह र चाँदनीको अवस्था गम्भीर रहेकाले उपचारका लागि जिल्ला अस्पताल ल्याएको स्थानीय विक्रम बुढाथोकीले बताए ।"
निष्ठा र आदर्शका पर्याय,"सोझो हुनु बेवकुफ हुनु हो । सबैले उसलाई ठग्छ मात्रै । मेरो जिन्दगीमा यही भएको छ, कांग्रेसका संस्थापक नेता रामहरि जोशीले जीवनको उत्तराद्र्धतिर राजनीतिबाट आफू ठगिएको महसुस गर्दै सुनाएका थिए, टु गुड इज नो गुड अर्थात धेरै असल हुनु पनि राम्रो होइन ।सायद यही पीडाका कारण हुनसक्छ, उनले देहत्याग गर्नु केही दिन अघिमात्रै परिवारजन र आफन्तसँग आफू मरेपछि पार्टी केन्द्रीय कार्यालय लगेर तामझाम नगर्नु भनेका रहेछन् । बिहीबार राति साढे ७ बजे जोशीको निधन हुँदा आफन्तको मोबाइलमा नेताहरूको तारन्तर घन्टी बज्न थाल्यो । जोशीकै तिनै वाक्यले केही समय त परिवारजन अनिर्णित भए । तर सबै नेताको आग्रहपछि उनको शवलाई अन्तिम श्रद्धाञ्जलीका लागि शुक्रबार बिहान पार्टी केन्द्रीय कार्यालय पुर्याइएको थियो । आफ्नो जीवनबारे लेखिएको अँध्यारोबाट उज्यालोतिर पुस्तकमा जोशीले इमानदार र निष्ठावान कार्यकर्ताहरू राजनीतिबाट कसरी पछि पर्छन् भन्नेबारे आफ्नो अनुभव सहितको लामो विवेचना गरेका छन् । अविवाहित जोशीले एउटा प्रसंगमा भनेका छन्, पार्टीमा अगाडि बढ्न घरपरिवार बलियो हुनुपर्ने रहेछ । यही प्रसंगमा इमानदार कार्यकर्ता कसरी पार्टी राजनीतिबाट टाढिन्छन् भन्ने उदाहरण दिँदै उनले थपेका छन्, घरमा खाना छैन भने इमानदार भएर के गर्ने ? खानाका लागि कमाउनुपर्यो, त्यतिबेला पार्टीको काम गर्न सकिँदैन । पैसा हुनेलाई चिन्ता छैन । मजाले दसजना लगेर खुवाउँछन् । अनि त्यस्तै मानिस अघि बढ्छन् । काम गर्न सक्ने इमानदारहरू पछि पर्छन् ।सुन्दा सामान्यजस्तो लागे पनि जोशीका यी अनुभव समकालीन राजनीति प्रतिनिधिमूलक विम्ब हो । कार्यशैली, सोच र पात्र नै खराब भएपछि खराब मानिसको हातमा राजनीति पुग्छ र इमानदार कार्यकर्ता विस्तारै किनारा पर्दै जान्छन् भन्ने जोशीको जीवनको निष्कर्ष हो । सर्लाही जन्मथलो भएका जोशी राजधानीमा काँडाघारीमा बस्थे । केन्द्रीय सत्ता राजनीतिको आकर्षणमा उनले आफूलाई कहिल्यै होमेनन् । बरु गाउँ र जिल्लाका जनतालाई लोकतान्त्रिक आन्दोलन, अहिंसा र शैक्षिक चेतनाको क्षेत्रमा प्रेरित गर्ने काम जीवनभर नै गरे । तत्कालीन कांग्रेसका सभापति एवं प्रधानमन्त्री गिरिजाप्रसाद कोइरालासँंग वैचारिक द्वन्द्व झेल्दै आएका जोशी त्यही कारण राजनीतिको उच्चतम अवसरबाट बञ्चित पनि रहँदै आए । सन्तनेता कृष्णप्रसाद भट्टराईको जीवनशैली र आदर्शबाट उनी प्रभावित थिए । त्यसैका कारण भट्टराई र तत्कालीन महामन्त्री महेन्द्रनारायण निधिपछिकै सम्मानित नेताको रूपमा उनलाई लिइन्थ्यो । कोइरालासँंग भने उनको जहिल्यै पानी बारबार जस्तो भयो । पार्टीको आदर्श र कोइरालाको गन्तव्य विपरीत मोडमा थियो । त्यही वैचारिक द्वन्द्वमा उनले आफूलाई कोइराला विरुद्ध खरो रूपमा उतारे पनि । पार्टी सभापतिमा कोइराला विरुद्ध चुनावसमेत लडे । जसका कारण कोइरालाले केन्द्रीय कार्यसमितिमा जोशीलाई कहिल्यै ल्याउन चाहेनन् । उनले सर्लाहीको तत्कालीन क्षेत्र नं ३ बाट ०४८ र ०५१ मा चुनाव जिते । त्यसपछि चुनाव जितेर आउन सकेनन् । २०४८ सालपछि कोइराला नेतृत्वको सरकारमा उनी शिक्षा र पर्यटन मन्त्री भए । तत्कालीन नेतात्रय गणेशमान सिंह, कृष्णप्रसाद र गिरिजाप्रसादमध्ये जोशी कृष्णप्रसाद भट्टराईकै सामिप्यमा रहे । भट्टराईकै छत्रछायामा रहेर राजनीति गरेका हालका अर्थमन्त्री ज्ञानेन्द्रबहादुर कार्कीका अनुसार जोशी भट्टराईका प्रिय थिए । भट्टराईकै पदचाप पछ्याएर जोशीले स्वदेशमै बसेर तत्कालीन पञ्चायत विरुद्ध आन्दोलनमा होमिएका थिए । मैले चिनेका जोशी गान्धी दर्शनमा विश्वास गर्ने निष्ठा र आदर्शमा समर्पित उच्चकोटीका नेता हुन्, कार्कीले भने, किसनुजी प्रधानमन्त्री भएका बेलासमेत जोशी, डीके शाही र किसनुजी समसामयिक राजनीति र व्यक्तिगत जीवनबारे घन्टौं कुराकानी हुन्थ्यो, जुन अरूसँंग हुन्थेन । जोशी विज्ञानका विद्यार्थी हुन् । गृहजिल्लामा शिक्षण पेसामार्फत नै उनले राजनीतिक चेतना फिँंजाएका थिए । जसका कारण उनी बारम्बार जेलमा पुगे । गम्भीर स्वभावजस्तो देखिए पनि उनी रमाइलो पनि उत्तिकै गर्थे । २०२८२९ सालतिर नख्खु जेलमा संँगै छँदा जोशीले गरेका रमाइलो पल कांग्रेसका पुराना नेता राजेन्द्र खरेललाई ताजै लाग्छ । जोशी र खरेल दुवै कृष्णप्रसादका प्रिय हुन् । किसनुजी, रामराजाप्रसाद सिंह, शेरबहादुर देउवा, रामचन्द्र पौडेल, रामहरि जोशी लगायत हामी ८६ जना नख्खु जेलमा थियौं । जेलमा हाम्रो एउटै भान्सा थियो । रामहरि जीमा क्रिएटिभ माइन्ड थियो, खरेल सुनाउँछन्, उहाँले कहिले फर्सीभित्र केक पकाएर चखाउने, कहिले न्युटनको गुरुत्वाकर्षण कसरी सफल भयो भनेर परीक्षण गर्ने त कहिले सिसीभित्र उसिनेको अन्डा पसाएर दंग पार्ने गर्नुहुन्थ्यो, उहाँ हुँदा जेलमा पनि कहिल्यै बोर भएन । कृष्णप्रसाद भट्टराईजस्तै जोशी पनि जीवनभर अविवाहित रहे । भट्टराईले पार्टीमा केन्द्रीय सदस्य नभए पनि जोशीलाई तत्कालीन महामन्त्री महेन्द्रनारायण निधिपछिकै सम्मानित नेताको स्थान दिएका थिए । खरेलका अनुभवमा भट्टराईले सबैभन्दा बढी आदर गर्नेमा निधि र जोशी पर्थे । जस्तोसुकै संकटमा पनि किसनुजी, निधि, जोशीले आफ्नो निष्ठा र इमानदारिता बिर्सेनन् । किनकि पार्टीको मुख्य आदर्श र लक्ष्य नै निष्ठा थियो । प्रधानमन्त्री बन्दा किसनुजीले र मन्त्री जोशीले निष्ठालाई बचाइराखे, खरेलले थपे, तर अहिलेका नेताहरूमा त्यस्तो निष्ठा छैन । राजनीति गर्ने भनेकै पद र पैसाको लागि हो भन्ने मान्यता झ्याङ्गिएको छ । मधेसका मागले राजनीतिको कोर्स मडारिरहेका बेला जोशीले उतिबेलै यो अवस्था कल्पना गरेका थिए । उनले आफ्नो बायोग्राफी अँध्यारोबाट उज्यालोतिर पुस्तकमा भनेका छन्, मधेसको समस्या समयमै सम्बोधन नगर्नु कांग्रेसको कमजोरी हो । मधेसमा आगो दन्कनुअघि नै आफूले अहिलेको अवस्थाको चित्रण गरेको उनले उल्लेख गरेका छन्, तर नेताहरूले देखेनन्, गिरिजाबाबु र रामचन्द्रजी कसैले पनि देखेनन् । तराईबासी लामो समय उपेक्षामा रहे । उनको गहुँगोरो वर्ण हेर्दा धेरैलाई उनी मधेसका नेता होइनन् कि भन्ने लाग्दो हो । तर उनको जन्ममात्रै होइन, राजनीतिक माटो पनि मधेस नै थियो । मधेसलाई राजनीतिका मूलधारमा ल्याउन नै उनले पार्टीभित्रै लामो संघर्ष चलाएका थिए, यद्यपि पार्टीको संस्थापन पक्ष उनको त्यो बाटोमा समयमै पुग्न सकेन । जिग्दगीभर मधेसका लागि लडेका तिनै जोशीको पुख्र्यौली घर मधेस आन्दोलनको नाममा जलाइएको थियो । घर जलेर क्षतिपूर्तिका लागि तत्कालीन गृहमन्त्री कृष्णप्रसाद सिटौलालाई भन्दा केही नपाएको उनको पुस्तकमा उल्लेख छ । मधेसी आन्दोलनमा घर जले पनि उनले आन्दोलनका घाइते भएकाहरूलाई राजधानीका विभिन्न अस्पतालमा भेट्न पुगेको घटना भने रोचक थियो । राजनीतिमा इमानदार र निष्ठामा बाँचेकाहरूको चर्चा बाँचुन्जेल कमै हुन्छ । मानसम्मान पनि हँुदैन । त्यसैले होला, जोशीले आफ्नै जीवनबारे भनेका छन्, बाहिर बरु मूल्याङ्कन हुनेरहेछ, तर पार्टीमै चाहिँ हुँदैन । मलाई कम्युनिष्टहरूले बरु मान्छन् । केशरजंग रायमाझी, मनमोहन अधिकारी मलाई धेरै मान्थे । त्यति सम्मान त पार्टीकै मानिसले पनि गरेनन् ।"
ज्ञानका ज्योति,"राष्ट्रनिर्माण अभियान आफैंबाट थाल्नुपर्छ, डा स्वामी रामानन्द गिरी भन्थे, केही गर्ने सोच आफैंमा पैदा गर, लक्ष्य प्राप्तिका लागि संघर्ष गर, जीवन सफल हुन्छ । गृहस्थी संघर्षबाट टाढा रहेका यी विद्वान् सन्तका आवाज आज पनि कानमा गुञ्जिरहन्छन् । म एउटा साधुले देवघाटमा महेश संन्यास आश्रम स्थापना गरेर २ सय ५० विद्यार्थीलाई खाने, बस्ने र पढ्ने व्यवस्था मिलाउन सक्छु भने एउटा सानो परिवार चलाउन तपाईंहरूलाई चिन्ता ? गृहस्थ जीवनको गोलचक्करमा अल्मलिएका मजस्तै निम्छरा पात्रलाई पशुपतिको शंकराचार्य मठमा केही वर्षअघि उनले दिएको प्रवचनको अंश थियो यो ।आज स्वामी रामानन्द हाम्रासामु छैनन् । २००३ भदौ १० गते धादिङको केवलपुरमा सुवेदी परिवारमा जन्मिएका रामप्रसाद १० वर्षकै उमेरमा पितामाताको स्नेहबाट वञ्चित हुनपुगे । हेटौंडा निवासी उनकै भाइ रामप्रसाद सुवेदीका अनुसार उनमा सानैदेखि उदासीन भाव देखिन्थ्यो । व्यावहारिक जीवनप्रति खासै चासो थिएन । अध्ययनमा भने उनको कुशलता अद्वितीय थियो । विद्वत् कुलमा जन्मिएका रामप्रसाद पिता पण्डित पूर्णप्रसादको देहावसानपछि कष्टसाध्य जीवन बिताउन बाध्य भए ।त्यसपछि काठमाडौंको सीतापाइलामा रहेकी फुपू र धादिङ आगराका मावली परिवार उनका सहयोगी बनेर आए । बनारसबाट उत्तरमध्यमा सम्मको औपचारिक शिक्षा ग्रहण गरी काठमाडौं फर्किएका उनले शास्त्री र आचार्य वाल्मीकि विद्यापीठबाट गरे । उनी २० को दशकमा तीनधारा संस्कृत छात्रावासमा बस्दा साधु बन्छन् भन्ने सोच्दै नसोचेको उनका सहपाठी संसद सचिवालयका पूर्वसचिव राधेश्याम भट्टराईले बताए । संन्यासी बनेपछि भने उहाँ निर्भीक हुनुभएको थियो । हामी सबै विषयप्रति चञ्चु प्रवेश गथ्र्यौं । उहाँ केवल वेदान्त अध्ययनमा लाग्नुहुन्थ्यो । जिस्क्याउँदै वेदान्ति भन्थ्यौं । साँच्चै पूर्वीय दर्शनको असाधारण विद्वान् बनेर निस्कनुभयो । आफूलाई उहाँको सहपाठी भन्न पाउँदा गर्व लाग्छ ।त्रिभुवन विश्वविद्यालयको संस्कृत विभागबाट २०३० सालमा शाङ्कर वेदान्तमा एमए (आचार्य) गरेका स्वामी रामानन्दसँगै छात्रावासमा बसेका डा बद्री पोख्रेल उनलाई साधारण परिवारको असाधारण अध्येताका रूपमा सम्झन्छन् । वेदान्त दर्शनका अध्येता पूर्व शिक्षा सचिव शरदकुमार भट्टराईले भने, मैले जुन गुरुसँग पढेंँ, उहाँसँग नै रामप्रसादले पनि पढ्नुभएको हो । उमेर र अध्ययनमा मभन्दा केही पछिकै भए पनि रामानन्द मेरा गुरु हुनुहुथ्यो । प्रा दीर्घराज घिमिरेले विद्याको अध्यवसायीका रूपमा रामानन्द गिरीलाई चित्रण गरे ।उनले २०४१ सालमा राजर्षिजनक विदेह सिद्धान्तको समीक्षात्मक अध्ययन विषयमा विद्यावारिधि गरे । भारत तथा नेपालका विभिन्न विद्यालय र विश्वविद्यालयमा प्राध्यापन गरेका वेदान्ति रामप्रसाद सुवेदी २०४८ सालको वसन्त ऋतुपछि भने वाराणसी दक्षिणामूर्तिका निरञ्जन पीठाधीश महामण्डलेश्वर स्वामी महेशानन्दबाट संन्यास ग्रहण गरी स्वामी रामानन्द गिरी बन्न पुगे । उनका कान्छा भाइ शिवप्रसाद सुवेदी उनीभन्दा अघि नै संन्यासी भइसकेका थिए । शिव दिल्लीस्थित विश्वनाथ संन्याश्रमका स्वामी शान्तानन्द गिरीका रूपमा चिनिन्छन् । त्यसयता स्वामी रामानन्दले नेपाली समाजमा शिक्षा, साहित्य र संस्कारको ज्योति छर्दै रहे । यसै क्रममा उनी प्रबल गोरखा दक्षिणबाहु, महर्षि व्यास पुरस्कार, पाणिनि पुरस्कार, गुणराज पुरस्कार, श्रीराजर्षिजनक स्मृति लगायत झन्डै एक दर्जन मानसम्मान र पुरस्कारबाट विभूषित भए । उनका जनकदर्शनम् माण्डूक्य कारिका, रामगीता, श्रीमद्भागवत महापुराण, देवीगीता, दुर्गासप्तसती, शिवमहिम्नास्तोत्रम्, वेदस्तुति, दक्षिणमूर्ति स्तोत्रम् जस्ता ९ वटा कृति नेपाली भाषामा अनुवादसहित प्रकाशित भएका छन् । श्रीमद्भागवत महापुराणको नेपाली व्याख्या आठ खण्डमा प्रकाशित छ । यो उनका कृतिमध्ये सर्वाधिक चर्चामा रहेको पुस्तक हो ।संन्यास ग्रहणपछि विशुद्ध सामाजिक सेवामा होमिएका स्वामी रामानन्दले २०५० सालमा देवघाटमा महेश संन्यास आश्रमको स्थापना गरेका थिए । गुरुकुल सन्त परम्पराअनुसार आफ्नै मुलुकलाई कार्यथलो बनाई रामानन्दले सन्तनिवास, छात्रावास, अध्यापक निवास, पुस्तकालय, गौशाला, भक्त निवास, भोजनालय, विद्यापीठ भवन तथा शिवमन्दिर समेत निर्माण गरी महेश संन्यास आश्रमकै पृष्ठभूमिमा महेश संन्यास गुरुकुल स्थापना गरे । सन्तभक्त र दाताको सहयोगमा सञ्चालित गुरुकुलमा अहिले २ सय ५० विद्यार्थी अध्ययनरत छन् । ती विद्यार्थी र आवश्यक गुरुहरूको आवास, भोजन तथा अन्य व्यवस्थापनमा मासिक पाँच लाखभन्दा बढी खर्च हुने गरेको गुरुकुलका प्राचार्य डा गुरुप्रसाद सुवेदी बताउँछन् । उनका अनुसार भक्तहरूको मुष्ठिदान नै आश्रमको मुख्य आम्दानीको स्रोत हो । काठमाडौं, ललितपुर, हेटौंडा, पोखरा, चितवन, विराटनगर, भैरहवा, नवलपरासी लगायतका शुभेच्छुक भक्तहरूको सहयोगमा आश्रमको दैनन्दिन खर्च चलेको छ ।नेपाल संस्कृत विश्वविद्यालयबाट सम्बन्धन प्राप्त यस विद्यापीठमा आचार्यसम्मको पठनपाठन हुन्छ । २०५६ सालबाट सम्बन्धन लिएयता विश्वविद्यालयका उत्कृष्ट विद्यार्थीको सूचीमा महेश संन्यास गुरुकुलकै अग्रस्थान रहँदै आएको छ । शैक्षिक उन्नयनमा अतुलनीय योगदान दिएका स्वामी रामानन्द गिरीले गुरुकुल परम्पराकै अनुसार कास्कीमा अम्बरेश्वर संन्यास आश्रम र गौरीशङ्कर ब्रह्म विद्यापीठ स्थापना गरेका छन् । यसैगरी, काभ्रेको जनागाल र झापा लगायत मुलुकका अन्य स्थानमा पनि विद्यापीठ सञ्चालन गरी पठनपाठनको व्यवस्था मिलाउने अभियानमा स्वामी दत्तचित्त थिए ।संस्कृत, नेपाली, हिन्दी र अंग्रेजीमा धाराप्रवाह प्रवचन गर्नसक्ने स्वामी रामनवमीको भोलिपल्ट अर्थात् २०७३ चैत २४ गते देवघाटबाट काठमाडौं आइपुगेका थिए । अनि स्वामी जावलाखेल, जनागालमा प्रवचन दिँदै पुन: काठमाडौं आई जेठ लाग्नासाथ पोखरा पुगे । स्वामी रामानन्द ज्ञान बाँड्दै कास्कीस्थित अम्बरेश्वर संन्यास आश्रम पुगेका थिए । त्यहीँ उनी बिरामी परे, उनलाई निमोनियाँले च्याप्यो । र उनका शिष्यहरूले उनलाई असार १३ गते कास्कीस्थित गण्डकी अस्पतालमा उपचारका लागि पुर्याए । त्यहाँ स्वामीको उपचार हुन नसकेपछि भोलिपल्टै काठमाडौंस्थित ग्रान्डी अस्पतालमा उनलाई भर्ना गरियो । स्वास्थ्यमा उतारचढाव भइरह्यो । स्वास्थ्य नाजुक भएपछि उनलाई पशुपतिस्थित शंकराचार्य मठमा पुर्याइयो । र त्यहीँ असार २४ गते उनको देहान्त भयो । संयोग मान्नुपर्छ, गुरुकुल परम्परामा जीवन बिताएका स्वामी रामानन्द गिरीको देहावसान पनि गुरुपूर्णिमाकै अघिल्लो दिन भयो ।सन्त परम्परा अनुसार स्थलसमाधि र जलसमाधि हुने गर्छ । गिरीलाई गुरुपूर्णिमाका दिन देवघाटमा जलसमाधि गरिएको थियो । सम्भवत: नेपालमा मृत्युपर्यन्त जलसमाधि गरिएको यो पहिलो घटना हो । जलसमाधि गर्दा मृतकलाई खटमा पलेटी कसाएर राखी विधिविधान गरेर खटभित्र ससाना ढुंगाहरू भरेर (नदीमा डुबोस्, नतैरियोस् भनेर) प्लास्टिकको डुंगामा राखेर नारायणी नदीको गहिरो भागमा डुबाइयो । गुरु महेशानन्दलाई जलसमाधि गरिएकाले आफूलाई पनि त्यसै गर्नु भन्ने उनको इच्छाअनुसारै जलसमाधि गरिएको हो ।गृहस्थहरूको १३ औं दिनमा पितृकार्य सम्पन्न गर्ने परम्परा भएजस्तै सन्तहरूको १६ औँ दिनमा नयाँ उत्तराधिकारीको घोषणासहित भण्डारा हुने गर्छ । स्वामी रामानन्द गिरीको पनि साउन ८ गते आइतबार रमणानन्द गिरीलाई पीठाधीश घोषणा गरी सन्त पूजनलाई विश्राम गरिनेछ ।शिक्षाको विकास नै मुलुकको सर्वाङ्गीण विकास हो । यसकै माध्यमबाट गरिने राष्ट्रसेवा नै सर्वोपरि सेवा हो भन्ने मान्यतासाथ शैक्षिक उन्नयनमा लागेका स्वामी रामानन्द गिरीले नेपालको शैक्षिक क्षेत्रमा उल्लेखनीय योगदान गरेका छन् । स्वामी रामानन्दले नेपाली समाजलाई दिएको योगदान कालान्तरमा अझ प्रभावकारी रूपमा देखिनेछ ।त्यसैले देवघाटस्थित उनले स्थापना गरेको महेश संन्यास गुरुकुल मात्रै होइन, पोखरा, झापा, हेटौंडा र बनेपामा रहेका आश्रमको पनि उचित व्यवस्थापन गरी शैक्षिक क्षेत्रमा गुरुकुल पद्धतिलाई गतिशील बनाउनसके स्वामीप्रति सच्चा श्रद्धाञ्जली हुनेछ ।"
सच्चा धनपति,"मैले धनपति सिनेमा हेर्ने अवसर पाएको छैन । तर यसलाई अवलोकन गर्नेहरूका टिप्पणी भने अवश्य सुनेको छु । अधिकांश सकारात्मक किसिमका रहेका छन् । अतएव यो एक बढिया चलचित्र नै बनेको हुनुपर्छ भन्ने निष्कर्षमा म पुगेको छु ।यसको थिम एउटा साधारण बाइसिकल वरिपरि घुमेको देखिन्छ । किनभने यस्तै खाले रंगीचंगी पोस्टरहरू यत्रतत्र टाँसिएका छन् । यसमा आफ्नो पत्नी र सानी छोरीसहित धनपतिका नायक बाइसिकलमा सवार भएको दृश्यलाई हाइलाइट गरिएको छ । सम्भवत: यो एक बाइसिकल प्रधान चलचित्र हो । होइन, यो सिनेमाको हिरो को हो हँ ? मैले सिनेमा हलबाट फर्केको एक मित्रसँग उत्सुकतावश सोधेको थिएँ। अहिलेको चर्चित नायक खगेन्द्र लामिछाने । उसले जवाफमा भन्यो मलाई, अरू को ?ए, मलाई त कुनै अर्कै लागेको थियो ।के लागेको थियो अर्कै ?एउटा बाइसिकल । म थोरै हाँसेँ ।ऊ मलाई गहिरो नजरले हेर्न थाल्यो ।मलाई माफ गर्नाेस्, मेरा नायक मित्र खगेन्द्रजी, यस्तो हुने गर्छ । पोहोर मैले एउटा हिन्दी फिल्म हेरेको थिएँ इन्टरटेन्मेन्ट । यसको केन्द्रमा एक सानो कुकुर थियो । यसो ता भारतीय चलचित्र जगतका चलनचल्तीका हिरो अक्षयकुमार पनि नभएको होइन । तर फिल्मको असली हिरो त कुकुर नै थियो । यो इन्टरटेन्मेन्ट नामको कुकुर मानिसभन्दा बढ्ता बुद्धिमान लाग्थ्यो । यो नै सिनेमाको कथातत्त्व थियो । संक्षेपमा अढाई घन्टे इन्टरटेन्मेन्ट ।यस्तै भाँतभाँतका पशुहरूका मुख्य भूमिका रहेका चलचित्र हलिउड सिनेमा संसारमा पनि प्रशस्तै निर्मित छन् । जस्तै घोडा, हाथी र सर्पहरूका सिनेमा । यसमा पनि सर्पहरूलाई विशेष स्थान दिइएको पाइन्छ । एउटालाई म झ्वाट्ट सम्झिरहेछु ऐनाकोन्डा । एउटा विशालकाय सर्पको बहुतै डरलाग्दो प्रस्तुति । यो सिनेमाको क्लाइमेक्समा ऐनाकोन्डामाथि मानिसहरूका ठूलो प्रभुत्व देखाइएको छ । अर्थात् ऐनाकोन्डाको समाप्ति । उसो भए, ज्यास्ती भयानक को भयो त ? तर यहाँ म कुनै ज्यानदार सर्पको नभएर फलामको बाइसिकलको कुरो गर्न खोजिरहेको छु । खासमा मैले अहिलेसम्म हेर्न नपाएको नेपाली चलचित्र धनपतिको एकथान बाइसिकलको । अँ, धेरै पहिलेको एउटा बाइसिकल सम्बन्धी फिल्म पनि मेरो यादमा आइरहेको छ । यो निर्देशक भिट्टोरियो डे सिकाको बाइसिकल थिफ्स गजबको सिनेमा थियो । यसैको लड्गी बारतालोनी लिखित उपन्यास पनि असाध्यै प्रसिद्ध रहेको छ । दुवै परस्पर अन्तरसम्बन्धित फिल्म र नोबेल । तर छाड्नोस्, यहाँ वास्तविक प्रसंग धनपतिको बाइसिकलको हो । याने एकडेढ सप्ताहदेखि राजधानीका सिनेमा हलहरूमा प्रदर्शित चर्चित चलचित्र धनपतिको । अहिलेका युवानायक खगेन्द्र लामिछानेदेखि लिएर अनुभवी चरित्र अभिनेता हरिहर शर्मासम्मका कुशल कलाकारहरूका यो सिनेमा चर्चाको शिखरमा रहेको छ । एकाध दिनदेखि के भएको छ भने धनपतिको व्यापक चर्चालाई छायामा पारेर एकाएक राष्ट्रपतिको चर्चा हुनथालेको छ । यद्यपि राष्ट्रपति कुनै चलचित्रको नाम होइन । तथापि दुवैमा केही साम्यता जरुर रहेको छ । उदाहरणका लागि धनपतिको बाइसिकलको जबर्जस्त दाँजोमा राष्ट्रपतिको गाडी आएको छ । यसलाई साफसँग भन्ने हो भने महामहिम राष्ट्रपतिद्वारा आफ्नो सवारीका निम्ति एक गाडीको अविलम्ब माग गरिएको छ । यो धनपतिको सामान्य बाइसिकलजस्तो नभएर अतिशय दामी गाडी हुनेछ । बाफ रे, सोह्र (१६) करोड रुपियाँको नयाँ गाडी अत: यो राष्ट्रपतीय गाडीले धनपतिको पुरानो बाइसिकललाई निस्तेज पार्ने नै भयो । यही सन्दर्भमा म धनपतिका उत्साही निर्देशक दीपेन्द्र के खनालसँग एक सुझावी अनुरोध गर्छु अब धनपति चलचित्रको सिक्वेल किन नबनाउने ? यस्तो भएको खण्डमा राष्ट्रपतिको गाडीले बक्स अफिसमा रेकर्डतोड सफलता पाउनेछ भन्नेमा म ढुक्क छु । त्यसउसले अग्रिम बधाई दिन्छु ।"
असल नियतको कामै होइन,पूर्व कामु महालेखा परीक्षक भट्टराईसँग कुराकानीमा आधारितभ्याट र तिरिसकेको कर छुट दिने निर्णयको औचित्य पुष्टि हँुदैन । मनपरी गरेको कामलाई सही मान्न सकिँदैन ।
जाइफल,"प्राचीनकालदेखि नै जाइफल विभिन्न रोगको उपचारमा उपयोग हुँदै आएको छ । आयुर्वेदले जाइफललाई वेदनानाशक, वातनाशक, कृमिनाशक मानेको छ । यो स्नायुप्रणालीका लागि समेत उपयोगी मानिन्छ ।जाइफल पाचक, कलेजोलाई सक्रिय गर्ने भएकाले पाचन संस्थानको लागि लाभदायक छ । अनिद्रा, शूल, अपच, खोकी, बाडुली, शीघ्रपतन र नपुंसकता जस्ता समस्या हटाउन पनि यो उपयोगी मानिन्छ । जाइफलको चूर्ण र तेल उपयोग गरिन्छ । यसको मात्रा भने पाँच सय मिलिग्रामदेखि एक ग्राम र तेल एक थोपादेखि तीन थोपासम्म उपयोग गर्न सकिन्छ । अनुहारको कालोपोतो हटाउनसमेत जायफल फाइदाकारी मानिन्छ । आयुर्वेदज्ञाताका अनुसार ढुंगामा जाइफललाई घोटेर तयार गरिएको लेप लगाउनाले कालोपोतो हट्छ । यसले अनुहारको डन्डिफोर आदिको दाग र हलुको कालोपनालाई समेत कम गर्छ । कम्मर दुखाइ, गँठिया रोगमा जाइफलको लेप वा तेलले मालिस गर्दा आराम मिल्छ । गँठियाबाहेक चोट, मर्किनु, सुन्निनु आदिमा समेत जाइफललाई तोरीको तेलमा मिलाएर मालिस गर्नाले आराम मिल्छ । जाइफलको मालिसले शरीरमा गर्मी आउँछ, चुस्ती, फूर्ति आउँछ र पसिनाको रूपमा विकार शरीरबाहिर निस्किन्छ । पेट दुख्दा जाइफलको दुईचार थोपा तेल खानाले आराम मिल्छ । यस्तै, परम्परागत उपचार प्रणालीअनुसार दाँत दुख्दा जाइफलको तेल रुवामा लगाएर दाँतमा राख्दा कीरा मर्नुका साथै दुखाइ हट्छ । जाइफल तेलमा वेदना समाप्त गर्ने गुण हुन्छ । त्यसैले यो तेल त्यो अंग विशेषलाई केही समयका लागि संज्ञा शून्य गर्छ र दुखाइको अनुभव हुन्न । परम्परागत चिकित्सा प्रणालीअनुसार निद्रा नआए जाइफललाई घोटेर देशी घ्यूमा मिसाएर परेलामा लगाउँदा निद्रा आउँछ । यस्तै गाईको घ्यूमा जाइफललाई घोटेर पैताला र परेलामा लगाउँदा निद्रा आउँछ । आयुर्वेदअनुसार जाइफलको चुर्ण नपुंसकतामा समेत प्रभावकारी छ ।"
डिजिटल मेसिनले रक्तचापबारे गलत जानकारी दिन्छ,"अमेरिकन जर्नल अफ हाइपरटेन्सनको एउटा अध्ययनअनुसार घरमा उपयोग हुने धेरैजसो डिजिटल ब्लड प्रेसर मेसिनले गलत रिडिङ दिइरहेको छ । यो अनुसन्धानअन्तर्गत घरमा उपयोग हुने ब्लड प्रेसर मोनिटरको परीक्षण गर्दा ७० प्रतिशत नमुना फेल भए । फेल हुने बीपी मेसिनमा रक्तचापको स्तर कम्तीमा ५ अंकसम्मको गडबडी पाइयो । विश्वभरिमा उच्च रक्तचापका पीडित धेरैजसो व्यक्तिले आफ्नो घरमै रक्तचाप नाप्छन् र मेसिनले देखाएको परिणामलाई मान्छन् । अध्ययनअनुसार, रक्तचापको स्तर हेरेर धेरैजसो औषधिको मात्रामा समेत परिवर्तन गर्छन् । यसो गर्नु निकै जोखिमपूर्ण हुन्छ ।"
छन्दमा भानु सम्झना,"काठमाडौं (कास) कामु प्रधानन्यायाधीश गोपाल पराजुली शुक्रबार साहित्यिक मुडमा थिए । बिर्खे टोपी लगाएर सांस्कृतिक संस्थान (नाचघर) को मञ्च उक्लेका उनले त्यहाँ आदिकवि भानुभक्त आचार्यको भोलि कविता वाचन गरे ।बिन्ती डिट्ठा बिचारीसित म कति गरुँ, चुप रहन्छन् नबोलीबोल्छन् ता ख्याल गर्याझैं अनि पछि दिनदिन् भन्दछन् भोलि भोलियति भनिसकेपछि पराजुलीले आफूलाई जेठा डिट्ठाको संज्ञा दिँदै भानुभक्तको उक्त कविताले जिम्मेवार महसुस गराइरहने बताए । यो कविता सबै सरकारी कार्यालयको भित्तामा टाँस्नुपर्छ कि भन्ने लाग्छ, उनले भने, अनि पो कर्मचारीहरूले छिटोछरितो काम गर्थे कि ?भानुभक्तले सम्पूर्ण नेपालीलाई साहित्यमार्फत एकीकृत गरेको पराजुलीले बताए । आदिकविको २०४ औं जन्मजयन्तीको अवसर पारी भानु प्रतिष्ठान र नाचघरद्वारा आयोजित भानु संगीत लहरी२०७४ मा उनले भानुभक्त सम्झिएका थिए । उनलाई स्मरण गर्नु नेपालीको कर्तव्य भएको समेत उनले बताए । समारोहमा नाचघरका संगीतकर्मीले भानुभक्तसित अन्य कविका छन्द कविताहरू प्रस्तुत गरेका थिए ।कार्यक्रमको सुरुमा भानुभक्तको रामायण बालकाण्डअन्तर्गतको एक दिन् नारद गाइएको थियो । त्यसपछि कविशिरोमणि लेखनाथ पौडयालले शिखरिणी छन्दमा रचेको चरीको विलाप लाई गायिका लोचन भट्टराईले गाएकी थिइन् । महाकवि लक्ष्मीप्रसाद देवकोटाको प्रश्नोत्तर कवितापछि मन्दाकिनी छन्दमा लेखिएको सिद्धिचरण श्रेष्ठको परिचय कवितालाई सांगीतिक तालमा सुनाइयो । राष्ट्रकवि माधवप्रसाद घिमिरेको गौरी खण्डकाव्यका केही पद्य गाएपछि भानुभक्तकै घाँसी कवितालाई नाचघरको सांस्कृतिक टोलीले प्रस्तुत गर्यो । प्रभा भट्टराई, डा रामप्रसाद ज्ञवाली र देवी नेपालले विभिन्न छन्दमा रचेका कवितालाई कार्यक्रममा स्वरबद्ध गरिएको थियो । लोचनको संगीतमा कविताहरू गीत बनेका थिए । गीत गाउँदा हामीले भाषालाई हेलचेक्रयाइँ गरिरहेका छौं, लोचनले भनिन्, गायकी सुधार्न हामीले छन्दलाई तालसहित गाउन जरुरी छ ।कार्यक्रममा उपस्थित संस्कृतिविद् सत्यमोहन जोशीले आफ्नो पहिचान कायम गर्न मौलिकता जोगाउनु आवश्यक रहेको बताए । संस्कृत भाषाको बोलवाला रहेको समयमा भानुभक्तले ठेट नेपाली भाषालाई प्रश्रय दिएको स्मरण गर्दै उनले साहित्य र संगीतबाट ठूलो जागरण ल्याउन सकिने अवगत गराए । आयातित संस्कृतितिर लाग्नुभन्दा आफ्नो मौलिकता खोज्नुपर्छ, उनले भने । नाचघरका प्रबन्ध निर्देशक राजेश थापाले भानु संगीत लहरीलाई निरन्तरता दिइरहने बताए ।"
विमर्शमा भानु जीवनी,"ललितपुर (कास) साझा प्रकाशनले शुक्रबार राजधानीमा आदिकवि भानुभक्तको जीवनीमाथि समालोचनात्मक विमर्श गर्यो । नरेन्द्रराज प्रसार्इं लिखित जीवनीपरक कृति भानुभक्त आचार्यको जीवनवृत्त लाई केन्द्रमा राखी स्रष्टाहरूले विमर्श गरेका हुन् ।वाङ्मय शताब्दी पुरुष एवं संस्कृतिविद् सत्यमोहन जोशीले भानुभक्तको योगदान भुल्न नहुने औँल्याए । मोतीराम भट्टले भानुभक्तको जीवनी लेखेर उनका कृति प्रकाशित गर्न थालेपछि मात्र भानुभक्त चम्किएको डा मोदनाथ प्रश्रितले बताए । तर मोतीरामबाट भानुभक्तको जीवनीबारे कति सत्य कुरा र कति असत्य कुरा बाहिर जनसमक्ष आए, जसको लेखाजोखा पाइँदैन, उनले भने, यसले भानुभक्तको जीवनीका केही प्रसंग धमिलो र अपत्यारिलोसमेत हुन थाले । ती सबै भ्रम, शंका र उपशंकालाई प्रसाईको पुस्तकले चिरफार गर्ने प्रयास गरेको उनको दाबी रह्यो ।प्रा राजेन्द्र सुवेदी, प्रा महादेव अवस्थी, प्रा उषा ठाकुर, प्रा गार्गी शर्मा, इन्दिरा प्रसाईं, डा लक्ष्मणप्रसाद गौतम, डा ऋषिराम शर्माले पनि भानु जीवनीबारे रहेका मतमतान्तरलाई कृतिले सामाधान गर्ने प्रयास गरेको टिप्पणी गरे । साहित्यकार एवं राजनीतिज्ञ दीनानाथ शर्मा तथा प्रदीप नेपालले पनि भानुले नेपाली भाषासाहित्यमा पुर्याएको योगदानको चर्चा गरे । भानुभक्तको जीवनीमाथि रहेका अनेक विवादलाई निवारण गर्नकै लागि आफूले पुस्तक लेखेको प्रसार्इंले बताए । भानुभक्तको जन्ममिति, घाँसी र भानुभक्तले जागिर खाएको प्रसंग, वधूशिक्षा मा प्रयोग भएको वेश्या र वैश्य शब्दसहित भानुभक्तको जन्मकुण्डली र भानुभक्तको मौलिक तस्बिर आदि विषयको विवाद समाधानको प्रयास गरेको छु, उनले भने ।"
चीनको अन्तर्राष्ट्रियस्तरमा निन्दा,"बेइजिङ ,चीनका नोबेल शान्ति पुरस्कार विजेता लिउ सियाबोको निधनका कारण अन्तर्राष्ट्रिय स्तरमा चीन सरकारको निन्दा भएको छ । विदेश उपचारमा अवरोध गरेका कारण उनको मृत्यु भएको भन्दै आलोचना भएको हो । कलेजोको क्यान्सरपीडित लिउ ११ वर्षदेखि काराबास सजाय भोगिरहेका थिए । उनको उपचारका क्रममा बिहीबार मृत्यु भएको हो । सन् २०१० मा नोबेल शान्ति पुरस्कार दिने निर्णय गरेको कमिटीले उनको मृत्युको जिम्मेवारी चीनले लिनुपर्ने बताएको छ । कमिटीले उनलाई थप उपचारका लागि विदेश लैजान नदिनु नै मृत्यको मुख्य कारण भएको जनाएको छ । जर्मनीका विदेशमन्त्री सिग्मर ग्याब्रियलले उनलाई उपचारका लागि जर्मनी लैजाने प्रयास बिफल भएकोमा आफूलाई पछुतो लागेको बताए । उनले लिउको क्यान्सर समयमै पहिचान हुन नसक्नुुको चीनले चित्तबुझ्दो जवाफ दिनुपर्ने माग गरे । बेलायतका विदेशमन्त्री बोरिस जोन्सनले लिउलाई उपचारका लागि अन्यत्र लैजान नदिएर चीनले गल्ती गरेको आरोप लगाए । चीनले लिउको मृत्युपछि पहिलोपटक प्रतिक्रिया दिँदै चिनियाँ विदेश मन्त्रालयले चीनको आन्तरिक मामिलामा अन्य देशहरूले नाजायज टिप्पणी गर्नुको कुनै अर्थ नरहेको स्पष्ट पारेको छ । सिन्हवाले विदेश मन्त्रालयका प्रवक्ता गेंग सुआङलाई उद्धृत गर्दै उनको उपचारमा चीनले कुनै कमी नगरेको बताएको छ । चीनमा निकै लामो समयदेखि लोकतन्त्रको पक्षमा आवाज उठाइरहेका लिउलाई सन् १९८९ मा चीनको तियनामेन स्क्वायरमा भएको हिंसात्मक आन्दोलनपछि चिनियाँ अधिकारीले देशद्रोहीको आरोप लगाएका थिए । श्रीमतीको अवस्था अज्ञात नजरबन्दमा राखिएकी लिउकी श्रीमती लिउ सियाको मानसिक स्वास्थ्य खराब भएकाले मुक्त गर्न अन्तर्राष्ट्रिय समुदायले आग्रह गरेका छन् । डिप्रेसनबाट पीडित उनको अवस्था तत्काल सार्वजनिक गर्न जर्मनी, बेलायत, फ्रान्स, अमेरिका र ताइवानले संयुक्त रूपमा आग्रह गरेका छन् । ती देशहरूले उनलाई इच्छाएको देशमा जान अनुमति दिनुपर्ने माग गरेका छन् । संयुक्त राष्ट्रसंघीय मानवअधिकार उच्चायुक्तले उनको हिँड्डुल गर्न पाउने अधिकारको प्रत्याभूति गर्न भनेको छ । एम्नेस्टी इन्टरनेसनलले उनको रिहाइका लागि अपिल गर्दै चिनियाँ अधिकारीहरूले निर्मम यातना दिन बन्द गर्नुपर्ने बताएको छ ।"
तपाईंको शरीर कस्तो मिलेको : ट्रम्प,"पेरिस (सीएनएन) अमेरिकी राष्ट्रपति डोनाल्ड ट्रम्प फेरि एकपटक महिलाका कारण चर्चामा आएका छन् । फ्रान्स भ्रमणमा रहेका ट्रम्प फ्रान्सकी प्रथम महिला ब्रिजिट म्याक्रोंसँगको व्यवहारका कारण चर्चामा आएका हुन् । ट्रम्पले ब्रिजिटको शारीरिक बनावट राम्रो भनेर टिप्पणी गरे । उनले ब्रिजिटलाई भने, तपाईंको शारीरिक बनावट कत्ति साह्रै मिलेको, तपाईंलाई थाहा छ ? त्यसपछि उनी फ्रान्सका राष्ट्रपति इम्यानुअल म्याक्रोंतर्फ फर्किए र ब्रिजिटको शारीरिक बनावट राम्रो भएको भनी दोहोर्याए । भ्रमणमा ट्रम्पले ब्रिजिटको दुवै गालामा परम्परागत शैलीमा चुम्बन गरे । त्यसपछि ट्रम्प निकै समयसम्म उनको दुवै हात समातेर उभिइरहे ।"
अर्बपति ह्याकर,", काठमाडौंविद्यालयमा दुव्र्यवहार भएकै कारणले धनाढ्य बनेका कमै होलान् । तर बेलायती एक ठिटो दुव्र्यवहारको प्रत्यक्ष कारणबाटै अर्बपति बनेका छन् । सुन्दा अपत्यारिलो तर सत्य घटना हो यो । त्यो पनि कम्प्युटर ह्याकर बनेर धनाढ्य भएका छन् । यसो त ह्याकर शब्दै सुन्दा नै हाम्रो मस्तिष्कमा अपराधी गतिविधि भनेर आउँछ । तर, विद्यालयको त्यो वातावरण, जसले विद्यार्थीलाई ह्याकर बन्न बाध्य तुल्यायो । त्यही काम पछि आम्दानीको स्रोत पनि बनेको छ । विद्यालयमा हुने अभद्र व्यवहार धेरैपटक विद्यार्थीले सहनुपर्ने हुन्छ । तर, बेलायतका २८ वर्षीय ज्याक क्याटरले त्यो सहन सकेनन् । सन् २००५ को कुरो हो, जब उनी १६ वर्षका मात्र थिए । बेलायतको नोरफोल्क स्कुलका विद्यार्थी छँदा विद्यालय प्रशासनले विद्यार्थीहरूलाई वेबसाइटमा मनोरञ्जनका लागि गीत र खेलखुदका भिडियो हेर्न रोक लगाएको थियो । आफ्ना विद्यार्थीहरूलाई वेबसाइटबाट टाढा राख्नका लागि स्कुलको कम्प्युटर नेटवर्कलाई सुरक्षामा राखिएको थियो । यो कुरा क्याटरलाई फिटिक्कै मन परेन । कम्प्युटर प्रोग्रामिङमा धेरै रुचि राख्ने क्याटरले आफ्नो ज्ञानलाई कम्प्युटर ह्याक गर्नका लागि प्रयोग गर्ने निष्कर्ष निकाले । उनले विद्यालयको विद्यार्थी छँदाको अतित सम्झँदै भनेका छन्, मैले स्कुलको कम्प्युटर सुरक्षा प्रणालीलाई तोड्न सके मलाई बडो आनन्द लाग्ने थियो । १६ वर्ष बल्ल टेकेको मैले त्यसै गर्नतिर लागें । उनले विद्यालयको कम्प्युटर सुरक्षालाई तहसनहस बनाउन एउटा वेबसाइटको सहयोग लिए । उक्त वेबसाइटले कम्प्युटरमा व्यक्तिको परिचयलाई लुकाउँथ्यो । विद्यालय प्रशासनले थाहा पाए रामधुलाई पाइने डरले उनले त्यसो गरेका रैछन् । यसका लागि उनले एउटा विदेशी वेबसाइटलाई आफ्नो सुगम उपाय ठाने । यसले युजरलाई व्यक्तिगत र गोप्य नामबाट इन्टरनेट चलाउन लागि सहयोग गथ्र्यो । यो प्रणालीलाई भच्र्युअल प्राइभेट नेटवर्क (भीपीएन) पनि भनिन्छ । उनी भन्छन्, यो तरिका सफल रह्यो । मैले स्कुलको कम्प्युटरलाई आफ्नो गृहकार्य गर्नुको साटो मलाई मन पर्ने गीत तथा भिडियोहरू हेर्नमा बढी प्रयोग गरिरहेको थिएँ । तर, भीपीएनको गुणस्तरीयताले मलाई वाक्क र दिक्क बनाएको थियो । बीचबीचमा भिडियोहरू रोकिने गरेपछि त्यसबाट मुक्ति पाउन उनले आफ्नै बेवसाइट बनाउने निर्णय गरे । उनले एक दिन दिउँसोको पूरै समय उपयोग गरी वेबसाइट बनाइछाडे । आफ्नो वेबसाइटको नाम हाइड माई अस्स (एचएमए) राखे, जुन आफैंमा एउटा व्यंग्य शब्द हो । उनी १० वर्षसम्म एक्लै यसको मालिक बनिरहे । त्यसपछि उनले चार करोड पाउन्डमा त्यसलाई बिक्री गरे । क्याटरको वेबसाइट एचएमए लाई दुई वर्षअघि विश्वकै नाम चलेको सफ्टवेयर समूह एभीजीले खरिद गर्यो । वेबसाइट खरिद गरेसँगै उक्त कम्पनीले २० लाख जति उपभोक्ता प्राप्त गर्न सफल भयो । जसको वार्षिक कारोबार एक करोड पाउन्ड र आम्दानी २० लाख पाउन्डभन्दा बढी पुग्यो । आफ्नो वेबसाइट बिक्री गरेपछि ज्याक क्याटर एचएमएमा प्रमुख कार्यकारी अधिकृतका रूपमा काम गर्ने अवसर भने पाइरहे। उनलाई वेबसाइट प्रोमोट गर्ने सेक्रेट कुरा राम्ररी थाहा भएकाले कम्पनीले उनलाई गुमाउन चाहेन । उता उनी एचएमएलाई आर्थिक रूपमा सफल बनाउने सम्भावना पनि उत्तिकै थियो । त्यसैले यस्तै खाले वेबसाइटमा रुचि राख्ने फोरम्समा पनि आफ्नो वेबसाइटलाई प्रोमोट समेत गर्न थाले । उनले यसो गर्नुका कारणचाहिँ आफ्नो वेबसाइटबारे धेरैको जिज्ञासा र ध्यानाकर्षण गराइराख्ने थियो । केही दिनमा आफ्नो वेबसाइटसँग सम्बन्धित बजारको माध्यमबाट आम्दानी गर्न थाले । एकै महिनामा उनले विश्वभरका लाखौं उपभोक्ता तयार पार्न सफल भए । उनको आम्दानी वार्षिक रूपमा १५ हजार पाउन्डसम्म पुग्यो। एक अन्तर्वार्तामा उनले भनेका छन्, मैले बनाएको वेबसाइट यति चाँडै भाइरल कसरी भयो भनेर म आफैं आश्चर्यमा परें । किनभने मैले यसबारे कहिले पनि व्यापारिक योजना बनाएकै थिएनँ । मैले एकदिन दिउँसोको समयमा वेबसाइट लन्च मात्र गरेको थिएँ, मानिसले यसलाई राम्ररी बुझेर सेयर गर्नेछन् भनेर । तर, आश्चर्यजनक परिणाम पो आयो ।क्याटरले विद्यालयको शिक्षा हासिल गरेपछि नोर्को कलेजबाट कम्प्युटर शिक्षा लिने सुर कसेका थिए । तर, सन् २००९ मा उनले आफ्नो पढाइ बीचैमा छाडेर पूरै समय एचएमएमा खर्च गर्ने निर्णय गरे । शुल्क तिरेर सेवा लिने ग्राहकहरूको संख्या दुई लाख जति पुगेको छ । नि:शुल्क सेवा लिनेहरू पनि दुई लाखकै हाराहारीमा रहेको सञ्चारमाध्यमहरूले जनाएका छन् । द सन्डे टाइम्स ले यो वर्ष सार्वजनिक गरेको बेलायतका एक हजार धनाढ्यहरूको सूचीमा उनी पनि परेका छन् । यसैगरी ३० वर्ष र त्योभन्दा कम उमेरका ५० जना धनाढ्यमा उनी १४ औं स्थानमा रहेका छन् । बिजनेस इन्साइडरको यूके संस्करणको अनलाइन सेवाका अनुसार २८ वर्षीय क्याटरको कुल सम्पत्ति ४५ मिलियन पाउन्ड (५८ दशमलव ४१ मिलियन अमेरिकी डलर) रहेको छ । सन् २०१५ मा उनले आफ्नो कम्पनी सफ्टवेयर कम्पनी एभीजीलाई ४० मिलियन पाउन्डमा बिक्री गरेका थिए । हाल उनी प्राइभ्याक्स कम्पनीका सीईओ र सहसंस्थापक हुन् । अन्त्यमा ह्याकर बन्नु गलत हो । तर, विद्यालय प्रशासनले विद्यार्थीहरूमा बालमनोविज्ञान नबुझदा ज्याक जस्तो व्यक्ति पनि निस्कन सक्छन् । यसमा सबैले ध्यान दिन जरुरी छ ।(एजेन्सीहरूको सहयोगमा)"
११ महिनामा १ खर्ब १२ अर्बको इन्धन आयात,स्रोत : व्यापार तथा निकासी प्रवद्र्धन केन्द्र
भुक्तानी लिन र म्याद थप्न भ्याइनभ्याई,"कञ्चनपुरभीमदत्त नगरपालिका ९ खल्ला मसेट्टीका रामबहादुर अधिकारीको डेरा ३ दिनदेखि भीमदत्त नगरपालिकामै छ । सीमा क्षेत्र विकास कार्यक्रमअन्तर्गत मसेट्टीको सरस्वती आधारभूत विद्यालयको पर्खाल तथा बेन्च र डेस्क बनाएको भुक्तानी लिन आएका उनी कहिले जिल्ला समन्वय समिति त कहिले नगरपालिका गर्दागर्दै थाकिसके । जेठमा उपभोक्ता समितिमार्फत २ लाख ७५ हजारमा काम गर्ने सम्झौताअनुसार असार दोस्रो सातामै काम सकिएपछि भुक्तानी पाउन समस्या भइरहेको उनले बताए । प्राविधिकले योजनाहरू हेरेर आएपछि पनि कहिले केही भएन, कहिले के मिलेन भन्दै टारिरहेका छन्, विद्यालय व्यवस्थापन समितिका अध्यक्षसमेत रहेका अधिकारीले भने, बिहीबार राति मेयरसाप आफैं गएपछि बल्ल जिल्ला समन्वय समितिबाट चेक बन्यो तर नगरपालिकाबाट फेरि आनाकानी भइरहेको छ । सीमा क्षेत्र विकास कार्यक्रमअन्तर्गत खल्ला र मसेट्टीमा सञ्चालित अन्य कार्यक्रमका उपभोक्ता समितिका पदाधिकारीहरू पनि अधिकारीसँगै ३ दिनदेखि नगरपालिका र जिल्ला समन्वय समितिमा धाइरहेका छन् । खल्लामा रहेको गाउँघर क्लिनिक, भीमदत्त स्मृति प्राविमा उपभोक्ता समितिमार्फत मर्मत तथा बेन्च डेस्क बनाउने काम भएको छ । यी सबै योजनाको काम गाउँलेबाट सापटी लिएर गरेका छौं, गाउँ घर क्लिनिक व्यवस्थापन समितिका अध्यक्ष प्रताप टमटाले भने, अब साउन १५ पछि मात्रै भुक्तानी पाइन्छ भन्छन्, गाउँलेले खर्च भएको रकम मागेर हैरान पारिसके । महेन्द्रनगरबाट खल्ला मसेट्टी पुग्न कम्तीमा ३ घण्टा लाग्छ । दिनहुँ आउजाउ गर्न नसकिने भएर ४५ जनाको समूह बुधबारदेखि महेन्द्रनगरमै बसेका छन् । ब्रहमदेवदेखि महाकाली किनारै किनार जाने बाटोसमेत महाकालीले भत्काएपछि पैदल हिँड्नसमेत समस्या भएको उनीहरू बताउँछन् । यतिबेला नगरपालिका तथा जिल्ला समन्वय समितिको कार्यालयमा योजनाको म्याद थप गर्ने र भुक्तानीका लागि आउनेहरूलाई भ्याइनभ्याइ छ । नगरपालिका र जिल्ला समन्वय समितिको कार्यालय परिसरमा कागजात मिलाउने तथा निवेदन लेख्नेहरू प्रशस्त देखिन्छन् । ठेकेदारदेखि उपभोक्ता समितिका पदाधिकारीहरू रातदिन गरेर भुक्तानी लिने प्रयासमा लागेका देखिन्छन् । सडकमा ग्राभेल गर्ने तथा कालोपत्रे गर्नेदेखि ससाना योजनाहरूको भुक्तानीका लागि समेत असार मसान्तमै भीड लागेको देखिन्छ । यसपटक असार पहिलो सातादेखि नै निर्वाचनका कारण स्थानीय तहमा कामकाज ठप्प हुँदा पनि यतिबेला भुक्तानी लिने म्याद थप्नेको चाप बढी देखिन्छ । कतिपय ठाउँमा वर्षातमा समेत ग्राभेल गर्ने तथा कालोपत्रे गर्ने काम भइरहेको छ । असारे झरीसँगै गरिएका काम गुणस्तरीय नहुने प्राविधिकहरू बताउँछन् ।"
प्लास्टिकको चामल पुष्टि भएन,"काठमाडौं सीतापाइलास्थित शेरचन ब्रदर्स प्राइभेट लिमिटेडको गोदामको चामल प्लास्टिक नभएको प्रमाणित भएको छ । खाद्य प्रविधि तथा गुण नियन्त्रण विभागले गरेको नमुना परीक्षणपछि चामल सक्कली नै भएको पुष्टि भएको हो । विभागले तयार पारेको प्रतिवेदन शुक्रबार नै काठमाडौं प्रहरी परिसरमा बुझाएको छ । परिसरका प्रमुख एसएसपी छविलाल जोशीले परीक्षणमा चामलमा प्लास्टिक नभेटिएको प्रतिवेदन विभागले पठाएको बताए । चामलमा प्लास्टिक मिसावट नभएको भन्ने प्रतिवेदन पाएका छौं, उनले भने । परिसरले सक्कली चामलमा प्लास्टिकको चामल मिसाएर बेचेको आरोपमा बुधबार व्यापारी टंकप्रसाद शेरचनलाई पक्राउ गरेको थियो । चामलमा मिसावट भएको सूचनाका आधारमा प्रहरीले शेरचन ब्रदर्स प्राइभेट लिमिटेडको गोदाममा छापा मारेको थियो । गोदामबाट नक्कली भनेर नमुना ल्याएको चामल परीक्षण गर्दा सक्कली नै रहेको पुष्टि भएको हो । आरटीसी ब्रान्डको चामलको आधिकारिक बिक्रेता रहेका शेरचनको गोदाममा २० केजी तौलको पाँच सय बोरा लङ ग्रेन चामल थियो । हाल उक्त गोदाममा सिलबन्दी गरिएको छ । चामल सक्कली नै भएको पुष्टि भएपछि गोदाममा गरिएको सिल खोलिदिने एसएसपी जोशीले बताए । विभागका प्रवक्ता पूर्णचन्द्र वस्तीले अन्य चामलको तुलनामा केही कडा भए पनि प्लास्टिकको सम्भावना नरहेको बताए । सामान्य चामलभन्दा प्लास्टिक उत्पादन केही महँगो पर्छ । प्लास्टिक मिसावट गरिएको चामल पकाउँदा छुट्टिन्छ, उनले भने, हरेक दृष्टिकोणले सम्भावना छैन । चामलमा प्लास्टिकजन्य बाह्य पदार्थको सम्भावना छैन । सामान्यभन्दा केही फरक र कडाचाहिँ रहेको जनाएको छ । सामान्य चामलभन्दा फरक हुँदा सर्वसाधारणमा शंका उब्जेको उनले बताए । उक्त चामलको नमुना विभागको टोलीले पनि ल्याएको थियो । उक्त नमुना परीक्षणमा पनि केही फेला नपरेको विभागले जनाएको छ । परिसरले पठाएको नमुनाको प्रतिवेदन परिसरलाई बुझाएका छौं । विभागले पनि चामल ल्याएर नमुनाको अध्ययन गरेको थियो, उनले भने, चामलमा कुनै प्लास्टिक मिसावट देखिँदैन । अखाद्य वस्तुको मिसावट देखिँदैन । प्लास्टिकको चामल बिक्री सन्दर्भमा आपूर्ति व्यवस्थापन तथा उपभोक्ता हित संरक्षण विभाग र खाद्य पंविधि विभागमा उजुरी परेको थियो । विभागका अनुसार साउन १८ गते जिरामसिनो चामलमा प्लास्टिक मिसवट गरी बिक्री गरेको भन्दै देवराज सुवेदीले उजुरी गरेका थिए । विभागले नमुना परीक्षण गर्दा प्लास्टिकको उपस्थिति नरहेको पाइएको थियो । उक्त चामल असार १९ गतेबाट विश्लेषण सुरु गरेका थियौं । शुक्रबार विश्लेषण समाप्त भएको छ, विभागका एक अधिकारीले भने, परीक्षणका क्रममा चामलमा प्लास्टिकजन्य बाह्य पदार्थ भेटिएन । प्रवक्ता वस्तीका अनुसार प्लास्टिक चामलसम्बन्धी विश्वका विभिन्न मुलुकमा हल्ला फैलिँदै आएको छ । तर, हालसम्म प्रमाणित हुन नसकेको विभागले जनाएको छ ।"
असार मसान्तको चटारो,"डोटी (कास) असार मसान्त सकिन लाग्दै गर्दा सदरमुकाम सिलगढीमा भीड बढदै गएको छ । निर्वाचनमा खटेर थाकेका उम्मेदवार, तिनका कार्यकर्ता, विभिन्न योजनाहरूका उपभोक्ता समितिका पदाधिकारीको बाक्लो भीडले दिपायलसिलगढीमा चहलपहल बढेको छ । फाइल, बिलभर्पाई, कागजात बोक्नेहरूले बैंक, विकासे अड्डा, प्राविधिक कार्यालय, होटल तथा सार्वजनिक स्थल भरिभराउ छन् । साबिकका स्थानीय तह नयाँ पुन:संरचनामा जाँदा र लगत्तै निर्वाचन आचारसंहिताका कारण गतिविधि ठप्प हुँदा एकैपटक असारे चाप बढेको स्थानीय विकास अधिकारी कृष्णप्रसाद गौतमले बताए । थुप्रै योजनाको काम र भुक्तानी अझै अधुरा रहेको उनले बताए । उनले २ सयदेखि अढाइ सय योजनाका उपभोक्ता समितिले भुक्तानी लैजान बाँकी रहेको बताए । प्राविधिक कार्यालय, जिल्ला विकास समिति, नगरपालिका कार्यालय, सिँचाइ, कृषि, स्वास्थ्यलगायत कार्यालयहरूमा बढी भीड छ । जिल्ला प्राविधिक कार्यालय प्रमुख रामचन्द्र खत्रीले निर्वाचनका कारण थुप्रै कामहरू अगाडि बढाउन नसकिएकाले अहिले आएर काम बढेको जानकारी दिए । कर्मचारीको तलब, विभिन्न सरकारी कार्यालयहरूको वार्षिक कारोबार र योजनाहरूको भुक्तानी गर्नुपर्ने काम यो वर्ष असार मसान्तमा आएर गर्नुपर्दा बढी भीडभाड भएको निमित्त प्रमुख जिल्ला अधिकारी केशव लामिछानेले बताए । कोष तथा लेखा नियन्त्रण कार्यालयका लेखा अधिकृत ईश्वर श्रेष्ठले दुई हप्ताअघिसम्म डोटीमा ५४ प्रतिशत मात्र खर्च भएको जानकारी दिए । पछिल्लो दुई सातायता मात्र विभिन्न कार्यालयहरूको कारोबार बढेकाले खर्च प्रतिशत बढेको हुन सक्ने बताए ।"
सिलिच फाइनलमा,"लन्डन (एपी) कडा सर्भिसलाई कसरी सामना गर्ने ? त्यसैमा दुवैको सफलता अडिएको थियो । मारिन सिलिच त्यसमा अब्बल साबित भएका छन् । छैटांै वरीयताका क्रोएसियाली खेलाडी सिलिच अमेरिकी प्रतिद्वन्द्वी साम क्वेरीलाई ६७ (६), ६४, ७६ (३), ७५ ले पराजित गर्दै विम्बल्डन टेनिसको फाइनलमा पुगेका छन् । सिलिचको यो दोस्रो ग्रान्ड स्लाम फाइनल हो । आइतबार अल इङल्यान्डमा हुने फाइनलमा उनको प्रतिस्पर्धा ७ पटकका च्याम्पियन रोजर फेडेरर र चेक गणतन्त्रका टोमस बर्डिचबीचको विजेतासँग हुनेछ । सन् २००१ मा गोरान इभानिसेभिचपछि विम्बल्डनको फाइनल पुग्ने सिलिच पहिलो क्रोएसियाली खेलाडी हुन् । तीन वर्षअघि युएस ओपन च्याम्पियन सिलिच विम्बल्डनमा लगातार तीनपल्ट क्वाटरफाइनलमै रोकिएका थिए । सिलिच र क्वेरी दुवै ६ फिट ६ इन्च अग्ला छन् । सेन्टर कोर्टमा दुवैले खेलका क्रममा शक्तिशाली सर्भिसहरू प्रहार गरे । दुवैले पहिलो सेटमा एउटै सेट ब्रेक गर्न सकेनन् । सामले कडा सर्भिस र कडा शट प्रहार गरिरहेका थिए, २८ वर्षे सिलिचले भने । उनले दोस्रो सेटमा आएर पहिलो पटक क्वेरीको सर्भिस ब्रेक गरेका थिए । खेल कुल २ घण्टा ५६ मिनेट चल्यो ।क्वेरीसँगको भिडन्तमा सिलिच ५० ले अगाडि छन् । अल इङल्यान्ड क्लबमै उनले क्वेरीलाई तीनै पटक पराजित गरे । यी दुईबीच यहाँ सन् २०१२ मा भएको अन्तिम खेलको पाँचौं सेट १७१५ सम्म चलेको थियो ।क्वेरी तिनै खेलाडी हुन्, जसले डिफेन्डिङ च्याम्पियन एन्डी मुरेलाई पन्छाएका थिए । उनी पहिलोपल्ट विम्बल्डन सेमिफाइनल पुगेका थिए । एन्डी रोडिक सन् २००९ मा उपविजेता भएयता विम्बल्डनको अन्तिम चारमा पुग्ने उनी पहिलो अमेरिकी पनि हुन् ।"
अमलाको ८ हजार रन,"नोटिङघम (एएफपी) हासिम अमलाले टेस्ट क्रिकेटमा ८ हजार रन पूरा गरेका छन् । ट्रेन्ट ब्रिजमा इङल्यान्डविरुद्धको दोस्रो टेस्टमा ७८ रन बनाएका दक्षिण अफ्रिकी ब्याट्सम्यानले उक्त कोसेढुंगा पार गरेका थिए । टस जितेको दक्षिण अफ्रिकाले पहिलो दिन पछिल्लो स्थितिमा ४ विकेट गुमाई २ सय १४ रन बनाएको छ । शुक्रबार ८ रन बनाएसँगै अमला टेस्ट क्रिकेटमा ८ हजार रन क्लबमा पुगेका थिए । यस्तो उपलब्धि पाउने उनी दक्षिण अफ्रिकाका ज्याक कालिस, ग्रिम स्मिथ र एबी डी भिलियर्सपछिका खेलाडी हुन् । खुलेर रन बनाउँदै आएका क्विन्टन डी ककसँग अमलाले तेस्रो विकेटमा १ सय १३ रनको साझेदारी गरे । चिया समयलगत्तै अमला र डी ककलाई स्टुवार्ट ब्रोडले आउट गरे । १ सय ४९ बल खेलेका अमलाले ११ चौका र १ छक्का प्रहार गरे । चौथो नम्बरमा पठाइएका डी ककले ८१ बल खेली ८ चौका प्रहार गरी ६८ रन बनाए । जेम्स एन्डरसनले डिन एल्गरलाई ६ रनमा आउट गरी इङल्यान्डलाई पहिलो सफलता दिलाए । ३ विकेट लिएका ब्रोडले अर्का ओपनर हेइनो कुनलाई ३४ रनमा बोल्ड गरे । पहिलो टेस्ट पारिवारिक कारण गुमाएका कप्तान फाफ डु प्लेसिस १७ र टेम्बा बाभुमा ५ रन बनाई क्रिजमा छन्। इङल्यान्ड लर्ड्सको पहिलो टेस्ट चार दिनमै जितेर चार टेस्टको शृंखलामा अगाडि छ ।"
आर्चरी खेलाडी छानिए,"काठमाडौं (कास) तिलक पुन र सनातन मल्लले पहिलोपल्ट आर्चरीको राष्ट्रिय टिम तयारीमा स्थान बनाएका छन् । उनीहरूसहित १२ खेलाडीलाई नेपाल आर्चरी संघले राष्ट्रिय टिम तयारीका लागि शुक्रबार छनोट गरेको हो ।दशरथ रंगशालामा बिहीबार सम्पन्न प्रतिस्पर्धामा उत्कृष्ट प्रदर्शन गरेको आधारमा खेलाडी छनोट गरिएको संघका अध्यक्ष दीपक गुरुङले बताए । राष्ट्रिय खेलकुद परिषद्को निर्देशनअनुसार चार महिनाका लागि खोलडी छनोट गरिएको हो । उनीहरूको प्रशिक्षण साउन १ बाटै हुनेछ, उनले भने, नोभेम्बरमा ढाकामा हुने २० औं एसियन च्याम्पियनसिपलाई भने खुला छनोट गर्नेछौं ।ओलम्पियन जितबहादुर मोक्तान घरायसी कारण र शीर्ष वरीयताका महिला खेलाडी माया स्याङ्तन भारतमा अध्ययनरत भएकाले छनोटमा सहभागी थिएनन् । रिकर्भको ओलम्पिक दूरी (७० मिटर) मा आयोजित र्यांकिङ राउन्डमा उत्कृष्ट चारमा रहँदै प्रेमप्रसाद पुन, रमेश भट्टचन, तिलक पुन र असिम शेरचन तथा महिलातर्फ ज्ञानु अवाले, आइसा तामाङ, राज्यलक्ष्मी जोशी, रश्मी दर्लामीले राष्ट्रिय टिम तयारीमा स्थान बनाएका छन् । यसमा पुरुषतर्फ १६ र महिलातर्फ ८ खेलाडी सहभागी थिए ।रिकर्भ ५० मिटरमा पहिलोपल्ट खेलाडी छनोट गरिएको छ । आठ खेलाडी सहभागी पुरुषको स्पर्धामा होमबहादुर थापामगर, प्रजित अग्रवाल, सनातन मल्ल र विवेक गुरुङ राष्ट्रिय टिम तयारीलाई छनोट भएका हुन् ।"
समर बास्केटबल क्याम्प,धरान (कास) सुनसरी बास्केटबल संघको आयोजनामा साउन ६ देखि समर बास्केटबल ट्रेनिङ क्याम्प हुने भएको छ । विद्यालयको गर्मी बिदालाई ध्यानमा राख्दै तीन साता बास्केटबल क्याम्प गरिने आयोजक सुनसरी बास्केटबल संघले पत्रकार सम्मेलन गर्दै जनाएको छ । क्याम्प संयोजक तथा पूर्वाञ्चल बास्केटबल प्रशिक्षक विकास चाम्लिङ राईले विद्यालय तहबाटै खेलाडी उत्पादन गर्ने लक्ष्य रहेको बताए । उनले क्याम्पमा धरानका ५० भन्दा बढी छात्रछात्राले भाग लिने छन् ।
खद्दामा भाग्यइन्साल्ला !,"जेलभित्र चुमलुङ सम्झेरसामान्य पढ्न, लेख्नसमेत नसक्ने डोल्मा नेपालमा रहेका श्रीमान्, सानो छोरा वा कसैलाई पत्र लेख्नुपर्दा पनि अरूसँग सहयोग माग्थिन् । गोमथाङ गाउँमा छाडिएको सानो छोरो र चुमलुङमा बस्ने बूढी आमालाई जेलभित्रबाट खुबै सम्झिरहेकी हुन्थिन् । काठमाडौंमा रहेका हितैषी केसाङ छेतेन (सेभिङ डोल्मा फिल्मका निर्देशक) ले डोल्माका श्रीमान्, छोरासहितको आफन्तको फोटोएल्बम पठाइदिएका रहेछन् दूतावासमार्फत् । आफ्नो भाग्य सम्झेर रोइरहेका बेला डोल्मा यही एल्बम ओल्टाइपल्टाइ गर्दिरहिछन् । म अब छोराका लागि बाँच्न चाहन्छु, यत्ति हो । म जे जस्तो भए पनि अब दु:खै गरेर खान्छु, दु:ख गर्न र बेहोर्न मैले जानेकी छु, काठमाडौंमा भर्खरै खुलेको सेवासुरक्षासहितको संस्था हार्मोनी होमकेयरमा बसिरहेकी डोल्माले सुनाइन् । अरूभन्दा पनि खाडीभोगाइ बेहोरेर आएपछि डोल्माले बुझेको गुह्य गतिलो पाठ झैं बनेको छ । सकेसम्म विदेश जाँदै नजानू । त्यसमा पनि कुवेत भन्ने ठाउँमा नजानू । सकेसम्म पानी पिएरै भए पनि आफ्नै देशमा काम गर्नू, यतै बस्नू । यदि जानैपर्छ भने त्यो देशको भाषा र सबैतिर बिक्ने सीप सिकेर मात्रै जानू । अनि सरकारले बनाएको बाटोबाट मात्रै विदेश जानू, उनी मन्त्रझैं एकै सासमा भन्छिन्, जस्तो भए पनि आफ्नो देश भनेको आफ्नै हुँदो रहेछ ।कुराकानी सकिंदै गर्दा डोल्माले आफ्नो एल्बमको भित्री पातोबाट एउटा कागजको टुक्रा झिकेर देखाइन् जहाँ अर्का परिबन्दमा परेका पात्र थिए । डोल्माले त्यो चिर्कटोमा के लेखेको छ भन्ने पनि पढ्न सकेकी थिइनन् । त्यो चिर्कटोमा थियो युवती हत्याको अभियोगमा जापानमा १५ वर्ष थुनिएपछि सन् २०१२ मा निर्दोष पुष्टि भएर घर फिरेका गोविन्द मैनालीबारेको समाचार ।उहाँ पनि मजस्तै पीडित, पछि निर्दोष भएर जेलबाट निक्लेको अरे, डोल्माले सुनाइन्, यो दुनियाँमा मजस्तै भाग्यको खेलमा नसोचेको परिबन्द खेप्नेहरू अरू पनि हुँदा रहेछन्, त्यसमाथि नेपाली पनि रहेछन् भनेर यो कागज सँगै बोकेर हिंडेकी हुँ (हेर्नुहोस् तस्बिरमा) । यति भनेर डोल्माले आफूलाई जीवन दिने कुवेतस्थित पाकिस्तानी नागरिक सागिर आमेद, मित्र सिंजाली दाइ र काठमाडौंका केसाङ छेतेनलाई हृदयदेखि धन्यवाद भन्न चाहिन् । जेलबाट खाली हात फर्किंदै गर्दा केही चक्लेटका प्याकेट दिने कैदी दिदीबहिनी र ५ हजार नेपाली रुपैयाँ, एक जोर कुर्तासुरुवाल र एक जोर चप्पल उपहार दिने सागिर सापको परिवारलाई सम्झेर भन्न चाहिन् इन्साल्ला! ट्विटर : चभनष्कतबलमष्बचथ"
द म्युजियम,"पख्नुस्, कल्पना नगर्नुस् ।त्यति बेला समय यस्तो थियो, दिन र रात भन्ने नै हुँदैनथ्यो । आँखा चिम्लिएपछि रात सुरु हुन्थ्यो, खोलेपछि फेरि दिन । आँखा बन्द गर्दा समय प्रकाशको रफ्तारमा चल्थ्यो, आँखा खोल्दा कुनै तलाउजस्तै स्थिर । जसले आँखा बन्द गर्दैनथे, उनीहरूको अनुहारको चाउरी झन्झन् बढ्थ्यो । आफ्नो सौन्दर्य जोगाउन सबैले आँखा बन्द गर्नैपर्ने हुन्थ्यो तर सबैले एउटै समयमा बन्द गर्नुपर्छ भन्ने थिएन ।एकपटक मैले आँखा चिम्लिएँ । त्यति बेला सूर्य अस्ताएर चन्द्रमा देखिइसकेको थियो । त्यस्तो अवस्थालाई मानिसहरू साँझ भन्थे । त्यो साँझ सूर्यको भन्दा चन्द्रमाको प्रकाश कैयौँ गुणा चहकिलो थियो । आँखा चिम्लनुअघि कोठामा पूर्वपट्टिको झ्याल सधैंझैँ खुलै थियो । बेडलाइटको स्विच ठीक ठाउँमा थियो । बेडभन्दा पाँच पाइला पर टेबलमा पाँचवटा किताब यत्तिकै छरिएका थिए । किताबको छेउमा ११ खिली बाँकी रहेको चुरोटको बट्टा, एस्ट्रे र रातो लाइटर थिए । टेबलमाथि भित्तामा ठोकिएको घडीमा १२ वटा ठूला थोप्ला थिए, ३ सुई आफ्नो नियमबमोजिम घुमिरहेकै थिए । तर, केही क्षणमै आँखा खोल्दा चुरोटको बट्टा, लाइटर र एस्ट्रेबाहेक कोठामा अरू सामान जसरी हुनुपथ्र्यो, त्यसरी थिएनन् । त्यसो त मैले आँखा चिम्लिँदा कति वर्ष बितिसकेको थियो भन्ने मैलाई थाहा थिएन । तर, म अचम्ममा परेँ र सम्झिनँ थालेँ कतै आँखा चिम्लिएकै बेला उठेर मैले नै सामान चलाएको त थिइनँ ? म झ्यालपट्टि फर्किएँ, अरू सामान चलाएको भए पनि मैले झ्याल अर्को ठाउँमा सार्न नसक्नुपर्ने तर झ्याल पहिलेको ठाउँमा थिएन । बेडबाटै लम्किएर मैले चुरोटको बट्टा तानेँ, लाइटर र एस्ट्रे तानेँ । चुरोट सल्काएँ र तेस्रो सर्कोपछि कति बजेको रहेछ भन्ने थाहा पाउन घडी हेरेँ ।आश्चर्य घडी चलिरहेको थिएन, त्यसमा सुईहरू नै थिएनन् । चुरोटको धूवाँ सर्कियो । हातमा रौँ ठाडा भए । हत्तपत्त चुरोटलाई एस्ट्रेमा ठोसेपछि आँखा चिम्लिएँ । र, सोच्न थालेँ यस्तो कसरी हुन सक्छ ? त्यति बेला म आठ वर्षको थिएँ, बर्न इन टु थाउजेन्ड फोर्टी फोर, म सपनाहरूसँग सुतिसकेको थिएँ, सपनाहरूमा ब्युँझिसकेको थिएँ ।तर, त्यो सपना थिएन । घडीबाट एकनास बगिरहेको थियो रातो रगत ।म हलचल गर्न सकिनँ, बगिरहेको रगत हेरेँ । निकै बेरपछि लाग्यो, रगतले भुइँ भरिएको छ टेबलबाट भुइँमा झरेका किताब त्यही रगतमा भिजिसकेका छन् । भुइँमा रगत थिएन । त्यसपछि मैले घडीबाट झरिरहेको रगतलाई भित्तामै छुन थालेँ । अहँ, हातमा रगत लागेन । बरु केही बेरमा हातमात्र होइन, पूरै शरीर चिसो भयो । मैले पाखुरामा हेरेँ, ससाना काँडा उम्रिएका रहेछन् । झट्ट हात त्यहाँबाट निकालेर मैले रगत बगेको बाटो पछ्याउन थालेँ । मसिनो र निरन्तर रेखा बनेर ढोकाको सबैभन्दा तलको खाली ठाउँबाट रगतको रेखा बाहिर निस्कियो । घरको गेटबाट त्यो रगतको रेखा दाहिने मोडियो । केही पर पुगेपछि भत्कनै लागेको अर्को घर थियो । त्यसलाई वरपरबाट टेको दिइएको थियो । र, त्यहीँबाट सुरु हुन्थ्यो, द न्यारो मार्केट जाने गल्ली । निकै साँघुरो त्यो गल्लीमा रगतको प्रस्ट लाइन देखियो । केही भित्र पुगेपछि फेरि दाहिने र त्यसको दुई पाइलामा नै देब्रे मोडियो रगत ।मलाई लाग्यो, अब रगत द न्यारो मार्केट नजाने रहेछ । गएन पनि । सानो गल्ली हुँदै त्यो रेखा निकै पर पुग्यो ।ठीक एक महिना हिँडेपछि मलाई थाहा भयो रगतको रेखा कतै बिलाइसकेछ, मैले यात्रा गरिरहेको थिएँ । रगत कतै नदेखेपछि मैले योजना बनाएँ अब भोलि आएकै बाटो फर्किन्छु ।त्यो वर्षको एघारौँं महिना थियो । एघारौं महिनाको १२औँ दिन म फर्किन खोज्दै थिएँ, अचानक एक हूल मानिसहरू मेराअगाडि देखा परे । मैले वरपर हेरेँ । म पछाडि फर्किएँ । त्यहाँ रगतले बनाएको डोब प्रस्ट थियो । मलाई समयले धोका दिएको भान भयो । समय निकै छिटो हिँडेको हुनुपर्छ, मैले आँखा चिम्लिएको बेला । तर, आँखा खोल्दा रगत बगेको थिएन, जमेझैं थियो । म उभिएभन्दा पाँच पाइला पर मात्र रगत आएर बग्न रोकिएको थियो । लगातार एक महिना हिँडेको थिएँ म, अनुहारमा केही चाउरी महसुस हुन थाल्यो मलाई त्यति छिटो बूढो हुनु थिएन, सपना देख्नु थियो, समयलाई चिन्नु थियो मैले आँखा चिम्लिएँ ।आँखा खोल्दा थाहा भयो, परेड खेलिरहेका केही युवाहरूले रगतलाई बाटो नदिएका रहेछन् ।हामी यहाँ प्रकृतिलाई पराजित गर्न आएका हौँ, समयलाई चुनौती दिन आएका हौँ, त्यही परेडमा कमरेड कले भनेको मैले प्रस्ट सुनेँ, अब आँखा नचिम्लिँदैमा कोही बूढो हुनेछैन ।त्यहाँ अरू पनि थिए । उनीहरू परेड खेलिरहेका थिए । त्यही परेडले गर्दा रगतले आफ्नो बाटो पाएन । मैले आँखा चिम्लिएँ ।कसैले पनि आँखा चिम्लिएपछि समय गएको थाहा पाउँदैनथ्यो । त्यति बेला मैले आँखा चिम्लिँदा कति समय बित्यो मलाई नै थाहा भएन । आँखा खोल्दाचाहिँ रगत निकै पर पुगिसकेको जस्तो लाग्यो । मैले रगत बगिरहेको ठाउँमा हेरेँ, आँखाले देखेको ठाउँसम्म रगतको डोब प्रस्ट थियो ।मैले यसलाई पछ्याउनैपर्ने थियो, मलाई थाहा थियो यो रगतको मुहान मेरो कोठाको घडी हो । र, त्यो घडीसँग मेरो समयका निकै धेरै सम्झना जोडिएका छन् ।म त्यति बेला ठीक दस वर्ष लगातार हिँडें । आँखा नचिम्लिई म हिँडिरहेको थिएँ । जहाँ पुगेर म रोकिएँ, त्यहाँ रगत बग्न पनि रोकिएको थियो ।त्यो एउटा सहरको बीच भाग हुनुपर्छ । त्यहाँ निकै ठूलो भीड थियो । तर, कसैले पनि रगत बगिरहेको कुरालाई वास्ता गरेको थिएन । कसैले पनि देखेको थिएन, निकै परबाट बग्दै आएको रगत सहरको बीचमा एउटा सानो प्वालबाट भित्र गइरहेको छ र हराइरहेको छ । सबै जना अरू कुरामा ध्यान दिइरहेका थिए, उनीहरूले कुराकानी गरेको म सुन्थेँ यो जमिन तल अर्को फरक संसार छ, सुन्दर सहर छ ।यस्तो सुन्दा म अचम्ममा परेँ कतै त्यो रगतको धारा त्यही फरक संसारमा गइरहेको त होइन ।म जहाँ उभिएको थिएँ, पाँच पाइला परबाट रगत तल झरिरहेको थियो । म र रगत झरिरहेको जमिनको बीचमा एउटा पर्खाल थियो । त्यही पर्खालमा थियो, एउटा सानो गेट । फलामको कालो गेटको सबैभन्दा तलबाट रगत बगिरहेको मैले हेरिरहेको थिएँ । त्यहाँ उभिएका थिए, दुई सैनिक । उनीहरूले रगतलाई रोक्न सकेनन्, मलाई रगत बगिरहेको ठाउँसम्म जान दिएनन् । यस्तो कपडा लाएर भित्र जान मिल्दैन, एउटाले मलाई भन्यो, तेरो शरीरभर रगत छ, रगत लिएर यो सुन्दर ठाउँमा कसैलाई पनि प्रवेश दिइँदैन ।ती दुईले रोकेपछि म त्यहाँबाट फर्किएँ । र, पाँच पाइला हिँडेपछि बगिरहेको रगत हेरेँ, जसलाई त्यो गेटमा रोकिएको थिएन ।मलाई आँखा चिम्लिन मन थियो । समय छिटो सकियोस् भन्ने थियो । तर, म जहाँ उभिएको थिएँ, त्यहाँ निकै ठूलो होहल्ला थियो । त्यो हल्ला म उभिएको पछाडिको किराना पसल द ग्रोसरी सप बाट आइरहेको थियो । म त्यही पसलतिर फर्किएँ । त्यहाँ मानिसहरूको भीड थियो । र, सबै जनाको कपडामा रगतका सानाठूला टाटा थिए ।पसलेले भन्यो, सबैले पालैपालो पाउनुहुन्छ, लाइनमा बस्नुस् ।कोही पनि त्यहाँ लाइनमा बस्न तयार थिएन । सबैको हातमा सानो चिर्कटो थियो । त्यो चिर्कटो पसलेलाई दिएपछि उनीहरूले कपडा फेरेका थिए । मैले देखेँ उनीहरू सेता कपडामा त्यहाँबाट बाहिरिए र सोझै त्यही पर्खालबीचको गेटबाट भित्र गए ।सबै जना छिरेपछि पनि मैले एकोहोरो त्यही पर्खालमा हेरिरहेँ । अब गेटका ती दुई सैनिक आँखा चिम्लिन खोज्दै थिए । मैले आँखा चिम्लिइनँ, मलाई डर थियो आँखा चिम्लिँदा समय छिटो बित्छ र मैले रगतको अटुट धारा हेर्न पाउँदिनँ । ठीक त्यही समयमा त्यो गेटबाट एउटा पुतली बाहिर आयो । मैले त्यसलाई प्रस्ट देखेँ, त्यो निकै तल उडिरहेको थियो ।त्यो पुतलीको पखेँटामा सात रङ्ग थिए । सबैभन्दा चहकिलो थियो रातो । मैले हेर्दाहेर्दै पुतली त्यो पर्खालमा ठोक्कियो । र, त्यहीँ टाँसियो । तत्काल, मैले बिर्सिएँ, म रगतको धारा हेर्दै थिएँ । यति बेला म पर्खालमा टाँसिएको पुतलीलाई कोट्याउन थालिसकेको थिएँ । तर, मेरो नङमा केही टाँसिएको थिएन ।मैले आँखा बन्द गरिनँ । त्यसैले मेरालागि समय स्थिर थियो । ती दुई सैनिकले आँखा चिम्लिएका थिए । एउटाले आँखा खोलेपछि देख्यो मैले पर्खालमा कोट्याइरहेको छु ।उसले भन्यो, त्यो त पेन्टिङ हो, दस वर्षअघि बनाएको, त्यहाँबाट केही आउँदैन ।म डराएँ । पर्खालबाट तत्काल हात हटाएँ । अर्को सैनिकले पनि अब आँखा खोलेको थियो । मेरो डर झन् बढ्यो । तर, ती दुवैले मलाई केही भनेनन् । हिम्मत जुटाएर म त्यो गेटसम्म पुगेँ ।भित्र नहेर, एउटाले भन्यो ।के हुँदै छ ?खोजी भइरहेको छ, त्यो अचानक फेला परेको ठाउँ हो, त्यहाँ खोजी भइरहेको छ । दस वर्षपहिले त्यही ठाउँमा रगतको खोला बिलायो । त्यहाँ रहस्य छ, त्यसलाई खोज्न अहिलेसम्म १३ हजार २ सय ४६ जनाले काम गरिसकेका छन् ।मैले त्यो नम्बर यकिन गर्न सकिनँ । गर्नु पनि किन ? मलाई थाहा थियो, त्यो रगत मेरो घडीबाट झरेको थियो । म अब त्यसको अन्तिम विन्दुमा पुग्न चाहन्थेँ । मैले गेट वरपर हेरेँ, त्यहाँ रगत बगिरहेको थिएन । पहिले रगत बगेको ठाउँमा लामो नारा लेखिएको थियो । मैले त्यो नारा पढ्ने प्रयास गरेँ तर सकिनँ त्यसका अक्षरहरू खुइलिइसकेका थिए, अक्षरहरूको आकार बिग्रिसकेको थियो ।त्यो पनि दस वर्षअघि लेखिएको थियो, एउटा सैनिकले मैले त्यो नारा पढ्न खोजेको बुझेकाले हुनुपर्छ, भन्यो, सबै कुरा अब दस वर्षअगाडिका मात्र छन् । त्यहाँभन्दा अगाडिका छैनन् । र, त्यसपछिका पनि केही छैनन् ।कहाँ गए ?सबै म्युजियममा छन् ।उसका कुरामा मैले ध्यान दिइनँ । मैले एकोहोरो भित्र हेरिरहेको थिएँ, मलाई रगत बिलाएको ठाउँमा केही हुनुपर्छ भन्ने लाग्यो । त्यसमाथि मैले आँखा चिम्लिएको थिइनँ र मलाई दस वर्ष कटेको हो भन्ने पनि विश्वास भएको थिएन ।दस वर्ष बितेकै छैन, मैले भनेँ ।आँखा चिम्लिनेहरूलाई मात्र थाहा छ, एउटाले भन्यो ।मैले वरपर हेरेँ । त्यो सैनिकले भनेको जस्तो दस वर्षमा हुनुपर्ने परिवर्तन केही देखिएन । नजिकैको सडकमा त्यस्तै खाल्डाखुल्डी थिए, सडकभन्दा पर पुरानो टिनमा लेखिएको खाजा घरको विज्ञापन उस्तै थियो । त्यसमा लगाएको इनामेल थोरै उप्किएको थियो जुन मैले पहिलोपटक देख्दा पनि उप्किएकै थियो । मैले त्यसलाई हेरेँ । अनि निश्चित गरेँ दस वर्ष बितेको छैन, मेरो घडीबाट आएको रगतको धाराबाट केही पक्कै पत्ता लाग्छ ।यति बेला मलाई समयसँग औधि रिस उठेको थियो, समयले उसलाई र मलाई अन्याय गरेको थियो, विभेद गरेको थियो, फरक संसारको परिकल्पना गर्न सिकाएको थियो । त्यही समयको रिस मैले त्यहाँका दुई सैनिकलाई पोखेँ, दस वर्ष बितेको छैन, यति लामो समय बितेको भए अहिले पनि मेरो शरीरमा त्यही कपडा हुने थिएन, बाटोको त्यो खाल्डो त्यहीँ हुने थिएन ।दस वर्षअघि त्यो खाल्डो थिएन, एउटाले भन्यो, दस वर्ष नभएको भए मलाई अवकाशको चिठी आउने थिएन ।उनीहरू दुवैले फेरि आँखा चिम्लिए । उनीहरूलाई डर थियो आफ्नो सौन्दर्य फेरि गुम्न सक्छ । उनीहरूले आँखा चिम्लिएको त्यही अवसर छोपेर म त्यो गेटबाट भित्र गएँ ।त्यहाँबाट सात पाइला पर पुगेपछि अर्को सानो गेट थियो । म गेटभित्र छिरेँ । म भित्र छिर्दाछिर्दै तीनपटक आवाज आयो टु, टु टु । आश्चर्य म अर्कोपट्टि पुग्दा मैले लगाइरहेको कपडा आफैं फेरियो । अब म पहिलेको जस्तो रगतका टाटैटाटा भएको कपडामा थिइनँ । मेरो कपडा सेतो थियो, सबै टाटा पखालिएका थिए । आफूमाथि विश्वास नलागेर म पछाडि फर्किएँ । अर्को अचम्म, त्यहाँ कुनै गेट थिएन । एभ्रिथिङ वाज गन ।भव्य भवनको भित्री कोठामा पुग्दा मेरा आँखाहरू तेजिलो प्रकाशले धुमिल भए । त्यही कोठामा सेता कपडामा केही मानिसहरू थिए । तीमध्ये आधाभन्दा बढीले आँखा चिम्लिएका थिए । जसले आँखा चिम्लिएका थिएनन्, उनीहरूको अनुहारमा परेको मुजा मेरा धुमिल आँखाले प्रस्ट देख्न सके । र, त्यही कोठाको सबैभन्दा अगाडि थियो रातो रगतको ठूलो थोप्ला ।अब मैले अन्यत्र ध्यान दिइनँ । आफ्नो होइन, अरूको अनुभवमा दस वर्षपछि मैले देखेको त्यो रगतको थोप्ला मेरो घडीबाट निस्किएको रगतको धाराको रङ्गभन्दा फरक थिएन । मलाई ऐठन हुन थाल्यो, नजिकैको एउटा खाली कुर्सीमा बसेर आँखा चिम्लिनुको विकल्प भएन । मलाई लाग्यो लामो समय आँखा नचिम्लिएकाले नै मेरा आँखा धुमिल भएका हुन् ।जब मैले आँखा खोलेँ म बसिरहेको ठाउँमा आँखा चिम्लिनुअघिका मानिसहरू थिएनन् । सफेद कपडामा मानिसहरू अत्यन्त कम थिए । फरक के मात्र थियो भने पहिलेजस्तै त्यो कोठामा मानिसहरू उति नै थिए । यसपटक त्यहाँ रंगीचंगी कपडामा मानिसहरू धेरै थिए । कोही हरियो कपडामा थिए, कोही रातो त कोही पहेलो कपडामा । र, मैले देखेजति सबैका अनुहार उज्याला थिए । मेरो छेवैमा एक जना थिए, हरियो कपडामा । उनले रातो कपडा लगाएकासँग कानेखुसी गरे अब त यहाँ आएको पनि दस वर्ष पुगिसकेको छ । त्यहाँ मेरो उपस्थितिको उनले कुनै पर्वाह गरेनन् ।हामी सङ्ग्रहालयमा आएको अब दस वर्ष पुग्यो ।ठीक त्यही समयमा अगाडिबाट कसैले ठूलो स्वरमा बोल्दा हलमा हाँसो गुन्जियो । म झसङ्ग भएँ । आँखा चिम्लिएको समयमा आफू सङ्ग्रहालयमा पुगेको मलाई पत्तो थिएन । म हतारहतार त्यहाँबाट बाहिरिएँ ।मलाई स्पष्ट सम्झना थियो, म एउटा ठूलो गेटबाट छिरेको थिएँ । त्यो गेटको छेउको भित्तामा एउटा पुतलीको ठूलो चित्र कोरिएको थियो । गेटबाहिर निस्कनेबित्तिकै मैले त्यहाँ हेरेँ । त्यहाँ त्यही चित्र थियो । म सडकतिर फर्किएँ । त्यहाँ त्यही खाल्डो थियो । र, परबाट दस वर्षअगाडि देखेको त्यही गाडी त्यसरी नै हुइँकिँदै आउँदै थियो । यी सब कुराले म अचम्ममा परेको त्यो गेटमा बसेको गार्डले अनुमान गरेको हुनुपर्छ । म निश्चित भएँ यो गार्ड त्यही पहिलेको ड्रेस लगाएको सैनिक थिएन ।अचम्म नमान, मैले सुन्ने गरी ऊ बोल्यो, तिमी म्युजियममा छौ ।मैले केही भनिनँ, उसलाई एकोहोरो हेरिरहेँ । अब उसले मेरा आँखाहरू पढेको हुनुपर्छ । भन्यो, भित्रको भवन सानो म्युजियम हो, यो बाहिरको ठूलो ।मलाई अब डर लाग्न थाल्यो । मेरो घडीबाट सुरु भएको समय सङ्ग्रहालयको समय हो भन्ने पत्याउन गाह्रो भयो । म फटाफट अगाडि बढ्न थालेँ । केही पर पुग्दा पनि त्यो गेटको गार्डको आवाज सुनिरहेको थिएँ, यो सब सङ्ग्रहालय हो, यहाँ केही फेरिँदैनन्, यसलाई हेर्न आउने पात्र र उनीहरूले आँखा चिम्लिँदा समयले मात्र फड्को मार्छ ।पख्नुस्, तपाईं पनि समय नहेर्नुस्, त्यो मात्र एउटा कुरा हो जुन फेरिरहन्छ । अरू केही फेरिँदैन, तपाईं अहिले सङ्ग्रहालयमा हुनुहुन्छ ।ट्विटर : २क्जष्पजबचन्जष्ष्चभथ"
परदेश आतंक,"भुइँचालोले खुट्टा भाँचेको थापाथलीको सिंहमहल पश्चिम फर्केर बसिरहेको छ । अलि तल दायाँतिर राष्ट्रबैंकभवनको थोत्रो बार्दली दक्षिण मोडिएर विरक्त भावमा उभिएको छ । ठीक अगाडि राजनीतिको दलदलजस्तो खाल्डे बगैंचा बिनास्याहार आहालमा बसेको छ । भवनको सिँढीमा दिनहुँ डलर साट्न आउने ग्राहकहरूको लाममा उभिइरहेका दूधओठेहरू लुकेर हेर्नु मेरो चरित्र भएको छ । निचोर्दा दूधै झर्लाजस्ता ओठहरू छन् । धेरै किशोरका ओठमाथि भर्खर जुँगाहरू चियाउन खोजेझैँ लाग्छन् । जुँगाको धर्को मात्र कोरिएका यति सुन्दर किशोरलाई संकेत गरेर ओठबाट दूध झर्ने भन्ने शब्दहरू यतिखेर मलाई अत्याउन आइरहेका छन् । यिनलाई देखेर मेरो वात्सल्य चरचरी चिरिन्छ । छातीमा चस्का हान्छ । ग्लानिको बादल उठ्छ मनभरि तिनले देशलाई, आमालाई, भाषालाई र सबै जिन्दगीलाई छक्याएको देखेर । राहदानी, भिसाको पाना र जहाजटिकटको छायाप्रति बोकेर तिनले जीवनलाई हरियो डलरसँग साट्न मञ्जुरी दिएका छन् । डलर त यता ल्याउँदा मात्र त धेर हुने हो उतै बसेर तिनले बिसाउने मिहिनेत र काम यतै बिसाए सुख हुन्थ्यो भन्ने मेरो एकोहोरो सोचमा पागलपन भेटिन्छ । कागजात च्यापेर लाइनमा आत्तिएका ती कमला कलकल परेका हातहरू देख्छु । च्याप्पै समातूँ र गालामा टाँसूँजस्तो लाग्छ । अनुनय गरूँ र भनूँझैं लाग्छ बाबुनानी ! तिमीहरू त्यहाँ के देखिरहेका छौ ? माया छैन यो जन्मिएको ठाउँको ? तर सक्दिनँ । पटक्कै सक्दिनँ । अब मैले त्यसो भन्नु पनि हुँदैन । संसारै गाउँ भइसक्यो । म मात्रै बूढी भएकाले डर लागेको हुन सक्छ । यो मेरो कोरा राष्ट्रवादमा गनिन सक्छ । कोरा आदर्श । के छ र यहाँ ? खोइ विकास ? खोई प्रविधि ? खोई सिस्टम ? खोई राजनीति ? तपाईंको जिन्दगीजस्तै बनाउने हो मेरो पनि जिन्दगी ? यस्ता प्रश्नका वर्षा हुनेछन् । साँच्चै मलाई म बूढी भएको आभास हुँदै जानेछ । को चाहन्छ बूढी कहलाउन । छोडिदिन्छु बोल्न दिनदिन । सस्तो भावुकता ठीक हुन्न । आफ्नै घरमा आफ्नो किशोर कालेलाई दुई कर जोडेर स्नातकसम्म बसिदेऊ राजा भनेको एक वर्ष भएकै छैन । मन बुझ्झकीजस्तो नाटक गर्छ ।फेरि अर्को दिन अनि अर्को दिन ती लाइनहरू देख्नु मेरो कष्टकर दैनिकी । बानी पर्नुपर्छ भनेर सम्झाउँछु । पटक्कै मान्दैन मन । हुरुक्क भएपछि त्यता मुन्टो फर्काउनै छोडिदिन्छु । अनि निरन्तर सिंहमहलको भाँचिएको खुट्टाको ऐतिहासिकता कल्पन म पूर्वैतिर मात्र फर्किन्छु । मेरो पिठ्युँतिर पर्ने त्यो लाइनलाई बहिष्कार गरेर । यी रेमिट्यान्स भएर अमेरिका जान राजी भएका हुन् । हाम्रो माया र स्यायार बालिग भएका यिनीहरू उता गएर पसिना बगाउनेछन् र निमेकले भिजाएर बिरानो परदेशलाई उर्बर बनाउनेछन् । अरूलाई के भन्नु ? म पनि आएको छु राजधानी । एकहद यो पनि परदेश हो । अधिकांश समय बाटोमा बित्छ । थापाथली पुग्नुअघि सिंहदरबारको गेटमा जामबास बस्नु मेरो चौतारो । मात्र गाउँको जस्तो पीपलबोट छैन । हावा खाने सहजता मात्र त छैन बिसाउनु त छँदै छ । मुखौटो छ मुखमा । गाडी र मोटरसाइकलको घ्यारघ्यारसँग सुसेली मारिहेर्छु । यसो देब्रेतिर सिंहदरबारको गेट देखिहाल्छु । त्यो भत्किएको पर्खाल र छानामा उम्रिएका झारहरूसँग अत्यास लागेर आउँछ । सबै कुदिरहेका छन् तर देशलाई भर्याङ मात्र बनाउनेहरू बाँकी रहेका छन् कि क्या हो ? म मलाई प्रश्न गर्छु । स्वार्थी नागरिक मात्र पो बाँकी छन् जस्तो भाव आउँछ र म पनि पाप मात्रै सम्झन्छु भनेर चित्त शुद्ध पारिहेर्छु । जामभरि सोचिबस्छु, अहो यसरी जाम हुनेगरी त अझै देशमा मान्छे बाँकी रहेछन् । सम्झन थाल्छु यसो एकाधदिन टोलमा तल्लो घर पस्दा माथ्लो घर पस्दा भेट भएका बाँकी सासहरू । तीन तरेली महिलाहरूको भूमिकासँग साक्षात्कार हुन्छुु । पचास पुगेकी आमा नातिको तेल भिसामा बाहिर जान लागेकी हुन्छिन् । यतातिर सुत्केरीलाई तेल लगाउन धाईआमाहरू लाइन्छन् । बाहिर आफ्नै आमासासू । यो तेल भिसाको काण्ड बुझ्न पनि हम्मे परेको थियो । छिमेकी काकीले एक्कासि भन्नुभएको थियो छोराले तेल भिसा पठाएछ । तेल लाउन बोलाएको भिसा तेल भिसा रे । म अकारण दुखेकी पनि थिएँ आमालाई तेल भिसा ? फेरि किन दुख्नु आफ्नो नातिनातिना आफ्ना हातमा जन्मनु कत्ति सन्तोकको कुरा । त्यो पनि पाताल देशमा । गरिखाएकै हो त्यो त । बिहे गर्नु काम गर्नु पैसा कमाउनु सेटल हुनु । आमापुस्ताले पनि संसार हाँक्ने अमेरिका पुग्ने अवसर पाउनु या युरोपको यात्रा गर्नु । अहोभाग्य कत्रो सफलताको कुरा । मानिस जहाँ पनि मानिसै त हो । जहाँको नागरिक भए नि बाँच्नु हो । अन्तिम चाहना सुख हो ।अर्को तरेली असी वर्ष पुग्न लागेका आमाहरूको पाउँछु जसका सन्तान परदेशमा छन् । अब आँखा धमिला भएका छन् । हातखुट्टा, ढाड, पिँडुला आदिआदि बाङ्गिन थालेका छन् । औषधिका टोकरीबाट औषधि झिक्दा हातहरू काम्न थालेका छन् तर कोही छैनन् गोली निकालेर दिने । आँगन पहाड भएको छ । जस्केलो धूलोले पुरिएको छ । फूलबारी अनाथ भएको छ । बुहारीले पकाएको खाए के तिनले कहिल्यै ? बिचरा तिनीहरू त तेल भिसामा पनि जान पाएनन् । अर्काे तरेलीहरू सबै चालीसमुनिका छन् । लोग्नेलाई खाडी देश, कोरिया, जापान, युरोप जहाँ होस् मुग्लान पठाएर जिन्दगीलाई पर्खाइको पर्याय बनाइरहेका छन् । तिनैमध्ये घर बिगार्नेहरू धेरै छन् । तिनैमध्ये चालीस कटेसि रमाउँला भनेर सपना देख्नेहरू धेरै छन् । घर बिगारिदिनेहरू कहाँबाट आउँछन् मेरा आँखा पनि देख्दैनन् । बरु यी आँखाहरू गर्भ लिएर फर्किएका अविवाहित आइमाईका भुँडीमा पर्न थालेका छन् । रेमिट्यान्स बालक गन्न थालिहाल्न परेको छैन । नागरिकतामा रेमिट्यान्स प्रकार थप्न परिहालेको छैन । कुनै दिन नागरिकतामा एक प्रकार हुनेछ रेमिट्यान्स । यिनको बदलामा बाकसमा आएका नागरिकता नै साटिदिए हुन्छ भन्लान् जनसंख्यामन्त्रीले । हिसाब बराबर । बस रेमिट्यान्स गन्ने निकाय भने धेरै पाइन्छन् । अझ रेमिट्यान्स ओसार्ने कम्पनी त कतिकति ?बिस्तारै वृद्ध भएर श्रमिकहरू फर्कनेछन् । किड्नीको रोग उपहार लिएर ती कायल भएर आउनेछन् तर कुनै अस्पताल उभिनेछैन तिनको नि:शुल्क औषधि गर्न । अनि तिनीहरूको चालीस कटेपछि रमाउने दिन पनि कहिल्यै फर्किएर आउने छैन ।यसरी दूधे ओठ बोकेर डलर साट्ने लाइनमा बसेका किशोरकिशोरीले मेरो दिमाग खाइदिएको धेरै भो । म जाममा बसेर यस्तैयस्तै सोची बस्ने भएको छुु । रेमिट्यान्स आतंकले मनोरोगी भएको छु । उपचारै पो भइहाल्ला कि भनेर म त्यहीँ बैंकपछाडिको पाञ्चायन मन्दिरमा छिर्छु । पछाडिको भाग भत्किइसकेको छ । अगाडि ढोकैमा पनि चिराचिरा छ । वरिपरि बनाइएका ससाना कोठामा त एघार परिवार अटाएका रहेछन् । गुरुबा दिनहुँ पूजा गर्न आउँदा रहेछन् नबिराई । कति शान्त थियो होला यो ठाउँमा सुदूर गाउँबाट जनसंख्याको रेमिट्यान्स आएर नथुप्रिएको भए ? त्यसै परिसरको एक कोठाबाट एउटी कान नसुन्ने आमा आइन् । मेरो मुख चलेको देखेर तिनले लख काटिन् म केही सोधिरहेछु । तिनले खररर आफूलाई पोखिदिइन् । एघार जना थिए छोराछोरी । तर सब लाखापाखा छन् । म त काभ्रेबाट आएकी । दस वर्ष भो । काल पर्खिएकी नानी त्यो छिट्टै आए हुन्थ्यो । सजिलो गरी मर्न पाए हुन्थ्यो ।म निरुत्तर वापस हुन्छु । मैले दह्रै औषधि पाउँछु । गहिरो गरी समाजवाद वा परिवारवादको जरा हल्लिएजस्तै लाग्छ । यसरी एक्लाएक्लै मृत्युबन्दना गरेर काल पर्खने समयभन्दा त घुमन्ते युग कति सहज थियो होला । मन इतिहास कल्पन थाल्छ । जीवनभरको कुदाकुद, करियरको भोक वा सम्पत्ति केही नचाहिने । मर्दा पनि पुक्लुक्क कतै एक्लै मर्न पाइने । अब इतिहासतिर फर्कन त प्रलय चाहिएला ? म अर्कोतिर प्रश्न तेस्र्याउन थाल्छु कि अब देशलाई हरेक नागरिकको परिवार नबनी साध्य छ र ?"
आगोको ठेगाना,आगोको उमेर सोधी हिाड्नेकलिलो समयलाई के जवाफ दिऊा ?आगोको ठेगाना खोजी हिाड्नेबारूदको अक्षरलाई के जवाफ दिऊा ?
योगमायाका तस्बिरहरू,"सूचना प्रविधिको यस जमानामा अब कुनै समाचार या विचार सम्प्रेषण हुँदा त्यसमा तस्बिर नहुनु अनौठो मानिन्छ । त्यस्ता सम्प्रेषणहरूमा कुनै तस्बिर नभए पनि पाठकहरूमा तत्सम्बन्धी विषय र लेखकका बारेमा एक प्रकारको तस्बिरको सञ्चार हुन्छ । आजभोलि लेखकका विचार अर्थात् लेखहरूसँगै लेखहरूभन्दा पनि निकै ठूला र आकर्षक देखिने लेखकका तस्बिर सार्वजनिक हुने गर्छन्, खासगरी अनलाइनहरूमा । खासमा कुनै पनि पाठ्यसामग्रीहरूमा लेखको सन्देश सम्प्रेषण वा सन्देश ग्रहणका लागि लेखकको तस्बिरले कुनै भूमिका खेल्दैन । तर पनि कहिलेकाहीं प्रस्तुत तस्बिर लेखकको हो वा लेख वा समाचारसँग सम्बन्धित पात्र कसको हो भनेर छुट्याउने आधार पाठकले पाउँदैनन् पनि ।यसै सन्दर्भमा यहाँ नेपाली सामाजिक जागरणको आन्दोलनकी अगुवा तथा कविका रूपमा परिचित क्रान्तिकारी महिला योगमाया नेउपानेका तस्बिरहहरूको बारेमा केही चर्चा गर्ने प्रयास गरिएको छ । उनको जीवित अवस्थामा खिचिएका कुनै तस्बिर अहिलेसम्म भेटिएको छैन । तर उनैका आधा दर्जनभन्दा धेरै तस्बिर सार्वजनिक भएका छन् ।विसं १९२० को दशकमा भोजपुर जिल्लामा जन्मेकी योगमायाको जीवनकालमा तस्बिरको चलन आइसकेको थियो । योगमायाका बारेमा २०२० सालयता लेखिंदै आएको भए पनि उनको वास्तविक तस्बिर सार्वजनिक हुन सकेको छैन । उनलाई देवीका रूपमा ४ हात भएको तस्बिर बनाएर उनका अनुयायीहरूले पूजा गरेको पनि पाइएको थियो । २०५६५७ सालमा उनका अनुयायीहरूलाई सोधखोज गरेर एक स्केच र तस्बिर बनाउने प्रयास भयो । कलाकार लक्ष्मण भुजेलले योगमायाकी अनुयायी तत्काल ८१ वर्षीय चन्द्रकुमारी बस्नेतले बताएअनुसार एक तस्बिर बनाए । त्यो देखेपछि चन्द्रकुमारीले भनेकी थिइन्, ठ्याक्कै माता हजुर । यो तस्बिर अस्मिता प्रकाशनगृह र नेपाल अध्ययन केन्द्रका प्रकाशनहरूमा सार्वजनिक भयो । यस सम्बन्धमा हिमाल खबर पत्रिका मा पनि सानो टिप्पणी प्रकाशित भएको थियो । त्यसपछि योगमायाको सोही तस्बिर अन्य केही प्रकाशनहरूमा पनि सार्वजनिक हुन थाल्यो ।तर केही वर्षयता योगमायाका अन्य किसिमका तस्बिरहरू पनि सार्वजनिक हुन थालेका छन् । सार्वजनिक भएका ती आधा दर्जनभन्दा बढी तस्बिरहरूको स्रोत वा कलाकार र अन्य आधिकारिकताका बारेमा पनि केही उल्लेख गरेको पाइँदैन । नेपाल सरकारले २०७३ मंसिरमा योगमायाको तस्बिर अंकित हुलाक टिकट प्रकाशनमा ल्यायो । योगमाया, समाज सुधारक (विसं १९२४९८) उल्लेख दस रुपैयाँको यो हुलाक टिकटमा जारी योगमायाको तस्बिर पनि सार्वजनिक अन्य तस्बिरभन्दा भिन्नै छ ।नेपाली सामाजिक जागरणको आन्दोलनमा एक साहसी महिला योगमायाबारे देशविदेशका इतिहासकार, अनुसन्धादाता वा पत्रकारहरूको रुचि र खोजी बढ्दै गएको छ । यो अवस्थामा उनका नजिकका नातेदार, उनलाई चिन्ने, देख्नेहरू जो अझै पनि जीवित अवस्थामा छन्, उनीहरूलाई सोधेर उनको एक आधिकारिक तस्बिर तयार गर्नु उनको सम्मान र योगदानको कदरको एक कदम हुन सक्छ ।कान्तिपुर दैनिकको विसं २०७० असार २९ गते प्रकाशित यही पंक्तिकारको साहसी सुधारक शीर्षकको लेखमा पनि उनको एकदमै भिन्न प्रकारको तस्बिरस्केच प्रकाशित गरिएको थियो । यो तस्बिर योगमाया नाममा गुगल सर्चबाट लिइएको रहेछ ।महाराज छन् दरबारमा हेर्न आउँदैनन् ।दु:खी जनले निञा निसाफ् सिधा पाउँदैनन् ।जागिरदार लोभी छन् निञा हेर्दैनन् ।मर्नुपर्ने शरीर हो विचार गर्दैनन् । सर्वार्थ योगावाणीकठिन योगसाधना र धार्मिक माध्यमबाट नेपाली समाजमा विद्यमान सबै प्रकारका कुप्रथा र अन्धविश्वास, धनीगरिबबीचको होचो अर्घेलो, जातीय वा महिला विभेदविरुद्ध तत्कालीन समाज र सत्तासँग विद्रोह गरेकी योगमायाका वाणीहरू भजन वा कविताका रूपमा सर्वार्थ योगावाणी मा प्रकाशित छन् । आफ्ना मागहरूलाई तत्कालीन सरकारले बेवास्ता गरेका कारण एकपटक सामूहिक अग्निदाह प्रयास गर्दा एक दर्जनभन्दा धेरै अनुयायीसहित पक्राउ परेर जेल सजाय पाएकी योगमायाले अन्तत: १९९८ असार २२ गतेका दिन ६८ जना अनुयायीसहित अरुण नदीमा हाम फालेर जलसमाधि लिएकी थिइन् ।सामाजिक जागरणको आन्दोलनकी यी अगुवा योगमायाबारे समयसमयमा केही लेखकले चर्चा गर्ने गरेको भए पनि सामूहिक आत्मदाहको आधा शताब्दीसम्म यिनी गुमनामजस्तै थिइन् । संवत् २०५० र ६० को दशकयता योगमाया नेपाली समाजमा एक परिचित र प्रतिष्ठित महिला योद्धाका रूपमा स्थापित भएकी छन् । हरेक वर्ष उनको सम्झना र सम्मानमा कार्यक्रमहरू हुने गरेका छन् । उनका नाममा संघसंस्था वा प्रतिष्ठानहरू स्थापना भएका छन् । उनको जन्मस्थल, साधना वा कर्म भूमि र जलसमाधि लिएको स्थान नेपालेडाँडामजुवाबेंसी र भोजपुर जिल्ला सदरमुकाममा सालिक स्थापना गरिएको छ । संखुवासभामा उनको नाममा सडक छ । डकुमेन्ट्री र चलचित्र बनाउन सुरु भएको छ । योगमायाका नाममा सरकारले पुरस्कार पनि स्थापना गरेको छ ।नेपाली समाज र संस्कृति विकासमा त्यस्ता अन्य धेरै आदिपुरुष (व्यक्तित्व) हरूको भूमिका छ । ती सबैको जीवनकालमा नै लिइएका तस्बिर हामीसँग छैनन् । यद्यपि सबैको प्रचलनमा ल्याइएका त्यस्ता स्केच र तस्बिरहरूलाई हामी सजिलै चिन्दछौं र आधिकारिक पनि मान्दछौं । त्यसैले योगमायाका बारेमा पनि सम्बन्धित सबै पक्षको समन्वयमा एक आधिकारिक तस्बिर कायम गर्नु राम्रो हो ।योगमाया, तत्कालीन नेपाली समाजमा रहेका सबै प्रकारका कुप्रथा वा यथास्थितिविरुद्ध जागरणको विगुल फुक्ने एक साहसी योद्धा र तपस्वी हुन् । उनलाई नेपाली समाजका अन्य सबै अगुवाहरूका साथमा सबैसरह गणना, सम्मान र सम्झना गरिनुपर्छ । उनी महिला त हुन् तर उनको योगदान महिला भएका कारण वा महिलाका पक्षमा मात्र भएको भनेर सीमित गरिनु हुन्न । उनी महिलाका साथै समग्र सामाजिक जागरणको अगुवा हुन् । त्यसैले उनको भूमिका वा योगदान तुलनात्मक रूपमा अझै धेरै छ ।"
माक्र्स ठूला पर्चाबाज थिए,"तपाईंले लघुकथा, निबन्ध, उपन्यास, राजनीतिक लेख आदि कहिलेदेखि लेख्न थाल्नुभयो ? मैले १९२९ तिरबाट लेख्न थालें र नौ कक्षाको विद्यार्थी हुँदादेखि नै मेरा लेखहरू भारतीय पत्रिकाहरूमा छापिन थालेका हुन् । तिनताक प्रमचन्दको सम्पादनमा एक सुप्रसिद्ध पत्रिका निस्कन्थ्यो । म उहाँ र शान्तिप्रिय द्विवेदी भन्ने अर्का समालोचकप्रति अत्यन्त आभारी छु । बनारसबाट प्रेमचन्दले हंस भन्ने एक साहित्यिक पत्रिकाको सम्पादन र प्रकाशन गर्नुहुन्थ्यो । म बनारसमा विद्यार्थी छँदा उहाँ र द्विवेदीजीको सम्पर्कमा आएँ । बाल्यकालको प्रयासको रूपमा मैले एउटा कथा लेखें र प्रेमचन्दले त्यो कथा पढ्नुभयो । उहाँले त्यसलाई सच्याइदिनुभयो, सिलसिला मिलाइदिनुभयो र मलाई फेरि लेख्न लगाउनुभयो । मैले उहाँको निर्देशनमुताबिक लेखें र उहाँले त्यसलाई आफ्नो पत्रिकाको अर्को अंकमा छापिदिनुभयो । म ज्यादै छोटा गेय खालका, जस्तै एकदुई पृष्ठसम्मका कथा लेख्थें, प्रेमचन्दले मलाई प्रोत्साहित गर्नुहुन्थ्यो । त्यसो भए साहित्यिक क्रियाकलापहरूका सम्बन्धमा त प्रेमचन्द तपाईंका गुरु पो हुनुहुन्थ्यो ?हो, साँच्चै हो । उहाँ ज्यादै सरल व्यक्ति हुनुहुन्थ्यो । त्यस बेला म विद्यार्थी थिएँ, त्यो पनि नेपाली विद्यार्थी । म बनारसको नभै एक बाहिरिया मानिस भए पनि उहाँ मलाई खुबै मन पराउनुहुन्थ्यो । म (जयशंकर) प्रसाद भन्ने एक महान् भारतीय कविको सम्पर्कमा पनि आएँ । कला र साहित्यविद् अर्का एक जना विख्यात लेखक रायकृष्णदास पनि हुनुहुन्थ्यो जो बनारस हिन्दू विश्वविद्यालयमा कला संस्थानको निर्देशक हुनुभयो । म त्यसै समूहमा थिएँ र उहाँहरूका सबै छलफल ध्यानपूर्वक सुन्ने गर्थें । मेरो पहिलो कथा हंस मा र अरू एकदुईवटा कलकत्ताको मोडर्न रिभ्यू समूहले हिन्दीमा प्रकाशित गर्ने विशाल भारत नामक पत्रिकामा छापिएका थिए । विशाल भारत कहाँबाट प्रकाशित हुन्थ्यो ?कलकत्ताबाट । प्रवासी, मोडर्न रिभ्यू र विशाल भारत कलकत्ताबाट निस्कन्थे । नेहरूले आफ्नैबारेमा लेखेको एउटा लेख मोडर्न रिभ्यूमा चाणक्य उपनामबाट छापिएको कुरा केदार चटर्जीबाट मैले थाहा पाएँ । शुरुआत यसरी भयो । ती कथाहरूप्रति दार्जीलिङको सरकारी स्कूलमा अध्यापन गर्ने नेपाली समालोचक ज्ञवालीको ध्यान आकृष्ट भयो । ज्ञवालीको पूरा नाम के हो ?सूर्यविक्रम ज्ञवाली । उहाँले मलाई हिन्दीमा होइन नेपालीमा लेख्नुपर्छ भनी बनारसमा पत्र पठाउनुभयो । त्यसपछि १९३० को दशकको शुरुतिर जस्तो लाग्छ, मैले नेपालीमा एउटा कथा लेखें जुन काठमाडौंबाटै प्रकाशन हुने एउटा प्रतिष्ठित पत्रिकामा छापियो र त्यसले साहित्यिक क्षेत्रमा खैलाबैला नै मच्यायो किनभने तिनताका कथालेखन उति विकसित भएको थिएन, केवल पौराणिक वा प्रतीकात्मक कथा मात्र लेखिन्थे । मेरा कथाहरू महिलावर्गका समस्या यौनसम्बन्धी विषय, जीवनप्रतिका उदासीनता जस्ता मनोवैज्ञानिक विषयमा आधारित हुन्थे । तपाईं नेपाली साहित्यका पथप्रदर्शक नै हुनुहुन्थ्यो भनूँ कि ?शैलीका दृष्टिले मेरा कथाहरू नेपाली साहित्यमा एक किसिमको नयाँ प्रयोग थिए र म तुरुन्तै प्रसिद्ध भएँ । मैले केही कथाहरू लेखिसकेकोले नेपाली साहित्य सम्मेलन नामक दार्जीलिङको एउटा साहित्यिक संगठनका सचिव सूर्यविक्रम ज्ञवालीले त्यसै बेला आफूले नेपाली कथासंग्रह प्रकाशन गर्न लागेको हुँदा त्यसका लागि केही कथाहरू लेख्न मलाई पत्र पठाउनुभयो । मैले तीनवटा कथा लेखेर पठाएँ जसलाई समालोचकहरूले खुबै सह्राए । त्यसपछि सूर्यविक्रमले मेरा सबै कथाहरूको संग्रह प्रकाशन गर्न चाहनुभयो र मैले सहमति दिएँ । त्यसपछि १९४२ मा म पक्राउ परें । मेरा कथाहरू छापाखानामा भएको बेलामा नै ज्ञवालीजी पनि गिरफ्तार हुनुभयो र पाण्डुलिपि जफत गरियो । म १९४६ मा छुटें र मेरा कथाहरूको संग्रह १९४७४८ तिर प्रकाशित भयो । त्यसले गर्दा मप्रतिको जनअभिरुचि निकै बढ्यो । काठमाडौंमा पक्राउ परेको बेला जेलमा अत्यन्त दयनीय अवस्थामा रहनुपरेकाले गम्भीर विषयमा लेख्नुपर्छ भन्ने विचार मेरा मनमा आयो । मलाई अस्तित्वको निम्नतम बिन्दुमा पुगेको जस्तो भान भयो । यहाँनेर, तपाईंलाई आन्द्रे माल्रोको म्यान्स फेट (मान्छेको भाग्य) बाट प्रभावित भएको भन्न मिल्छ कि ?हैन, त्यस बेलासम्म मैले त्यो पुस्तक पढेको थिइनँ, जेलमा पढें । आठ कक्षामा पढ्दादेखि नै म युरोपेली लेखकहरूका पुस्तक पढ्ने गर्थें । म फ्रान्सेली र रसियाली लुघ कथाहरूबाट औधि प्रभावित थिएँ । केही लेखकहरूको नाम बताउन सक्नुहुन्छ ?रसियाली साहित्यका हकमा म सबै महत्त्वपूर्ण रसियाली लेखकहरू : पुष्किन, दोस्तोएभ्स्की, टल्सटाय, तुर्गेनेभ, चेखोब, गोर्की मन पराउँथें । टल्सटायलाई म संसारकै महान् साहित्यिक व्यक्तित्व मान्दछु । तर कथालेखनका शैलीमा भने म चेखोबबाट अत्यधिक प्रभावित थिएँ । फ्रान्सेली लेखकहरूमध्ये एनातोले फ्राँस र मोपासाँका लघुकथाहरू मन पर्छन्, ह्यूगोको शैली भने बढी रोमान्टिक छ । आन्द्रे माल्रो, फ्राँस्वा मौरिक, आन्द्रे गिद नि ?आन्द्रे गिदलाई मन पराउँछु तर एनातोले फ्राँस र मोपासाँलाई जत्ति होइन । आचारशास्त्र र नैतिकतासम्बन्धी समस्याका सन्दर्भमा मनोविज्ञानप्रति पनि मेरो अभिरुचि जाग्यो र अल्बर्ट कामु मेरा मन पर्ने लेखक हुन पुगे नकि सात्र्र । सात्र्रको अस्तित्वलाई मैले नेपालीमा प्रवेश गराएँजस्तो लाग्छ । अल्बर्ट कामुलाई पनि मैले साहित्यमा भित्र्याएँ । यसरी सात्र्र र कामु यहाँ लोकप्रिय भए । अस्तित्ववादी दर्शनले तपाईंको सोचाइ र जीवनप्रतिको दृष्टिकोणलाई प्रभाव पार्यो ?अहँ, उत्तिको पारेन । बरु म नित्सेको दर्शनबाट औधि प्रभावित भएँ, यद्यपि हिटलर र नेशनल सोसलिष्टहरूले अपनाएको जस्तो अर्थमा भने होइन । अब कान्ट, हेगल र कार्ल माक्र्सजस्ता जर्मन दार्शनिकहरूपट्टि लागौं । के तपाईं द्वन्द्वात्मक भौतिकवादमा विश्वास राख्नुहुन्छ ? त्यस्तै, इतिहासको भौतिकवादी व्याख्यामा नि ?पछिल्लो प्रश्नको जवाफमा म भन्छु : अहँ विश्वास राख्तिनँ । म यसलाई सरासर अस्वीकार गर्छु तर त्यसमा सत्यता पटक्कै छैन भन्दिनँ । मानिस बहुआयामिक व्यक्तित्व हो । माक्र्सले गरेको भूल के हो भने उनले आर्थिक जीवनसँग मात्र सरोकार राख्ने आर्थिक प्राणीको रूपमा मानिसलाई प्रस्तुत गरे । त्यसमा सत्यता छैन भन्ने मेरो भनाइ होइन तर त्यो मानिसको बिलकूलै अधूरो चित्रण हो । मानिस आर्थिक प्राणी हो र ऊ त्योभन्दा बढी पनि केही हो । त्यस्तो बढी के हो त ? तपाईं भन्न सक्नुहुन्छ : मानिस ईश्वरको सृजना हो । अवश्य हो, तर ऊ त्यसभन्दा बढी पनि केही हो । आयामहरू धेरै हुन्छन् र मानिस एक आयामिक प्राणी होइन । अर्को कुरा मानिस पेटकै चिन्ताले मात्र उत्प्रेरित हुँदैन । पेट उसका क्रियाकलापको कारक होइन । रोटीकै नारामा कुनै पनि मानवआन्दोलन आजसम्म भएकै छैन । १९१७ मा रूसमा भएको समाजवादी क्रान्ति पनि त रोटीका लागि भएको थिएन, त्योभन्दा उच्च कुरा, समानताको लागि भएको थियो । सबै कुरा पूर्वनिश्चित हुन्छन् भन्ने ऐतिहासिक नियतिवादमाथि तपाईंको विश्वास छैन भन्न सकिन्छ कि ?ऐतिहासिक नियतिवादमाथि विश्वास गर्ने हो भने हाम्रा सबै उद्यमहरू अर्थहीन अभ्यास मात्र हुन जान्छन् । माक्र्सले मानिसको सोचाइ स्वतन्त्र हुन्न भन्ने दर्शन प्रतिपादन गरे । यो पूर्वनिश्चित हुन्छ र ऊ आफू संबद्ध भएको सामाजिक वर्गबाट प्रभावित हुन्छ । अर्को कुरा के छ भने माक्र्स एक ठूला पर्चाबाज थिए । यदि मानिसको विचार स्वतन्त्र नहुँदो हो त माक्र्सको आह्वान कसका लागि लक्षित हुन्थ्यो ?के हेगनले तपाईंलाई प्रभावित पारे ?अहँ, मैले हेगनका कृतिहरू पढेको छैन ।कान्ट नि ? जहाँसम्म नैतिकता र आचारशास्त्रको कुरा छ, तपाईं विवेकशील आदेश का सन्दर्भमा सोच्नुहुन्छ कि ? मलाई लाग्छ, यो मानिसको सामाजिक व्यवहार निर्धारण गर्न मार्गदर्शक हुन सक्तछ ।तपाईंलाई मन पर्ने अंग्रेज लेखकहरू को को हुन् ? त्यस्तै भारतीय लेखकहरू नि ?पहिलो कुरा त, मलाई अंग्रेजी कविता मन पर्छ । मेरो रुचि निकै फराकिलो छ । म शेक्सपियरका नाटकभन्दा सनेट अझ बढी मन पराउँछ । मार्लोलाई पनि मन पराउँछु । सबै रोमान्टिक कविहरू : किट्स, शेली, वाइरनलाई मन पराउँछु तर वर्डस्वर्थलाई भने त्यति मन पराउन्नँ । त्यस्तै स्विनवर्नका संगीत र लय तथा ब्राउनिंगका नाटकीय एकालापहरू मलाई मन पर्दछन् । टेनिसनका केही कविताहरू, खास गरी क्रसिंग द बार मलाई मन पर्छ । त्यस्तै जोन म्यान्सफिल्ड पनि । बर्नार्ड शा औधि मन पर्थे तर हिजोआज उनी पुरानिएजस्तो लाग्छ । चाल्र्स डिकेन्सका बारेमा के भन्नुहुन्छ ?म डिकेन्सलाई रुचाउँछु तर दोहोर्याई तेहर्याई भने पढ्दिनँ । भारतीय लेखकहरूमा रवीन्द्रनाथ टैगोर निश्चयै महानतम हुनुहुन्छ र म उहाँलाई मन पराउँछु । म शरच्चन्द्र चटर्जीलाई मन पराउँथें तर उहाँ पनि केही पुरानिएजस्तो छ । अर्का हुनुहुन्छ प्रेमचन्द । अनि सुमित्रानन्दन पन्त, निराला र त्यस्तै जयशंकर प्रसाद ।नेपाली लेखकहरू नि ?बालकृष्ण सम । उहाँको नाम बालकृष्ण शमशेर थियो तर २००७ सालको क्रान्तिपछि उहाँले आफ्नो थर बदल्छु भन्नुभयो । त्यसैले शमशेरको सट्टा सम मात्र थर कायम गर्नुभयो जसले समानता भन्ने अर्थ बुझाउँछ । उहाँ ठूूला लेखक हुनुहुन्थ्यो । त्यस्तै अर्का हुनुहुन्छ लक्ष्मीप्रसाद देवकोटा एक महान् कवि तथा टैगोरजस्तै नयाँ शब्द र वाक्यांशका निर्माता । शेली र किट्सबाट देवकोटा निकै प्रभावित हुनुहुन्छ । राजनीतिक दार्शनिकहरूमध्ये तपाईंलाई कसले सबभन्दा बढी प्रभावित पारेको छ ?गान्धी, माक्र्स र फेरि गान्धीले नै । म पहिले गान्धीजीबाट निकै प्रभावित भएँ, बीचमा केही समय माक्र्सको अनुयायी भएँ र फेरि गान्धीजीतर्फ नै फर्किएँ ।तपाईंको राजनीतिक सोचाइमा जयप्रकाश नारायणको कुनै प्रभाव थियो कि ?जहाँसम्म राजनीतिक दर्शनको कुरा छ, जयप्रकाश गान्धीजी जति महत्त्वपूर्ण हुनुहुन्न । गान्धीजीले मौलिक र नयाँ विचार दिनुभयो, उहाँले हरेक विषयमा सोचाइको केही धारा सृजना गरिदिनुभयो तर ती सबै भ्रूणावस्थामा नै थिए । जयप्रकाश तिनलाई विकसित गर्न सक्नुहुन्थ्यो र केही हदसम्म गर्नुभयो पनि । म गान्धीजीलाई माक्र्सभन्दा महान् मौलिक विचारक ठान्दछु । माक्र्स अवस्थाका उपज थिए, मौलिक विचारक थिएनन् । उनी अरूका काँधमा उभिए तर गान्धीजी नितान्त मौलिक हुनुहुन्थ्यो ।राजनीतिक वा साहित्यिक क्षेत्रमा तपाईंलाई प्रभावित पार्ने कुनै अमेरिकी लेखकको नाम बनाउनहुन्छ कि ?जहाँसम्म अमेरिकी राजनीतिक दार्शनिकहरूको कुरा छ, त्यस्ता कोही छैनन् ।कार्ल पोप्परको ओपन सोसाइटी बाट तपाईं प्रभावित हुनुभयो ?अहँ । कलेजमा हुँदा म टम पाइन र अब्राहम लिंकनबाट अत्यधिक प्रभावित थिएँ । तपाईंमाथि थोरोको कुनै प्रभाव पर्यो कि परेन ?त्यत्तिको परेन । मैले उति धेरै अमेरिकी लेखक वा दार्शनिकहरूका कृति पढेको छैन । हालै मात्र जोन स्टेनवेकलाई पढें तर मलाई मन पर्यो । म युजिन ओनेललाई मन पराउँछु र लाग्छ उहाँ बर्नार्ड शाभन्दा धेरै उत्कृष्ट हुनुहुन्छ ।अर्नेष्ट हेमिंगवे नि ?हो, उहाँ ख्यातिप्राप्त हुनुहुन्छ । म उहाँलाई रुचाउँछु, खास गरी उहाँका दुईतीनवटा उपन्यास ।फर हुम द बेल टल्स पढ्नुभयो ?पढें । उहाँको त्यो पुस्तक, फेयरवेल टु आम्र्स र द सन अल्सो राइजेज् यी तीन उपन्यासहरू मलाई असाध्य मन पर्छन् ।ओल्ड म्यान एण्ड द सी नि ?हो, त्यो पनि मलाई मन पर्छ । हेमिंगवेको शैली सुस्पष्ट र प्रभावशाली छ । म टेनेसी विलियम्सको नाटक पनि रुचाउँछु । संगीतका बारेमा पनि केही भन्नुहुन्थ्यो कि ?बीएमा नपुगुन्जेल संगीतप्रति म निपष्ट्ट नै थिएँ । म बनारसमा हुँदा एक जना महाराष्ट्रका मेरा सहपाठी संगीतप्रति खुबै रुचि राख्तथे । उनी आफैं राम्रा गायक र तवलावादक पनि थिए । पुणेबाट आएका एक ठूला संगीतकारको निम्ति एक पटक उनले कार्यक्रमको आयोजना गरे । उनले यसनिम्ति टिकटहरू बेचे र मलाई पनि एउटा टिकटका लागि आठ आना खर्च गर्न उक्साए । मन नलागी नलागी मैले एउटा टिकट किनें र कार्यक्रममा गएँ । ती संगीतकारको नाम नारायण राव व्यास थियो । उनले चारपाँचवटा गीत गाए । तीमध्ये एउटा भजन र दुईवटा शास्त्रीय संगीत थिए । त्यसबाट शास्त्रीय संगीतप्रति ममा नयाँ सोचाइ आयो । त्यसउप्रान्त भारतीय शास्त्रीय संगीत मलाई मन पर्न थाल्यो । फिल्मी संगीत मलाई मन पर्दैन । मलाई यदाकदा रवीन्द्र संगीत पनि मन पर्छ तर त्यो निकै सुरिलो जस्तो लाग्छ र उत्ति जोशिलो पनि हुन्न । म भारतीय शास्त्रीय संगीत रुचाउँछु । म गजलहरू पनि संगीतका लागि मात्र होइन तिनका पद र तिनले दिने अर्थका लागि समेत मन पराउँछु । तपाईंको संकलन चोपिनको फ्यूनरल मार्च पनि परेको छ कि ? तपाईंलाई थाहै छ, आर्थर कोस्लरले आफ्नो एउटा पुस्तकमा चोपिनको फ्यूनरल मार्च ले उनलाई साम्यवादपट्टि आकृष्ट गरेको कुरा लेखेका छन् ।छैन । मैले रोमा रोलाँको जाँ क्रिष्टोफ पढेको छु जुन महान् संगीतकार बीथोभनको जीवनमा आधारित छ । त्यसबाट बीथोभनप्रति मेरो रुचि जाग्यो । मोजार्ट नि ? अथवा, त्यस्तै जोन स्ट्रस र खास गरी उनको अमर रचना ब्लू डेन्यूब ?म १९५४ मा भियनामा हुँदा ब्लू डेन्यूब सुन्ने मौका मिलेको थियो ।तपाईंलाई मन परेन त ?हो, मन पर्यो तर बीथोभन र चोपिनजत्तिको चाहिँ होइन । केही गीतिनाटकहरू मन पराउँछु ।रक एण्ड रोल जस्ता आधुनिक पश्चिमी संगीत कस्तो लाग्छ ? तपाईंको यसप्रति पनि रुचि छ कि ?बलकूलै छैन । त्यस्ता संगीतबारेको सही चित्रण टैगोरले गर्नुभएको थियो । उहाँले बाल्यकालमा चर्को आवाजका पश्चिमेली संगीत सुन्दा दुई रेलहरू जुधेको जस्तो लागेको बताउनुभएको थियो । त्यो टैगोरको अभिव्यक्ति हो । म यस्तो चर्को संगीत रुचाउन्नँ । तर केही गीतहरू भने मन पर्दछन् । साँच्चि, पल रोब्सनको भोल्गा बोट्मेन्स सङ सुन्नुभएको छ ?छैन । म नाच मन पराउँछु । मेरी पत्नी नृत्यमा औधि रुचि राख्छिन् । उनी मलाई नृत्य कार्यक्रमहरूमा लैजाने गर्थिन् । उनैले गर्दा मैले सबै नाम चलेका रसियन, अंग्रेजी ब्यालेहरू हेरेको छु । हुन त मेरो रुचि भरतनाट्यम्, कत्थक र ओडिसीपट्टि छ । म मनिचुरीबाट उत्ति प्रभावित छैनँ, यो अलि सुस्त र नीरस हुन्छ । चलचित्र नि ?म चलचित्रमा त्यति रुचि राख्दिनँ, न त धेरै सिनेमा हेरेको नै छु । कलेजमा पढेताका केही सिनेमा मन पर्थे, जसमध्ये ब्लू एञ्जेल एउटा हो । मलाई एभिल जेनिंगस्का चलचित्र मन पर्थे । त्यस्तै, ग्रेटा गार्बोका पनि । ती सबै पुराना भैसके । चाल्र्स ब्यायर पनि मलाई मन पर्ने हुन् । जेलबाट छुटेपछि मैले ब्रिज अन रिभर क्वाई हेरें र खुबै मन पराएँ ।सत्यजीत रे नि ?मैले उहाँका दुईतीनवटा चलचित्र मन पराएँ । मैले हेरेको सत्यजीत रेको पछिल्लो चलचित्र शतरंज के खिलाडी हो तर यो पाथरे पांचली जत्तिको मलाई मन परेन । हिन्दी चलचित्र नि ?समष्टिमा हिन्दी चलचित्रहरू मलाई मन पर्दैनन् । तर अंकुर र निशान्त जस्ता दुईतीनवटा चलचित्र मैले रुचाएँ । श्याम बेनेगलका केही चलचित्र मन पर्थे । अर्को एउटा हिन्दी चलचित्र म मन पराउँथें किनभने त्यसका लेखक हाम्रा मित्र हुनुहुन्थ्यो । त्यो फणीश्वरनाथ रेणुको तीसरी कसम हो जुन एक जना बंगालीको निर्देशनमा बनेको थियो । हिन्दी चलचित्रहरूमा व्यापारिक चलचित्रहरू मलाई मन पर्दैनन् । ती ज्यादै चर्का, अत्यन्त कोलाहलपूर्ण र निकै उग्र हुन्छन् ।"
जेस्चरको सम्मेलन,"हानजाउमा ठूला सञ्चारमाध्यमहरू एउटैले दर्जनौँदेखि एक सयभन्दा बढी पत्रकारहरू खटाएका थिए । सबै नेताहरूलाई पछ्याउने कोही न कोही भइहाल्थे । एक दुई जनाको जनशक्तिले त के भइराखेको छ भन्ने भेउ नै नपाउँदो रहेछ । अझ धेरै प्रभावशाली नेताहरू एकैसाथ हुँदा को महत्त्वपूर्ण हो वा कसको कुराको अर्थ कसरी लगाउने भन्ने सोच्न सक्नु नै ठूलो कुरा रहेछ । त्यसमाथि राजनेताहरू त्यसरी जमघट हुँदा अघिपछि भीभीआईपी लाग्ने मन्त्री र अन्य शीर्ष कर्मचारीहरूसमेत सजिलै ओझेलमा पर्दा रहेछन् । अरू त अरू संयुक्त राष्ट्रसंघका तत्कालीन महासचिव वान की मुनको पत्रकार सम्मेलनसमेत त्यहाँ धेरै पत्रकारको रुचिमा परेन । विश्व बैंक, अन्तर्राष्ट्रिय मुद्रा कोषका प्रमुखदेखि लिएर अन्य थुप्रै क्षेत्रीय संगठनका अध्यक्ष र महासचिवहरू भीभीआईपी नै भईकन पनि ठूला राजनेताका बीचमा ओझेल नै परिरहे । म भने एकैपटक त्यत्तिका भीभीआईपीमाझ के गर्ने के नगर्ने दोधारमा थिएँ । मिडिया सेन्टरमा मेरा लागि हाइस्पिडको इन्टरनेट जडित अत्याधुनिक कम्युटर थियो, काँधमा क्यामेरा झुन्डिएकै थियो, ठूल्ठूला नेताका भेटघाट र पत्रकार सम्मेलन सम्मुख रहेर सहभागी भएकै थिएँं । तर मेरो देशको लागि त्यहाँ कुनै समाचार थिएन । संसारको रफ्तारबाट नेपाल कति पर छ वा एक्लिएको रहेछ भन्नेचाहिं मैले छर्लंग देखिरहेको थिएँ । समाचार नलेखे तापनि जी ट्वान्टीको सहभागिताले ममा एउटा अमिट छाप भने छाड्यो । स्कुलमा पढेको महाकवि लक्ष्मीप्रसाद देवकोटाको के नेपाल सानो छ ? निबन्धले गाडिदिएको धारणा भने नमज्जासँग हल्लिरहेको थियो ।"
देवघाटका दृश्यहरू,"झोलुंगे पुलमा लेखिएको छ, मोटरसाइकल डोर्याएर मात्र लैजानुहोला । नियम कडा छ । चितवनको यसै पुलको मुखबाट छिरेर अर्काे मुखमा निस्किँदा जिल्ला नै बदलिइसक्छ, तनहुँको देवघाट । पुल तर्न मात्र होइन, यहाँ सबै कुरामा नियम लागू हुन्छ । उठ्ने, खाने, पढ्ने, भजन गाउनेदेखि सुत्नेसम्म । ५४३४ वर्गकिलोमिटर क्षेत्रफलमा फैलिएको यस भूमिमा पुग्दा बेग्लै संसारमा पुगेको भान हुन्छ । माछा, मासु, रक्सी, बियर धुइँपत्ताल लगाएर खोज्दा पनि भेटिंदैन । बाटोमा यदाकदा खोलिएका पसलमा पकौडा, समोसा खान त पाइन्छ तर पूरै सात्त्विक लसुनप्याजसमेत नहालेका । जिन्स पाइन्ट र टिसर्ट लगाएका त घुम्न आएका मात्र देखिन्छन्, नभए प्राय: धोती र गन्जीले आफ्नो तन छोपेका भेटिन्छन् । न यहाँ डिङ्गो बुटको टकटक आवाज सुनिन्छ, न फेसनेवल कन्भर्स सुजको चुइँचुइँ । सबैको खुट्टामा चप्पल, अझ आश्रम र गुरुकुल प्रांगणमा त खाली खुट्टै । लाउड स्पिकरबाट मधुर आवाजमा गीत बजिरहेको सुनिन्छ । तर, हिजाआज सुनिने कालेदाइ, कालेदाइ ए कालेदाइ वा लैजाउन घुमाउन मलाई ठमेल बजार भन्ने बोलको गीत होइन । गोविन्द जय जय गोपाल जय जय राधा रमण हरि गोविन्द जय जय बोलको भजन । गर्मी होस् वा जाडो बिहान ४ बजे उठेर स्नान, योग, ध्यान, पूजापाठदेखि साँझ आरती गर्नेसम्म यहाँका गुरुकुलको नियम सबै विद्यार्थीले खुरुखुरु पालना गरेको देखिन्छ । सहरमा जस्तो क्लास बंक गरेर फिल्म हेर्ने, मस्ती गर्ने कुरा सायद यहाँको कुनै विद्यार्थीको कल्पनामा समेत छैन । सबैमा भगवान्प्रति अथाह विश्वास छ । त्यसैले कुनै चोरीचकारीको चिन्ता लिंदैनन् । पसल खुलै छोडेर छहारीमा मस्त निदाएका पनि देखिन्छन् यहाँका पसलेहरू । बाटो किनाराहरूमा बनाएका अर्ध र पूर्ण कदका सालिकहरू निकै कलात्मक छन् । तर बाहिर खुलै रूपमा राखिएका दामोदर पाण्डे र राजा महेन्द्रका अर्धकद सालिकको नाकै भाँचिएको छ । लाग्छ, यहाँ पनि हुल्याहाहरूको यदाकदा प्रवेश भएको हुन सक्छ । ८० वर्षको त के कुरा । सय वर्ष काटेकाहरू पनि कोही कपासको बत्ती कातिरहेका भेटिन्छन् भने कोही एउटा मसिनो लठ्ठीको भरमा ठिमठिम हिंडिरहेका देखिन्छन् यस पावन भूमिमा । उनीहरू स्वस्थ रहनुको कारण भनेकै यहाँको सात्विक खानपान र धूलोधूवाँरहित शान्त वातावरण नै हो । यो ठाउँ मोटरबाटोले जोडिने क्रममा छ अहिले । दुईचारवटा गाडी धूलो उडाउँदै गुड्न पनि थालिसकेका छन् । त्यसैले अलिकति मनमा शंका छ । विकाससँगै भित्रिने विकारले यस थलोलाई कतै दूषित बनाउने त होइन ?"
भारतको अँध्यारो युग को कथा,"एन इरा अफ डार्कनेस : द ब्रिटिस इम्पाइर इन इन्डियालेखक : शशि थरुरप्रकाशक : अल्फा बुक कम्पनी, नयाँ दिल्ली २०१६"
समाजसित जोडिँदा,"एकपल्ट कान्तिपुर पत्रिकामा ब्लडमनी शीर्षकको लेख पढेँ मैले । विदेशमा पैसा कमाउन जाने एक युवाले मृत्युदण्ड पायो । तर, मृतकको परिवारलाई निर्धारित ब्लड मनी दिन सकेमा उसको सजाय माफ हुन सक्ने भन्ने उक्त लेखमा पढेकी थिएँ । मलाई त्यो विषयले संवेदित गर्यो । हुन त धेरैजसो आफूले देखे भोगेको कुरा नै लेख्नुपर्छ भन्नुहुन्छ । तर, सबैभन्दा महत्त्वपूर्ण कुरा अनुभूति हो भन्ने मलाई लाग्छ । कतिपय देखेकै भोगकै कुरा पनि हामी लेख्न सक्दैनौँ । किनभने त्यसले हाम्रो मस्तिष्कमा अनुभूतिजन्य प्रभाव पार्दैन । तर, कतिपय सुनेकै कुराले हाम्रो मानसिकतामा प्रभाव पार्छ, हाम्रो मथिंगललाई आन्दोलित गर्छ । मलाई यो विषयले त्यसरी नै आन्दोलित गर्यो र मैले त्यसपछि विषयको गहिराइभित्र प्रवेश गर्ने निश्चय गरेँ । त्यसपछि मेरो मस्तिष्कमा पात्रहरू आउन थाले, तिनका अनुहार र भावहरू आउन थाले । तिनका दु:ख र पीडाहरू आउन थाले ।यही क्रममा यसै विषयमा केही काम गरिरहेका एक जना भाइ राजेन्द्र कुँवर भेटिए । उनीबाट धेरै कुरा जानकारी पाउँदै गएँ । त्यसपछि मैले अरू सहयोगीहरू पनि भेट्दै गएँ । विषय, पात्र र परिवेशका विविध आयामहरू ढोकाझैं एकपछि अर्को खुल्दै गए ।सबै तथ्य अगाडि थुप्रिसकेपछि म लेख्न बसेँ । लेख्दै र डिलिट गर्दै मेरो लेखनयात्रा सुरु भयो । मैले घडी त हातैमा लगाएकी थिएँ । तर, मसित पर्याप्त समय हुँदैनथ्यो । मैले आफ्नै समय चोरीचोरी लेख्न थालेँ । जसरी नसोधेरै आइपुग्छ घाम आगोजस्तो तातो बोकेर उसरी नै नसोधी आइदिन थाले घटनाहरू सुइरा बोकेर र मलाई घोचिरहन थाले । तर, एउटा चरणमा पुगेपछि मेरो कथानक रोकियो । कथा कसरी अगाडि बढाउने कुरामा म भयानक अलमलमा परेँ । मेरो लेखन रोकियो । तर, अचानक एक दिन एक जना फेसबुकमा चिनेको बहिनीसँग कुरा हुन भयो । उनी निकै दिन हराएकी थिइन् सामाजिक सञ्जालको दुनियाबाट । मैले उनीसँग सोधेँ, किन हराएकी यसरी ? के भो र ? नाम नछापिदिने सर्तमा उनले आफ्नो जीवन कहानी सुनाइन् । त्यसपछि भने मोडियो मेरो उपन्यासकी पात्र विदुषीको कहानी । उनै बहिनीको जीवनलाई विदुषी पात्रले ग्रहण गरेकी छ यो उपन्यासमा । मलाई लाग्छ, यो उनको मात्र हैन, यो देशमा बाँचेका धेरै शिक्षित महिलाहरूको कथा हो । समयले नाप्नै नसकिने फड्को मारिसक्यो । मान्छेका निजी जीवनहरूमा प्रशस्त परिवर्तनहरू आए । तर आर्थिक, राजनीतिक रूपमा मान्छेले फड्को मारे पनि मानसिक रूपमा मान्छेको सोचले अपेक्षित फडको मारेको छैन आज पनि । आज पनि विधवा महिलाहरूलाई बोक्सी बनाउँछ र गुमुत ख्वाउँछ समाज । सहन नसकेर कतिले आत्महत्या गर्छन् । आज पनि कागते गाउँमा दसबाह्र वर्षका बच्चाहरूको सामूहिक बालविवाह हुन्छ । समाजमा विद्यमान यी र यस्तै अन्धविश्वास बोकी बाँचेका मान्छेहरूको कथा हो कल्ली । जो देख्दा त कल्लीजस्तो देखिन्छ । तर, त्यो कल्ली जंजिरको रूपमा रूपान्तरित भएको छ यो समाजमा ।घामको उपस्थितिमा धर्तीलाई भेटन हतारिंदै हिँडेको माछापुछ्रेको हिउँझैं हतारो थिएन अब मलाई किताबे रहर । पहिलो दोस्रो हुँदै पाँचौं किताबमा आइपुग्दा त्यो रहर सेलाएर सिलाबरे भाँडामा उमालेर राखेको पानीजस्तो हुन पुग्यो । त्यसैले त झन्डै छ वर्ष लगाएकी छु यो उपन्यास बजारमा ल्याउन । उसो त यो उपन्यासको सेरोफेरो ५० को दशकबाट सुरु भएर अहिलेको ७२, ७३ सम्मको लगभग दुई दशकको छ ।मैले जन्माएको हुँदै हैन । जन्माए अरू नै कसैले । तर कल्ली मेरो मानस सन्तान हो । मैले काखमा खेलाए हुर्काएँ र पात्रको रूपमा उभ्याएँ कल्लीलाई । कल्ली लाखौं नेपाली महिलाहरूको प्रतिनिधि पात्र हो । इमानले भन्छु यो उपन्यास सबै सत्य हैन । तर सत्यलाई काल्पनिकताको गहनाले सिँगारेकै हुँ मैले । समाज मक्किसकेका कुराहरूलाई पनि बोकिरहन खोज्छ । मैले पनि त्यही समाजले भिरेको पुरानो चस्मालाई नयाँ फ्रेम हालेकी हुँ । पावर लेन्स मिलाउन खोजेकी हुँ । कति सकेँ, कति सकिनँ त्यो अब पाठकहरूको अदालतले निर्णय गर्ला । तर, मलाई भने एक खालको सन्तुष्टि मिलेको छ कि मैले अनर्गल र अर्थहीन काल्पनिक उडान गरेर उपन्यास लेखिनँ । समाजमा टेकेर समाजकै कुरा लेखेँ । किनभने लेख्नु भनेको समाजप्रतिको केही उत्तरदायित्व बहन पनि गर्नु हो भन्ने मान्यता राख्ने गर्छु म ।"
भारतीय पत्रकारको पाकिस्तान डायरी,"भारतबाहिर यो मेरो पहिलो पोस्टिङ थियो । त्यहाँ म एक यस्ती विदेशी संवाददाता थिएँ जसका लागि त्यो देश विदेशजस्तै थिएन । तर पनि अवस्था एकैसाथ सजिलो र जटिल थियो । शब्दमै भन्ने हो भने मानिसहरू सहयोगी थिए, र मैले सोचेभन्दा सजिलो थियो । तर एक हदसम्म अन्य धेरै मुलुकहरूजस्तै त्यहाँ पनि यदि तिमी हाम्रो साथ छैनौ भने पक्कै पनि तिमी हाम्रोविरुद्ध छौ भन्ने मानसिकता थियो । इस्लामाबाद जानुअघि मैले अनीता र निरूपमासंँग लामो छलफल गरेकी थिएँ, उनीहरू मभन्दाअघि पाकिस्तानमा पोस्टिङ भएर काम गरेका थिए । मैले बस्ने घरको व्यवस्था गर्न निकै कठिन परिश्रम गर्नुपर्यो, त्यस्तै अरू पनि । र, मैले धेरै गर्न हुने र नहुने कुरा सिकें । एउटा चीज के भने, मलाई नम्रतापूर्वक बोल्नुपर्छ भन्ने पूर्वचेतावनी दिइएको थियो । म मुम्बईकी थिएँ र हाम्रो मुम्बइया हिन्दी शुद्ध र औचापरिक छैन । हिन्दीमा पुरुष, महिला वा कुनै न्युट्रल जेन्डर का बारेमा कठोर भाषिक व्याकरण हुन्छ, तर हाम्रो अपरिपक्व लबजमा त्यस्तो कुनै भाषिक सीमारेखा छैन । हामी महिला पनि भन्न सक्छौं, मै आता हुँ र यस्तैयस्तै । पाकिस्तानीहरू बलिउडका पारखी छन् भन्ने मैले थाहा पाएकी थिएँ, त्यसैले मुम्बईको लवजप्रति उनीहरू परिचित छन् । तर मैले कहिल्यै उनीहरूसँंग त्यसरी बोल्ने कोसिस गरिन् । अधिकांश समय हामी अंग्रेजी बोल्थ्यौं । हिन्दी वा उर्दूमा कुरा गर्दा लिंग बोल्न ध्यान दिनुपथ्र्यो । उर्दूका शुभ शब्द कसरी बोल्ने भन्ने ख्याल गर्नुपथ्र्यो । उर्दू नजान्नु जटिल खालको अपांगता भएको व्यक्ति हुनुजस्तै थियो । मलाई कविता र गजलहरू मन त पर्थे तर यो दक्षिणी भारतीयलाई त्यसले मद्दत गरेन । मद्रासी हरूविरुद्ध त्यहाँ विचित्रको पूर्वाग्रह थियो । (सबै दक्षिणी भारतीयहरूप्रति भारतमै पनि एक प्रकारको पूर्वाग्रह राखिन्छ, त्यसैले यस्तो पूर्वाग्रह पाकिस्तानमा पनि प्रतिबन्धित थिएन) । एकोहोरो मान्यता के राखिन्छ भने हामी केही असभ्य हुन्छौं, गँवार हुन्छौं, उत्तरको चिसो मौसममा रम्न भिज्न सक्दैनौं । एकपटक, जाडो याममा दिल्लीमा हेरिटेज वाक का क्रममा एक व्यक्तिले मलाई मद्रासी जसरी कपडा लगाएकी भनेर टिप्पणी गरेका थिए ।मैले धेरै मानिसहरू भेटें तर कुनै पनि घटनामा पन्जाबीहरूप्रति कम सराहना गरेको पाइनँ । उनीहरूमाथि जोक गरेको भेटिनँ । एकपटक एउटा पार्टीमा पन्जाबी कविता वाचन भएको थियो, मैले त्यसको उल्था गरिदिन भनें र कविले मजाले अनुवाद गरिदिए पनि । यसबाट मैले के निष्कर्ष निकाले भने पन्जाबीको गौरव उनीहरूको आतिथ्यता जत्तिकै महान् छ । तर त्यसरी कविता अनुवादको माग गर्नु भनेको एक महान् भाषाको अपमान गर्नु हो भने, कवितावाचन गर्ने अर्का एक राजनीतिज्ञले । यो मेरो गल्ती थियो ।त्यसैले मैले बोल्नुअघि ध्यानपूर्वक आफ्नो वाक्यलाई सोच्नुपथ्र्याे । यसले मलाई कसरी नम्रतापूर्वक बोल्नुपर्छ भन्ने सिकायो । एकपटक, जब मैले गालिब को कविता फेसबुकमा पोस्ट गरें । मेरो पन्जाबी साथी (वास्तवमा म उसलाई त्यस्तो सोच्दिनथें) अचम्मित भएको थाहा पाएँ । मैले उनीहरूलाई एक हार्दिक, अतिथि सत्कार गर्ने समुदायका रूपमा पाएँ । धेरै मानिसले मलाई पाकिस्तनानमा भोलेन्टियर गर्न गएको हो ? भनेर सोध्थे । होइन । कुरा यस्तो थिएन । मैले पाकिस्तानका लागि संवाददाता हौंला भनेर सोचेकी नै थिइनँ । मलाई पाकिस्तानका लागि छनोट गरियो भन्ने सुन्दा मैले अचम्म मानेकी थिएँ । द हिन्दु का पूर्वसम्पादक सिद्धार्थ वद्र्धराजनले एकपटक म इस्लामाबादका जानका लागि तयार छु कि छैन भनेर सोधेका थिए । त्यस बेला हुन्छ भनें, त्यसपछि मैले दोहोर्याएर सोचेकी पनि थिइनँ ।सन् २०११ मा करांँची र हैदरावादको यात्रापछि म राजधानी (इस्लामाबाद) जान धेरै उत्साही थिएँ । जाने इच्छा भए पनि यत्तिकै अल्मलिएकी थिएँ । यो मेरो पोस्टिङ धेरैका लागि डाहालाग्दो खालको थियो ।इस्लामाबादको आरामदायी बसाइ र मानिसहरूको न्यानोपनले सुरुमा मलाई सहज महसुस भएको थियो । हामी त्यहाँ पुग्दा गर्मी मौसम सकिँदै थियो, बिस्तारै तापक्रम घट्दै थियो, हामीलाई पंखाको पनि जरुरत थिएन ।धेरै मानिसले मलाई गर्ने पहिलो प्रश्न हुन्थ्यो, तिमी कसैको निगरानीमा छौ ? वा तिम्रा साथीहरू कहाँ छन् ?२०१४ जनवरीमा नियमित काममा भिसा कार्यालय गएकी थिएँ । कार्यालयको करिडोर पिसाबको गन्धले दुर्गन्धित थियो, त्यहाँ मैले साँंच्चै कसैले निगरानी गरिरहेको जस्तो महसुस गरें । दुई जना मानिस मसँगै हिँडे । एउटा सलवार कमिज लगाएको दार्हीवाल थियो, उसले भयानक गलत नियतले ममाथि कर्केनजर लगायो । अर्को अलिक भर्खरको मोटे र आवाराजस्तो थियो, धन्न त्यहांँ कुनै दुर्घटनाचाहिँ भएन । म उनीहरूलाई दार्हीवाल र मोटे नाम राखेकी छु ।त्यही दिन सांँझ कसैको अन्तर्वार्ताका लागि क्याफेमा पर्खेर बसेकी थिएँ, तिनीहरू त्यहीँ आए । म ढोकासँगैको आलिसान सोफामा बसिरहेकी थिएँ, दार्हीवालले सिसाको ढोका खोल्यो र मलाई देखेर अचानक ढोका बन्द गर्यो । मलाई आतंकित पारेकोमा ऊ सन्तुष्ट भयो, अनि अचानक ढोका बन्द गरेर बाहिर हिँड्यो । मलाई कहिलेकाहीं लाग्थ्यो, उनीहरूको चतुर्याइँलाई राम्ररी प्रयोग गरौं । उदाहरणका लागि युवाहरूलाई सार्वजनिक स्थानमा मजाकमा उडाइदिऔं । पहिलोपटक म एक भारतीय कूटनीतिज्ञको घरमा गएकी थिएँ, लजाउँदै हामी कारबाट ओर्लिंदै गर्दा एउटा राताराता जँुगा भएको मान्छेले स्वागत गर्यो । उसले निकै सन्तुष्टिसाथ मेरो नाम लियो । उसले जसरी स्वागत गर्यो र मेरो नामसमेत लियो, त्यसबाट म उसँंग प्रभावित भएँ । तर ती कूटनीतिज्ञ हाँंसे र भने उनीहरू उनका साथी हुन् । केही राम्रा मान्छेहरू पनि यो हदसम्म मलाई भन्न लागे कि ती मानिसहरू मेरो सुरक्षाका लागि हुन् र उनीहरू सहयोगी खालका छन् । एउटा बेलायतीले भन्यो उनीहरूले उसका बाआमालाई लाहोरमा रिक्सा खोज्नका लागि मद्दत गरेका थिए, जो भाषा नजानेकाले समस्यामा परिरहेका थिए ।जासुसी गर्ने मानिसहरूको भूतले अन्य देशमा पनि पछ्याउँदो रहेको भन्ने सुन्दा मलाई केही आराम भएको थियो । मलाई यो सुनेर राहत महुसुस भएको थियो कि अन्य देशका मानिसहरू पनि कसैको निगरानीमा परिरहेका थिए । मेरो ड्राइभर राजधानीमा हुने घटनाहरू चिन्तित रहन्थ्यो र मेरोबारे काफी जानकारी राख्थ्यो । यतिसम्म कि उनीहरू मलाई धेरै फलो गर्दैनथे तर म कहाँ जान्छु, कहाँ उत्रन्छु, किन धेरै बेरसम्म मानिसहरूलाई भेटिरहें, भेटमा मे के जिज्ञासा राख्छु ? मैले केही सैवेदनशील प्रश्न पो गरे कि भन्ने बुझ्न खोज्थें । कतै नघुमीकन मैले कसरी स्टोरीहरू गर्नुपर्थ्र्यो ? एउटा गैरसकारी संस्थाले मात्रै उनीहरूलाई भित्र छिर्न दिएन, जहाँ म एउटा छलफलका लागि गएकी थिएँ । उनीहरू मेरो साथीमार्फत् के चाहन्थे भने मैले रक्षा मामिलामा प्रश्न गरें कि गरिनँ ? मैले कुनै गोप्य सूचना लिन चाहें कि चाहिनँ ?"
टेनिसलाई दुई पुस्ता,"तपाईं युट्युबमा हेर्नुस्, पहिला धरहरा र टुँडिखेल त्यसपछि हेम्स टेनिस एकेडेमी देखाउँछ, हेमबहादुर लामा राजधानीको बालुवाटारमा अवस्थित आफ्नो एकेडेमीको परिचय दिँदै थिए । दुई वर्षअगाडिको भूकम्पले धरहराको अस्तित्वलाई निमिट्यान्न पारेको छ । टुँडिखेल खुम्चिएर साँघुरो बन्दै छ । हेम्स टेनिस एकेडेमी पनि जीवन्त बन्न अहिले यस्तै संघर्ष गरिरहेको छ । एउटा खुला क्ले कोर्ट छ । अर्को जस्ताले मात्र छोपिएको छ र इन्डोर बनाउन खोजिएको जस्तो देखिन्छ । हेम यसलाई मिनी कोर्ट पनि भन्छन् । कोर्टको कुनामा बिटल्स कार सदाका लागि थन्किएको छ । हेमले आफ्नो २५ वर्ष रंगीन जीवन यही कार चढेर बिताए । ५ महिनापछि हेम आफ्नो ९० औं जन्मदिन मनाउँदै छन् । उनमा भने त्यो बुढ्यौली खासै देखिँदैन । र्याकेट लिएर कोर्टमा यता उता गरेर चक्कर लगाइरहेका हुन्छन् । टेनिसले गर्दा नै यति सक्रिय हुन सकेको छु, खेलकुदमा लागेपछि सबै प्यासनट हुन्छन् । उनी भने आफूलाई टेनिसको क्रेजी भन्छन् । औसतमा पनि अहिले वर्षायाममा ४० जना जति प्रशिक्षण लिन आउँछन् एकेडेमीमा । सिजनमा यहाँ प्रशिक्षण लिने आउने १ सयभन्दा बढी हुन्छन् । साढे दुई दशकअगाडि बनाएका थिए उनले यो एकेडेमी । त्यसभन्दा अघि पनि उनको अर्को टेनिस एकेडेमी थियो हिट्स सेन्टरको नाममा । तीनकुने क्षेत्रको यो एकेडेमी उनले १९७० को दशकमा खोलेका थिए । नेपालको यो पहिलो क्ले कोर्ट थियो । चार कोर्ट भएकाले त्यो एकेडेमीको रौनक नै भिन्न रहेको उनी बताउँछन् । शुभरत्न शाही, राज लामा, सुजय लामा, पूनम लामा यही खेलेर च्याम्पियन बने । राज र सुजय उनको छोरा र पूनम छोरी हुन् । राज नम्बर एक थिए उनको शरद लामासँगको प्रतिस्पर्धा र प्रतिद्वन्द्विता त्यस समयको चर्चित थियो । हेमका अर्का छोरा विजय लामा भने टेनिसमा खासै आकर्षित भएनन् । हेमले आफ्नो जवानीमा नगरेको केही छैन । उनले विभिन्न पुस्तक नै लेखेका छन् । सोखिनका हिसाबले गल्फ खेल्थे । एक समय उनले वर्षको १२ मध्येको ८ मन्थ्ली मेडल गल्फ प्रतियोगिता जितेका थिए । नेपाली फिल्म उद्योगको सुरुआती कालको आदर्श नारी उनले नै बनाएको चलचित्र हो । हेम त्यसको निर्देशक, निर्माता मात्र नभएर दुई गीतको संगीत कम्पोजर पनि थिए । विजय लामा यही चलचित्रबाट हिरो हुन सुरु गरे । विजयको भूमिका चलचित्रमा पाइलट थियो । उनलाई विमानचालक बनाउन त्यही चलचित्रले प्रमुख भूमिका खेल्यो । चलचित्रको सुटिङलगत्तै पाइलट कोर्सका लागि अमेरिकाको टेक्सास लागे । नायिका थिइन् सुषमा शाही । सुषमा शाही नाम गरेकी अर्की नायिका पनि थिइन् । त्यसैले हेमले आफ्नो फिल्मको नायिकाको नाम परिवर्तन गरेर अंशुमाला शाही राखिदिए । नेपाल लन टेनिस संघको संस्थापकमध्येका एक हुन् हेम । सागर राणा, महेशकुमार सिंह, सुवर्ण क्षत्री र हेम मिलेर १९६८६९ तिर टेनिस संघ खोलेका थिए । महेश अध्यक्ष थिए, १५ वर्ष हेम त्यसको कोषाध्यक्ष रहे । संघको खासै पैसा थिएन, तर सबैलाई थाहा होस् भनेर उनले नेपाल बैंकमा रहेको संघको खाता नम्बर १२३४५ बनाएका थिए । उनी १९९३ मा २ वर्ष संघको अध्यक्ष पनि भए । एक कार्यक्रममा उनी अमेरिका गएका थिए, संघका लागि फन्ड उठाएर फर्किंदा उनको अध्यक्ष पद खुस्किसकेको थियो । त्यसपछि पनि टेनिसमा उनको सक्रियता उस्तै थियो । उनको काम गर्ने आफ्नै तौरतरिका छ । अनुशासनमा कुनै सम्झौता नगर्ने उनको स्वभाव अहिले पनि छ । टोपी उल्टो फर्काएर लगाएर एकेडेमीमा आउनेलाई उनी अहिले पनि ढोकाभित्र छिर्न नदिई गेट आउट भनिदिन्छन् । उनी बिम्बल्डन टेनिस प्रतियोगिताको चर्चा गर्दै थिए । जर्मन खेलाडी डस्टिन ब्राउनको लामो लट्टे कपाल देखेर उनलाई टेनिस नै हेर्न छाडौंजस्तो लागेछ । अर्थात् उनको स्वभाव सबै आर्मीजस्तो सफाचट भएर मैदानमा उत्रिनुपर्छ भन्ने हो । त्यसैले उनको धेरै आलोचना पनि भयो । देशद्रोही उपनाम पनि यही सेरोफेरोमा कमाए । उनी व्यवस्थापक भएर नेपाली टोली लाँदै थिए । नेपाली टोलीको खेलाडी सूचीमा एन्जल भट्टराईको पनि नाम थियो । हेमले रमेश कार्कीलाई लिएर हिँडे । हेमको भाषामा रमेश नम्बर एक थिए, तर केहीले बदमासी गरी एन्जलको नाम हालेका थिए । हेमले भित्रभित्र भइरहेको यो चलखेल बुझेपछि एन्जललाई एयरपोर्टबाट फर्काएर नम्बर एक रमेशलाई लिएर उडेका थिए । त्यसैमा उनले देशद्रोही को ठूलो आरोप सहनुपरेको थियो । जबाफमा उनलाई जेल हाल्ने र फाँसी दिने भनेर तर्साउँथे । हेम पनि उनीहरूलाई उस्तै जबाफ फर्काउँथे, फाँसी दिने भए टुँडिखेलमा दिनु, ताकी मलाई फाँसी दिइँदै छ भन्ने सबैले थाहा पाऊन् ।प्रीति रिजाल, उत्सव रिजाल, दावा शेर्पा, अरुणा क्षत्री हेमका उत्पादन हुन् । त्यसैले उनी भन्छन्, च्याम्पियनलाई उत्पादन गर्न पाउँदा गर्व लाग्छ । पछिल्लो साता हेम्स टेनिस एकेडेमीमा एकाएक हरियाली छायो । छोरा सुजय अमेरिकाबाट छोटो समयलाई नेपाल आएका थिए । सुजय पनि हेमका छोरा मात्र नभई अर्का च्याम्पियन उत्पादन हुन् । तीन दशकअघि सुजय अमेरिका लागेका थिए । २३ वर्षमा नेपाल आउँछन् । यसपटक १ वर्षमै आएका हुन् । नेपालमा आएको समय सुजय बुवाको एकेडेमी र सातदोबाटो टेनिस मैदानमा सिकाउन लागिहाल्छन् । सुजय ३ पटक राष्ट्रिय च्याम्पियन भएका थिए, कुनै खेल हारेका थिएनन् । सन् १९८६८७ मा उनी यू१८ को विश्व वरीयतामा ५० औं स्थानमा थिए । त्यसैका कारण उनी प्रमुख ग्रान्डस्लाम मानिएको बिम्बल्डनको मेन ड्र मा परेका थिए । दाइ राज जर्मनीमै प्रशिक्षणमा जमेका थिए । इंग्ल्यान्डमा बिम्बल्डन खेल्न जानुअघि सुजय एक साता प्रशिक्षणको क्रममा जर्मनी पुगे । सुजयको घुँडा पहिलादेखि नै दुखेको थियो । हर्सफ्लाई (डाँस) ले टोकेपछि उनको घुँडा एकाएक सुन्निएर आयो । लन्डन जान उनको टिकट बनिसकेको थियो । राज उनको प्रशिक्षक भएर जानेवाला थिए । जानु ३ दिनअघि अप्रत्यासित घटना हुन पुग्यो । बिम्बल्डन नखेलेकाले उनीमाथि कारबाहीस्वरूप वरीयता घटाइयो, एक वर्ष खेल्न नपाउने बनाइयो । सुजयको स्थान भारतका हरि आयरले लिए । उनलाई बिम्बल्डनमा उत्रिन नपाएकोमा अहिले पनि ठूलो पछुतो छ । अझ दु:ख नेपाली खेलाडीले अझै बिम्बल्डनमा टेक्न नपाएकोमा छ । टेनिस कोर्स पढ्नै पूर्ण छात्रवृत्ति पाएपछि अमेरिका हान्निएका उनको कर्मथलो उतै हो । ४ वर्ष उनले लुथर कलेजबाट खेले । अल अमेरिकन को पगरी उनले दुईपटक पाए । अल अमेरिकन भनेको टाइटल हो । जोसँग यो जोडिएको हुन्छ, त्यो इलिट खेलाडी हुन्छ । १९९२ मा साउथ क्यारिलोनाको हिल्टन हेड आयल्यान्डमा भान डेर मिएर टेनिस एकेडेमीमा ३ वर्ष प्रशिक्षक भए । त्यसपछि डब्लूटीएमा रहेर प्रशिक्षण गरे । उनको प्रशिक्षणमा दक्षिण अफ्रिकाकी अमान्दा कोएट्जरले १२ ग्रान्ड स्लाममा प्रतिस्पर्धा गरिन् । १२ औं वरीयताकी कोएट्जरलाई उनले पाँचौं स्थानमा ल्याएका थिए । १९९३ मा कोएट्जरको जोडी डबल्समा यूएस ओपनको फाइनलमा पुग्यो । अरान्चा साँन्चेज भिकोरियोको जोडीसँग उपाधि भिडन्तमा पराजित भयो । सेन्टर कोर्टमा उत्रिएर सुजयले कोएट्जरलाई प्रशिक्षण गराएका थिए । केही हदसम्म ग्रान्डस्लाममा उत्रिने उनको सपना पूरा भएको थियो । उनी भन्छन्, एउटा नेपालीलाई यो निकै ठूलो अवसर थियो । सुजयको प्रशिक्षणमा जापानकी नाआको सावामात्सु, अर्जेन्टिनाकी मर्सिडिज पास, दक्षिण अफ्रिकाकी मारिएन डी सुवार्डट, ग्रिसकी क्रिस्टियना पापाडाकी उत्रिसकेका छन् । विजयले पाइलट कोर्स गएदेखि नै टेक्सास लामा परिवारको आत्मीय सहर बनेको थियो । सुजय अहिले त्यहीं छन् । पछिल्लो २२ वर्ष उनी कलेजको प्रशिक्षक छन् । अमेरिकामा कलेज प्रतिस्पर्धा ठूलो छ । लिग पनि ठूलो हुन्छ । टिम ट्राभलमा ६५ हजार, खेल सामग्रीमा ३० हजार र भ्रमणका लागि २० हजार डलर छुट्याइएको हुने सुजय बताउँछन् । छात्रवृत्ति पाएर पढिरहेका ८ टेनिस खेलाडीका लागि १२ कोर्ट छन् । त्यसैले राम्रो खेल्न र एक्सपोजर पाउन बाहिर जानुपर्ने नेपाली खेलाडीको बाध्यता देख्छन् । उनको नजरमा नेपालका नम्बर एक संरक्षक भूषण बज्राचार्य परेका छन् । संरक्षकलाई विश्व टेनिसको माथिल्लो स्तरमा पुर्याउने प्रयासमा उनी छन् । कुनै न कुनै रूपमा सुजय नेपाललाई सहयोग गर्न लागिपरेका छन् । सपोर्ट प्रोजेक्ट नेपाल नामक गैरसरकारी संस्था त्यसैको उपज हो । मातृभूमिलाई सहयोग गर्न पैसा, पब्लिसिटी नभई आत्मसन्तुष्टिलाई गर्ने गरेको बताउँछन् । आफ्नो टेनिस जीवनलाई पछाडि फर्केर हेर्दा सुजय भाग्य र मिहिनेत दुवै देख्छन् । टेनिसमा उनी गहिरिएर लागेका छन् । अरूभन्दा अब्बल भएका कारण म अमेरिकामा सफल भएँ, यसको श्रेय उनी दूरदृष्टि भएका बुवालाई नै दिन्छन् । बुवा हेमले सुजयमा खासै खोट देखेनन् । सायद सुजयले बुवाका अगाडि कहिल्यै टोपी उल्टो घुमाएर खेलेनन् ।"
अल जजिरा : सलाईको बट्टा !,"सलाईको बट्टा !मुबारकले अल जजिराको स्टुडियोको आकारलाई इंगित गर्दै सलाईको बट्टा संज्ञा दिएका थिए । तर, अल जजिरा वास्तविक रूपमै सलाईको बट्टा सावित भएको छ ।एजेन्सीहरूको सहयोगमा"
साइकलमै सरर,"जापानबारे कल्पना गर्दा तपाईं के सोच्नुहुन्छ ? कार, बुलेट ट्रेन, माउन्ट फुजी, सुमो रेस्लर, विद्युतीय सामग्री वा यी सबै ?जापान साइकल चलाउन पनि संसारकै उत्तम स्थानमध्ये हो भन्नेचाहिँ सायदै सोच्नुभयो होला । जापानमा तपाईं जहाँ जानुस्, मानिसहरू साइकलमै आफ्नो दैनिकी चलाइरहेका भेटिन्छन् । चाहे स्कुले बालबालिका हुन् या हजुरआमाहरू, सबै उमेर समूहका जापानीहरू साइकलमा देखिन्छन् ।जापानी सहरहरूमा साइकल स्थानीय यातायातको उत्तम साधन हुनुमा केही कारणहरू छन् । केही पूर्वाधार त केही सहरी डिजाइनका कारण । तर के देखिन्छ भने, साइकल चढ्नु जापानीको स्वभावै हो । सडकमा उनीहरूले देखाउने विनम्रता पनि उत्तिकै सराहनीय छ । साढे १२ करोड जनसंख्या भएको जापानमा सवा ७ करोड बाइसाइकल छन् । हरेक वर्ष एक करोड नयाँ साइकल बिक्री हुन्छ । यहाँ सार्वजनिक यातायात प्रभावकारी छ भने कार महँगो मानिन्छ । साइकलले जापानी यातायात पर्यावरणलाई स्वच्छ राख्न सघाएको छ । यी तस्बिरहरू जापानको राजधानी टोकियो र अर्को सहर ओसाकामा गत नोभेम्बर र डिसेम्बरमा खिचिएका हुन् ।"
