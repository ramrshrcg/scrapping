शीर्षक,विवरण
जनसेवाका पर्याय,"सप्तरी)डा गोविन्द केसीले टिकट काटेको माइक्रोबस उनलाई लिन बिहीबार बिहानै त्रिवि शिक्षण अस्पताल महाराजगन्ज आयो । त्यति बेला पेट दुखेर अस्पतालभित्र उनकै उपचार भइरहेको थियो । बनेपाबर्दिबास हुँदै पूर्व जाने रुटको यात्रुवाहक माइक्रोबसले उनलाई करिब एक घण्टा कुर्यो । उनी जान उठेर आए । तर, अस्पतालका अन्य चिकित्सकले रोक्दै भने, यो अवस्थामा मधेसको गर्मीमा नजानुहोस्, तपाईंकै लागि जोखिमपूर्ण छ । उनले मानेनन् । सप्तरीको दलित बस्तीमा गएर बाढी प्रभावितलाई लागेको रोगब्याधीको उपचार गरेरै छाड्ने अडान राखे । अन्तत: चिकित्सकले सल्लाह दिए, त्यसो भए जहाज चढेर विराटनगर हुँदै जानुहोस् । लामो घुम्ती बाटो गाडीमा नहिँड्नुहोस् । त्यतिचाहिँ उनले स्विकारे । उनको टोली माइक्रोबसबाट यता आयो, उनी जहाजबाट । बिहीबार बेलुकीपख सप्तरी आइपुगेका उनी शुक्रबार बिहान ९ बजेदेखि स्वास्थ्य शिविरमा सहभागी भए । साथमा सहयोगी चिकित्सकहरू नभएका होइनन् । तैपनि मुख्य रूपमा उनी नै खटे । आमरण अनशन स्थगनको ९ दिन आराम गरेपछि डा केसी सप्तरीमा स्वास्थ्य शिविर चलाउन आइपुगेका हुन् । २३ दिन अनशन बसेपछि बाढीपहिरोका कारण भएको असामान्य अवस्थालाई ध्यान दिँदै उनले आफ्ना माग पूरा नभए पनि अनशन स्थगन गरेका थिए । तिनै बाढीपीडितको उपचारार्थ आफ्नै स्वास्थ्य जोखिममा पार्दै उनी यहाँको दलित बस्ती आइपुगेका हुन् । बायाँ हातमा केनुला लगाएकै अवस्थामा उनले यहाँको बस्तीमा शुक्रबार उपचार सेवा दिए । दिनभरिमा कम्तीमा ५ सय जनाले सेवा लिए । पेटको माथिल्लो भागमा दुखेकाले डा केसी बिहीबार ५ घण्टा शिक्षण अस्पतालमा भर्ना भएर दिउँसो विराटनगरतर्फ उडेका थिए । बिरामी जाँच्दा पसिनैपसिना भए पनि यी त्यागी चिकित्सकको अनुहारमा भने अनौठो स्नेह झल्किन्थ्यो । बिहान ९ बजे सुरु भएको उनको स्वास्थ्य परीक्षण साँझ ५ बजे मात्र रोकियो । त्यसबीच उनले सहकर्मीको अनुरोधमा २ पटक क्यान जुस पिए । ठोस खाना केही खाएनन् । स्वास्थ्य शिविर यस्तो गाउँमा राखिएको थियो, जहाँ पौडा र बान्द्रा खोलाको बाढी हरेकको घरमा पसेको थियो । स्थिति विस्तारै सामान्य हुन थाले पनि यहाँका बासिन्दा रोगब्याधीले थलिन थालेका छन् । शिविरमा ज्वरो, रूघाखोकी, छालाका समस्या, पेट, फोक्सोलगायत विभिन्न रोगका पीडित सेवा लिन आइपुगेका थिए । तिनलाई सेवा दिँदादिँदै डा केसी बेलाबेला आफ्नै स्वास्थ्य पनि असहज महसुस गर्थे। त्यतिबेला सहकर्मी र विद्यार्थीले उनलाई आराम गर्न भन्थे । उनी भने बिरामी जाँच्न अग्रसर भइहाल्थे । बिहीबार राति कञ्चनरूपमा बास बसेकै ठाउँमा उनलाई स्लाइन चढाउनुपरेको थियो । पेटको दुखाइका लागि औषधिसमेत दिइएको थियो । शुक्रबार बिहान उठ्दा भने उनी फुर्तिलो देखिन्थे । डोम, चमार (राम), सदा, सरदारलगायतको बाहुल्य रहेको यो बस्तीको जनसंख्या करिब साढे ४ हजार छ । डाक्टर साबको नाम पहिल्यैदेखि सुनेको थिएँ, आज भेट्न र उपचार लिन पाएँ, स्थानीय ७४ वर्षीय भोला चौधरीले भने, भगवानै आएजस्तो लाग्यो । बाढीमा भाग्ने क्रममा लडेर उनको खुट्टामा चोट लागेको थियो । उक्त घाउ निको हुनुको साटो झन्झन् बढ्दै गएको थियो । डा केसीले उपचार गरे र उनलाई औषधि दिए । डा केसीको टोलीमा उनीबाहेक ३ चिकित्सक छन्, डा श्रृष्टि उपाध्याय, डा कश्यप श्रेष्ठ र एमबीबीएसका विद्यार्थी नारायण कँडेल । डा केसीले अझै पनि हातमा लगाएको केनुलाको सहयोगमा नसाबाट औषधि लिइरहेका छन् । खाने औषधिले काम नगरेका कारण नसाबाट लिनुपरेको हो । शनिबार कञ्चनरूपकै बैरहवामा उनको स्वास्थ्य शिविर र राहत वितरण कार्यक्रम छ । केसीले आफ्नै खर्चमा राहत सामग्री र औषधि किनेर ल्याएका हुन् । उनले बालबालिका र वृद्धवृद्धाका लागि लुगाफाटा, खाद्यान्न, साबुन, टुथपेस्टलगायत सरसामान पनि किनेर ल्याएका छन् । ती सामान पनि शिविरबाटै वितरण गरेका छन् । बिहीबार साँझ कञ्चनरूपमै पनि उनले करिब ३० हजार रुपैयाँको लुगाफाटा किने । काठमाडौंबाटै १ लाख रुपैयाँभन्दा बढीको राहत सामग्री र औषधि ल्याएका थिए । उनी कञ्चनपुरको सामान्य एन्जेला होटलमा बसेका छन् । उनले बिहान र बेलुका जाउलो खाए । ६२ वर्षीय केसी आफ्ना लागि भने खासै खर्च गर्न नरुचाउने उनका निकटवर्तीहरू बताउँछन् । कन्जुस्याइँ गरेर पैसा जोगाउनुहुन्छ र यस्तैमा खर्च गर्नुहुन्छ, टोलीका कँडेलले भने । खर्च बढी हुन्छ भनेरै उनले राजधानीबाट सार्वजनिक माइक्रोबसमा टिकट काटेर आउन चाहेका थिए । जहाजमा जाँदा धेरै खर्च लाग्छ भनेर उहाँले टिकट काट्नुभएको थियो, उनले भने, बाध्य भएर प्लेनमा आउनुभयो ।"
तात्यो प्रदेश २,"उम्मेदवार छनोट सुरुउता स्थानीय तह निर्वाचनमा भाग लिने घोषणा गरेलगत्तै सिरहामा राष्ट्रिय जनता पार्टीले स्थानीय तहको निर्वाचनका लागि उम्मेदवार चयन प्रक्रिया शुक्रबारबाट सुरु गरेको छ । जिल्ला अध्यक्ष रामबहादुर महतोले स्थानीय तह निकायअन्तर्गत सिरहाको ८ नगरपालिका र ९ गाउँपालिकामा पार्टीको उम्मेदवार चयनका लागि प्रत्येक स्थानीय तहमा तीन जनाका दरले पर्यवेक्षक खटाएको जानकारी दिए । तराई मधेस लोकतान्त्रिक पार्टी, सद्भावनालगायत ६ पार्टी एकीकरणपछि मधेसमा शक्तिका रूपमा देखापरेको राजपा सिरहाले उम्मेदवार छनोट प्रक्रियासँगै जिल्लामा चुनावी अभियान सुरु भएको जनाएको छ । यता, चुनाव नजिकिएसँगै कांग्रेस, एमाले, माओवादी, मधेसवादी दल लगायतले चुनावी प्रचारलाई सिरहामा तीव्रता दिएका छन् । उनीहरूले दिनहुँजसो कार्यकर्ता भेला, वडा भेला गरी प्रचारप्रसार अभियानलाई तीव्रता दिएका छन् । प्राध्यापक तथा कतारका लागि नेपालका पूर्वराजदूत सूर्यनाथ मिश्र राजपाको चुनावमा आउने निर्णयसँगै गाउँ तथा नगरमा चुनावी वातावरण बनेको बताउँछन् । उनले भने, स्थानीय तहको विकास निर्माण तथा सुशासनका लागि निर्वाचन आवश्यक छ । यद्यपि संविधान संशोधन बिना निर्वाचनमा आउने निर्णयबाट राजपाकै केही युवा कार्यकर्ताहरू आक्रोशित बनेको उनले बताए । राजपाका महामन्त्री डा विजयकुमार सिंहले पार्टी उम्मेदवार चयन प्रक्रिया सुरु गरेको जानकारी दिए । धनुषामा निर्वाचन गतिविधि तीव्र बनेसँगै केन्द्रीय नेतादेखि टिकट दाबेदारहरूको दौडधुप बढेको छ । टिकटका आकांक्षीको लर्को दलका नेताहरूको घर तथा पार्टी कार्यालयहरूमा देख्न सकिन्छ । अधिकांश दल एक साताभित्रै उम्मेदवार घोषणा गर्ने योजनामा छन् । कांग्रेस नेता एवं पूर्वगृहमन्त्री विमलेन्द्र निधिको गृहजिल्ला धनुषा कांग्रेसको गढ मानिन्छ । दोस्रो संविधानसभा निर्वाचनमा धनुषाका ७ संसदीय निर्वाचन क्षेत्रमध्ये कांग्रेस ५ मा विजयी भएको थियो भने एमाले तथा सद्भावना पार्टी एकएक स्थानमा विजयी भएको थियो । साविकका १ सय १ गाविस र एक नगरपालिकालाई हाल १८ स्थानीय तहमा सीमित गरिएको छ । जसमा जनकपुर उपमहानगरपालिका, ११ नगरपालिका तथा ७ गाउँपालिका छन् ।स्थानीय चुनावमा राजपा सहभागिता हुने पक्का भए पनि रौतहटका नेताकार्यकर्तामा खुसी छाएको छ । यहाँका सबै दल अहिले चुनावी माहोलमा होमिएका छन् । एमाले वरिष्ठ नेता माधवकुमार नेपाल बिहीबारदेखि जिल्लाका विभिन्न स्थानमा चुनावी सभामा व्यस्त छन् । जनताको पीरमर्का बुझ्ने, वृद्धभत्ता र विकास बजेट बढाउने काम एमालेले गरेको दाबी नेपालले गरिरहेका छन् । उनी मतदाता रिझाउन व्यस्त देखिए । पार्टीले निर्वाचनमा भाग लिने निर्णय गरेलगत्तै तयारीमा जुटेको राजपाका केन्द्रीय नेता अजय गुप्ताले बताए ।(लक्ष्मी साह, भूषण यादव, पवन यादव, भरत जर्घामगर, श्यामसुन्दर शशि र रवीन्द्र उप्रेती)"
अस्थायी शिक्षकलाई सुविधै सुविधा,"काठमाडौंटेकनाथ गौतमले २०७१ फागुन २४ मा अस्थायी शिक्षकबाट अवकाश पाए । सरकारी वा निजी कम्पनीबाट अवकाश पाउँदा बिरामी बिदा, उपदान वा सञ्चयकोष दिइन्छ । तर, उनले यी कुनै सुविधा पाएनन् । अवकाश हँुदा उनले २४ दिनको तलब मात्रै पाए । गौतमले बाराह मावि, धिताल कास्कीमा ३६ वर्ष ६ महिना पढाएका थिए । उनको जस्तै पीडा अरू शिक्षकले पनि भोगे । अस्थायी शिक्षकले पढाएका विद्यार्थी नै स्थायी शिक्षक भएर विद्यालय छिरे । डाक्टर, इन्जिनियर भए । जुनसुकै जागिर खाने पनि अस्थायी शिक्षकले पढाएका विद्यार्थी हुन् । किनभने सामुदायिक विद्यालय राहत र अस्थायी शिक्षकले धानेका छन् । टेकनाथको जस्तै पीडा लिएर रित्तो हात घर फर्कन नपरोस् भनेर संसद्ले शिक्षा ऐन आठौं संशोधन विधेयक ०७३ असार १५ मा सर्वसम्मतिले पारित गर्यो । ऐनमा अस्थायी शिक्षकहरूलाई गोल्डेन हयान्डसेक लिएर अवकाश रोज्न पाउने अवसर दिइएको छ । रित्तो हात घर जान नपरोस् भनेर परीक्षा दिएर स्थायी हुने वा सुविधा रोज्ने अवसर दिइयो । परीक्षा रोज्नेले भने सुविधा नपाउने व्यवस्था गरियो । ऐनअनुसार शिक्षक सेवा आयोगले ०७३ चैत १९ मा गरेको विज्ञापनमा १० हजारले सुविधा लिएर घर जान चाहेका छन् । ऐनमा ५ देखि १० वर्षसम्म सेवा गरेको प्रत्येक वर्षको आधा महिना तलब, १० देखि १५ वर्षसम्म सेवा गरेका शिक्षकलाई प्रत्येक वर्षको एक महिनाको तलब र १५ वर्षभन्दा बढी सेवा गरेको शिक्षकलाई प्रत्येक वर्षको डेढ महिनाको तलब उपलब्ध गराउने व्यवस्था छ । यो सुविधा ०४९ अघिदेखि ०७२ असोज २ सम्म कार्यरत अस्थायी शिक्षकले पाउँछन् । ऐनमा ०४९ अघि, ०४९ देखि ६१ र ०६१ देखि ०७२ सम्म कार्यरत शिक्षकलाई तीन समूहमा विभाजन गरिएको थियो । ०६१ अघिसम्म कार्यरत एक व्यक्ति एक दरबन्दी थियो । ०६१ देखि ०७२ सम्म कार्यरत दरबन्दीमा ४९ प्रतिशत अस्थायी शिक्षकलाई र ५१ प्रतिशत खुलालाई छुट्याइएको थियो । यही व्यवस्थाअनुसार भएको विज्ञापनमा २६ हजार शिक्षकमध्ये ५१ प्रतिशत खुला प्रतिस्पर्धीलाई छुट्याएर १९ हजारको आन्तरिक प्रतिस्पर्धाको चैत १९ मा विज्ञापन भयो । २६ हजार अस्थायी शिक्षकमध्ये १५ हजारले परीक्षा रोजे । बाँकीले सुविधा लिन फर्म भरेका छन् । असार २४ गते परीक्षासमेत निर्धारण गरिएको थियो । शिक्षकहरूकै सहमतिमा यो विधेयक पारित गरिएको थियो । विधेयक पारित भएपछि शिक्षकले स्वागत पनि गरे । जब ऐन कार्यान्वयनको प्रक्रिया अघि बढ्यो, सुविधा पुगेन भन्दै अस्थायी शिक्षकहरूले आन्दोलन सुरु गरे । अस्थायी शिक्षकले असार पहिलो सातादेखि अनशन सुरु गरे । उनीहरूको माग परीक्षा रोजेकाहरूले फेल भए पनि सुविधा पाउनुपर्ने, परीक्षा सहज बनाउनुपर्ने, जति शिक्षक कार्यरत छन्, त्यति दरबन्दीमा विज्ञापन नभएको भन्दै परीक्षा खारेजी गर्नुपर्ने माग थियो । शिक्षामन्त्री गोपालमान श्रेष्ठले उनीहरूले भनेजस्तै गरी सम्झौता गरे । शिक्षामन्त्री श्रेष्ठकै दबाबमा परीक्षा सारेर भदौ १० मा तोकियो । असार ९ मा भएको सम्झौता कार्यान्वयन नभएको भन्दै फेरि दुई अस्थायी शिक्षक साउन १८ देखि दोस्रो पटक अनशन बसे । शिक्षा मन्त्रालयले अस्थायी शिक्षकसँग भएको सम्झौता कार्यान्वयनका लागि ऐन संशोधन गर्न अर्थ मन्त्रालयमा पहिलो पटक सहमति दिएन । दोस्रो पटकको ताकेतामा परीक्षामा फेल भए पनि सुविधा दिने सहमति दियो । शिक्षा मन्त्रालयले अस्थायी शिक्षकसँग भएको सम्झौताभन्दा पनि बढी सुविधा दिने गरी एक साताअघि शिक्षा ऐन संशोधन विधेयक संसद सचिवालयमा दर्ता गरेको छ । शिक्षामन्त्री श्रेष्ठले विधेयक मंगलबार संसद्मा टेबलसमेत गरिसकेका छन् । आयोगले लिने परीक्षामा ४० नम्बर ल्याउन नसकेर अनुत्तीर्ण हुनेलाई पनि सुविधा दिने, ०६१ साउन २२ देखि ०६७ माघ ९ सम्म नियुक्ति पाएकालाई आन्तरिक प्रतिस्पर्धा गराउने र ०६७ माघ १० देखि ०७३ चैत १९ सम्म नियुक्त भएका दरबन्दीमध्ये ६० प्रतिशत आन्तरिकबाटै र ४० प्रतिशत मात्रै खुलाबाट प्रतिस्पर्धा गराउने ऐन संशोधन गर्न लागिएको हो । यसअघिकै सम्झौतामा उल्लेख नै नभएका विषयमा शिक्षामन्त्रीले ऐन संशोधन प्रस्ताव गरेर आफ्ना कार्यकर्तालाई खुसी पार्न लागेको भन्दै विरोध भइरहेको छ । शिक्षकले नमागेको कुरा दिन खोजिएको छ, निवर्तमान शिक्षामन्त्री धनीराम पौडेलले भने, परीक्षामा सहभागी भएपछि अनुत्तीर्ण भए पनि सुविधा दिनेसम्म ठिकै हो । कार्यकर्ता व्यवस्थापन गर्ने गरी संशोधन गर्न खोज्दा चाहेर पनि सहयोग गर्न सकिँदैन । अर्का पूर्वशिक्षामन्त्री गंगालाल तुलाधरले शिक्षा ऐन पारित गर्नेभन्दा पनि अस्थायीलाई स्थायी बनाउने परीक्षा अनिश्चित गर्न ल्याइएको बताए । अस्थायी शिक्षकको समस्या समाधान गर्नेभन्दा पनि थप जटिल बनाउने गरी ऐन संशोधन गर्न खोजिएको छ । शिक्षामन्त्री कसको चक्रब्यूहमा पर्नु भएछ ?, उनले भने, आठांै संशोधनअनुसार परीक्षा लिएको भए हुन्थ्यो । अहिले जुन तरिका अपनाउन लागिएको छ, धेरै घातक छ । भदौ १० का लागि तोकिएको परीक्षा बाढीपहिरोको कारण देखाएर अनिश्चित समयका लागि स्थगित गरिएको छ ।यसअघि ०४९ अघिदेखि ०७२ सम्म कार्यरत शिक्षकलाई तीन समूहमा विभाजन गरिए पनि शिक्षामन्त्री श्रेष्ठले ०६१ देखि ०७२ सम्मलाई दुई समूहमा टुक्र्याएका छन् । ०६७ सम्म एक व्यक्ति एक पदको व्यवस्था गरेर परीक्षामा ४० नम्बर ल्याउनेबित्तिकै स्थायी हुने व्यवस्था गर्न लागिएको छ । ऐनमा ०६१ साउन २१ सम्म नियुक्ति लिएकालाई मात्रै आन्तरिक प्रतिस्पर्धा गराउने र त्यसयता दरबन्दीमा ४९ प्रतिशत आन्तरिक र ५१ प्रतिशत खुला प्रतिस्पर्धाबाट शिक्षक नियुक्ति गर्ने शिक्षा ऐनमा व्यवस्था छ । यसलाई संशोधन गरेर ०६७ माघ ९ सम्म नियुक्ति भएकालाई मात्र आन्तरिक प्रतिस्पर्धा गराउन लागिएको हो । त्यस्तै, संविधान जारी भएको अघिल्लो दिन ०७२ असोज २ सम्म नियुक्ति भएकालाई परीक्षा वा सुविधा रोज्न पाउने अवसर दिइएको थियो । सरकारले यो अवधि बढाएर ०७३ चैत १९ सम्म नियुक्ति पाएकाले पनि परीक्षा र सुविधाका अवसर दिने गरी ऐन संशोधन गर्न लागिएको छ । अस्थायीलाई शून्य सुविधाबाट गोल्डन हयान्डसेकसम्मको सुविधा दिइयो । स्थायीको परीक्षामा अस्थायीलाई निश्चित प्रतिशतसमेत छुट्याएको थियो । पछिल्लो समय परीक्षामा फेल भए पनि सुविधा दिने, एक व्यक्ति एक दरबन्दीसमेत बनाउन खोजिएको छ ।"
किन एक भए तीन कोइराला ?,"काठमाडौं कांग्रेस महामन्त्री शशांक कोइराला निवास महाराजगन्जमा शुक्रबार कोइराला परिवारका तीन नेता (शशांक, शेखर र सुजाता) एकै मञ्चमा देखिए । यो एउटा संयोग भने थिएन । पाँच साताअघि महामन्त्री शशांकको टोखास्थित निवासमा पारिवारिक लन्च मिटिङ गरेका तीन कोइराला औपचारिक रूपमै एक भएको सन्देश सार्वजनिक गर्ने अवसर खोज्दै थिए । जुन अवसर पत्रकार महासंघको नवनिर्वाचित पदाधिकारीलाई स्वागत गर्ने बहानामा शुक्रबार मिलेको थियो ।निमन्त्रणा गर्दा नै पत्रकारसँग तीन कोइरालाको कुराकानी भनेर बोलाइएको थियो र कार्यक्रमलाई पनि त्यही किसिमले औपचारिकता दिइयो । तीन कोइरालालाई एकै ठाउँमा राख्न घरमै मञ्च खडा गरियो जसमा शशांक, शेखर र सुजाता क्रमश: बसे । बायाँपट्टि पत्रकार महासंघका नवनिर्वाचित सभापति गोविन्द आचार्य र कांग्रेस केन्द्रीय सदस्य प्रकाशशरण महत थिए । पत्रकार भेटघाटको कार्यक्रम भनिए पनि पार्टीका नेता र मन्त्रीहरूको पनि उपस्थिति थियो । कार्यक्रम सुरु हुनुअघि एकैछिन है भन्दै तीन कोइराला घरभित्र पसे र कार्यक्रममा महामन्त्री शशांकले मात्रै मन्तव्य राख्ने सहमति गर्दै निस्के । कार्यक्रमलाई औपचारिकता दिँदै पत्रकार महासंघका नवनिर्वाचित पदाधिकारी र सदस्यहरूलाई सम्मान गरियो र त्यसपछि महामन्त्री शशांकले मात्रै मन्तव्य राखे । तीन कोइरालाको आयोजनामा बोलाइएकाले पार्टीका अन्य नेताले त्यहाँ बोल्ने अवसर पाएनन् ।कांग्रेस महामन्त्री शशांकले बोल्दै गर्दा शेखर र सुजाताको हाउभाउ र कानेखुसी रोचक देखियो । सभापति शेरबहादुर देउवालाई गलत फहमी नहोस्् भन्नकै लागि महामन्त्री शशांकले देउवा निकट नेता महतलाई बिहानै कार्यक्रममा उपस्थित भइदिन आग्रह गरेका थिए । मलाई त पार्टीको महामन्त्रीको हैसियतले आयोजना गरिएको कार्यक्रम भनेर आएको हुँ, महतले भने, तर कार्यक्रम सुरु हुँदा नै तीन कोइरालाको आयोजना भनियो । सायद तीन कोइराला एक भएको सन्देश दिन त्यस्तो गरिएको होला । अरू त थाहा भएन । यसअघि साउन ४ गते टोखास्थित शशांक निवासमा तीन कोइरालाले राजनीतिक विषयमा छलफल गर्न लन्च मिटिङ गरेका थिए । पारिवारिक बैठक भनिए पनि भावी दिनमा पार्टी नेतृत्वको मार्गचित्र तय गर्न कोइराला परिवार एक भएको बुझाइ कांग्रेस नेताहरूले व्यक्त गर्न थालेका छन् । देशभरका नेताकार्यकर्ताले कोइराला परिवार मिल्नुपर्यो भन्दै दबाब दिन थाले, हामीबीच त्यस्तो तिक्तता त थिएन तर एक भएको सन्देश दिन पनि यस्तो मिटिङ राखिएको हो, केही दिनअघि कान्तिपुरसँगको कुराकानीमा शेखरले भनेका थिए ।१३ औं महाधिवेशनसम्म पार्टीको नेतृत्वमा पुग्न यिनै तीन कोइरालाबीच भित्रभित्र चर्कै टकराब थियो । तीनै जना महामन्त्रीका दाबेदार थिए । प्रतिस्पर्धाको टकराबबीच मिल्दै आए पनि हार्दिकता थिएन । भेटघाट र कुराकानी पारिवारिक जमघटमा सीमित थियो । राजनीतिक कुराकानी हुन्थेन । अहिले तीन कोइरालाबीच हार्दिकता मात्रै छैन, राजनीतिक कुराकानी बढी, बरु पारिवारिक कुराकानी कम हुन थालेको छ, शशांक निकट रहेका एक नेता भन्छन्, तीन जनाबीच आगामी महाधिवेशनसम्म कसरी अघि बढ्ने भन्ने विषयमा छलफल हुन थालेको छ । कांग्रेस नेतृत्व लामो समयपछि कोइराला परिवारबाट बाहिरिन पुगेको छ । १३ औं महाधिवेशनबाट नेता शेरबहादुर देउवाले पार्टीको बागडोर सम्हाल्दै आएका छन् । पहिलो त गैरकोइराला नेतृत्वमा पार्टी पुग्दा कोइराला परिवार चिन्तित छ । दोस्रो देउवाको काम गर्ने शैलीप्रति उनीहरूको असन्तुष्टि बढदो छ । खासगरी शेखरले त देउवाको कार्यशैलीलाई लिएर सार्वजनिक रूपमै असन्तुष्टि जनाउँदै आएका छन् । तीन कोइरालाको यो एकताले सभापति देउवा र वरिष्ठ नेता रामचन्द्र पौडेल पक्षलाई समेत एकैचोटि झस्काएको छ । तीन कोइराला मिलेरै अघि बढे पार्टीको १४ औं महाधिवेशनमा त्यसको प्रत्यक्ष असर पर्ने अहिलेका शीर्ष नेतृत्वले आकलन गरेका छन् । शेखरले कार्यक्रममा पनि तीन जना मिल्दा पार्टीलाई एकताबद्ध बनाएर लैजान सकिने विश्वास व्यक्त गरे । असोज २ मा हुने प्रदेश २ को चुनावमा समेत तीन कोइराला बाँडिएर खट्ने योजनासमेत उनीहरूको छ । हामी बाँडिएर खटदा पार्टीको पोजिसनमा पनि प्रभाव पर्छ, त्यसैले तीन जना एकैठाउँमा नबसी बाँडिएर जिम्मेवारी लिने तयारीमा छौं, शेखरको भनाइ थियो ।"
आयोगले माग्यो हस्ताक्षरकर्ताको विवरण,"संविधान संशोधन प्रस्ताव संसद्बाट किनारा लागेपछि राजपाले चुनावमा भाग लिने निर्णय लिइसकेको छ । संशोधन प्रस्ताव पास वा फेल जे भए पनि राजपाले चुनावमा भाग लिने जनाएपछि सरकारले उक्त प्रस्तावलाई यसै साता संसद्मा मतदानमा लगेको थियो । प्रमुख प्रतिपक्षी एमालेले विपक्षमा मतदान गरेपछि उक्त प्रस्ताव फेल भएको हो । प्रदेश २ का १ सय ३६ (पछि थपिएको ९ सहित) स्थानीय तहमा निर्वाचन हुँदै छ । आयोगले तेस्रो चरणको स्थानीय तह तथा मंसिर १० मा हुने प्रदेश तथा प्रतिनिधिसभा निर्वाचन तयारीका लागि सरकारलाई विभिन्न विषयको तयारी गर्न ८ बुँदे अनुरोध गरेको छ । आयोग प्रवक्ता सूर्यप्रसाद शर्माका अनुसार मतदातालाई आवतजावत र मतदान गर्न सहज हुन बाढीले बिग्रे, भत्केका मतदानस्थल, मतदान केन्द्र, सडक, पुलपुलेसा यथाशीघ्र पुनर्निर्माण गर्न सरकारलाई आग्रह गरिएको छ । निर्वाचनसँग सम्बन्धित ऐन र क्षेत्र निर्धारण आयोगको प्रतिवेदन तत्काल उपलब्ध गराउन, शान्ति सुरक्षाको यथेष्ट व्यवस्था मिलाउन, पेट्रोलियम पदार्थका यथेष्ट भण्डारण व्यवस्था मिलाउनसमेत भनिएको छ ।"
संघीय ढाँचामा प्रहरी,"काठमाडौं (कास) नेपाल प्रहरीमा आवश्यक तयारीबिनै प्रदेश हेर्ने गरी एआईजीको पदस्थापन गरिए पनि उनीहरूले पुरानै स्वरूपमा काम गर्नुपर्ने भएको छ । प्रदेश प्रहरीको काम, कर्तव्य र अधिकार तोक्ने संघीय प्रहरी ऐन पारित हुनुअघि नै गृहमन्त्री जनार्दन शर्माले प्रदेश हेर्ने गरी एआईजीलाई जिम्मेवारी तोकेका थिए । प्रदेश प्रमुखको जिम्मेवारी कसरी र केका आधारमा निर्वाह गर्ने भन्ने प्रस्ट नहुँदा एआईजीहरूले जिम्मेवारी सम्हाल्न सकेका छैनन् । प्रहरी प्रधान कार्यालयले पत्रकार सम्मेलन नै गरेर प्रदेश प्रमुखको जिम्मेवारीमा पदस्थापन गरिएका एआईजीहरूले पुरानै संरचनामा काम थाल्ने स्पष्ट पारेको हो । गृह मन्त्रालयका सहसचिवको संयोजकत्वमा २०७३ पुस १७ मा गठित समितिले संघीय प्रहरी विधेयकको खाका तयार पारी गत असारमा गृह सचिवलाई बुझाए पनि संघीय प्रहरी ऐनको अन्तिम मस्यौदा पास भइसकेको छैन । ऐन अभावमा प्रदेश प्रमुखको जिम्मेवारी तोकिएका एआईजीले कस्तो भूमिका निर्वाह गर्ने र के गर्ने भन्ने अन्योल छ । प्रहरी प्रवक्ता पुष्कर कार्कीले ऐन नआउन्जेल क्षेत्रीय प्रहरी कार्यालयले पहिला जसरी काम गर्थे, त्यसरी नै अहिलेको संघीय प्रहरी कार्यालयले काम गर्ने स्पष्ट पारे ।प्रहरीले नियमावली संशोधन गरेर तत्काललाई क्षेत्रीय प्रहरी कार्यालयलाई नै प्रदेश प्रहरी कार्यालय र अञ्चल प्रहरी कार्यालयलाई संघीय प्रहरी इकाई कार्यालयका रूपमा रूपान्तरण गर्ने तयारी बढाएको छ । तर संघीय प्रहरी कार्यालयको जिम्मेवारी कसले सम्हाल्ने भन्नेमा प्रहरी प्रधान कार्यालय नै स्पष्ट छैन ।"
देउवा हैदराबादमा,"भारत (तेलङ्गना)भारतको पाँचदिने राजकीय भ्रमणको मुख्य राजनीतिक भेटघाट सम्पन्न गरेर प्रधानमन्त्री शेरबहादुर देउवा भारतको तेलङ्गना राज्यको हैदराबाद आइपुगेका छन् । अपराह्न हैदराबाद आएलगत्तै देउवाले तेलङ्गना राज्यले सूचना तथा प्रविधि क्षेत्रमा हासिल गरेका उपलब्धिबारे जानकारी लिए । उनले सुरुमा इन्फोवेज क्याम्पसको भ्रमण गरे । त्यहाँ भएको कार्यक्रममा आयोजकले देउवालाई तेलङ्गना राज्यले सूचना प्रविधिलाई राज्यका हरेक निकायमा कसरी प्रयोग गरिरहेको छ भन्ने जानकारी गराएका थिए । त्यसै सिलसिलामा प्रधानमन्त्रीलाई कृषि, स्वास्थ्यलगायत क्षेत्रमा सूचना प्रविधिको प्रयोगबारे पनि जानकारी दिइएको थियो । आयोजकले यहाँ प्रयोग भएका सूचना प्रविधिलाई नेपालमा पाइलट परियोजनाका रूपमा कार्यान्वयन गर्न सकिने जनाउ दिएका थिए । कार्यक्रमलाई संक्षिप्त सम्बोधन गर्दै प्रधानमन्त्री देउवाले यहाँ प्रयोग भएका सूचना र प्रविधिलाई नेपालमा पनि प्रयोग गर्नेबारे सोचविचार गर्ने बताएका थिए ।प्रधानमन्त्री देउवाले आईटी हबको समेत अवलोकन गरेका थिए । त्यहाँ उनलाई सूचना र प्रविधिको नवीनतम प्रयोगबारे जानकारी गराइएको थियो । प्रधानमन्त्री शुक्रबारै तेलङ्गना सरकारका गभर्नरले आयोजना गरेको रात्रिभोजमा सहभागी भएका थिए । भेटवार्तामा सहभागी भारतका लागि नेपाली राजदूत दीपकुमार उपाध्यायले दुई देशबीच सम्बन्ध मजबुत बनाउने तथा नेपाल र तेलङ्गना राज्यबीच सहकार्यका क्षेत्र पहिल्याउने विषयमा छलफल भएको जानकारी दिए । प्रधानमन्त्री देउवा शनिबार हैदराबादबाट तिरुपति जाने कार्यक्रम छ । त्यहाँबाट उनी बोधगया जाने कार्यक्रम छ ।"
प्रधानमन्त्रीका गतिविधि लज्जास्पद,"काठमाडौं प्रमुख प्रतिपक्षी दल एमालेका अध्यक्ष केपी ओलीले भारत भ्रमणका क्रममा प्रधानमन्त्री शेरबहादुर देउवाका गतिविधि र उनले दिएका अभिव्यक्ति लज्जाजनक रहेको टिप्पणी गरेका छन् । प्रधानमन्त्री देउवाले मुलुकको स्वाभिमान गिर्नेखालको काम गरेको उनको आरोप छ । संविधान संशोधनबारे प्रधानमन्त्री देउवाले भारतीय समकक्षी नरेन्द्र मोदीसँग गरेको कुराकानीप्रति ओलीको तीव्र आक्रोश थियो । प्रधानमन्त्रीका गतिविधि र अभिव्यक्ति लज्जाजनक छन्, देशको स्वाभिमानको पनि वास्ता नगरेर असान्दर्भिक ढंगले संविधानसभाबाट जारी भएको संविधानको विरोध गर्नुभयो, नियमित स्वास्थ्य परीक्षणका लागि शुक्रबार थाइल्यान्ड प्रस्थान गर्नुअघि ओलीले भने । संविधान सर्वस्वीकार्य बनाउन अझै पनि सरकारले पहल गर्नेखालको देउवाको भनाइले संविधानकै धज्जी उडाएको उनले बताए । देशको प्रधानमन्त्री जसले संविधानको रक्षा गर्नुपर्ने हो, उसैले नै प्रसंगहीन ढंगले संविधानको सर्वस्वीकार्यताको कुरा गर्नुभयो, किन यो कसलाई खुसी पार्न गर्नुभएको हो ?, ओलीले भने, भर्खरै संविधान संशोधनमा संसद्ले गरेको फैसलालाई उहाँले विदेशमा गएर धज्जी उडाउनुभएको छ, आफैंसमेत संलग्न भएर गरेको निर्णयको पनि धज्जी उडाउनुभयो। देउवाले आफूलाई कटु शब्द प्रयोग नगरौं भन्दा पनि राम्रो शब्द प्रयोग गर्ने ठाउँ नदिएको ओलीको टिप्पणी थियो । उहाँले गिडगिडाएर क्षमायाचनाको भाषामा भन्नुभएको छ । प्रभु, मैले सकिनँ, कोसिस गरेथें, प्रभु मलाई सक्ने बनाइदेऊ भन्ने उहाँको हाउभाव र अभिव्यक्ति देखिन्छ, ओलीले भने । संंसदले गत सोमबार संविधान संशोधन विधेयकलाई अस्वीकृत गरेको थियो । मधेसी दलहरूका माग सम्बोधन गर्ने गरी ल्याइएको विधेयकका पक्षमा संसद्मा दुई तिहाइ मत पुग्न सकेको थिएन । संसद्को यो निर्णयलाई विदेशमा गएर प्रधानमन्त्रीले चुनौती दिनेखालको गतिविधि गरेको आरोप ओलीको थियो । नियमित स्वास्थ्य परीक्षणका लागि गएका ओली ५ दिनपछि फर्कनेछन् ।"
तटस्थ बस्यो नेपाल,"काठमाडौं प्रधानमन्त्री शेरबहादुर देउवाको पाँचदिने औपचारिक भारत भ्रमणलाई राष्ट्रिय तथा अन्तर्राष्ट्रिय कूटनीतिक वृत्तमा उच्च महत्त्व दिइएको छ । आन्तरिक राजनीतिका कारणभन्दा पनि दुई छिमेकी चीनभारत सम्बन्धको पछिल्लो अवस्था र नेपालप्रति दुवै देशले देखाउन खोजेको निकटताले देउवाको भ्रमणले उच्च महत्त्व पाएको हो । विश्वको नयाँ शक्तिको पहिचान बोकेको चीन र उदीयमान शक्ति भारतबीच तनाव उत्पन्न भएकै कारण पछिल्ला दिन नेपालको महत्त्व र चासो झन् बढेको हो । प्रधानमन्त्रीको भ्रमणमा पनि त्यही छाया देखियो । प्रधानमन्त्री देउवाले भ्रमणका क्रममा चीन र भारतको विवादास्पद सीमाविन्दु दोक्लमको विषयमा केही बोल्ने हुन् कि भन्ने आशंका थियो । त्यहाँ उनले दोक्लमबारे केही नबोल्नुलाई यस क्षेत्रका विज्ञले भ्रमणको सकारात्मक पाटोका रूपमा लिएका छन् । तर, देउवाले संविधानको विषयमा संयुक्त पत्रकार सम्मेलनमा अप्रासंगिक अभिव्यक्ति दिएर आफैंले आफ्नो कद घटाएको ती विज्ञहरूको बुझाइ छ । परराष्ट्र मामिला विज्ञहरूका अनुसार प्रधानमन्त्री देउवालाई भारतमा दिइएको सम्मान, महत्त्व र दुईपक्षीय वार्ता तथा ४६ बुँदे संयुक्त वक्तव्य सबैमा नेपाल खासै चुकेको देखिन्न । देउवाले अप्रासंगिक तबरले आन्तरिक राजनीतिको विषयमा बोलेर भने केही असहजता उत्पन्न गरेको टिप्पणी ती विज्ञहरूको छ । बोल्नैपर्ने बाध्यता आएको भए यस्ता विषयमा त्यहाँ पनि भित्रै मात्र छलफल गरेर सल्टाउनुपर्ने थियो, बाहिर बोलेकाले असहजता उत्पन्न भएको उनीहरूको धारणा छ ।नेपालको संविधानबारे भारतमा अझै संशय छ भन्ने वक्तव्यबाट पनि स्पष्ट हुन्छ । अझ प्रधानमन्त्री देउवाले अहिले विफल भए पनि संविधान संशोधन हुने अभिव्यक्ति राख्नु र भारतीय विदेश सचिव एस जयशंकरले पनि पत्रकार सम्मेलनमा भारतको पुरानै अडान रहेको बताउनुले पनि भारतीय अडानबारे स्पष्ट पार्छ । तर, यसलाई बाहिर ल्याउन नहुने धारणा विज्ञहरूको छ । प्रधानमन्त्रीको भारत भ्रमणमा आन्तरिक विषय प्रस्तुत नभएको भए अझै राम्रो हुने थियो, पूर्वपरराष्ट्रमन्त्री डा भेखबहादुर थापाले कान्तिपुरसँग भने, नेपाल र भारतबीच अनौपचारिक रूपमा छलफल हँुदा यस्ता विषयमा कुरा हुनु स्वाभाविक भए पनि औपचारिक रूपमा उठाउनु अस्वाभाविक हो । नेपाल र भारतबीच अनौपचारिक धेरै छलफल भएका छन्, हुन्छन् ।अर्को छिमेकी चीनले समेत निकै चासो दिएको दोक्लम भ्रमणका क्रममा छलफलको विषय नबन्नुलाई थापाजस्ता धेरै विज्ञले नेपालले सन्तुलन कायम राखेको रूपमा बुझेका छन् । किनकि चीनले यो भ्रमणलाई निकै नजिकबाट नियाल्नुको विषय दोक्लम नै थियो । यो विषय नउठदा द्विपक्षीय सम्बन्धमा नेपाल सन्तुलित देखिएको उनीहरूको टिप्पणी छ । यस्ता विषयमा नेपालले सन्तुलन कायम राखेर नै अघि बढ्नुपर्ने धारणा विज्ञहरूको छ ।प्रधानमन्त्री देउवाले इन्डिया फाउन्डेसनले गरेको कार्यक्रममा नेपाल र चीनको सम्बन्ध राम्रो रहेको बताए । एक मुलुकसँगको सम्बन्धलाई अर्कोमा जोड्न नहुने विषयसमेत उनले राखेका थिए । भारतमा चीनसँग नेपालको हार्दिक सम्बन्ध रहेको बताएर सन्तुलित धारणा राखेको विश्लेषण विज्ञको छ । देउवाले नेपाल कुनै पनि छिमेकी मुलुकविरुद्ध प्रयोग हुन नसक्ने स्पष्ट पारेका थिए ।त्रिभुवन विश्वविद्यालय अन्तर्राष्ट्रिय सम्बन्ध तथा कूटनीतिक विभागका प्रमुख डा खडग केसीले दोक्लमको विषयमा कुराकानी नभएको जानकारी दिइएको र संयुक्त वक्तव्यमा पनि त्यो कुरा नपारेर नेपालले आफूलाई तटस्थ राख्न सकेकोमा खुसी व्यक्त गरे । अल्झिएका विषय अघि बढ्न लागेको र भएका प्रतिबद्धताप्रति काम अघि बढेको हेर्न नेपाली आतुर छन्, उनले भने, प्रधानमन्त्रीले संविधानको विषयमा बोलेर आन्तरिक कुरा त्यहाँ पुर्याएर आफैं विवादमा तानिनु दु:खद हो । भारत र चीनबीचको सम्बन्धका कारण यो भ्रमण बढी चासोमा परेको नेपालभारतचीन त्रिपक्षीय सहकार्यका अध्येता भाष्कर कोइरालाले भ्रमण सुक्खा भएको बताए । थुपै्र पक्षबाट धेरै विषयमा काम अघि बढ्ने बताइए पनि भ्रमणमा त्यो हुन नसकेको उनको धारणा छ । सम्मानको हिसाबमा कुनै कमजोरी छैन तर नतिजामा भने हामी पछि परेका छौं, उनले भने । भारत र चीन दुवै देशमा यो भ्रमणलाई चासोसाथ हेरिएको थियो । प्रधानमन्त्री देउवाले भारतमा कुनै कुरा बिगार्ने हुन् कि भन्ने संशय धेरैमा थियो । भूपरिवेष्टित हुनुको बाध्यता भनौं या नेताका आफ्नै कारण भारतका नेताले तत्काल केही अनुरोध गरे अस्वीकार गर्न सक्ने स्थान नै रहँदैन । त्यही कारण पनि भेटघाट बाक्लो भएको उनको धारणा छ । २२ वर्षअघि प्रधानमन्त्रीकै रूपमा पहिलो पटक भारत भ्रमण गर्दा उठाइएका विषयका वरिपरि वार्ता घुमिरहेको देखिनुले पनि हाम्रो कार्यशैली झल्काउँछ । भएका सम्झौता राम्रा छन् तर एउटै बुँदामा हुने सम्झौतालाई चारवटामा विभाजित गरेर संख्या बढाउने र काम धेरै भएको भन्ने हाम्रो प्रवृत्ति औंल्याउँदै पूर्वसचिव मधुरमण आचार्यले भने, आन्तरिक विषयलाई त्यहाँ बोल्न जरुरी थिएन । छलफल नै गरेको भए पनि सार्वजनिक गर्न आवश्यक थिएन । उनले थपे, नेपालको आन्तरिक विषय त्यहाँ छलफल गरेर समाधान खोज्ने होइन । उनीहरूले केही विषय भनेको खण्डमा पनि हामी तर्किन पर्नेमा त्यसमा नै जोड दिनु राम्रो होइन । भारतले दिएको सम्मान र काम अघि बढाउने विषय राम्रा भए पनि नेपालका प्रधानमन्त्रीहरूको छिटोछिटो भारत भ्रमणले नयाँ केही विषय आउँछ भन्ने नै लाग्न छोडेको पनि आचार्यले सुनाए ।प्रधानमन्त्री देउवा राजनीतिक वार्ता सकेर शुक्रबार हैदराबाद (स्मार्ट सिटी) पुगेका छन् ।"
पूर्वाधार विकासमा लगानी गर्न चीन इच्छुक,"काठमाडौं चीनका कानुन, पूर्वाधार तथा अर्थमन्त्री युआन सुहङले आफ्नो सरकार नेपालको पूर्वाधार विकासमा लगानी गर्न इच्छुक रहेको बताएका छन् । उनले त्यसका लागि ठोस मोडल ल्याउनसमेत नेपाल सरकारसँग आग्रह गरेका छन् । तीनदिने भ्रमणमा काठमाडौं आएका मन्त्री सुहङले भौतिक पूर्वाधार तथा यातायातमन्त्री वीरबहादुर बलायरसँगको भेटमा विदेशी सहयोगसम्बन्धी कानुनबारे जानकारी लिएका थिए । चीनले ओबीओआरअन्तर्गत ठूलै आर्थिक लगानी गर्न खोजेको छ, त्यसकारण विस्तृत रूपमा छलफल भयो, मन्त्री बलायरले भने, ठोस मोडल मागेको छ । छलफलमा राष्ट्र बैंकका गभर्नर चिरञ्जीवी नेपाल, कानुन मन्त्रालय, अर्थ मन्त्रालय, सहरी विकास मन्त्रालय र भौतिक पूर्वाधार तथा यातायात मन्त्रालयका प्रतिनिधिको सहभागिता थियो । हाल कलंकीकोटेश्वर ८ लेन विस्तारमा काम गरिरहेको चीनलाई चक्रपथको बाँकी खण्ड पनि विस्तार गरिदिन आग्रह गरिएको बलायरले बताए । काठमाडौंरसुवागडीसामाखुसीटोखाछहरे ३४४ किमि, अरनिको सडक अन्तर्गतको धुलिखेललिपिङ ११४ किमि दुई लेन सडक विस्तार गरिदिनसमेत आग्रह गरिएको उनले बताए । उक्त सडक खण्ड भूकम्पका कारण क्षतिग्रस्त छ । मन्त्री बलायरका अनुसार पोखराबाग्लुङ ७२६ किमि २ लेन सडक विस्तार योजना कार्यान्वयनका लागि समेत आग्रह गरिएको छ । पूर्वपश्चिम (मेचीमहाकाली) रेलवे लाइनमा सहयोग गर्न पनि पनि आग्रह गरिएको छ, उनले भने, वान बेल्ट वान रोडअन्तर्गत सहयोग गर्न उहाँहरू इच्छुक हुनुहुन्छ । सिगात्सेरसुवागढीकाठमाडौं, काठमाडौंलुम्बिनी, काठमाडौंपोखरा रेल लाइन विकास गर्न पनि मन्त्रालयले चीन सरकारलाई आग्रह गरेको छ । रसुवागढीकाठमाडौं र काठमाडौंपोखरा रेलवे लाइनको चीन सरकारले नि:शुल्क सम्भाव्यता अध्ययन गरिदिन लागेको उनले बताए । जी टु जी लगानी गर्दा विश्वसनीयता बढ्छ भन्ने हाम्रो विश्वास छ, उनले भने ।"
हराउँदै मौलिक वास्तुकला,"ललितपुर पाटन स्वर्ण मन्दिर जाने मूल बाटामा पर्छ पाटन दरबार क्षेत्रभित्रको मल्लकालीन धारा । आधुनिक ट्यांकीमा पानी भर्न मिल्नेजस्तो अनौठो खालको यो धारामा तिब्बत, ल्हासाबाट पाटन आउने व्यापारीहरूले कुनै समय प्यास मेटाउने गर्थे । अहिले यो धारा भत्किने अवस्थामा छ । केही महिनाअघिसम्म पुरातात्त्विक ऐतिहासिक महत्त्वको यो धारासँग जोडिएको मौलिक शैलीको घर थियो । तर, भूकम्पले क्षति भएको उक्त घरको आधुनिक शैलीमा पुनर्निर्माणमा थालिएको छ । विश्वसम्पदा सूचीमा पर्ने यस क्षेत्रमा मल्लकालीन मापदण्ड मिचेर बनाएको महापाल चोकको उक्त घर उदाहरणमात्र हो । भूकम्पपछि पुनर्निर्माण थाल्ने प्रायले मल्लकालीन मापदण्ड मिचेर आधुनिक शैलीमा पुनर्निर्माण थालेका छन् । यसले एक त मौलिकपन र सांस्कृतिक सम्पदा लोप हुने खतरा बढेको छ भने अर्कोतर्फ युनेस्कोको विश्वसम्पदा सूचीबाट सम्पदा हट्ने जोखिम पनि छ । भवन निर्माण प्राविधिक मणिकृष्ण श्रेष्ठले आधुनिक भवन निर्माणले विश्वसम्पदामा सूचीकृत ललितपुरका ऐतिहासिक क्षेत्रमात्र नभई काठमाडौं र भक्तपुरको पनि पुरातात्त्विक महत्त्व घट्ने खतरा बढेको बताए । सम्बन्धित निकायले बेलैमा चासो नदिए १७ औं शताब्दी पुरानो सहरको अस्तित्वसँगै यसको मौलिकपन, परम्परा, रहनसहन, संस्कृति र सांस्कृतिक सम्पदामा असर पर्नेछ, उनले भने, इँटा, माटो र काठजडित घर ढलानभन्दा प्राकृतिक, सामाजिक, सांस्कृतिक र धार्मिक पक्षले सुरक्षित पनि हुन्छ । उनका अनुसार पुराना मौलिक शैलीका घरमा झिगटीका छाना, रङ पोताइ, काठको भुइँ, ढोका, फ्रेम, जोर्नी, चुकुल, दलिन, थामको प्रयोग गरिएको हुन्छ । त्यस्तै बाहिरी र भित्री भित्ताको सतहमा प्रयोग गरिएको चुन सुर्खी, सजावटका वस्तुमा माटो वा चुनको मसला परम्परागत ढंगले प्रयोग गरिएको हुन्छ, उनले भने, यसले विभिन्न शासनकालमा बनेका परम्परागत वास्तुकलालाई समेत चिनाउन मद्दत गर्छ । ढलान घरभन्दा पनि बढी सुरक्षित, जाडोयाममा न्यानो र गर्मीमा शीतल हुन्छ ।पुनर्निर्माण प्राधिकरणले पाइलट प्रोजेक्टका रूपमा लिएको पिलाछेंमा भने पुराना शैलीमा घरहरू पुनर्निर्माण हुन थालेका छन् । बुङ्मती, खोकना र हरिसिद्धिमा डिजाइनसहितको लगत इस्टिमेट तयार भए पनि पुनर्निर्माण भने अझै सुरु हुन सकेको छैन । मल्लकालीन बस्ती ललितपुरको ठेचो, सुनाकोठी, हरिसिद्धि, ठैव, लुभु, सिद्धिपुर, काठमाडौंको टोखा, कीर्तिपुरको पांगा, नैकाप, भाजगंल र भक्तपुरको कोर बस्तीका स्थानीयवासीले नेवारी वास्तुकला शैलीका घर निर्माण गर्दा धेरै महँगो पर्ने भन्दै आधुनिक शैलीमा धमाधम पुनर्निर्माण थलेका छन् । यसले बस्ती झन् कुरूप बन्दै गएका छन् । पूर्वसंस्कृतिमन्त्री बुद्धिराज बज्राचार्यले निर्वाचित जनप्रतिनिधिहरूले यसतर्फ विशेष ध्यान दिनुपर्ने बताए । नगरपालिकाका इन्जिनियरमार्फत मल्लकालीन नेवारी बस्तीको डिजाइन तयार पारी लागत इस्टिमेटसहितको घर निर्माण मापदण्ड बनाई तत्काल लागू गर्नुपर्छ, उनले भने ।"
फर्काउन माग,"काठमाडौं कुनै बेला पर्यटक भरिभराउ हुने झोंछे अचेल सुनसान छ । हिप्पीहरूको थलो भनेर विश्वभर चिनिएको यो ठाउँमा महानगरको टिकट काउन्टर राखेपछि पर्यटक घटेको स्थानीयवासी गुनासो गर्छन् । काठमाडौं महानगरपालिका वडा नं २३ झोछें वसन्तपुरको नौतले दरबारबाट दक्षिणतिर पर्छ । झोंछेवासीले महानगरले राखेको टिकट काउन्टर हटाउन माग गरेको वर्षाैं भयो । समस्या सानो भए पनि यही समस्या समाधान नगरिदिएको स्थानीयवासी गणपतिलाल श्रेष्ठ बताउँछन् । सुन्दा सानो काउन्टर भए पनि यही कारण झोंछेको पर्यटन व्यवसाय चौपट भएको उनी बताउँछन् । पहिला वसन्तपुर क्षेत्र घुमेका पर्यटकलाई पैसा लाग्दैनथ्यो । २०५८ सालदेखि हनुमानढोका क्षेत्र आयोजना लागू भयो । आयोजनाले पर्यटकसँग शुल्क उठाउन ६ वटा काउन्टर बनायो । झोंछे छिर्न पर्यटकलाई शुल्क नलाग्ने जनप्रतिनिधिसँग सहमति भएको थियो । पैसा नलाग्ने भयो तर झाेंछे छिर्ने मुखैमा २ नम्बर काउन्टर राखियो । त्यही कारण झाेंछेतिर पर्यटक सोझिन छाडे । यहाँ पैसा लाग्छ कि लाग्दैन भनेर पर्यटकले सोध्ने कुरा भएन, श्रेष्ठ भन्छन्, काउन्टर देखेपछि पैसा लाग्ने रहेछ भनेर यता हेर्दै हेर्दैनन् । यही कारण यहाँको पर्यटन चौपट भयो ।यदी काउन्टर सारिदिएमा झोंछे फेरि ब्युँझन्थ्यो भन्ने उनीहरूको आशा छ । यही मुद्दा उनीहरूले स्थानीय निकाय जनप्रतिनिधिविहीन हुँदादेखि नै उठाएका हुन् । हिप्पीले कुनै बेला गन्तव्य बनाएको यो ठाउँ पर्यटककै कारण चर्चामा आयो । फ्रिक स्ट्रिटका नामले विश्वभर चिनियो । यही फ्रिक स्ट्रिट हेर्न पर्यटक आउँथे, श्रेष्ठ भन्छन्, शुल्क नलाग्ने ठाउँमा जान पनि महानगरका कतिपय कर्मचारीले शुल्क लाग्छ भनिदिए । अनि पर्यटक गएनन् । अहिले आन्तरिक पर्यटकले मात्रै धानिएको छ । छिट्टै माथि गएको झोछें छिट्टै ओरालो लाग्यो ।कांग्रेस, एमाले र माओवादी केन्द्रलगायतका दलले चुनावको एजेन्डा यही काउन्टर सार्ने बनाएका थिए । यहाँबाट १० मिटर पर नौतले दरबार छेउछाउ सारिदिए हुन्छ, उनी भन्छन्, अहिलेसम्म यति काम पनि भएन । तीन महिना कुर्छांै । त्यतिन्जेलसम्म भएन भने आन्दोलनमै उत्रन्छौं ।कर्मचारीका पालामा सिर्जना भएका समस्या जनप्रतिनिधिले सल्टाउने आस गरेको तर भनेजस्तो नभएको उनी बताउँछन् । महानगरले हनुमानढोका दरबार क्षेत्रको अघिल्लो भागमा व्यावसायिक भवन बनाउन अनुमति दियो । हनुमानढोका दरबारको संरक्षित क्षेत्रको पोपर्टी जोन मा महर्जन विजनेस एसोसिएसन प्रालिको नाममा रहेको काठमाडौं महानगरपालिका वडा नं २४ को कित्ता नं ९४२ मा यसरी भवन बनेको हो । यो भवनमा पहिला क्रिस्टल होटल थियो । भुइँचालोले भत्काएपछि यहाँ व्यावसायिक कम्पलेक्स निर्माण भइरहेको छ । पहिलाको जत्रो थियो, त्यत्रै बनाउन महर्जनले अनुमति मागेका छन् । पहिला साढे ५ तला थियो । जमिनमुनिसहित तीन तला बनेको छ । पुरातात्त्विक मापदण्ड विपरीत भएको भन्दै हनुमानढोका दरबार हेरचाह अड्डाले महानगरलाई पत्र लेख्यो । तर महानगरले टेरेन ।"
बेवारिसे बिरामी अस्पताललाई थेग्न गाह्रो,", काठमाडौंवीर अस्पतालको आकस्मिक कक्षमा बेवारिसे बिरामी नआएको दिन हुँदैन । बेवारिसे बिरामी व्यवस्थापन अस्पतालको पुरानै समस्या हो । अस्पतालको आकस्मिक कक्षमा यसै पनि बिरामीको चाप भइरहन्छ, आमबिरामीलाई पनि बेड पाउन तीनचार दिन कुर्नुपर्ने अवस्था छ । यस्तो चापकाबीच बेवारिसे बिरामी व्यवस्थापन गर्न धेरै असहज भइरहेको अस्पतालको आकस्मिक कक्षका प्रमुख डा केदार सेञ्चुरीले बताए । दैनिक तीनदेखि चार जना बेवारिसे बिरामी आउँछन्, बेड खाली नहुँदा उनीहरूलाई भुइँमा म्याट ओछ्याएर उपचार गर्नुपरेको छ, डा सेञ्चुरीले भने ।अस्पतालको आकस्मिक कक्षमा बेवारिसे बिरामीका लागि दुइटा लोबेड छुट्याइको छ । दुइटा बेड उनीहरूका लागि एकदमै कम भएको डा सेञ्चुरीले बताए । कक्षमा २५ दिनदेखि एक जना बेवारिसे बिरामी लडिरहेका छन् । उनको अवस्था गम्भीर छ । न कोही लिन आउँछ, न उनी आफन्तका बारेमा केही भन्छन् । नाम सोध्दा बल्लतल्ल भाइचा श्रेष्ठ बताए । उनलाई प्रहरीले काठमाडौंको चपलीबाट लडिरहेको अवस्थामा भेटेर ल्याएका हुन् । बेवारिसे बिरामीको उपचार अस्पतालको सामाजिक सेवा एकाइको सहयोगमा भइरहेको एकाइका कर्मचारी दुर्गाप्रसाद अर्यालले बताए । यस्ता बिरामीका कुरुवा हुँदैनन्, हामीले भ्याएसम्म हेर्छौँ, उनले भने, हामीले नहेर्दा बिरामी भोकै पर्छन््, समयमा औषधि खुवाउने मान्छे हुँदैन, कतिले त ओछ्यानमै दिसापिसाब गर्छन् । कुरुवाको अभावमा त्यस्ता बिरामीहरूले राम्ररी उपचार पाउन गाह्रो हुने सेञ्चुरीले बताए । अस्पतालमा आउने आधाजसो बेवारिसे बिरामीको आकस्मिक कक्षमै मृत्यु हुन्छ, शव सनाखत हुँदैन टिचिङ अस्पतालमा पठाउनुपर्छ, उनले भने । गत सातामात्रै आकस्मिक कक्षमा एक जना महिला बेवारिसे बिरामीको मृत्यु भयो । उनलाई पनि प्रहरीले काठमाडौंको तीनथानाबाट ल्याएर अस्पतालमा छाडेको एकाइका कर्मचारी अर्यालले बताए । त्यसबाहेक न उनको नाम खुल्यो न ठेगाना, उनले भने । अस्पतालमा बेवारिसे बिरामी हेर्नकै लागि भनेर कर्मचारीको दरबन्दी छैन । यसले बेवारिसे बिरामी व्यवस्थापनमा समस्या छ । गम्भीर रोग लागेका बेवारिसे बिरामीको उपचार पूर्ण हुन पाउँदैन, कतिको शल्यक्रिया गर्नुपर्ने हुन्छ हामी गर्दैनौं, डा सेञ्चुरीले भने । वीर अस्पतालबाहेक राजधानीका कुनै अस्पतालले पनि बेवारिसे बिरामी लिँदैनन् । यस्ता बिरामीको समस्या वीरले मात्रै थेगिरहनुपरेकामा डा सेञ्चुरीले गुनासो गरे । जाडो मौसममा यस्ता बिरामीको चाप झनै बढ्दै जाने उनले बताए ।अस्पतालले स्वास्थ्य मन्त्रालयसँग बारम्बार बेवारिसे बिरामीका लागि छुट्टै वार्ड र कर्मचारी माग गरेको छ । मन्त्रालयले प्रक्रियामा छौं, भन्दै टाल्ने गरेको अस्पतालका निर्देशक डा भूपेन्द्रकुमार बस्नेतले बताए । जापानी सहयोग नियोग (जाइका) ले वीरको नयाँ भवन बनाउने जिम्मा लिएको छ । नयाँ भवन नबनेसम्म बेवारिसे बिरामी व्यवस्थापनको अरू कुनै समाधान नभएको निर्देशक बस्नेतले बताए । जाइकाले बनाउने नयाँ भवनको निर्माणकार्य हालै सुरु भएको निर्देशक बस्नेतको भनाइ छ ।"
अब कसरी पाल्ने परिवार ?,"पीडितको अवस्था उस्तैसप्तरीका खाडो, महुली, जिता, कोसी, भलुवाहीलगायत खोलाको बाढीले प्रभावितहरू राहत वितरणप्रति असन्तुष्ट छन् । सरकारीस्तरबाट राहत तथा पुन:स्थापना सञ्चालन गरिएको बताइए पनि भित्री गाउँमा पर्याप्त सामग्री पुगेको छैन । खाडो नदीबाट सबैभन्दा बढी प्रभावित बेल्ही८ मा अझै सरकारी राहत पुग्न सकेको छैन, तिलाठीका देवनारायण यादवले भने, राहत वितरण प्रक्रिया अपारदर्शी र सुस्त छ । प्रभावितहरूमा विभिन्न समस्या देखिँदै छ । बनरझुलामा मात्र झाडापखालाबाट २५ भन्दा बढी पीडित भएका छन् । तर, स्थानीयस्तरमा सरकारी स्वास्थ्य सेवाको पहुँच नरहेको जागेश्वर रायले बताए । मलहनिया गाउँका बासिन्दा अझै आफ्ना घरमा राम्ररी सुत्न पाएका छैनन् । केही संघसंस्थाको राहतले छाक टारिरहेको स्थानीयको भनाइ छ । बाढीले विद्यालयसमेत डुबेकाले पठपाठन प्रभावित छ । जिल्लाका ७५ वटा विद्यालय प्रभावित भएको जिल्ला शिक्षा अधिकारी डोलराज पाण्डेले जनाए । ३ वटाबाहेकका विद्यालय सञ्चालनमा ल्याइए पनि बाटोको समस्याले अझै पनि बालबालिका जान सकेका छैनन्, उनले भने । बाढीले विभिन्न विद्यालयमा गरी अढाई करोड रुपैयाँ बराबर क्षति भएको पाण्डेले बताए । बाढीपीडित चौतर्फी मारमा छन्, तिलाठीका नीरज झाले भने, प्रभावित क्षेत्रमा न सरकारी राहत प्रभावकारी देखिएको छ न त स्वास्थ्य सेवा, अनि शैक्षिक अवस्था पनि ठप्पजस्तै छ । बाढीले खेतमा लगाइएको धान पुरेकाले खेती चौपट भएको जागेश्वर रायको गुनासो छ । खाद्यान्न बाढीले बगायो, खेतमा लगाएको धान बाढीले पुर्यो, उनले भने, हामी चौतर्फी मारमा छौं, हेर्नुपर्ने सरकारले दैनिक तथ्यांक मात्र संकलन गरेर लाने गरेको छ । प्रजिअ भागीरथ पाण्डेले अहिलेसम्म जिल्लाका १० हजार बाढीपीडितलाई २५ किलोका दरले चामलसहित अन्य सामग्री बाँडिएको बताए । अब २५ हजार परिवारलाई राहत बाँड्न बाँकी छ, उनले भने ।(पर्वत पोर्तेल, देवनारायण साह, अवधेश झा)"
तटीय क्षेत्रमा त्रास कायमै,"गुलरिया (कास) बारबर्दिया डुग्रवाका राजाराम चौधरी आकाशमा बादल लाग्नासाथ झस्किन्छन् । पानी पर्ने र फेरि बाढी आउने चिन्ताले उनलाई सताउँछ । गुलरिया नगरपालिकास्थित बालापुरका दयाराम थारूले पनि पानी पर्नासाथ बाढीको डरले सताउने गरेको बताए । साउन २८ मा आएको बाढीको पीडामा रहेका तटीय क्षेत्रका बासिन्दालाई फेरि बाढी आउने हो कि भन्ने डरले सताउने गरेको छ । बबईमा जलस्तर घटे पनि तटीय क्षेत्रका बासिन्दा पानी परेको दिन जाग्राम बस्न बाध्य छन् ।दुई सातादेखि आएको बाढीले १ लाख ३१ हजार ८ सय ६६ जनसंख्या प्रभावित भएको छ । बाढीले १४ हजार ७ सय ९७ घर पूर्ण क्षति पुर्याएको स्थानीय प्रशासनले जनाएको छ । बाढीका कारण कटानसँगै बबई नदीले धार परिवर्तन गर्दै गएपछि स्थानीयमा त्रास बढ्दै गएको छ । बर्सेनिको तटबन्ध बाढीले बगाउँदै लग्दा गुलरियालगायत क्षेत्र असुरक्षित बनेका हुन् । सडकमा आश्रय लिई बसेका बाढीपीडितले खाद्यान्न, लत्ताकपडा र पुनर्वासको माग यसपालि नगरेको बताउँदै आएका छन् । बबई नदी नियन्त्रणका लागि गुरुयोजनाअन्तर्गत तत्काल स्थायी तटबन्ध बनाइनुपर्ने बाढीपीडितको माग छ । बर्सेनि ठूलो धनराशि खर्चेर गरिने तटबन्ध भरपर्दो नहुँदा आफूहरूलाई सास्ती हुने गरेको उनीहरूको गुनासो छ । नगरपालिका प्रमुख मुक्तिनाथ यादवले यसका लागि भरपर्दो उपायको खोजी भइरहेको बताए । गुलरिया११, इन्द्रपुरका बाढीपीडित सौकत अली गद्दीले बाढीले बर्सेनि विस्थापित बनाउने गरेकाले स्थायी तटबन्ध नै दीर्घकालीन समाधान भएको बताए । बबई तटीय क्षेत्रमा बस्दै आएका झन्डै १ लाख बासिन्दाले स्थायी तटबन्धको माग गरिरहेको उनको भनाइ छ । बबई नदीको बाढी र कटान पीडितहरूले परेवा ओडारदेखि नेपालभारत सीमासम्मको क्षेत्रमा नदी नियन्त्रणका लागि दुई दशकअघि जाइकाले विस्तृत सर्भे गरी तयार पारेको गुरुयोजना कार्यान्वयनको माग गरेका छन् । कमसल र टुक्रे बजेटका कारण बर्सेनि निर्माण गरिएका तटबन्ध बाढीले बगाउने गरेको छ । साउन अन्तिम साता आएको बाढीले ३ वर्षअघि रामपुर टप्पुमा निर्माण गरिएको तीन करोड बढीको तटबन्ध बगाएको छ । बाढीका कारण लटकनिया, पशुहाटलगायत २ करोड लगानीका निर्माणाधीन तटबन्ध पनि भासिएका छन् । गुलरिया११, इन्द्रपुरस्थित बबई नदीमा निर्मित भादा पुल नदी कटानकै कारण उच्च जोमिखमा छ ।"
प्लास्टिकको छानोमुनि बास,"बाँके बाढीले घर भत्काएको दुई साता बितिसक्यो । तर, राप्ती सोनारी गाउँपालिका७ मा पर्ने आधा दर्जन गाउँका बासिन्दासँग ओत लाग्ने ठाउँ छैन । ती गाउँमा राहतको त्रिपालसमेत पुगेको छैन । उनीहरू सामुदायिक वनछेउ प्लास्टिकको पाल बनाएर बसेका छन् । बाढीताका पीडितहरूलाई सहयोग गर्ने भन्दै राहत संकलन र वितरणको होडबाजी चलेको थियो तर त्यहाँका बासिन्दाले पाएनन् । बाढीपीडित राति प्लास्टिकमुनि बस्छन्। दिउँसो भत्किएको घरभित्र हराएका समानहरू खोज्छन् । भत्किएको घर तत्काल बनाउन सम्भव छैन । बस्न र सुत्न गतिलो त्रिपाल पनि नभएका कारण बाढी प्रभावित भाइरल ज्वरोबाट पीडित छन् । उनीहरूले राहतमा विभेद भएको गुनासोसमेत गरेका छन् । राप्ती नदीले कम्दीको सिधनिया पुलको पूर्वतर्फको सडक बगाएपछि आउजाउमा समस्या भएकाले ती बस्ती राहतको प्राथमिकतामा नपरेका हुन् । आवतजावत सहज भएका बस्तीमा भने पर्याप्त राहत पुगिसकेको छ । राप्ती सोनारी गाउँपालिका७ अन्तर्गत पर्ने गेडवा, भर्ता, पिप्रहवा, खल्लाझगडियालगायत गाउँका बाढीपीडितले त्रिपाल पाउन सकेका छैनन् । स्थानीय ज्वरोले ग्रस्त छन् । बाढीपीडितको अवस्था बुझ्न पुगेका राप्ती सोनारी गाउँपालिकाका प्रमुख लाहुराम चौधरीले वडा नम्बर ७ अन्तर्गत पर्ने गाउँका बासिन्दाको अवस्था दयनीय रहेको बताए । उनले बाढीपीडितहरूका लागि बस्ने स्थानसमेत नभएको जानकारी दिए । पीडितहरूसँग त्रिपालसमेत छैन । प्लास्टिकको टहरा बनाएर बसेका छन्, उनले भने, अन्य स्थानका बाढीपीडित कम्तीमा त्रिपालमुनि बसेका छन् । यहाँ त्यो पनि छैन । जिल्ला दैवीप्रकोप तथा उद्धार समितिले प्राथमिकताका आधारमा राहत समाग्री उपलब्ध गराइरहेको जनाएको छ । जिल्ला जनस्वास्थ्य कार्यालय बाँकेका वरिष्ठ जनस्वास्थ्य प्रशासक खिमबहादुर खड्काले बाढी प्रभावित क्षेत्रमा स्वास्थ्यकर्मी र औषधि पठाइसकेको बताए । उनले भाइरल देखिएको बस्तीमा पनि औषधि पठाइरहेको जानकारी दिए । तर, राप्ती सोनारी गाउँपालिका प्रमुख चौधरी अझै पनि हरेक बाढीपीडित थुप्रै परिवारमा बिरामी रहेको बताउँछन् । विस्थापित परिवारैपिच्छे बिरामी छन्, उनले भने । साउन २७ गते आएको बाढीले बाँकेमा ९ हजारभन्दा बढी परिवार विस्थापित भएका थिए । उनीहरूले सामुदायिक वन, स्वास्थ्यचौकी, प्रहरीचौकी र विद्यालयमा आश्रय लिएका थिए । डुबानमा परेका विस्थापितहरू घर फर्किन थालेका छन् । तर, घर भत्किएकाहरु अन्योलमा छन् । बाढी आएको केही दिनपछि मात्रै भुजा, चिउरा राहतका लागि पायांै तर बस्न त्रिपालसमेत दिइएको छैन । खुला आकाशमुनि रात बिताउनुपरेको छ, राप्ती सोनारी गाउँपालिका भर्ताका रामसुरेश यादव भन्छन्, बाढीले घर भत्काएपछि निकै समस्या छ । बस्नका लागि गतिलो त्रिपाल भइदिए हुन्थ्यो । जिल्ला दैवीप्रकोप तथा उद्धार समितिले क्षतिको पूर्ण विवरण संकलन भइरहेको जनाएको छ ।"
गण्डक बाँध फेरि फुटाउने प्रयास,"नवलपरासी (कास) पश्चिम गण्डक नहरको पानीले बस्ती र खेत डुबेर पीडित सुस्ताका बासिन्दाको आक्रोश थामिएको छैन । स्थानीयले दोस्रोपटक शुक्रबार भारतीय मुख्य पश्चिम नहर फुटाउने प्रयास गरेका छन् । शुक्रबार दिउँसो सय बढी स्थानीयले सुस्ता गाउँपालिका१ स्थित नहर खनेका हुन् । उनीहरूले बाँध ४ फिट गहिरो र ३ फिट चौडा खनेका थिए । खबरलगत्तै शुक्रबार प्रजिअलगायत सुरक्षा प्रमुख निरीक्षणमा पुगेका थिए । उनीहरूले समस्या समाधानका लागि पहल गर्ने भन्दै बाँध भत्काउँदा नेपाली भूमि डुबानमा पर्ने खतरा भएकाले खन्ने कार्य रोक्न आग्रह गरेका थिए । प्रजिअ उदयबहादुर रानाले दुई मुलुकबीचको सम्झौताअनुसार नहर निर्माण भएकाले यस विषयमा भारतीय पक्षसँग समाधानका लागि पहल गर्ने र केन्द्रमा पनि जानकारी गराएको बताए ।वर्षापछि नहरमा आएको बाढीले सुस्ता गाउँपालिका१ र २ डुबान परेको थियो । बर्सेनि समस्या झेल्दा पनि सुनुवाइ नगरिएकाले बाँध भत्काउनुपरेको स्थानीयको भनाइ छ । उनीहरूले बाँध फुटाएर तालिएको पानी निकास गराउने प्रयास गरेका हुन् । नारायणीमा आएको बाढीले साताअघि सुस्ता १, को बरुवा, छिबनी, फेचुहा र रुपौलिया र वडा नम्बर२ अन्तर्गत सत्तपति र महलबारीमा डुबान परेको थियो । बाढीले करिब हजार बिघा बढीमा लगाइएको धान बाली र उखु नष्ट भएको थियो ।साताअघि पनि स्थानीयले बाँध फुटाउने प्रयास गरेका थिए । त्यतिबेला सुरक्षाकर्मीले रोकेको थियो । लगत्तै भारतीय र नेपाली पक्षबीच बस्तीमा जमेको पानीको निकासका लागि ७ दिनभित्र साइफन मर्मत गर्ने तथा क्षतिपूर्ति दिने सहमति भएको थियो । त्यसयता सहमति कार्यान्वयनका लागि पहल नभएको भन्दै पानी निकासका लागि बाँध भत्काउन लागेको स्थानीय रवीन्द्र यादवले बताए । वर्षामा बहाव बढी हुने र बस्तीमा जम्मा भएको पानीले बाँधका कारण निकास नपाउने भएकाले साइफन निर्माण गरिदिन आग्रह गरे पनि बेवास्ता गरेको भन्दै स्थानीय प्रशासनले रोकेको थियो । बर्सेनि डुबानमा पर्ने र त्यसबापत पाउनुपर्ने क्षतिपूर्ति र राहत नपाउँदा स्थानीय मर्कामा छन् । आश्वासन दिएर झुक्याउन खोजिएको भन्दै स्थानीय दोस्रोपटक बाँध खन्न गएका हुन् ।"
राजस्व प्रशासनमा चुहावट,"सशस्त्र द्वन्द्वपश्चात राजनीतिक सुधारका धुप्रै प्रयास भएका छन् । तर आर्थिक संरचनालाई राजनीतिक तहबाटै कमजोर तुलाइयो । फलस्वरूप सर्वसाधारण जनताको आर्थिक सेवासुविधामा अपेक्षित सुधार हुन सकेन । पछिल्लो समयमा उठेका केही आर्थिक मामिला विशेषत: एनसेल पुँजीगत लाभकर, कर फस्र्योट आयोगबाट भएका अनियमितता, आयल निगमको जग्गा खरिद प्रकरण, बुढीगण्डकी जलविद्युत आयोजना निर्माणको ठेक्का बिनाटेन्डर चिनियाँ कम्पनीलाई सुम्पिँदा विश्व बैंकबाट समेत भएको आलोचना लगायत छन् । यस्तै कुराले मुलुकमा भ्रष्टाचार व्यापक बढेको छ भने अर्कोतर्फ राज्यले प्राप्त गर्नुपर्ने राजस्व चुहावटमा समेत बल पुगेको छ । एनसेल र कर फस्र्योट दुइटा विषयमात्र लिने हो भने पनि करिब एक खर्बको हाराहारीमा राजस्व अपचलन भएको छ । यस्ता जल्दाबल्दा विषयउपर जनताका प्रतिनिधि भन्नेहरू वा अझ दलका शीर्ष नेतृत्व तहमा रहनेहरू संसद् र दलभित्र कुरा उठाउन चाहँदैनन् ।सरकारले गत आव २०७३७४ मा कुल राजस्व ५ खर्ब ६५ अर्ब रुपैयाँ उठाउने लक्ष्य लिएकामा ६ खर्ब ११ अर्ब संकलन गर्यो । जसमा महालेखा परीक्षकको कार्यालयको प्रयासमा एनसेल, दूरसञ्चार फ्रिक्वेन्सी र अन्य असुली समेतबाट २२ अर्ब रुपैयाँ प्राप्त भएको छ । बाँकी रकम पनि लेखापरीक्षणको क्रियाशीलतापछि अन्य क्षेत्रमा राजस्व असुली प्रभावकारिता बढ्नाले संकलन भयो । राजस्व क्षेत्र निकै जटिल एवं प्राविधिक विषय हो । यस बारेमा सर्वसाधारणलाई त्यति जानकारी छैन । महालेखा परीक्षकको चवन्नौं वार्षिक प्रतिवेदन गत चैतमा सार्वजनिक भएपछि मात्रै यस बारेमा बढी चर्चापरिचर्चा हुनथालेको हो ।राजस्व क्षेत्रमा कानुनका कमीकमजोरीको माध्यमबाट धेरै किसिमले छुट दिई राजस्व चुहावट हुने गरेको छ । पहिलो, आयकर ऐन, २०५८ लागू भैसकेपछि पनि कर फस्र्योट आयोग ऐन, २०३३ आकर्षित गरी पछिल्लो पटक २४ अर्ब रुपैयाँ राजस्व राज्यले गुमाएको अवस्था छ । कानुन व्याख्या सम्बन्धी ऐन, २०१० अनुसार पछिल्लो आयकर कानुन जेठो मानिने र स्वयम् कर निर्धारणको अवधारणा कार्यान्वयन नहुनाले विगतको फरक सन्दर्भमा विवाद समाधानका लागि व्यवस्था गरिएको आधारमा आयोग गठन गरी विवादित करको विषय टुङ्गो लगाउनु हालको आयकर कानुनको मान्यता अनुकूल हँुदैन । धेरै विवादित रकममध्ये ठूलो मात्रामा भ्याट रकम व्यवसायीलाई नै फिर्ता दिएको पाइएको छ । मूल्य अभिवृद्धि कर ऐन, २०५२ को दफा २५ अनुसार कूटनीतिक मान्यता प्रदान गरेको निकाय, नेपाल सरकारले कर छुट दिएको अन्तर्राष्ट्रिय सन्धि एवं बहुपक्षीय सम्झौता हुने आयोजना जस्ताको मात्र भ्याट रकम फिर्ता गर्न मिल्छ, अन्यथा कानुन विपरीत मानिन्छ । यसर्थ यस्ता आयोग गठन गर्नु भनेको आयकर ऐन, २०५८ ले गरेको प्रशासकीय पुनरावलोकन, राजस्व न्यायाधीकरणमा पुनरावेदन जस्ता प्रावधानले व्यवसायीलाई कर निर्धारणउपर चित्त नबुझे जानसक्ने गरी बिभिन्न १३ वटा दफा एवं उपदफाले गरेको सुविधा उपरका व्यवस्था विरुद्ध जानु हो । दोस्रो, व्यवसायीलाई राजस्व छुट दिने माध्यम प्रत्येक वर्ष अर्थमन्त्रीले संसद्मा पेस गर्ने आर्थिक विधेयकमार्फत शुल्क जरिवाना र व्याज मिनाहा दिने प्रचलन रहिआएको छ । यसबाट पनि सरकारले व्यवसायीलाई ठूलै राजस्व रकम छुट दिने गरेको हुन्छ । तेस्रो, व्यवसायीका नाममा कायम असुल गर्नुपर्ने बेरुजु रकम प्रत्येक वर्ष भन्सार कर, अन्तशुल्क जस्ता क्षेत्रहरूमा दरबन्दी फरक पारी घटी असुल गरेको, पैठारी अन्तशुल्क छुट सुविधा, धरौटी तथा लगतमा सुविधा, आय नदेखाएको, बिक्री फरक, व्याजको पुंँजीकरण जस्ता विषय पर्न आउँछन् । अर्थ मन्त्रालय र अन्तर्गत आव २०७१७२ मा ५ अर्ब ५५ करोड रुपैयाँ बेरुजु छ । पछिल्लो आवमा यो राजस्व बेरुजु अंक बढेर ३९ अर्ब ११ करोड रपैयाँ पुगेको छ ।महालेखा परीक्षकको चवन्नौं प्रतिवेदन अनुसार ३ वर्षयता मूल्य अभिवृद्धि करबापत १८ अर्ब २४ करोड रुपैयाँ व्यवसायी वा करदातालाई फिर्ता दिइएको छ । निश्चित प्रक्रिया पूरा गरेर वा मूल्य अभिवृद्धि करको कानुनी प्रक्रिया पूरा गरेर मात्र भ्याट रकम फिर्ता गर्नुपर्नेमा नेपालमै उत्पादन नभएको सामानमा समेत भ्याट रकम फिर्ता भएको छ । त्यस्तै विगत ३ वर्षमा अन्तर्राष्ट्रिय व्यवस्था अनुसार राजस्व छुटको लेखांकन बेगर विभिन्न शीर्षकमा १ खर्ब ३९ अर्ब रुपैयाँ सरकारले राजस्व छुट दिएको छ । यसमा भन्सार, मूल्य अभिवृद्धि कर, अन्तशुल्कको छुट दिएकोमा पुष्टि गर्नसकेको छैन । साथै यसबाट समग्र अर्थतन्त्रमा परेको प्रभावको लेखाजोखा समेत हुनसकेको छैन । त्यस्तै राजस्व प्रशासनमा प्रभावकारिता कायम हुन नसक्दा राजस्व बक्यौता १ खर्ब ३२ अर्ब रुपैयाँ पुगेको छ । महालेखा परीक्षकको प्रतिवेदन २०६९२०७१ सम्म ३ वर्षको अर्थ मन्त्रालय र अन्तर्गतको निकायको राजस्व क्षेत्रसंँग सम्बन्धित बेरुजुहरू संसद्को सार्वजनिक लेखा समितिमा गत २०७३ जेठमा छलफल हुँदा बेरुजु कारबाही गर्ने र रकम असुल गर्ने किसिमले निर्णयसमेत हुन सकेन र समितिबाट भएका निर्णयमा ३ महिनाभित्र टुंगो लगाउने, प्रणालीमा सुधार गर्ने, कार्ययोजना बनाउने, सम्परीक्षण गराउने जस्ता हल्का निर्णय हुँदा राजस्व असुल गर्ने कार्यालयले विभिन्न करदाता एवं व्यवसायीबाट रकम असुल गर्न सकेनन् । यसरी लेखा समितिबाटै व्यवसायीलाई नै सजिलो हुने किसिमले निर्णय गर्ने परिपाटी विगतदेखि रहिआएको छ । यसको विस्तृत विवरण चवन्नौं वार्षिक प्रतिवेदनको १४४ दफामा उल्लेख छ ।वर्तमान आयकर ऐनले ४ वर्षभित्र व्यवसायीको फाइल कर परीक्षण गर्न सकिन्छ । चार वर्ष पूरा भएपछि कर कार्यालयले नै स्वयम् कर निर्धारण भएका फाइल पल्टाउन नपाउने प्रावधान छ । यसरी हेर्दा व्यवसायीहरूलाई वर्तमान आयकर ऐनले पर्याप्त सुविधा एवं संरक्षणसमेत प्रदान गरेको छ ।हालै कर फस्र्योट आयोग ऐन, २०३३ खारेज गर्न संसदीय समितिले निर्णय गरे पनि अन्य मुलुकको जस्तोगरी राजस्व बोर्ड अन्तर्गत विवाद समाधान स्थायी संयन्त्र राख्ने कुरासमेत उठेको छ । तर ती देशहरूको आयकर कानुनले गरेको व्यवस्था र हाम्रो आयकर ऐन, २०५८ ले गरेको जस्तो सुविधा सबै देशमा छैन । यसर्थ यस्तो गहन कुराको अध्ययनबेगर फेरि पनि व्यवसायीहरूको माग भन्दै राजस्व छुट दिने ठाउँ राख्न मिल्दैन । यसमा सरकारले अन्य देशको आयकर कानुन र हाम्रो कानुनको तुलनात्मक अध्ययन गर्नु जरुरी छ ।लामो समयदेखि मुलुकमा राजस्व प्रशासनमा चुहावटले निरन्तरता नै पायो । भ्रष्टाचार नियन्त्रणको जिम्मा पाएको निकायले समेत राजस्व प्रशासनमा हुने गरेको भ्रष्टाचारको कुरा उठाएन । निकै वर्ष पहिले सूर्यनाथ उपाध्याय अख्तियार दुरुपयोग अनुसन्धान आयोगको प्रमुख हुँदा राजस्व क्षेत्रका २०२२ जना कर्मचारी कारबाहीमा परेका थिए, तर पछि प्राय: सबैले सफाइ पाए । महालेखा परीक्षकको वार्षिक प्रतिवेदन २०७३, सार्वजनिक भएपछि मात्र राजस्व प्रशासनमा ठूलै हलचल मच्चियो र सञ्चार माध्यममार्फत जनमानसमा चर्चा हुनथालेको छ । यसले पनि राजस्व प्रशासनमा प्रभावकारिता ल्याउँछ । राजस्व परिचालन गर्ने ठूला स्रोतहरू वा कर लगाइनुपर्ने आयकर कानुनलाई सम्बद्ध क्षेत्रका पदाधिकारी र पूर्वराजस्व प्रशासकहरूले स्पष्टसँंग कानुनको व्याख्या गर्न चाहेनन् । यतिसम्म भयो कि मन्त्रिपरिषदमा पुँजीगत लाभकर नलगाउनेगरी निर्णय गर्न प्रस्ताव अगाडि सारियो र पछि माइन्युट गर्ने बेला विवाद उठ्यो । बेरुजु रकम कायम भएको कान्तिपुर पत्रिकामार्फत सार्वजनिक भएपछि मन्त्रिपरिषदबाट पुन: निर्णय उल्टाइयो । कर प्रशासकले नै एनसेलको कारोबार अफसोर भएकाले कर लाग्दैन भने पनि एनसेलले हालसम्म २३ अर्ब ५६ करोड कर बुझाइसकेको छ । यसले राजस्व परिचालनमा ठूलो योगदान पुगेको छ । अर्कोतर्फ अझै पनि केही राजनेता र उच्च प्रशासक आफ्नो पदीय दायित्व भुलेर आयकर ऐनले गरेको प्रावधान नकार्दै बाँकी कर तिर्न लगाउनुभन्दा पनि यसलाई उन्मुक्ति दिनेतर्फ लागेको सार्वजनिक भएको छ । अहिलेको व्यापार व्यवसाय मुलुकभित्र मात्र सीमित छैन । अन्तर्राष्ट्रिय स्तरका मल्टिनेसनल व्यवसाय गर्ने कम्पनी एवं वित्तीय संस्थाहरू नेपालमा व्यवसाय गरी विदेशमा विदेशी मुद्रा भुक्तानी लिने परामर्शदाताका रूपमा रहनेहरूसमेत छन् । नेपालको बैंकमा स्क्रो खाता खोलेर विदेशमा नाफा लग्ने कम्पनीहरू खडा भइसकेका छन् । यस्ता बहुराष्ट्रिय स्तरका कारोबार गर्नेहरूले नाफा गर्दा लाभांशमा कर, किनबेच गर्दा पुंँजीकर लाभकर तिर्नुपर्ने प्रावधान आयकर ऐनले गरेको छ । गैरबासिन्दाको नेपालमा रहेको विदेशी स्थायी संस्थापन, नब्बे दिनभन्दा बढी कुनै व्यक्तिमार्फत परामर्श सेवा प्रदान गरेको, करयोग्य सम्पत्ति निसर्ग गर्ने विदेशी लगानीकर्ता संस्थापन हुने, नेपालमा सञ्चालित क्रियाकलाप सम्बन्धमा गरिएका भुक्तानी, कर मुक्ति योजना प्रबन्ध पुन: चारित्रीकरण गर्ने प्रावधान, निसर्गबाट प्राप्त हुने लाभ, नियन्त्रण परिवर्तनका आधारमा आय विवरण पेस गर्ने जस्ता विभिन्न प्रावधान दफागत रूपमा आयकर कानुनले उल्लेख गरेको छ । यस्तो कानुनी आधार बलियो हुँदाहँुदै पनि सर्वत्र कर लगाउने कानुनी आधार छैन भनी बहस गरिन्छ । अर्कोतर्फ कर लगाउन द्विविधा भए आन्तरिक राजस्व विभागका महानिर्देशकलाई आयकर ऐनले पूर्वादेश जारी गरी कर लगाउने अधिकार प्रदान गरेको छ । उपयुक्त कानुनी प्रावधानको परिपालना गर्नुभन्दा पनि उच्च कर प्रशासक स्वयम् अफसोर कारोबार भएको हुँदा कर तिर्नु पर्दैन भनेर लबिङ गर्छन् । यसैलाई उच्च राजनीतिक तहबाट समेत बचावट गरिन्छ । कर उठाई राज्यकोषमा दाखिला हुने कुरामा चिन्ता लिइन्छ ।कर्मचारी संयन्त्रमा राजनीतीकरण ब्याप्त हँुदा राजस्व चुहावट भएको छ । तल्लो तहमा ट्रेड युनियनको बर्चस्व हुनु र माथिका कर्मचारी विशेषत: सचिव, संवैधानिक निकायका पदाधिकारी एवं न्यायाधीशहरू नियुक्ति पाउन दलीय भागबन्डामा पर्नु नै राजनीतीकरणको कारण हो । राज्यका सबै अंगमा राजनीतीकरण ब्याप्त छ । सबै ठाउँको नियुक्तिमा राजनीति हावी छ । अप्रत्यक्ष तवरमा दलसंँग आबद्ध व्यक्तिले उच्च तहमा नियुक्ति पाउने गरेका छन् । यिनैबाट नियुक्ति पाउँदा दिएका वचन पूरा गर्न पदीय आधारमा चलखेल हुन्छ । राज्य संयन्त्र नै राजस्व अपव्यय वा भ्रष्टाचार गराउन लागिपरेको छ । राजनीतिक दल र नेतृत्व तहमा रहनेहरू आफ्नो दलीय स्वार्थ पूरा गर्न व्यवसायीहरूलाई प्रयोग गर्छन् । राजस्व अपचलनका प्रकरणहरू धेरैजसो गुपचुप अवस्थामा रहन्छन् र केही मात्र सार्वजनिक हुन्छन् । संसद्का संसदीय समितिहरू आपसमा एनसेल प्रकरण, आयल निगमको जग्गा खरिद प्रकरणजस्ता विषयउपर हानथाप गरेर एकअर्काको अधिकार क्षेत्रमा प्रवेश गरिरहेका छन् । एउटा समितिले गरेको निर्णय विपरित अर्को समितिबाट सेवाशुल्क थप गर्ने कार्य भएको छ । अब नेपाली नागरिकको थाप्लोमा रहेको ऋणको भार घटाउन र वैदेशिक ऋणमा कमी ल्याउन आयकर कानुनको परिपालना गर्दै ठूला बहुराष्ट्रिय कम्पनीहरूलाई करको दायरमा ल्याउन जरुरी भएको छ । यसका लागि स्वदेशी उद्योग व्यवसायी, नागरिक समाज आदि सबैको सहयोगमा अन्तर्राष्ट्रिय स्तरको मुलुकी राजस्व परिचालनमा निगरानी गर्ने संस्था जरुरत भएको छ । खत्री पूर्व कार्यबाहक महालेखा परीक्षक हुन् ।"
जम्बो मन्त्रिमण्डल,"शुभसमाचारअन्तत: मेरो सालो पनि मन्त्री भयो । यसको अर्थ के हो भने म मन्त्रीको भिनाजु । मेरो श्रीमती मन्त्रीको दिदी । मेरो छोरो मन्त्रीको भान्जा । र मेरी छोरी मन्त्रीको भान्जी । संक्षेपमा हामी सबै मन्त्रीको र मन्त्री हाम्रो । यसको फलस्वरूप आजदेखि हाम्रो पूरा परिवार नै मन्त्रीमय भएको छ । अब होइन त यो मेरा लागि विलकुलै शुभ समाचार ?प्रासंगिक दृश्यहरू(क)मेरो सालोको बैठक कक्षमा प्रवेश ।मैले उसको पिठ्युँमा बेस्सरी धाप दिँंदै भनँें, स्याबास सालेज्यू ।धन्यवाद भिनाजु । उसले किञ्चित संकोचका साथ भन्यो, यो तपाईंहरूकै आशिर्वादले भएको हो ।कस्तो खाले मन्त्री भयौ तिमी ?कुन्नि, नयाँनयाँ विभागहरू थपिएका छन् ! उसले मुस्कुराएर भन्यो, अब भोलि गएर नै सबै थाहा हुन्छ, भिनाजु ।भोलिदेखि सरकारी गाडी कुदाइने भइयो सररर। मैले प्रफुल्ल भएर भने, होइन त सालेज्यू ?खोइ, सरकारले ट्याक्सी कम्पनीसँग सम्झौता गरेको छ भनेर भन्छन् । आधा सय नै पुगिसकेका मन्त्रीहरूलाई चढ्न गाडी पुगेन रे ! उसले मध्यम स्वरमा भन्यो, कुन्नि, के हुने हो !जे होस्, प्रधानमन्त्रीज्यूले तीन पांग्रे ट्याम्पो चढाउने त कुरा गरेका छैनन्, सालेज्यू ? मैले सालोसँग हलुका ठट्टा गर्न खोजेंँ ।ट्याम्पो भए त ज्यान गए पनि खान्न भिनाजु, सहायक मन्त्री त हो नि !मेरो एकमात्र सालो एकाएक जोशमा आयो ।(ख)केही समयपछि बाहिर निस्केंँ ।गल्लीको मोडनेर पाकचा उभिएको थियो । मेरो टोलको एक उत्साही युवक । उसले मतिर हेर्यो । मैले अघि बढेर भनेंँ, पाकचा, थाहा पायौ ?के माडसाब ?मेरो सालो सहायक मन्त्री भयो । मैले भनेंँ ।एक्कासी पाकचाको अनुहार अँध्यारो भयो ।हेर पाकचा, हाम्रो टोलको मान्छे मन्त्री भयो । यो त खुसीको कुरो हो । मैले उसको आँखामा हेरेर भनेंँ, तिमी किन यसरी उदास भएको ?त्यो त हो, माडसाब । पाकचाले मुख बिगारेर भन्यो, तर बोर भयो नि !केको बोर पाकचा ?हाम्रो सँगैको टोलको एकजना पनि मन्त्री छ । उसले विस्तारै भन्यो ।यो त झन् बेस भयो । मैले भनँें ।तर ऊ फुलमन्त्री र हाम्रो टोलको चाहिँं सहायक मन्त्री।ए।अब बोर भएन त माडसाब ? पाकचाले भन्यो, अब त्यो टोलको साथी भेट भए भन्नेछ ए पाकचा, तेरो टोलको सहायकमन्त्री र हाम्रो टोलको फुलमन्त्री । क्या बोर हुने भयो ! होइन त माडसाब ?युवक पाकचाको कुरो सुनेर म निरुत्तर ।(ग)घर फर्कंदै थिएँ ।झोलुंगे पुल पार गर्दै गरेको हरेराम देखापर्यो । मेरो अभिन्न मित्र । मैले झन्डै कराएर भनेंँ, हरेराम।ए कविजी । ऊ टक्क अडियो । मेरो सालो मन्त्री भयो हरेराम । मैले खबर सुनाएँ ।राम्रो भयो । उसले मलाई भन्यो, क्या संजोग परेछ, कविजी ! हँ, यो के भएको हो ?किन, के भयो हरेराम ?तिम्रो सालो मन्त्री भयो । मेरो भिनाजु पनि मन्त्री । अहो ! हामी दुवैका नातेदार यो सरकारको मन्त्री ।म ट्वाल्ल परेर त्यसै उभिइरहँें ।अब तिमी मन्त्रीको भिनाजु र म मन्त्रीको सालो । याने तिम्रो सालो मन्त्री र मेरो भिनाजु मन्त्री । यो कसरी भयो हँ ? तर जे भयो, गजबै भयो ! हरेरामले मसँग दह्रोगरी हात मिलाएर भन्यो, ल, म भिनाजुलाई बधाई दिन हिंँडेँ कविजी । हरेराम फटाफट अघि बढ्यो । र म झोलुंगे पुलमा निकै बेरसम्म हल्लिएर उभिइरहँें ।अन्त्यमा,भर्खरै जिल्लाबाट माइला दाइको उत्तेजित एवं प्रसन्न स्वर टेलिफोनमा आयो, थाहा पायौ भाइ, यसपालिको विस्तारित मन्त्रीमण्डलमा मितबुबा, हो, हाम्रो मितबुबा पनि पर्नुभएको छ । उहाँ मन्त्री हुनुभयो भाइ।"
"बाढी घट्यो, व्यथा घटेन","सप्तरी कोइलाडी गाउँपालिका४ का कमलु सदाको अन्तिम तस्बीर देख्ने जोकोहीको एकपटक मन विचलित भयो । फोटो पत्रकार नरेन्द्र श्रेष्ठले त्यो तस्बीर बाहिर नल्याएको भए कमलु चुपचाप कोसीको भेलमा अलप हुने थिए । कसैले उनीबारे चर्चा गर्ने थिएन । कोसीको भेलमा उनी बगेर जान्थे, बिलाउँथे । सब लीला सकिन्थ्यो । अप्रिय नै भए पनि कमलुको अन्तिम तस्बीर सार्वजिक भएपछि त्यहाँको तितो यथार्थ सार्वजनिक भयो । त्यसले सबैको मन छोयो । कमलु विशाल कोसीमा बगरे गए, तर उनले तराईको यथार्थ चित्र छोडेर गए, पछिसम्म उनको तस्बीरले मधेसको पीडा सम्झाइरहनेछ । कमलुको त्यो एउटा तस्बीरमात्र थिएन, त्यो डुबानमा परेको तराईको गरिब बस्तीको डरलाग्दो पीडाको प्रतिनिधि थियो । त्यो पीडामा धेरैले साथ दिए, सहयोग गरे । उनको परिवारलाई सहयोग गर्ने क्रम जारी छ । उनलाई लाखौं श्रद्धाञ्जली व्यक्त भए । उनको परिवारप्रति संवेदना व्यक्त भए ।भदौको पहिलो साता सप्तरीको कोइलाडी गाउँमा हामी पुग्दा कमलुका बुबा धरानबाट बल्ल आइपुगेका थिए। कामको खोजी गर्दै धरान गएका उनी कमलु बितेको दुई दिनपछि मात्र घरमा आइपुगेका थिए । उनको घर बाढीले डुबाएको थियो, पानी केही घटेपछि पनि कुर्कुच्चाभन्दा माथिसम्म हिलो थियो । घर बाढीले भिजेको थियो, उनको परिवार आँसुले भिजेको थियो । छोराको अन्तिम मुहार हेर्न नपाएका फुदन घर हेरेपछि भक्कानिए, थचक्क भुइँमा बसे । बोल्न सकेनन्, उनकी श्रीमती दुई दिनदेखि अर्धबेहोश अवस्थामा थिइन् । घरबाट विस्थापितको बसाइ थियो, हनुमान नगर कुनौली सडक छेउमा भोकै । काखको छोरा बितेको, बस्ने बास गुमेको सदा परिवारका लागि त्योभन्दा ठूलो दु:ख अरू के नै बाँकी थियो र !कोइलाडी तिलाठी क्षेत्रका मुसहर परिवारका घर के भन्नु ? साना सातआठ फिट चौडा क्षेत्रफल भएका बुकुरा । त्यसलाई पनि बाढीले तलवितल पारिसकेको थियो । ज्ञान लिन विश्वविद्यालय गएजस्तै मान्छेका पीडा बुझ्न तिलाठी कोइलाडी सप्तरी गए हुन्छ, एउटा पीडा सहन मान्छेलाई गाह्रो हुन्छ भने दर्जनौं कठोर पीडा भोग्दै थिए, उनीहरू । बाढीले गाउँ डुबेको थियो, पीडाले ज्यान गालेको थियो । उनीहरूका आँखा सडकतिर हुन्थे, झिनो आशा थियो, सरकारले केही राहत ल्याइहाल्छ कि ? सरकार राजधानीमा थियो, पीडा तराईमा थियो । राहतका कुरा राजधानीमा थिए, बाढीको आहत त्यहाँ थियो । बाढीले वितण्डा मच्चाएको चार दिनसम्म तिलाठी कोइलाडीमा सरकारी राहत एक पोका पनि पुगेको थिएन । स्थानीयको सानोतिनो सहयोगले मुसहर परिवारको प्राण चार दिनदेखि धानिरहेको थियो । विस्थापित शिविरमा बुढाबुढी, सुत्केरी, गर्भवती, बालबालिका बिरामी परेर पल्टिएका थिए । घर डुबेकाले रसदपानी त्यतै डुबेको वा बगिसकेको थियो । चुलो नबलेको चार दिन भइसकेको थियो । दिवंगत कमलुको परिवार विस्थापित शिविरमा क्रिया खर्च नपाएर छट्पटिइरहेको थियो । बाँचेर पनि मरे सरह । यस्तो जीवन सबैभन्दा पीडादायी हुन्छ, त्यो सदा परिवारले भोगिरहेको थियो । त्यो देख्न सकिन्थ्यो, अरूले महसुस गर्न कठिन थियो ।आफूलाई गाह्रो नपरेसम्म राजधानीलाई खासै दुख्दैन । शासकहरू यथार्थभन्दा बढी बनावटी हुन्छन्, त्यही अनुसार उनीहरू राजनीति गर्छन् । कसरी राजनीतिको खेती सप्रन्छ, उनीहरूको ध्यान त्यसमै केन्द्रित हुन्छ । तिलाडी, कोइलाडी लगायत दर्जनौं गाउँ डुबे, शासकहरूले सञ्चार माध्याममा देखे, हेलिकप्टरबाट हेरे । एक प्रकारले आफ्नो औपचारिकता पूरा गरे । जसरी डुबान क्षेत्रको पानी विस्तारै घट्यो, शासकको नजर पनि त्यहाँबाट विस्तारै ओझेल पर्दै गयो । बाढी गएपछि शासकहरूले राजधानीमा राहत बाँडेको तथ्याङ्क सार्वजनिक गरिरहे, बाढी पीडित भोकभोकै बसिरहे । तिलाठी, कोइलाडी, वनरझुलाका ७० वर्षीय सतनिया दासिमका आँखा मुख्य सडक र आकाशतिर सोझिरहे, राहत आएन । यसरी उनका पाँच दिन बिते, ६ दिनपछि आकाशमा हेलिकप्टर देखियो, तर अर्कै गाउँमा बस्यो । उनको सरकारी राहत पाउने आस पूरा भएन । राहत पुगेको थियो, नेताको गाउँमा । टाठाबाठाको गाउँमा । सुगम ठाउँमा । बाढीबाट पीडित गरिब वर्ग थिए, उनीहरूको बसाइ होचो ठाउँमा थियो, उनीहरूका घर कच्ची थिए । उनीहरू सबै आर्थिक र सांस्कृतिक हिसाबले कमजोर थिए, बाढीले त्यहीं हानेको थियो । उनीहरू आफूलाई पिछडिएको मुसहर र गरिब हुनुको पीडा भोगिरहे, भन्न सकेनन् । उनी राम्ररी नेपाली बोल्न सक्दैनन्, मैथिली आवाज काठमाडौंसम्म कसले पुर्याइदेओस् भन्दै थिए । सतनियाको त्यति बोल्ने हिम्मत आयो, अरूको त त्यति बोल्ने साहस पनि थिएन । वनरझुलाको सडक छेउमा त्रिपालमुनि बच्चा च्यापेर बसिरहेकी बुधन मुखियाले नजिकै डुबेको घर एकोहोरिएर हेर्दै थिइन् । अरू बेला नभई नहुने पानीले त्यसबेला उनको उठिबास बनाएको पीरले पोलिरहेकी थिइन् । साउनको अन्तिम साता आकाशमा बादल थिएन, घाम लागेको थियो, तर बुधनको गाउँमा पानीपानी थियो । गाउँमा पानीपानी भएकाले टेक्ने ठाउँ थिएन, जब टेक्ने जमिन रहँदैन, उनको मन विचलित भएको थियो । बुधनहरूका लागि अन्यत्र जाने ठाउँ थिएन, त्यसबेला आफ्नो भन्नु सडकमात्र बाँकी रहन्छ, उनीहरू भोकै वा दानको चिउरा खाएर सडकमा थिए । जाने ठाउँ छैन, कहाँ जाआंै, पानी कहिले सुक्ला र घर जाऔंला उनी मैथिलीमा भन्दै थिइन् ।नेपालभारत सीमा क्षेत्रमा यो वर्षमात्र होइन, हरेक वर्ष प्राय: डुबान हुन्छ । त्यसको एउटै कारण हो भारतले सीमा क्षेत्रमा बनाएको बाँध । सप्तरी, रौतहट, नेपालगन्जमा त्यो समस्या बढी छ । भारतले सीमा क्षेत्रमा बनाएको बाँधमा आफ्नो अनुकूल निकास बनाएको छ, उसले नेपालसँग छलफल नै नगरी बाँध बनाएको छ, कतिपय बाँध दसगजा क्षेत्रमा पनि बनेको छ । नेपाल सरकारले वर्षेनि नेपाली भूमि डुबानमा पर्ने क्षेत्रबारे खुलेर भन्न सक्दैन । सप्तरी, तिलाठी क्षेत्रमा गतवर्ष नेपाललाई डुबानमा पार्नेगरी बाँध बनाउन थालेपछि नेपालीले प्रतिवाद गरे, झडपमा केही घाइते भए । झडप भयो, सकियो । यसबारे नेपाल सरकारले कूटनीतिक हिसाबले दिल्लीमा कुरा गरेन ।नेपालका हरेक प्रधानमन्त्री निर्वाचित हुनासाथ पहिलो भ्रमण भारतको हुने गर्छ, त्यसबेला न सप्तरी, तिलाठी, रौतहट डुबान क्षेत्रको विषयमा प्राथमिकतासाथ कुरा हुन्छ । तिलाठी डुबोस् वा नडुबोस्, भारतको चासो होइन, त्यो नेपालको चासो हो । नेपालको चासो नभएपछि तिलाठीबासी नडुबेर अरू को डुब्छ ? सप्तरी, धनुषा, रौतहट, सुनसरी, मोरङ लगायतका जिल्ला डुबिरहेका थिए । लाखांै विस्थापित भएका थिए, दर्जनौंको ज्यान गएको थियो । अर्बांै भौतिक संरचनाको क्षति भयो । मधेस केन्द्रित दलको आक्रोश राजधानीमा पोखिएन, राहतको लस्कर मधेस पुगेन ।राजधानीमा मधेसको राजनीति गर्ने दलहरू किन डुब्छन् ? किनकि उनीहरूलाई मधेस डुब्नबाट जोगाउनुभन्दा आफू माथि उक्लनु महत्त्वपूर्ण छ । मधेस डुबेका बेला त्यहाँका केन्द्रीय नेता कमैमात्र पुगे । उद्धार र राहतमा स्थानीय कार्यकर्ताको परिचालन पनि खासै देखिएन । अझ खासगरी निमुखा बस्तीको विपत्मा राजनीतिक दलका कार्यकर्ता नदेखिनु उदेकलाग्दो हो । मधेस केन्द्रित दलहरूले विपत्मा साथ दिन कमै गए भने संसद्मा समेत चर्को आवाज उठाउन सकेनन् । उनीहरू आफ्नो विशेष क्षेत्रको पीडामा कमजोर देखिनु आफैमा सकारात्मक सन्देश होइन । डुबानको पानी सुक्न थालेको छ, तेस्रो चरणको स्थानीय तहको निर्वाचन नजिकिँदैछ, यतिबेला भने बल्ल राजनीतिक दलहरू झण्डा लिएर राहतको नाममा गाउँ पस्न थालेका छन् । बाढीले पिल्सिएका पिछडिएका बस्तीमा राहतका पोका बाँड्न सुरु गरेका छन् । राहतको नाममा भोट साट्न खोजिरहेका छन्, उनीहरू साख्खै हुन खोजिरहेका छन् । मधेसका मतदाताले पक्कै पनि यसमा फैसला गर्लान् । इटहरी४ गैरीगाउँमा साउन २७ मा राजकुमार राईको पाँच जनाको परिवार रमाइलो गर्दै सुतेको थियो । अर्को दिन कान्छो छोरा निमेषको जन्मदिन थियो । निमेषकी सानीआमा सानुमाया राई पनि त्यहीं आएकी थिइन् । जब मध्यरातमा बस्तीमा बाढी पस्यो, उनीहरूको निद्रामात्र टुटेन पारिवारिक सम्बन्धसमेत टुट्यो । हेर्दाहेर्दै राजकुमार, उनकी श्रीमती आशा र निमेष चकमन्न रातसँगै विशाल बाढीमा बेपत्ता भए । उनका छोरी कमला र निशान रुखको हाँगा समातेर बाँचे । बेपत्ता निमेषको जन्मदिन मनाउन आएकी सानुमायालाई दस किलोमिटर तल दुहबीबाट जीवितै उद्धार गरियो । बाढीमा बगेर आएका काठका मुढाको सहायताले पौडँदै उनी भाग्यले बाँचिन् । तर दु:खको कुरा कमला र निशानको न बस्ने घर रह्यो, न सहारा बाआमा रहे । कान्तिपुरमा प्रकाशित भएपछि उनीहरूलाई एसओएस बालग्राम इटहरीले सहारा दिएको छ । भाग्यले बाँचेका उनीहरूको आगामी भाग्य उज्ज्वल होस् ।बाढी आउने दिन मोरङको पथरी माइतीमा नगएको भए पवित्रा लिम्बुलाई ठूलै विपत् आउने थियो । मलाई भाग्यले बचायो, उनले भनिन् । त्यही गैरीगाउँमा उनको घरमा भाडामा बस्ने दुई जनाको मृत्यु भयो। यो लगायत इटहरी१० शिवनगर टोलमा विशाल बाढीमा भाग्यले बाँचेकाहरू दर्जनौं भेटिए । घर भत्केको छ, आफन्त गुमाएका छन् । यो पीडा बिर्संदै उनीहरूको आगामी भाग्य राम्रो होस् । सप्तरीका कमलु सदाको जस्तो नियति कसैको नहोस्, अन्तिम संस्कार गर्ने एक मिटर जमिनको अभावमा कोसीमा बग्नु नपरोस् ।"
हिट विकेट हुँदै नेपाली क्रिकेट,म पात्रक्यानमा म पात्र धेरै छन् । चन्दले साधारण सभाको उद्घाटन समारोहमा मन्त्वय दिँदै म कसरी अध्यक्ष भएँ भनी वृत्तान्त सुनाएका थिए । त्यसले क्यानमा कस्ताकस्ता म पात्र छन् भन्ने पुष्टि गर्छ । म पात्र जसरी पनि क्यानमा आफै हुनुपर्छ भन्ने मान्यता राख्छन् । यहाँ भित्रको सबैभन्दा ठूलो समस्या इगो हो । प्याकुर्यालले क्यान निलम्बन हुँदै यो स्थितिमा आइपुग्नुको कारण हामी आफै दोषी छौं र अरू पनि दोषी छन् भन्ने स्वीकारेका थिए । त्यसका बाबजुद पनि उनीहरू किन यही मुद्दा समातेर बसेका छन् ? त्यागी भावना क्रिकेटका कोही पदाधिकारीमा खासै देखिँदैन । क्रिकेट मैदान भित्रको समस्या केके छ भनी त्यसलाई सम्बोधन गर्नुपर्नेमा पदाधिकारीहरू उल्टै एकअर्काप्रति आरोप लगाउँदै महत्त्वपूर्ण समय बिताइरहेका छन् । क्यान निलम्बनमा रहेको अवस्थामा पनि निजी क्षेत्रबाट क्रिकेटमा गरिएको समर्थन र सहयोग उदाहरणीय छ । ग्रेट हिमालय क्रिकेट एकेडेमी आफ्नै प्रयासमा भर्खरै एक साता युएईमा गएर मैत्रीपूर्ण शृंखला खेलेर आएको छ । यस्ता प्रयासलाई वर्तमान विवादले गौण बनाइदिएको छ ।
साधारणसभालाई अधिकार छ,अशोकनाथ प्याकुर्याल
परिवर्तन जरूरी छ,पारस खड्का
विवादका शृंखला,"२०७१ मंसिर : आपसी विवादमा रुमल्लिएको तथा आफ्नो गाइडलाइन नमानेको भनी आईसीसी र एसीसीद्वारा नेपाललाई दिँदै आएको सबै फन्ड रोक्का गर्ने निर्णय । जुन हालसम्म कायमै छ । २०७२ कात्तिक : क्यानले कात्तिक २० र २१ गते गर्न लागेको चुनावी साधारण सभा प्रक्रिया नपुर्याएको भनी राखेपद्वारा रोक्का । २०७२ मंसिर : क्यान महासचिव अशोकनाथ प्याकुर्यालले साधारण सभा हुने भनी पठाएको प्रेस विज्ञप्तिमा अध्यक्ष टंक आङबुहाङको आपत्ति । आङबुहाङद्वारा क्यानको साधारण सभा रोक्न राखेप समक्ष निवेदन ।२०७२ मंसिर २८ र २९ : राखेपको निर्देशन विपरीत प्रहरी हस्तक्षेप भएर सम्पन्न क्यानको चुनावी साधारण सभाबाट चतुरबहादुर चन्द अध्यक्ष, अशोकनाथ प्याकुर्याल महासचिवमा निर्वाचित । आफ्नो निर्देशन नमानेको भनी राखेपद्वारा त्यसलाई मान्यता दिन अस्वीकार । २०७२ पुस १८ : राखेपद्वारा रमेश सिलवालको अध्यक्षमा तदर्थ समिति बनाउँदै समानान्तर क्यान गठन । त्यस विरुद्व निर्वाचित क्यानद्वारा सर्वोच्चमा रिट दायर । फैसला हुन बाँकि । २०७३ वैशाख १३ : नेपाली क्रिकेटमा सरकारी हस्तक्षेप भएको, निष्पक्ष निर्वाचन गर्न नसकेको भन्दै आईसीसीद्वारा क्यान निलम्बन । अन्तर्राष्ट्रिय प्रतियोगितामा नेपाली टोलीलाई भने खेल्न दिइँदै आएको छ । २०७३ भदौ १९ : निकासका लागि आईसीसीका प्रमुख कार्यकारी अधिकृत डेविड रिचर्डस र तत्कालीन आईसीसी एसोसिएट प्रमुख इमरान ख्वाजा काठमाडौं आएर सरोकारवालासँग छलफल गरी ६ सदस्यीय सल्लाहकार समिति गठन । सल्लाहकार समितिलाई विधान बनाउने जिम्मेवारी । २०७३ फागुन ७ : सल्लाहकार समितिमा निर्वाचित क्यानका अध्यक्ष चतुरबहादुर चन्द र महासचिव अशोकनाथ प्याकुर्याल समावेश । २०७४ साउन १० : आईसीसी उपाध्यक्ष इमरान ख्वाजा सम्मिलित सल्लाहकार समितिको बैठकले प्रस्तावित विधान १ महिनाभित्र क्यानको साधारण सभाबाट पारित गर्न समयसीमा ।२०७४ भदौ ६ : निर्वाचित क्यानको साधारण सभाद्वारा सल्लाहकार समितिले बनाएको प्रस्तावित विधान संशोधन । संशोधित विधान राखेप र खेलुकद मन्त्रालयमा पारित गर्न पठाई त्यसलाई आईसीसीमा बुझाउने निर्णय ।"
"नाच्नुस्, स्वस्थ रहनुस्","काठमाडौं हात जता जान्छ उतै आँखा पुर्याउनुस्, किनकि जता आँखा जान्छन्, मन त्यतै जान्छ । अनि जता मन जान्छ त्यहाँ भाव उत्पन्न हुन्छ । कोरियोग्राफर रोहिया महर्जनले आफ्ना विद्यार्थीका अघिल्तिर यी वाक्य बारम्बार दोहोर्याइरहेकी हुन्छिन् । नृत्यमा शारीरिक हाउभाउले विशेष अर्थ राख्छ पनि । शास्त्रीय नृत्य कत्थकमा त बडी ल्यांग्वेजलाई मुटुजस्तै मानिन्छ । शारीरिक अंगको हाउभाउले बिनाभाषा धेरै कुरा बताउन सक्छन् भन्ने दृष्टान्त दिन परे कत्थकलाई लिने गरिन्छ ।नृत्य भनेको शब्द नभएको भाषा हो, रोहियाले भनिन्, कत्थक मात्र हैन, जुम्बा, चर्या, साल्सादेखि हरेक नृत्यमा बडी ल्यांग्वेजको निकै महत्त्व हुन्छ । कथावाचनको यो उत्कृष्ट भाषा हो ।यस्तो नृत्यले कला मात्रै नभई शरीरका अधिकांश समस्याको सामाधान पनि गर्ने अर्की कोरियोग्राफर प्रतिमा श्रेष्ठको दाबी छ । उनी झन्डै २० वर्षदेखि बडी ल्यांग्वेज सिकाउँदै आइरहेकी छन् । खासगरी मोडलिङ क्षेत्रमा करिअर बनाउन चाहने युवायुवतीहरू व्यक्तित्व विकासका लागि उनीकहाँ पुग्ने गर्छन् । नाक र ओठको बनावट नमिलेको अवस्थामा विशेष डान्स फर्मको एक्सरसाइज गराएर अनुहार सुन्दर बनाउन सकिन्छ, उनी भनिन्, नृत्य र बडी एक्सरसाइजले यति धेरै प्रभाव पार्न सक्छ, शरीरलाई फिट राख्न, कम उमेरको देखिन र तन्दुरुस्त हुन निकै सघाउँछ । आफ्नै विद्यार्थीमा आएको परिवर्तनलाई उदाहरण दिँदै उनले आत्मविश्वास बढाउन र निरोगी बन्न पनि नृत्यले सघाउने बताइन् । उनको नृत्य सिकाउने उद्देश्य पनि शारीरिक सुन्दरतासँगै व्यक्तित्वमा निखार ल्याउनु हो । भारतबाट केही वर्षअघि कत्थकमा स्नातकोत्तर गरेर आएकी हुन् नम्रता केसी । नेपाल आएर डान्स स्टुडियो सञ्चालन गरेकी उनका अनुसार, नृत्य सिकाउँदा स्टेप्समा भन्दा हाउभाउमा निखार ल्याउन जोड दिनेपर्छ । नाच्नु भनेको शरीर चलाउनु मात्रै हैन, उनले भनिन्, हरेक अंगले आआफ्नै भाषा बोलेको हुन्छ । खुट्टाको चाल, हातको इसारा, कम्मरको चाल सबै मुभमेन्टमा नृत्यकै भाषा लुकेको हुन्छ । नम्रताका अनुसार शरीरको हाउभाउ सिक्न कम्तीमा ६ महिनादेखि दुई वर्षसम्म लाग्छ । नृत्य र शारीरिक हाउभाउ पर्यायवाचीजस्तै हुन् । चर्या नृत्यगुरु चन्द्रमान मुनिकारले यसबारे थुप्रै अनुसन्धान गरेका छन् । उनका अनुसार नृत्य मानव सभ्यतामा मात्रै सीमित छैन । प्रकृतिमा पनि संगीत र नृत्य भाव छ, उनले सुनाए, हावा, आकाश, पानी, आगो, पृथ्वी गरी पञ्चतत्त्वमा समेत नृत्यभाव समाहित हुन्छ । स्थिर ढुंगा सरेजस्तै हावा, पानी, आगो र पृथ्वीमा पनि एक प्रकारको प्राकृतिक लय हुन्छ, नृत्यका तरंग हुन्छन् । उनका अनुसार, नृत्य गर्नेका पाँचवटै औंलमा पञ्चतत्त्वको गुण मिसिएको हुन्छ । त्यसैले औँला चलाउँदा शरीरका विभिन्न अंगमा प्रभाव पर्छ र अधिकांश रोग निको हुन्छ । नृत्यमा हुने हाउभाउ देख्दा जति सुन्दर लाग्छ, शरीरका लागि पनि फाइदाजनक छ, उनले भने । उनका अनुसार चर्या देवताको नृत्य हो भने कत्थकमा कुनै पनि कथा बुन्दै नाचिन्छ । तर, यी दुवै विधा सिक्न सके शारीरिक र मानसिक दुवै स्वास्थ्य राम्रो हुने उनले बताए । शरीर चलायमान बनाउन नाच्नु राम्रो उपाय रहेको उल्लेख गर्दै उनले सुझाए, नाच्नुस्, स्वस्थ बन्नुस् ।चर्या नेपाल : बज्रयान तान्त्रिक चर्या नृत्य, चर्याको हस्तमुद्रा लगायतका अनुसन्धनात्मक पुस्तकमा उनले चर्याको हस्तमुद्रामा नवरस अनुसार नृत्यशैली, हाउभाउ र त्यसबाट शरीरमा पर्ने प्रभावबारे लेखेका छन् ।"
अविरलमा चार नारी स्रष्टा,"काठमाडौं हरेक महिना हुँदै आएको रचना वाचन शृंखला अविरल जनसाहित्य यात्रा को ४० औं संस्करणमा चार महिला स्रष्टा प्रस्तुत भए । शुक्रबार राजधानीमा आयोजित शृंखलामा कविहरू बिना तामाङ थिङ, अनिता लामा, जयन्ती स्पन्दन र यशोदा अधिकारी प्रस्तुत भएका हुन् ।थिङले प्राय:जसो नारीप्रधान विषयवस्तुमा आधारित कविता सुनाइन् । उनले मायाहरूको युग बाट कविता वाचन सुरु गर्दै कन्फेसन एउटी आमाको, एउटी किशोरीको बयान, कालो गुँरास, रंगको राजनीति र म्हेन्दो सुनाइन् । लामाले सुरुमै मेरो देश : मेरो सर्वस्व कविताबाट कञ्चनपुरमा भारतीय सैनिकबाट गोली लागेर मृत्यु भएका गोविन्द गौतम सम्झिइन् । यसपछि उनले विद्यार्थी, नागरिकता, ह्यारी, आस्याङ र साहिवा, मसुरी र रगत गरी ६ वटा कविता सुनाइन् ।स्पन्दनले सत्यविज, जनआह्वान, पशुपति, वाग्मती र मान्छेहरू, टीकापुर भर्सेस खण्डखण्ड त्रासदी, छोरा, छोरा र छोराहरू नै र सुनाउँदै समसामयिक सन्दर्भ समेटिएको मनाउ समभावमा तीज शीर्षकको कविता प्रस्तुति टुग्याइन् ।यशोदाले छोरी नजन्माउने मेरी आमा, त्यो पुरानो घर, भुइँमान्छेको सपना, ढालिदिए हुन्छ त्यो रूख, पत्रकारको प्रश्न र आइमाईको मूल्य कति हो ? सुनाइन् । शृंखलामा वाचित कवितामाथि टिप्पणी गर्दै कविता पौडेलले कविहरूलाई पद्यमा समेत लेख्न आग्रह गरिन् । शृंखलामा वाचन गरिएका कवितामा निम्नवर्गीय परिवारको समस्यादेखि सामाजिक विकृति र पितृसत्तात्मक सोचले महिलामाथि थोपरिएको विभेद समेटिएको सुस्मिता नेपालले टिप्पणी गरिन् । पुरुषले महिला संवेदनालाई साहित्यमा उतारिरहेको बेला पछिल्लो समय महिला नै अग्रसर भएर रचना गर्न थालेपछि वास्तविक भोगाइ, समस्या बाहिरिएको नेपाल प्रज्ञा प्रतिष्ठानका सदस्यसचिव जीवेन्द्रदेव गिरीले बताए ।"
आशिरमानले शिल्पासँग गर्ने भए ब्रेकअप,"काठमाडौं (कास) लामो समयदेखि नायिका खोजीमा रहेका निर्माता रोहित अधिकारीले ब्रेकअप का लागि शिल्पा मास्केलाई लिएका छन् । यसअघि मिलन चाम्सको लिलिबिली बाट डेब्यु गर्न लागेकी मास्केले उक्त प्रोजेक्ट केही ढिलो हुने भएपछि त्यसअघि नै ब्रेकअप बाट ब्रेक लिन लागेकी हुन् । यसअघि गाजलु बनाइसकेका रोहित दोस्रो फिल्मका लागि नायकमा आशिरमानलाई लिने पक्कापक्की गरे पनि उपयुक्त नायिकाको खोजीमा थिए । गाजलु कै निर्देशक हेमराज बीसीलाई दोहोर्याउन लागेका निर्माता अधिकारीले अब भने आशिरमानसँग नेपाली फिल्मका लागि नयाँ फेसकी शिल्पाको ब्रेकअप जोडी बाँध्न लागेका हुन् । शिल्पाले यसअघि हलिउड फिल्म डक्टर स्ट्रेन्ज मा पनि देखिने मौका पाएकी थिइन् । निर्माता अधिकारीले गाजलु मा पनि नायिकाका रूपमा पूर्वमिस नेपाल सृष्टि श्रेष्ठलाई ब्रेक दिएका थिए । यसपटक पनि उनले दर्शक अपेक्षालाई कम हुन नदिने दाबी गरे । भने, ब्रेकअप निर्माणमा कुनै कमजोरी हुन दिँदैनौं ।नेपालका रमणीय स्थानसहित लन्डनमा छायांकन गरिने ब्रेकअप मा निर्माणमा रोहितलाई रूपक थापा, दीपक खतिवडाले सघाउनेछन् । भदौ अन्तिमदेखि छायांकन थालिने उक्त फिल्म लभ स्टोरीमा आधारित रहने बताइएको छ । फिल्म यसै वर्ष प्रदर्शन गर्ने लक्ष्यसहित फ्लोरमा जान लागेको हो ।"
नेम्पा अवार्ड मनोनयन सार्वजनिक,"काठमाडौं (कास) नेपाल चलचित्र संघले आयोजना गर्न लागेको नेम्पा फिल्म अवार्डको शुक्रबार विधागत उत्कृष्ट तीनको मनोनयन सूची सार्वजनिक गरेको छ । १८ विधामा सार्वजनिक गरिएको उक्त मनोनयनमा अभिनेतातर्फ सौगात मल्ल, दयाहाङ राई र विपिन कार्कीबीच प्रतिस्पर्धा हुने देखिएको छ । सौगात लुकामारी, दयाहाङ वीरविक्रम र विपिन जात्रा बाट मनोनयनमा परेका हुन् । त्यसो त सौगात अभिनेतासँगै सहअभिनेताका लागि डाइङ क्यान्डल र खलपात्रका लागि लुट २ बाट पनि उत्कृष्ट तीनको मनोनयनमा परेका छन् । अभिनेत्रीतर्फ भने प्रियंका कार्की (छक्का पञ्जा), केकी अधिकारी (लभ सासा) र सृजना सुब्बा (डाइङ क्यान्डल) बीच एकले अवार्ड हात पार्ने भएका छन् ।अमेरिकाको टेक्सास राज्यस्थित डालासमा असोज १ मा आयोजना हुन लागेको नेम्पा अवार्डलाई संघले स्थानीय डीएबीएस इन्टरटेनमेन्टसँगको सहकार्यमा आयोजना गर्न लागेको हो । नेपाली फिल्मको विकास, विस्तार र प्रवद्र्धन एवं सम्वद्र्धनका लागि अवार्ड आयोजना गर्न लागिएको बताउँदै चलचित्र संघले पनि विदेशी भूमिमा स्वदेशी अवार्ड गर्न लागेको हो । गतवर्ष प्रदर्शनमा आएका मध्येबाट प्रतिस्पर्धामा आएका ४५ फिल्मको मूल्यांकनबाट उक्त मनोनयन सार्वजनिक गरिएको संघ अध्यक्ष प्रदीपकुमार उदयले विज्ञप्ति जारी गर्दै जनाएका छन् । अवार्डको उत्कृष्ट तीन फिल्ममा जात्रा, छक्का पञ्जा र पुरानो डुंगा पर्दा निर्देशनमा पनि यिनै फिल्मका निर्देशकहरू क्रमश: प्रदीप भट्टराई, दीपाश्री निरौला र रामबाबु गुरुङ परेका छन् । जात्रा बाटै सहअभिनेतामा रवीन्द्र झा, लेखकमा प्रदीप भट्टराई पनि मनोनयनमा परेका छन् भने छक्का पञ्जा बाट सहअभिनेत्रीमा वर्षा राउत, हास्यकलाकारमा बुद्धि तामाङ र केदार घिमिरे, लेखनमा दीपकराज गिरी, सम्पादनमा विपिन मल्ल, छायांकार पुरुषोत्तम प्रधान, संगीतकार राजनराज शिवाकोटी मनोनयनमा अटाएका छन् । मनोनयनमा पर्नेलाई संघले भदौ १९ मा काठमाडौंमा एक कार्यक्रम गरी प्रमाणपत्र वितरण गर्ने जनाएको छ ।"
बलभद्र कुँवरबारे फिल्म,"काठमाडौं (कास) राष्ट्रिय विभूति एवं नेपाली सेनाका कप्तान बलभद्र कुँवरबारे इतिहासमा पढ्न पाइन्छ । स्कुलकलेजका पाठ्यपुस्तकमा उनको वीरगाथा समेटिएको छ । यिनै नेपाली स्वतन्त्रता सेनानीमाथि अब फिल्म बन्ने भएको छ ।सन् १८१४ मा भएको नालापानी युद्धलाई समेटेर नेपाल र नेपालीको नालापानी शीर्षकमा फिल्म बनाउन लागिएको छ । रिमेश अधिकारीले निर्देशन रहने फिल्ममा नेपाली सेना र नेपालीको बहादुरीको त्यो २०३ वर्षअघिको इतिहास उजागर गरिनेछ । भारतको देहरादुनस्थित नालापानी गढीमा भएको युद्धमा कुँवरले नेतृत्व गरेको नेपाली फौज लडेको थियो । हाम्रो इतिहासलाई ताजा र जिउँदो बनाइराख्न फिल्म निर्माण गरेका हौं, रिमेशले भने, नेपाली सेनासँग समन्वय गरी आवश्यक जनशक्ति र ऐतिहासिक महत्त्वका सैन्य सामान प्रयोग गरेर तथ्यपरक फिल्म बनाउनेछौं ।राजधानीमा शुक्रबार आयोजित कार्यक्रममा वीर बलभद्र कुँवर प्रतिष्ठानका अध्यक्ष प्रा धनबहादुर कुँवरले पनि फिल्म हेरेर दर्शकले राष्ट्रप्रेम बुझून् भन्ने अपेक्षा राखेको बताए । उनलाई विभूति त मानिएको छ तर मानेर केही गरिएको छैन, उनले भने ।पद्मकुमारी फिल्म्सको ब्यानरमा बन्न लागेको फिल्ममा अर्जुनजंग शाही, नवल खड्का, मनोज शाक्य, विशाल श्रेष्ठ, दीपेन्द्रसिंह दर्नाल, विकेस श्रेष्ठ, विशाल पहाडी, गीता अधिकारी, कृष्ण आचार्यलगायतले अभिनय गर्नेछन् । आशिष रेग्मीको पटकथा एवं संवाद रहेको फिल्ममा रोशन श्रेष्ठले द्वन्द्व निर्देशन गर्नेछन् । प्राचार्य रामराज कुँवरको वीर बलभद्र कुँवर : ऐतिहासिक पुस्तक लाई फिल्मको स्रोत बताइएको छ ।"
स्क्रब टाइफस,"मुलुकका विभिन्न भागसँगै राजधानीमा समेत स्क्रब टाइफसले संक्रमितरू उल्लेख्य मात्रामा भेटिन थालेका छन् । मुसामा लाग्ने किर्नाजस्तो निकै सानो किराको टोकाइबाट यो रोग लाग्छ । यो किरालाई अंग्रेजीमा माइट भनिन्छ । माइटको शरीरमा भएको ओरएन्सिया सुसुगामुसी जीवाणुले गर्दा यो संक्रमण हुने गरेको हो । राजधानीको शुक्रराज ट्रोपिकल तथा सरुवा रोग अस्पतालमा एक सातायता ३९ जना त्यस्ता बिरामी पुगिसकेका छन् । तिनलाई स्क्रब टाइफस भएको प्रयोगशालाबाट प्रमाणित भइसकेको छ । गत बुधबार मात्र आठ जना त्यस्तै रोगी उपचारका लागि त्यहाँ पुगे । तीमध्ये आधा जति व्यक्ति त निकट विगतमा काठमाडौं उपत्यकाबाहिर पनि गएका थिएनन् । उक्त अस्पतालका डाक्टर शेरबहादुर पुन मुलुकका अन्य भागमा जस्तै उपत्यकामा समेत रैथाने रूपमै स्क्रब टाइफस भेटिन थालेको बताउँछन् । हाल राजधानीमा यो रोगको संक्रमणमा पर्नेहरूमा वयस्क नै बढी छन् । सरकार तथ्यांकअनुसार, हाम्रो मुलुकका अहिलेसम्म २७ जिल्लामा स्क्रब टाइफसको संक्रमण पाइएको छ । तथ्यांक त्यस्तो भए पनि यसको संक्रमण मुलुकका धेरैजसो भागमा पुगिसकेको हुनुपर्ने इपिडिमियोलजी तथा रोग नियन्त्रण महाशाखाका डा गुणनिधि शर्मा अनुमान गर्छन् । यो संक्रमणबाट यो वर्ष ५ जनाको मृत्यु भइसकेको सरकारी तथ्यांक छ । गत वर्ष यो रोगले चौध र त्यसको अघिल्लो वर्ष ८ जनाले मृत्युवरण गर्नुपरेको थियो । यो संक्रमणबाट अकालमा निधन भएकाहरूको संख्या सरकारी तथ्यांकको दाँजोमा धेरै बढी हुनुपर्छ, डा पुन भन्छन्, रोग पहिचान नहुँदा यो संक्रमणले मर्नेहरूको वास्तविक संख्या आउन पाइरहेको छैन । माइटले टोकेको पाँच दिनदेखि तीन साताभित्र सम्बन्धित व्यक्तिलाई तीव्र ज्वरो आउँछ । यो ज्वरो १०२१०३ डिग्री फरेनहाइटसम्म पुग्छ । डा पुनका अनुसार, बिरामीमा कमजोरीसँगै टाउको दुख्ने, मांसपेशी दुख्ने, खोकी लाग्ने आदि लक्षण देखिन थाल्छन् । माइटले टोकेको ठाउँमा कालो पाप्रोजस्तो दागडाबर देखिन सक्छ । पसिना आउने, आँखा राता हुने, झाडापखाला लाग्ने पनि हुन सक्छ ।"
उपचार,"यो रोगको समयमै पहिचान भए सामान्य एन्टिबायोटिक डक्सिसाइक्लिन वा एजिथ्रोमाइसिन सेवनगर्दा हुन्छ । सामान्य स्वस्थ व्यक्तिले चिकित्सकको सल्लाहअनुरूप एक सय मिलिग्राम डक्सिसाइक्लिन दिनको दुईपटक गरी पाँच दिनसम्म सेवन गरे निको हुने औंल्याउँदै डा शर्मा भन्छन्, आठ वर्षमुनिका बालबालिका, गर्भवती आदिलाई चाहिँ चिकित्सकको सल्लाहमा एजिथ्रोमाइसिन चक्की दिनुपर्छ । डा शर्माका अनुसार वयस्कलाई पाँच सय मिलिग्राम एजिथ्रोमाइसिन चक्की दिनको एकपटक गरी पाँच दिनसम्म चिकित्सकको सुझावबमोजिम दिए रोग निको हुन्छ । बालबालिकाको औषधिको मात्रा उनीहरूको तौलअनुसार चिकित्साकर्मीले नै निर्धारण गर्छन् । समयमै उचित उपचार नहुँदा गम्भीर भएर यो रोगले निमोनियाको रूप पनि लिन सक्छ। यति मात्र नभई, केही बिरामीमा त कलेजो र मृगौलाजस्ता शरीरका मुख्य अंगहरूले विस्तारै काम गर्नसम्म छोड्न सक्ने डा पुन बताउँछन् । चिकित्सकले रोगको लक्षण र माइटले टोकेको ठाउँ हेरेर पनि रोग पहिचान गर्न सक्छन् । यसबाहेक संक्रमणको किटान गर्न रगत परीक्षण, लिभर फंसन टेस्ट, पीसीआर, आरडीटी, इम्युनोफ्लोरेसेन्स आदि परीक्षणसमेत गरिन्छ ।"
पुग्दो नसुत्ने बालबालिकालाई मधुमेहको जोखिम,"हालैको एउटा अध्ययनको दाबीअनुसार, राति मज्जाले नसुत्ने बालबालिकालाई टाइप२ मधुमेह हुने जोखिम धेरै बढी हुने रहेछ । बेलायतमा विभिन्न जातिका, ९१० वर्ष उमेर समूहका ४ हजार ५ सय २५ बालबालिकामा गरिएको यो अध्ययन पिडिएट्रिक्स मा प्रकाशित छ ।उक्त अध्ययनअन्तर्गत बालबालिकाको शारीरिक नाप, रगतको नमुना र प्रश्नावलीको तथ्यांक संकलित गरियो । राति धेरै ढिलो सुत्ने बालबालिको तौल अलि कमै हुने उक्त अध्ययनमा उल्लेख छ । मस्त निद्रा र इन्सुलिन, इन्सुलिनप्रतिरोधी तथा रगतमा ग्लुकोजको विपरीत सम्बन्ध हुन्छ । अर्थात्, बढी समयसम्म सुत्ने बालबालिकामा इन्सुलिन, इन्सुलिनप्रतिरोधी र रगतमा ग्लुकोजको स्तर कम हुन्छ । बेलायतको नेसनल हेल्थ सर्भिसले १० वर्षका बालबालिकालाई १० घण्टा सुत्ने सल्लाह दिएको छ । अध्ययनअनुसार, जीवनको प्रारम्भिक समयमा निद्राको समय बढाउनाले शरीरमा बोसो र टाइप२ मधुमेहको स्तर कम गर्नमा सहयोग मिल्छ । बाल्यकालमा पर्याप्त सुतेको फाइदा युवावस्थामा पाइन्छ।"
दिनहुँ मद्यपान गर्दा छालाको क्यान्सर,"बढी मद्यपान गर्ने व्यक्तिमा छालाको क्यान्सर हुने सम्भावना बढ्छ । ब्रिटिस जर्नल अफ डर्मेटोलजी मा प्रकाशित यो अनुसन्धानअनुसार दिनहुँ १० मिलिग्रामभन्दा बढी मद्यपान गर्दा भेसल सेल कार्सिनोमाको खतरा ७ प्रतिशत र स्किन स्क्वमस सेल कार्सिनोमाको जोखिम ११ प्रतिशतसम्म बढ्छ । नन मेलेनोमा क्यान्सरका दुइटा सामान्य प्रकार हुन् यी । अनुसन्धानअनुसार, परावैजनी विकिरण सीधै बीसीसी र सीएमसीसीसँग जोडिएको छ । अर्कातिर, मदिरा र क्यान्सरको सम्बन्ध सटिक रूपमा परिभाषित छैन । छालाको क्यान्सर हुने जोखिम मदिराको मात्रामा निर्भर गर्छ ।"
भारतमा आन्तरिक मामिला उठाइयो,"सुर्खेत माओवादी केन्द्रका अध्यक्ष पुष्पकमल दाहालले प्रधानमन्त्री शेरबहादुर देउवाले भारतमा संविधान संशोधनबारे बोल्नु गलत भएको बताएका छन् । नेपालको आन्तरिक मामिलालाई भारतमा उठाइएको भन्दै उनले आपत्ति जनाए । संविधान संशोधन नेपालको आन्तरिक मामिला हो, यसलाई संसद्ले टुंग्याइसकेको छ। फेरि यो विषय उठाइरहन जरुरी छैन, प्रेस सेन्टर नेपालद्वारा शुक्रबार आयोजित पत्रकार भेटघाटमा दाहालले भने, संसद्मा विफल भइसकेको विषयवस्तु भारतमा गएर जसरी पनि संशोधन गराउँछु भन्नु गलत हो । भारतको राजकीय भ्रमणमा रहेका प्रधानमन्त्री आफैंले बिनाप्रसंग आन्तरिक विषयवस्तु उठाएको भन्दै प्रमुख प्रतिपक्षी एमाले अध्यक्ष केपी ओलीले समेत आपत्ति जनाइसकेका छन् । दाहालले आगामी मंसिर १० गते संघ र प्रदेश निर्वाचन एकै चरणमा हुने विश्वास दर्शाए । मौसमी प्रतिकूलताले एकै चरणमा सम्भव नभए दुई चरणमै गर्दा पनि मान्य हुने उनको भनाइ थियो । सबै दल चुनावी माहोलमा केन्द्रित भइरहेका बेला सामन्ती र प्रतिक्रियावादी शक्ति चुनाव हुन नदिने खेलमा लागेको टिप्पणी पनि दाहालले गरे । नेपालको राजनीतिक स्थिरता र विकासका लागि प्रत्यक्ष निर्वाचित कार्यकारी राष्ट्रपति हुनुपर्ने पार्टीको अडान उनले दोहोर्याए । अबका कुनै चुनाव माओवादी केन्द्रले नहार्ने जिकिर पनि गरे । माओवादीले जति हार्यो, हारिसक्यो । अब हार्दैन, उनले भने, अब यहाँभन्दा तल जाने ठाउँ छैन । माओवादीहरूको एकता र धु्रवीकरणले नै अब नहार्ने प्रमाणित गरिरहेको छ । पार्टीको ६ नम्बर प्रदेशस्तरीय बैठक तथा प्रशिक्षणमा सहभागी हुन दाहाल नेताहरू नारायणकाजी श्रेष्ठ, रामबहादुर थापा, शक्ति बस्नेत, टेकबहादुर बस्नेतसहित वीरेन्द्रनगर आइपुगेका हुन् ।"
भाइरल ज्वरोले २ को मृत्यु,"तेह्रथुम भाइरल ज्वरोले जिल्लामा दुईजनाको मृत्यु भएको छ । लालीगुराँस नगरपालिका३ वसन्तपुर र ४ नम्बर फुलेकमा दुई महिलाको मृत्यु भएको हो । ज्वरोले थलिएर वसन्तपुर मुसाङखेलकी ५५ वर्षीया कलीमाया कार्कीको शुक्रबार र फुलेककी ४० वर्षीया कृष्णमाया सुवेदीको बिहीबार मृत्यु भएको हो ।सातायता लालीगुराँस नगरपालिका क्षेत्रका वडा नं ४ को फुलेक र ३ नम्बरको मुसाङखेल गाउँका अधिकांशमा भाइरल ज्वरो फैलिएको ४ नम्बर वडाध्यक्ष प्रेम गौतमले बताए । गाउँमा ज्वरोको प्रकोप बढेको जिल्ला स्वास्थ्य कार्यालय र प्राथमिक स्वास्थ्य केन्द्र वसन्तपुरमा खबर गरे पनि स्वास्थ्यकर्मी नआएको अध्यक्ष गौतमले बताए । गाउँमा भाइरल ज्वरो नियन्त्रण बाहिर गएको छ । फुलेकका जलकन्या र जनजागरण आधारभूत विद्यालय, जनता निमावि र सार्वजनिक माविका विद्यार्थी ज्वरोले थलिएको स्थानीय शिक्षक कृष्णबहादुर कटुवालले बताए ।सातायता बढेको गर्मी र मौसममा आएको फेरबदलसँगै गाउँदेखि बजार क्षेत्रमा फैलिएको भाइरल ज्वरोका कारण स्वास्थ्य संस्थामा बिरामीको चाप थेगिनसक्नु छ । जिल्लाका वसन्तपुर, संक्रान्ति, सिम्ले, जलजले, फुलेक, सोल्मा, शुक्रबारे, फाक्चामारा, ओख्रे, जिरीखिम्ती लगायतका स्वास्थ्य संस्थामा बिरामीको चाप बढेको छ । सातायता जिल्लाभर भाइरल ज्वरो फैलिएको जिल्ला अस्पतालका डा मुक्तिनाथ साहले बताए । सामान्य उपचार गर्दा ज्वरो नियन्त्रणमा नआएपछि प्रत्येक दिन बिरामीको संख्या बढ्दै गएको अस्पतालले जनाएको छ ।रोगको प्रकोप बढेको स्थानमा औषधिसहित स्वास्थ्य टोली पठाउने तयारी गरे पनि जिल्ला अस्पतालको स्टोरमा औषधि सकिएकाले पठाउन नसकिएको डा साहले बताए । क्षेत्र र विभागमा औषधि अभाव भएको जानकारी गराएको तर औषधि आइनपुगेको उनले बताए । जिल्ला अस्पतालको इमर्जेन्सी कक्षमा मात्र दैनिक १ सय ४५ जनासम्म बिरामी उपचारका लागि आइरहेको अस्पतालले जनाएको छ । भाइरल ज्वरो इन्फेक्सन भएर अधिकांश बिरामीलाई टाइफाइट र निमोनिया भएको स्थानीयको भनाइ छ । रोग प्रभावित क्षेत्रका बिरामीको रगतको नमुना जाँचका लागि विभागबाट उपकरणसहितको स्वास्थ्य टोली शनिबार आउने डा साहले बताए ।"
अर्बपति विजयपत सडकमा,"छोरा गौतमको परिचयविजयपतका छोरा गौतमहरिको जन्म ९ सेप्टेम्बर १९६५ मा भएको हो । उनको स्कुलिङ सेन्ट म्यारिज स्कुल मुम्बई र दि क्याथेद्रल एन्ड जोन क्यानोन स्कुलबाट भएको थियो । उनी हाल रेमन्ड समूहका अध्यक्ष र प्रबन्ध निर्देशक हुन् । उनको यो समूह विश्वमै सबैभन्दा बढी बिक्री हुने कपडा को सबैभन्दा ठूलो उत्पादक भएको दाबी गरिएको छ । कम्पनीले अन्सेल लिमिटेडसँगको संयुक्त लगानीमा कामसूत्र कन्डमको पनि उत्पादन गर्छ । सन् २०१२ मा उनको कुल सम्पत्ति १ दशमलव ४ अर्ब अमेरिकी डलर अनुमान गरिएको थियो । गौतम तीव्र रफ्तारमा चल्ने कार, डुंगा, जहाज र नाइटक्लबका सौखिन छन् । उनीसँग लम्बोर्घिनी ग्यालार्डो, निसान स्काई लाइन जीटीआर, होन्डा एस२००, फेरारी ४५८ इटालिया, लोटस इलिसे कन्भर्टिबल, भर्दे इथाका एलपी५७० सुपरल्यागेरा र औदी क्यु ७ जस्ता महँगा सवारी साधनहरू रहेका छन् । गौतम र डीजे अकिलको संयुक्त लगानीमा बान्द्रामा पोइजन नामक नाइटक्लब सञ्चालनमा छ । उनी हाल भारतकै सबैभन्दा धनाढय मुकेश अम्बानीको एन्टिलिया महलभन्दा १० तला अग्लो गगनुचम्बी भवन निर्माण गर्दै छन् । गौतम भिटिलिगो (छालामा पिग्मेन्ट उत्पादन नहुने) रोगबाट ग्रसित छन् ।"
विस्फोटक लाइसेन्स टुंगो लागेन नेपाली ग्यास बुलेट,"काठमाडौं ,प्रधानमन्त्री शेरबहादुर देउवाको भारत भ्रमणको क्रममा नेपाली ग्यास बुलेट प्राथमिकतामा परे पनि विस्फोटक लाइसेन्सबारे टुंगो लाग्न सकेन । भ्रमणमा रहेका एलपी ग्यास उद्योग संघका अध्यक्ष शिव घिमिरेका अनुसार प्रधानमन्त्री देउवा र उनका समकक्षी नरेन्द्र मोदीबीच भेटवार्तामा बुलेटसम्बन्धी छलफल भए पनि ठोस निष्कर्ष भने निस्केन । दुईपक्षीय वार्तामा प्रधानमन्त्री देउवाले ग्यास बुलेटबारे कुरा राख्नुभएको थियो, अध्यक्ष घिमिरेले भने, तर, भारतीय प्रधानमन्त्री मोदीले बुलेटबारे बुझ्छु भनेर कुरा टार्नुभयो । यस्तै शुक्रबार उद्योग वाणिज्य महासंघकी अध्यक्ष भवानी राणासहितको टोलीले विभागीय वाणिज्यमन्त्री निर्मला सीतारमणसँग भेट गरी उक्त विषय प्रमुखताका साथ उठाएकी थिइन्। त्यसक्रममा पनि नेपाली ग्यास बुलेटबारे छलफल भएको थियो । तर, वाणिज्यमन्त्री सीतारमणले पनि थप बुझ्ने भन्दै पन्छिएको अध्यक्ष घिमिरेले बताए । ग्यास बुलेटको लाइसेन्स सम्बन्धमा जानकार छु। प्राविधिक विषयमा थप छलफल गर्नेछौं भन्ने मात्रै जवाफ पायौं । लाइसेन्सबारे सम्बोधन गर्न सकिन्छ । गर्छु । गर्दिनँ । दुवै कुरा आएन, उनले भने, अहिलेसम्मको अवस्था हेर्दा अन्योल नै देखियो । भ्रमण टोलीले भारतीय पेट्रोलियममन्त्री धर्मेन्द्र प्रधानसँग पनि छलफल गरेको थियो । छलफलका क्रममा मन्त्री प्रधानले विस्फोटक लाइसेन्सभन्दा पाइपलाइनमा जोड दिएको घिमिरेले बताए । मन्त्री प्रधानले नेपालले चाहेको अवस्थामा पाइपलाइनबाट खाना पकाउने एलपी ग्यास अमलेखगन्जसम्म ल्याइदिने बताए । यसअघि संसद्को उद्योग वाणिज्य तथा उपभोक्ता हित सम्बन्ध समितिले पटकपटक निर्देशन दिँदै तत्काल नेपाली बुलेट सञ्चालनको वातावरण मिलाउन आपूर्ति मन्त्रालय र परराष्ट्र मन्त्रालयलाई निर्देशन दिइसकेको छ । भदौ २ गते बसेको समिति बैठकले एक महिनाभित्र सञ्चालनको व्यवस्था मिलाउन निर्देशन दिएको थियो । समितिको निर्देशनअनुसार आपूर्ति र परराष्ट्र मन्त्रालयले प्रमुख एजेन्डाकै रूपमा अघि सारेका थिए । तर, भारतले आफ्नो स्वार्थ पूरा गर्न लाइसेन्स दिन आनाकानी गरिरहेको जानकारहरू बताउँछन् ।जानकारहरूका अनुसार भारतले नेपाली बुलेट सञ्चालनमा इच्छा देखाएको छैन । नेपालमा सञ्चालन भएका भारतीय पेट्रोलियम ट्यांकरलाई पीईएसओले विस्फोटक अनुमति दिएको छ । भारतले १९८८ देखि १९९८ सम्म करिब १० वर्षसम्म कोसी ग्यास उद्योग प्रालिलाई नेपाली नम्बरको बुलेट सञ्चालनका लागि बिस्फोटक अनुमतिपत्र दिएको थियो । तर, अहिले ढुवानीका लागि लाइसेन्स दिन आलटाल गर्दै आएको हो । आयल निगमले ०७२ असोजमा सूचना जारी गरी व्यवसायीले २०७३ असारमा ७ सय ७५ थान टयांकर ल्याउन अनुमति पाएका थिए । सोहीअनुसार ग्यास बुलेटमा व्यवसायीले करिब साढे ५ अर्ब लगानी गरेको दाबी गरेका छन् । लाइसेन्स नदिँदा लगानी डुब्ने खतरा बढेको उनीहरूको गुनासो छ । भारतले नेपाली बुलेट सञ्चालन गरे भारतीय आयल कर्पोरेसन्स (आईओसी) ले पनि नेपालमा पम्प सञ्चालन गर्न पाउनुपर्ने सर्त अघि सारेको एक व्यवसायीले बताए । नेपाली ग्यास उद्योग सञ्चालन भए आईओसीले पनि नेपालमा पम्प खोल्न पाउनुपर्छ ।ग्यास उद्योग खोल्न पाउनुपर्छ भन्ने सर्त राखेका छन्, ती व्यवसायीले भने, आईओसीले पम्प सञ्चालनको अनुमति नपाएपसम्म नेपाली बुलेटले लाइसेन्सको अनुमति पाउने सम्भावना कमै छ । बिस्फोटक लाइसेन्स भारत सरकारले दिनुपर्छ । ग्यास ढुवानीका लागि विस्फोटक लाइसेन्स नदिँदा नेपालीका करिब ४ सय बुलेट भारतमै थन्किएका छन् ।"
भारतीय लगानीमा सय पम्प खोल्ने घोषणा,"भारतीय लगानीमा पम्प खोल्ने विषयको नेपालमा विरोध भइरहँदा भारतले आयल निगमको सहकार्यमा एक सय पम्प बनाइदिने घोषणा नै गरेको छ । प्रधानमन्त्री शेरबहादुर देउवा भारत भ्रमणामा रहेको बेला भारतीय पेट्रोलियममन्त्री धर्मेन्द्र प्रधानले निगमसँगको सहकार्यमा पम्प सञ्चालन गर्न इच्छुक रहेको बताए । मन्त्री प्रधानले भाषणको क्रममा निगमसँगको सहकार्यमा नेपालमा एक सय पेट्रोल पम्प खोल्ने घोषण गरेका छन्, एलपी ग्यास उद्योग संघका अध्यक्ष शिव घिमिरे भने । यसअघि आपूर्ति मन्त्रालय र आईओसीबीच भएको पाँचवर्षे इन्धन नवीकरण सम्झौताका क्रममा मन्त्रालयले पनि लगानी गर्न प्रस्ताव गरेको थियो । पूर्वआपूर्तिमन्त्री दीपक बोहराले आईओसीलाई एक सय नमुना पम्प बनाइदिन प्रस्ताव गरेका थिए । आईओसीको ४९ प्रतिशत र निगमको ५१ प्रतिशत लगानीमा एक सय नमुना पम्प बनाउन प्रस्ताव गरेका थिए । सोही प्रस्तावअनुसार लगानीको सम्भाव्यता अध्ययन गर्न आईओसीको टोली नेपाल आइसकेको छ । आईओसीका कमर्स महाप्रबन्धक एसएस बोसको नेतृत्वमा ५ सदस्य नेपाल आएका थिए । हाल प्रधानमन्त्री देउवाको भ्रमणका क्रममा भारतीय मन्त्रीले घोषणा नै गरेका हुन् । इन्धनको मुख्य बजार भारत रहेकाले सबै अधिकार आईओसीको हुँदा मुलुकलाई अप्ठयारो पर्ने व्यवसायीहरू बताउँछन् । आईओसीले इन्धनको माध्यमबाट आन्तरिक हस्तक्षेप गरेको दाबी गर्दै उनीहरूले विरोधसमेत जनाएका छन् ।"
चमेलियाबाट ३ महिनाभित्रै उत्पादन,"दार्चुला चमेलिया जलविद्युत् आयोजनाले आगामी ३ महिनाभित्र बिजुली उत्पादन गर्ने भएको छ । सिभिलतर्फको काम अन्तिम चरणमा पुगेकाले विद्युत् उत्पादन छिट्टै हुने आयोजनाले जनाएको छ । शैल्यशिखर नगरपालिका १ बलाचमा निर्माणाधीन उक्त आयोजनाबाट ३० मेगावाट बिजुली उत्पादन हुनेछ । हालकै गतिमा काम भए यसअघिको तालिकाभन्दा १ महिना अगाडि विद्युत् उत्पादन हुनेछ । ड्राई टेस्टको काम सकेर अडिट बन्द गर्ने कार्य चलिरहेको आयोजनाले जनाएको छ । साढे ४ किलोमिटर सुरुङका ३ टनेलमध्ये १ र ३ नम्बर बन्द गरिसकेको र २ नम्बर बन्द गर्ने कार्य भइरहेको आयोजना प्रमुख अजयकुमार दाहालले बताए । हाल टनेल प्लकिङ र सुरुङ सरसफाइको काम भइरहेको छ । यो सबै सकिएपछि सिभिलतर्फको काम सकिन्छ, त्यस लगत्तै सुरुङमा पानी छाड्ने गरी काम हुनेछ, उनले भने, सुरुङमा पूरै नदी लगाउन नमिल्ने हुँदा पानी भर्न १०१२ दिन लाग्छ, सँगै सुरुङ परीक्षण हुने र त्यसपछि पावर हाउसमा जडित मेसिन परीक्षण गरिन्छ ।आयोजनाको १ सय ३३ केभी ट्रान्सफर्मरको एकातिरको लाइनमा पर्ने रूख कटान गरी अत्तरियासम्मको १ सय ३० किलोमिटर प्रसारण लाइन क्लियर गरेको आयोजना प्रमुख दाहालले बताए । कात्तिकबाट उक्त प्रसारण लाइनमा पर्ने दुवैतिरका रूख कटान गरिनेछ । परीक्षण सकिएपछि नोवेम्बरमा बत्ती बाल्ने गरी काम भइरहेको उनले जनाए । नेपाल विद्युत् प्राधिकरणले निर्माण गर्न लागेको आयोजना समयमै सम्पन्न नहुँदा महँगो बन्दै गएको छ । आयोजनाको कुल लागत हालसम्म १५ अर्ब ६ करोड रुपैयाँ पुगेको छ । समयै निर्माण हुँदा ८ अर्ब रुपैयाँ लागतमा पूरा हुने थियो । निर्णय प्रक्रियामा प्राधिकरणबाट भएको ढिलाइ, सम्झौताको फितलो कार्यान्वयन र कमजोर भूबनोटलगायतले आयोजनाको लागत बढेको हो ।"
कागजमै सीमित विद्युत् आयोजना,"भोजपुर ,टक्सारस्थित खोलामा २५ मेगावाटको तल्लो पिखुवा जलविद्युत् आयोजना निर्माण सुरु भएको ७ वर्ष बित्यो । विद्युत् विकास विभागबाट ०६७ चैतमा इस्टर्न हाइड्रोपावर कम्पनीले उत्पादन अनुमति लिएको थियो । पूर्वी अरुण गाउँपालिका याकुका स्थानीय अम्बिका ढकाल उक्त आयोजना निर्माण समितिका अध्यक्ष थिए । कम्पनीभित्र लगानी विवादले केही समय निर्माण कार्यले गति लिएन । ढकालले समिति छाडे र उक्त आयोजनाकै तलतिर ८ मेगावाटको टक्सार पिखुवा हाइड्रोपावर दर्ता गरे। विद्युत् विकासले ०७६ मा सम्पन्न गर्ने गरी ०७३ असारबाट उत्पादन गर्ने अनुमति दिएको छ । अनुमति पाएको वर्ष दिन बिते पनि निर्माण थाल्ने सुरसार छैन । इस्टर्नले २५ मेगावाटलाई गत वर्षदेखि ५५ मा अपग्रेड गरेर काम थाले पनि सुस्त छ । आयोजना सम्पन्न गर्ने सम्झौताको मिति छोटिँदै गएको छ । अब चाँडै आयोजना निर्माण थाल्ने ढकालले जनाए । हालसम्म लगानीको जोहो नहुँदा समस्या भएको ढकाल बताउँछन् । यो जलविद्युत् १ अर्ब ६० करोड रुपैयाँको योजना हो । राष्ट्रिय वाणिज्य बैंकलगायतबाट ७० प्रतिशत रकमको सम्झौता भए पनि बाँकी ३० प्रतिशत प्रवद्र्धनात्मक सेयरबाट जुटाउनुपर्ने बाध्यता छ । प्रवद्र्धनात्मकको १० प्रतिशत आयोजना प्रभावित क्षेत्रका स्थानीय र बाँकी २० प्रतिशत डेभलोपरले व्यवस्थापन गर्नुपर्छ । असोज मसान्तसम्ममा लगानी जुटाइसकेर संरचना निर्माणका काम थाल्ने ढकालले बताए । विद्युत् उत्पादन भएपछि राष्ट्रिय प्रसारण लाइनमा जोड्नेबारे टुंगो नलागेका कारण ढिलाइ भएको उनले सुनाए । हामीले त उत्पादन गरौंला तर भोजपुर सबस्टेसनमा जोड्ने या कोसी करिडोरमा जोड्ने निश्चित नभएकाले काम थाल्न अलमल भएको हो, उनले भने । यस खोलामा यी आयोजनाको माथितिर थप दुई योजना छन् । तिम्मा, छिनामखु र गुप्तेश्वरमा पर्ने माथिल्लो पिखुवा निजी कम्पनी सुम्निमा हाइड्रोपावरले २ मेगावाटको आयोजना सर्भेका लागि विद्युत् विकासबाट ०७३ मंसिरमा सर्भेक्षण अनुमति पाएको छ । यसैगरी ३३ मेगावाटको आयोजनाका लागि पिखुवा पशुपति हाइड्रोपावरले लाइसेन्सका लागि आवेदन दिएको छ । कागजी प्रक्रिया पुरा गरे पनि विभिन्न बहानामा आयोजनाको निर्माण सम्पन्न नगर्ने क्रम बढ्दो छ । उत्तरी षडानन्द र साल्पासिलिछोमा चिर्खुवा र इर्खुवा खोलामा वर्षौंदेखि दर्ता भएका आयोजनाको पनि हालत उस्तै छ । राष्ट्रिय प्रसारण लाइनमा जोडिने आयोजना कोसी करिडोर नबन्दा सुरु हुन नसकेको बताउँछन्, आयोजना निर्माण कम्पनी । चिर्खुवा खोलामा तल्लो र माथिल्लो गरी दुई आयोजना छन् । माथिल्लो ४७ मेगावटले ०७३ मंसिर र तल्लो ४ मेगावाटले ०७३ फागुनमा विद्युत् विकासबाट सर्भेक्षण सकेर उत्पादनका लागि अनुमति पाइसकेका छन् । दुवै आयोजना ०७६ सम्ममा सम्पन्न गर्नुपर्ने सम्झौता छ । यी आयोजना १ अर्ब ६२ करोड रुपैयाँको लागतमा निर्माण हुन लागेका छन् । विद्युत् खरिद बिक्री सम्झौता (पीपीए) सम्पन्न भएको एक वर्ष बिते पनि लगानी व्यवस्थापन गर्न नसक्दा निर्माणका काम थाल्न नसकेको कम्पनीका गणेश बुढाथोकीले बताए । यसैगरी इर्खुवा खोलामा ५ आयोजना छन् । सिस्नेदेखि गोथेबजारसम्म फैलिएको १५५ मेगावाटको इर्खुवा बी दर्ता भएको दशकांै बितेको छ । सम्भाव्यता तथा सर्वेक्षण अध्ययन सकेर गत वैशाख महिनामा विद्युत् विकासमा उत्पादन अनुमतिका लागि आवेदन दिएको छ । बराह मल्टिपावर कम्पनीले २ अर्ब ६० करोड रुपैयाँ लगानीमा उक्त आयोजना निर्माण गर्न लागेको हो । चौकीडाँडाका स्थानीयले उपभोग गर्दै आएको २८ किलोवाटको लघुजलविद्युत्मा असर पुग्ने गरी सर्भे गरेपछि विवादित भएको छ । असर नपर्ने गरी आयोजना सञ्चालन गर्ने सहमति भएपछि उत्पादन अनुमतिका लागि आवेदन दिएको मल्टिपावरका दीपेन्द्र भण्डारीले बताए । इर्खुवाकै सिस्ने खोलादेखि अरुण नदीसम्म फैलिएको १४ मेगावाटको तल्लो इर्खुवाले ०६९ मा सर्भेका लागि अनुमति लिएको हो । तल्लो इर्खुवा हाइड्रोपावर कम्पनी प्रालिका कुमार पाण्डेका अनुसार सर्भेक्षण सकिएकाले असार २५ देखि उत्पादन अनुमतिका लागि आवेदन दिएको जनाए । करिडोरअन्तर्गत संखुवासभा, तुम्लिङटारको २ सय २० केभीको मेनग्रिडमा जोड्नुपर्नेछ, उनले भने, तर, मेनग्रिड निर्माणकै क्रममा रहेकाले निर्माणका अन्योलता रहेको छ । गोथेबजारदेखि दोभानेसम्म माथिल्लो इर्खुवा १४५ मेगावाटको आयोजनाका लागि आरती पावर कम्पनी लिमिटेडले ०७३ मा सर्वेक्षणको अनुमति पाएको थियो । सम्भाव्यता अध्ययन प्रतिवेदन सकेर पीपीएका लागि विद्युत् प्राधिकरणमा पठाएको आरती कम्पनीका प्रकाश दुलालले बताए । उक्त आयोजना कोसी करिडोरकै संखुवासभा, सिटलपाटीस्थित १ सय ३२ केभी ग्रिडलाइनमा जोड्नुपर्ने हुन्छ । प्रसारण लाइनसम्म पुर्याउनका लागि कम्पनी आफंैले ८ किलोमिटर जोड्ने सम्झौता भएको छ । मंसिरसम्ममा पीपीए सम्पन्न हुने ग्रिड कनेक्सन तथा वातावरणीय प्रभाव मूल्यांकन (आईई) का लागि प्रक्रिया अगाडि बढाउने उनले जनाए । अन्य आयोजनाको तुलनामा यसको काम केही अगाडि रहेको छ ।"
सामसङ उपाध्यक्षलाई जेल,"सोल (बीबीसी) दक्षिण कोरियाली एक अदालतले घूसकाण्डमा दोषी ठहर गर्दै सामसुङ समूहका उपाध्यक्ष जेवाई लीलाई ५ वर्षको कैद सजाय सुनाएको छ । पूर्वराष्ट्रपति पार्क ग्युन हाईको महाअभियोगसम्बन्धी मुद्दामा उनी सोलको जिल्ला अदालतबाट दोषी ठहर भएका हुन् । अदालतले सामसङका अन्य दुई अधिकारीलाई समेत काराबास सजाय सुनाएको छ । चोई गी सुङ र चाङ चोङकीलाई चारचार वर्षको कैद सजाय सुनाइएको हो । यसअघि लीले आफूविरुद्धका आरोप अस्वीकार गर्दै आएका थिए । उनीमाथि घूस, कर छली तथा देशबाहिर सम्पत्ति लुकाएको आरोप लगाइएको थियो । यसअघि ४९ वर्षे लीविरुद्ध एउटा संस्थालाई ठूलो रकम चन्दा दिएको आरोप लगाइएको थियो । उनले पूर्वराष्ट्रपति हाईको निकटस्थ चोई सुनसीलद्वारा सञ्चालित गैरनाफामुखी संस्थालाई ३ करोड ६० लाख अमेरिकी डलर चन्दा दिएका थिए । उनले त्यसको बदलामा राजनीतिक फाइदा लिएको आरोप पनि लगाइएको थियो । तर, लीका कानुन व्यवसायीले लीले जानकारीबिनै चन्दा दिएको दाबी गरेको थिए । मुद्दामा चित्तबुझ्दो फैसला नभएको भन्दै पुनरावेदन गर्ने उनले बताए । उनले भने, हामी मुद्दा हाम्रै पक्षमा हुनेबारे ढुक्क छौं ।"
विश्वज्योति मलमा ५० प्रतिशतसम्म छुट अफर,काठमाडौं (कास) राजधानीको जमलस्थित विश्वज्योति मलले चाडपर्वलाई लक्षित गरी सामान खरिदमा ५० प्रतिशतसम्म छुटको योजना ल्याएको छ । भदौ २० सम्म जारी रहने मलको फेस्टिभ कार्निभल अवधिमा उक्त छुट पाइने कम्पनीले जनाएको छ ।
१७ वर्षअघि मृत्यु भएकालाई जिउँदो ठहर्याए,"दमक झापा गौरादह नगरपालिकाका वडाध्यक्ष र वडासचिवले १७ वर्षअघि निधन भइसकेका व्यक्तिको नाममा सर्जमिन मुचुल्का तयार पारेको पाइएको छ । गौरादह६ हेंगाटोलीमा इँटाभट्टा स्थापनार्थ गाउँलेको मञ्जुरी लिने क्रममा निधन भइसकेका र आँखा नदेख्ने व्यक्तिको नाममा सर्जमिन मुचुल्का तयार पारिएको हो ।वडा ६ का वडाध्यक्ष खड्ग पराजुली र वडासचिव खेमनाथ संग्रौलाले उनीहरूको सर्जमिन गरेका हुन् । इँटाभट्टा स्थापनाका लागि उद्योग विकास शाखामा सर्जमिन मुचुल्कासहित सिफारिस गरी पठाउने क्रममा निधन भइसकेका व्यक्तिको समेत सर्जमिन गरेका हुन् । हेंगाटोली निवासी धामीलाल ताजपुरियाको २०५६ चैत ११ गते निधन भएको थियो । ०५७ वैशाख ४ गते तत्कालीन कोहबरा गाविसले प्रदान गरेको मृत्यु दर्ता प्रमाणपत्रअनुसार ताजपुरियाको ६३ वर्षको उमेरमा निधन भएको थियो । तर, वडासचिव संग्रौलाले तयार पारेको सर्जमिन मुचुल्कमा ताजपुरियाको उमेर ५८ वर्ष उल्लेख छ । सर्जमिन पत्रमा ताजपुरियाको नाममा औंठाछाप लगाइएको छ ।यस्तै आँखा नदेख्ने स्थानीय नयाँलाल ताजपुरियालाई पनि सर्जमिनपत्रमा हस्ताक्षर गराइएको छ । आँखा नदेख्ने ताजपुरियालाई ललाइफकाई झुक्याएर हस्ताक्षर गर्न लगाएको आरोप स्थानीयवासीले लगाएका छन् । उनको नाममा पनि ल्याप्चे लगाइएको छ ।वडासचिव संग्रौलाले सर्जमिन मुचुल्का उठाउने क्रममा म फलानो, म फलानो भन्दै आएकाले उक्त आधारमा सर्जमिन गरेको जवाफ दिए । टेलिफोनमा कुराकानी गर्ने क्रममा उनले लामो बोल्न चाहेनन् । उनले एउटै नामका अर्का व्यक्ति पनि हुन सक्ने दाबी गरे । पुन: सम्पर्क गर्दा सचिव संग्रौलाले मोबाइल अफ गरेका थिए । सचिवले स्थलगत रूपमा गरेको सर्जमिन मुचुल्कासहित सिफारिस उद्योग विकास शाखामा पठाएका वडाध्यक्ष पराजुलीले भने आफू त्यस विषयमा अनभिज्ञ रहेको बताए । मलाई यस विषयमा केही थाहा छैन । सचिवज्यूले स्थलगत सर्जमिन ल्याउनुभएको थियो । मैले त्यही मुचुल्कालाई भद्रपुर पठाइदिएको हुँ, उनले भने ।मृतक धामीलालका छोरा गोपाल ताजपुरियाले सचिवले आफूखसी नाम लेखेर सर्जमिन मुचुल्का उठाएको बताए । उनले १७ वर्षअघि निधन भइसकेका बुबाको नाम मुचुल्कामा देखेपछि छक्क परेको बताए । म गौरीगन्ज बजार गएको थिएँ । सचिवज्यूहरू आउनुभएको रहेछ । खोई, कसकसलाई सोधेर बुबाको नाम पनि मुचुल्कामा राख्नुभएको हो, उनले भने ।नगरपालिकाका मेयर रोहितकुमार साहले निधन भएका व्यक्तिको नाममा सर्जमिन मुचुल्का गरेको बारे आफूलाई पनि केही थाहा नभएको बताए । उनले सचिवलाई नगरपालिकामा बोलाएर तत्कालै बुझ्ने बताए । म तत्कालै बुझ्छु, सचिवले गल्ती गरेका हुन् कि होइनन्, उनले भने, यस विषयमा मलाई अरू केही थाहा छैन । स्थानीय श्रीप्रसाद राजवंशीका अनुसार १ सय ५ घरधुरी रहेको गाउँमा धामीलाल ताजपुरिया नामको अर्को व्यक्ति नहरेको बताए । उनले भने, हाम्रो गाउँमा धामीलाल भन्ने एक जना मात्र थिए । उनको १७ वर्षअघि निधन भइसकेको छ । उनको मृत्यु दर्ता प्रमाणपत्र यही हो । सचिवज्यूले गल्ती काम गर्ने क्रममा झन् ठूलो गल्ती गर्न पुगे । उनले स्थानीयको वास्तविक परिचय नखोज्नु, बजार र बाटोका बटुवासँग सोधपुछ गरेर सर्जमिन मुचुल्का तयार पार्दा यस्तो अवस्था आएको बताए ।"
घर भत्किँदा एकको मृत्यु,दैलेख (कास) अविरल वर्षाले नारायण नगरपालिका१ मा घर भत्किँदा एकजनाको मृत्यु भएको छ । रेशम थापाको घर भत्किँदा ४५ वर्षीया दीपा चन्दको मृत्यु भएको प्रहरीले जनाएको छ । प्रहरीका अनुसार ३५ वर्षीया विन्दु शाही र उनकी १२ वर्षीया छोरी मुना घाइते भएका छन् । घाइतेको जिल्ला अस्पतालमा उपचार भइरहेको छ । यस्तै वर्षाकै कारण नयाँबजार आसपासका ६ कच्ची घर भत्किएका छन् ।
विद्युतीय धरापमा जंगली हात्ती,कञ्चनपुर (कास) पुनर्वास नगरपालिका१० विकास बस्तीमा करेन्ट लागेर एक जंगली हात्ती मरेको छ । वन्यजन्तु मार्न राखेको विद्युतीय धरापमा परी बिहीबार राति हात्ती मरेको हो । जिल्ला वन कार्यालयका अनुसार दुधुवा राष्ट्रिय निकुञ्जबाट आएको हात्ती लालझाडी मोहना संरक्षित वनको नमुना सामुदायिक वन क्षेत्रमा मृत भेटिएको हो । करेन्ट लागेर हात्तीको पिठयुँमा ठूलो घाउ बनेको कञ्चनपुरका सहायक वन अधिकृत वीरबहादुर ठगुन्नाले बताए ।
सिनावात्रा भागिन्,"बैंकक (बीबीसी) थाइल्यान्डकी पूर्वप्रधानमन्त्री यिङ्गलक सिनावात्रा सर्वोच्च अदालतले चामल सहुलियतसम्बन्धी मुद्दाको फैसला गर्नुअगावै देशबाट भागेकी छन् । उनी सम्बद्ध राजनीतिक दलको स्रोतअनुसार सिनावात्राले अकस्मात् देश छोड्ने निर्णय गरेकी हुन् । उनी कुन देश गएको भन्नेबारे केही बताइएको छैन । सिनावात्राले चामल सहुलियतमा गरेको आर्थिक हिनामिनासम्बन्धी मुद्दाको शुक्रबार फैसला हुने भनिएको थियो । यसअघि शुक्रबार उनलाई अदालतमा उपस्थित हुन भनिएको थियो । तर अदालतमा अनुपस्थित भएपछि उनीविरुद्ध न्यायाधीशले पक्राउ आदेश जारी गरेका थिए । मुद्दाको फैसला भने सेप्टेम्बर २७ का लागि सारिएको छ । उक्त मुद्दा ६ वर्षअघिको सिनावात्राको चुनावी विजयसँग जोडिएको बताइएको छ । सिनावात्रालाई अर्बौं डलरको चामल बजार मूल्यभन्दा दोब्बर मूल्यमा खरिद गरी भ्रष्टाचार गरेको आरोप छ । दोषी ठहर भएमा सिनावात्राले १० वर्षका लागि जेल सजाय भोग्नुपर्ने जनाइएको छ । तर उनले भने आफू निर्दोष रहेको बताउँदै आएकी छन् । उनले सन् २०१४ मा आफूले कुनै पनि हालतमा देश नछाड्ने बताएकी थिइन् । समर्थकहरूले प्रजातन्त्रको पुनर्बहालीअघि सैनिक सरकारले सिनावात्रा परिवारलाई कमजोर पार्न पूर्वाग्रही ढंगले मुद्दा चलाएको दाबी गरेका छन् । सैनिक सरकारका प्रधानमन्त्री प्रायुथ चनओकाले देशका सबै नाकामा कडाइ गरिएको जनाए । उनले भने, उनी सम्पर्कबाहिर रहेको मैले भर्खरै थाहा पाएँ, सीमा नाका बन्द गर्न निर्देशन दिइसकेको छु । उपप्रधानमन्त्री प्रवित वोङ्सुआनले सिनावात्रा कहाँ छिन् भन्नेबारे आफूलाई केही थाहा नभएको बताए । उनले भने, सम्भवत: उनी भागिसकेकी हुन सक्छिन् । अध्यागमन विभागले उनी अन्य देश भागेको बारेमा कुनै रेकर्ड नभएको जनाएको छ । सैनिक सरकारले सिनावात्रा एक उच्च तहकी अपराधी भएको बताएका थिए ।"
प्रदर्शनमा २९ मारिए,"भारतको हरियाणास्थित पञ्चकुलाको एक अदालतले धार्मिक गुरुलाई बलात्कारी ठहर गरेपछि भड्केको हिंसाका कारण कम्तीमा २९ जनाको मृत्यु भएको छ । डेरा सच्चा सौदाका गुरु गुरमित राम रहिम सिंह सन् २००२ को बलात्कार मुद्दामा सीबीआई अदालतद्वारा दोषी ठहर भएका हुन् । मृतकहरू उनका समर्थक रहेको अधिकारीले बताएका छन् । समर्थकहरू तोडफोडमा उत्रिएपछि सुरक्षा बलले गोली चलाउँदा उनीहरूको मृत्यु भएको हो । निर्णयपछि उनलाई सुनरीयास्थित प्रहरी तालिम केन्द्रमा राखिएको छ । हरियाणाका मुख्यमन्त्रीको कार्यालय स्रोतका अनुसार प्रदर्शनका क्रममा २ सय ५० भन्दा बढी घाइते भएका छन् । पञ्चकुलाको एक अस्पतालका अधिकारीले उनीहरूमध्ये कतिपय गम्भीर भएको बताए । उनले ५७ जना गम्भीर घाइतेलाई उपचारका लागि अन्यन्त्र सिफारिस गरिएको छ । गुरुका समर्थकले कार तथा सञ्चारमाध्यमका गाडीमा तोडफोड गरेका छन् । उनीहरूले पन्जाबका दुइटा रेल स्टेसनमा आगजनीसमेत गरेका छन् । आगजनीका कारण पन्जाब र चण्डीगढ भएर चल्ने सम्पूर्ण रेल सेवा स्थगित गरिएको छ । राजधानी नयाँदिल्ली, उत्तरप्रदेश, पन्जाबलगायत स्थानका प्रदर्शन हिंसात्मक बन्दै गएको अधिकारीले जनाएका छन् । हिंसापछि हरियाणा, पन्जाब र चण्डीगढमा ७२ घण्टाका लागि कर्फ्यु लगाइएको छ । पन्जाबका फिरोजपुर, मन्सा र बथिन्डामा कर्फ्यु आदेश जारी गरिएको हो । गृहमन्त्री राजनाथ सिंहले घटनाले आफू स्तब्ध भएको जनाए । उनले डेरा सच्चा सौदाका समर्थकलाई शान्ति कायम गर्न आग्रह गरे । उनले भने, म सबै जनालाई, खासगरी डेरा सच्चा सौदाका समर्थकलाई शान्ति कायम राख्न अपिल गर्न चाहन्छु । उनले शान्ति कायम राख्न पन्जाब तथा हरियाणाका मुख्यमन्त्रीसँग कुराकानी गरेका बताए । उनले भने, स्थितिलाई सामान्य बनाउन पहल भइरहेको छ । उनले दुवै राज्यका मुख्यमन्त्रीले स्थितिलाई नियन्त्रणमा लिने आशा व्यक्त गरे । भारतको केन्द्र सरकारले पन्जाब, हरियाणा तथा चण्डीगढमा २० हजार अर्धसैनिक बल परिचालन गरेको जनाएको छ । दिल्लीका मुख्यमन्त्री अरबिन्द केजरीवालले मानिसलाई शान्त रहन आग्रह गरे । पन्जाबका मुख्यमन्त्री क्याप्टेन अमरिन्दर सिंहले घटनामा हरियाणा सरकार जिम्मेवार भएको आरोप लगाए । उनले पञ्चकुलामा गुरुका समर्थकलाई जम्मा हुन दिएको भन्दै सरकारको आलोचना गरे । सिंहले स्थिति नियन्त्रणमा लिन पन्जाबका ५ जिल्लामा कर्फ्यु लगाइएको जनाए ।"
२५ दिनपछि छुटे नेपाली,"काँकडभिट्टा (कास) सिलिगुडी प्रहरीले पक्राउ गरेका इलाम सूर्योदय नगरपालिका१० फिक्कलका २८ वर्षीय उदयहाङ फागो २५ दिनपछि रिहा भएका छन् । सिलिगुडीको सबडिभिजन अदालतले उनलाई भारु ५० हजार धरौटीमा छाडेको हो । उनी साउन १६ गते आमा गंगामायाको उपचारका लागि दिदी साधनासँगै सिलिगुडी गएका थिए । सिलिगुडीको डनबस्को स्कुलनजिकैको फेमिली क्लिनिकबाट उनी पक्राउ परेका थिए । आमालाई डाक्टरको क्याबिनमा पुर्याएर बसेको मात्रै थिएँ, उदयहाङले भने, सादा पोसाकमा आएका मान्छेले तपाईंसँग काम छ भन्दै लगे । उनलाई पक्राउलगत्तै प्रधान नगर प्रहरी थानामा पुर्याएर ४ घण्टा उभ्याएर राखियो । आफू नेपाली भएको, आमाको उपचारका लागि आएको र गोर्खाल्यान्ड आन्दोलनसँग कुनै सम्बन्ध नरहेको भन्दा पनि प्रहरीले जबरजस्ती झूटो मुद्दामा फसायो । उनलाई साउन १६ गते सिलिगुडीनजिकैको सुकुना भन्ने स्थानमा भएको खुकुरी जुलुसमा संलग्न भई सुरक्षाकर्मीविरुद्ध आक्रमण गरेको, दंगा फैलाएको, खतरनाक हतियार बोकेर सरकारी काममा व्यवधान खडा गरेको आरोप लगाई भारतीय दण्ड संहिताको धारा १४७, १४८ र १४९ का आधारमा मुद्दा चलाइएको हो । सुकुना काण्डमा संलग्नताको आरोपमा पक्राउ गरिएका गोर्खा जनमुक्ति मोर्चाका नेता नीतिन क्षेत्रीसँगै उनलाई अदालतमा उभ्याइएर आरोप पुष्टि गर्ने प्रयत्न गरिएको थियो । प्रहरीले लगाएका सबै आरोप निराधार भएको भन्दै अदालतले उनलाई धरौटीमा छाड्ने आदेश दिएको अधिकारकर्मी तुलसी थापाले जनाए ।"
म्यान्मारमा ३२ मारिए,याङ्गुन (एजेन्सी) म्यान्मारको राखिन राज्यमा विद्रोही समूहले शुक्रबार गरेको आक्रमणमा कम्तीमा ३२ जनाको मृत्यु भएको छ । मारिनेमा ११ प्रहरी अधिकारी र २१ सर्वसाधारण छन् । सैनिक अधिकारीले मृतकको संख्या बढी हुन सक्ने बताएका छन् । अराकन रोहिङया स्याल्भेसन आर्मी ले २४ वटा प्रहरी चौकीमा गरेको आक्रमणमा उनीहरूको मृत्यु भएको हो । राज्य सल्लाहकारको कार्यालयका अनुसार करिब १ सय ५० को संख्यामा आएका विद्रोहीले शुक्रबार सबेरै प्रहरी चौकीमा आक्रमण गरेका हुन् ।
बस खस्दा १४ को मृत्यु,मस्को (सिन्हवा) रसियाको दक्षिणी क्षेत्र क्रास्नोडोरमा शुक्रबार एउटा बस समुद्रमा खस्दा कम्तीमा १४ जनाको मृत्यु भएको छ । स्थानीय एक कम्पनीका कामदार बोकेको बस निर्माणाधीन तटबन्धबाट ब्लाक सीमा खसेको थियो । दुर्घटनामा २० घाइते भएका छन् । बसमा ३५ भन्दा बढी यात्रु थिए । प्रहरीले घटनाबारे छानबिन भइरहेको जनाएको छ ।
उपाधि नजिक नेपाल,"रोशन रानामगर, कप्तान, नेपाल यहाँसम्म आउन टोलीले निकै मिहिनेत गरेको छ । फाइनलमा भारतसँग खेल्न पाउनुलाई हामीले अवसरका रूपमा लिएका छौं । फाइनलमा इतिहास रच्दै आफ्नो मिहिनेत सार्थक तुल्याउने लक्ष्य छ । हामी एकढिक्का भएर सुरुदेखि नै लागेका थियौं । त्यसैअनुसार फाइनल सुखद हुन्छ भन्ने अपेक्षा छ ।"
अमिरको निर्णायक गोल,हेटौंडा (कास) एफसी मल्टिभिजनले प्रथम सुन्दर सहकारी कप सेभेन ए साइड फुटबलको उपाधि जितेको छ । हुप्रचौरमा शुक्रबार फाइनलमा मल्टिभिजनले डिलर एसोसियसन मकवानपुरलाई १० ले हरायो । मल्टिभिजनबाट अमिर श्रेष्ठले ३५ औं मिनेटमा गरेको गोल निर्णायक भयो । चौकीटोल युवाका विश्व लामा (५ गोल) सर्वाधिक गोलकर्ता बने । मल्टिभिजनका गोलरक्षक विकेशलाल श्रेष्ठ उत्कृष्ट गोलरक्षक र अनिल थापामगर उत्कृष्ट खेलाडी भए । विजेता र उपविजेताले ३० र २० हजार रुपैयाँ पुरस्कार पाए ।
च्याम्पियन्स लिगमा को कस्तो ?,"मार्कस क्रिस्टेन्सन, द गार्डियनयुरोपेली च्याम्पियन्स लिग फुटबलको ड्र निस्केयता तय देखिन्छ, इङलिस टिमहरू लिभरपुल, म्यानचेस्टर सिटी र म्यानचेस्टर युनाइटेड अन्तिम १६ मा पुग्नेछन् । तर टोटेनहम ? उसलाई गाह्रो हुनेछ। प्रत्येक समूहको विश्लेषण : समूह एबेन्फिका (पोर्चुगल), बसेल (स्विट्जरल्यान्ड), म्यानचेस्टर युनाइटेड (इङल्यान्ड) र सीएसकेए मस्को (रसिया)जोसे मोउरिन्हो पक्कै खुसी हुनेछन्, यो समूहबाट । युनाइटेडले रोमेलु लुकाकुलाई भित्र्याउनु बुद्धिमतापूर्ण थियो । उनलाई साथ दिन आएका छन्, जाल्टन इब्राहिमोभिच । सँगै नेमान्जा माटिच । युनाइटेड यसपल्ट साँच्चै बलियो छ । आफ्ना प्रमुख खेलाडी बेचे पनि बेन्फिका अझै पोर्चुगलको सबैभन्दा राम्रो टिम हो । सीएसकेए मस्कोले भने रुसी लिगमा कमजोर सुरुआत लिएको छ तर पछिल्ला केही खेलमा उसको प्रदर्शनम निकै सुधार आएको छ । नकआउट चरण पुग्ने सम्भावित : म्यानचेस्टर युनाइटेड र बेन्फिकासमूह बीबायर्न म्युनिख (जर्मनी), एन्डरलेक्ट (बेल्जियम), पेरिस सेन्ट जर्मेन (फ्रान्स) र सेल्टिक (स्कटल्यान्ड)सबैको आँखा रहनेछ पेरिस सेन्ट जर्मेन (पीएसजी) मा । रियल म्याड्रिड र बार्सिलोनाले जस्तो खेलाडी अनुबन्ध गथ्र्यो, त्यत्तिकै शैलीमा उसले नेयमरलाई किनेको छ । प्रतियोगितामा नेयमरले आफ्नो छाप छोड्न प्रयास गर्ने छन् नै । बायर्न निकै बलियो प्रतिद्वन्द्वी हो । प्रश्न, के पछिल्लो सिजनभन्दा बायर्न झन बलियो भएको छ त ? क्लबमा केही नयाँ खेलाडी आएका छन् । जस्तो कारेन्टिन टोलिसो र हामेस रोड्रिग्वेज । समूहमा सेल्टिकको काम हुनेछ, एन्डरलेक्टभन्दा माथि रहने । नकआउट चरण पुग्ने सम्भावित : बायर्न म्युनिख र पीएसजीसमूह सीचेल्सी (इङल्यान्ड), एएस रोमा (इटाली), एट्लेटिको म्याड्रिड (स्पेन), काराबाग (अजरबैजान)पछिल्ला तीन सिजनमा टिमको प्रदर्शनका आधारमा एट्लेटिको म्याड्रिड यो समूहको सबैभन्दा बलियो टिम हो । एन्टोनियो ग्रिजम्यान टिममै रहने निर्णयले क्लब उत्साही हुनुपर्छ । चेल्सीका लागि यस प्रतियोगितामा राम्रो प्रदर्शनको उत्तिकै महत्त्व छ । अझ बढी छ प्रशिक्षक एन्टोनियो कोन्टेलाई । कोन्टेले युरोपेली च्याम्पिन्स लिगमा अझै राम्रो गर्न सकेका छैनन् । रोमाले यस सिजनका लागि १० नयाँ खेलाडी किनेको छ, त्यसैले यो सर्वथा नयाँ टिम हुनेछ । नकआउट चरण पुग्ने सम्भावित : एट्लेटिको म्याड्रिड र चेल्सीसमूह डीयुभेन्ट्स (इटाली), ओलम्पियाकोज (ग्रिस), बार्सिलोना (स्पेन) र स्पोर्टिङ लिस्बन (पोर्चुगल)निकै कडा प्रतिस्पर्धा हुने समूह । युभेन्ट्सले यो समूह जित्ने अनुमान गर्न सकिन्छ । पोहोर उसले क्वाटरफाइनलमा बार्सिलोनालाई हराएको आधारमा । तर दुवै टिमले आफ्ना प्रमुख खेलाडी गुमाएको छ, बार्सिलोनाले नेयमरजस्तै युभेन्ट्सले लियोनार्दो बोनुची । इटालियन सुपर कपमा युभेन्ट्सको डिफेन्स कमजोर देखिएको थियो, त्यसैले यो चिन्ताको विषय हुनसक्छ । तर यो समूहमा यी क्लबलाई छाडेर अरुको सम्भावना नभएजस्तै हो । नकआउट चरण पुग्ने सम्भावित : युभेन्ट्स र बार्सिलोनासमूह ईस्पार्टक मस्को (रसिया), लिभरपुल (इङल्यान्ड), सेभिया (स्पेन) र मारिबोर (स्लोभेनिया)सेभियाभन्दा सायद लिरभपुल नै बलियो मान्न सकिन्छ, भलै सन् २०१६ को युरोपा लिग फाइनलमा सेभियाले लिभरपुललाई हराएको थियो । त्यसयता टिममा धेरै परिवर्तन भएको छ । यो समूहमा बलिया यिनै दुई टिम हुन् । स्पार्टक मस्कोले गत सिजन लिग जितेको थियो र उत्कृष्ट खेल प्रदर्शन गरेको थियो । तर यसपल्ट यो क्लब रुसी लिगको ११ औं स्थानमा छ । मारिबोरको उद्देश्य सक्दो राम्रो खेल्ने हुनेछ । उसले पछिल्ला १२ युरोपेली खेलमध्ये एकमात्र जित्न सकेको छ । नकआउट चरण पुग्ने सम्भावित : लिभरपुल र सेभियासमूह एफसाख्तर डोनेस्क (युक्रेन), नेपोली (इटाली), म्यानचेस्टर सिटी (इङल्यान्ड) र फेयनुर्ड (नेदरल्यान्ड्स)म्यानचेस्टर सिटीले यसपल्ट पनि युरोपमा राम्रो गर्न सकेन भने माफी पाउने छैन । सिटीले यसपल्ट नयाँ खेलाडीमा मात्र १२ करोड ८५ लाख पाउन्ड खर्च गरेको छ । सम्भवत: सिटी सजिलै नकआउट चरण पुग्नुपर्ने हो । तर एभरटनविरुद्धको खेलयता त्यसमा पनि शंका गर्ने ठाउँ छ । नेपोली युरोपको सबैभन्दा रोमान्चक टिम हो । टोलीले छनोटमा निकै राम्रो गरेको छ । साख्तरले युक्रेनी लिग १३ अंक अन्तरमा जितेको थियो । त्यसैले साख्तरले राम्रो चुनौती पेस गर्नेछ । फेरि फेयनुर्ड पनि डच लिग च्याम्पियन हो । नकआउट चरण पुग्ने सम्भावित : म्यानचेस्टर सिटी र नेपोलीसमूह जीमोनाको (फ्रान्स), बेसिक्टास (टर्की), एफसी पोर्टो (पोर्चुगल) र आरबी लेप्जिग (जर्मनी)चारै टिम उस्तै देखिन्छन् स्तरका आधारमा । मोनाको बलियो हुनुपर्छ, अर्को चरण पुग्नका लागि । तर उसले पनि धेरै खेलाडी गुमाएको छ । पोर्टो यसपल्ट नयाँ प्रशिक्षक सर्जियो कोसेसिओको नेतृत्वमा खेल्दै छ । जर्मन क्लब आरबी लेप्जिगले भने यसपल्ट च्याम्पियन्स लिगमा डेब्यू गर्दै छ । तर बुन्डेसलिगामा भने कमजोर सुरुआत लिएको छ । बेसिक्टासले पनि यसपल्ट राम्रो प्रदर्शन अपेक्षा गर्न सक्छ, पछिल्लो दुई घरेलु लिग जितेको आधारमा । नकआउट चरण पुग्ने सम्भावित : मोनाको र पोर्टोसमूह एचरियल म्याड्रिड (स्पेन), टोटेनहम (इङल्यान्ड), बोरुसिया डर्टमन्ड (जर्मनी), एपोइल निकोसिया (साइप्रस)डिफेन्डिङ च्याम्पिन रियल म्याड्रिडसामु यसपल्ट गज्जबको चुनौती छ, उपाधिमाथि ह्याट्रिक गर्ने । पछिल्लो दुई संस्करणको विजेता समूह चरणबाट अगाडि पुग्ने मान्न सकिन्छ । कारण, क्लबमा जति स्टार खेलाडी छन्, सबै टिममै कायम छन् । रियललाई चुनौती दिनसक्ने टिम यो समूहमा बोरुसिया डर्टमन्ड हुनुपर्छ । टोटेनहमको सम्भावना ? त्यो उसले वेम्बलीको मैदानमा कसरी खेल्छ, त्यसमा निर्भर हुनेछ । एपोइल निकोसिया समूहको अन्तिम स्थानमा रहनेछ । नकआउट चरण पुग्ने सम्भावित : रियल म्याड्रिड र बोरुसिया डर्टमन्ड"
डेम्बेले बार्सिलोनामा अनुबन्धित,बार्सिलोना (एएफपी) बार्सिलोनाले १ सय ५ मिलियन युरो खर्चेर विश्वकै संयुक्त दोस्रो ठूलो ट्रान्सफरमा बोरुसिया डर्टमन्डका युवा फरवार्ड ओस्मान डेम्बेलेलाई क्लबमा भित्र्याएको छ । शुक्रबार ५ वर्षका लागि सम्झौता गरेका डेम्बेलेले बार्सिलोनामा ११ नम्बरको जर्सी लगाउने छन् । डर्टमन्डले बार्सिलोनाको पहिलो प्रस्ताब अस्वीकार गरेको विरोधमा प्रशिक्षणमा सहभागी नरहेका डेम्बेलेलाई जर्मन क्लबले दुई सातायता निलम्बनमा राखेको थियो । डर्टमन्डले उनलाई गत सिजन १५ मिलियन युरो खर्चेर फ्रान्सेली क्लब रेन्नेसबाट ल्याएको हो । उनको रिलिज क्लज ४ सय मिलियन युरो तोकिएको छ । डेम्बेलेले फ्रान्सको राष्ट्रिय टोलीबाट ७ खेल खेलिसकेका छन् ।
विद्यालयबाट टुसाउँदै चिनियाँ भाषा,"स्वयंसेवक छनोट प्रक्रिया चिनियाँ भाषा सिकाउन चाहने विद्यालयले शैक्षिक सत्र सुरु हुनुभन्दा नौ महिनाअघिदेखि प्रक्रिया अघि बढाउनुपर्ने हुन्छ । शिक्षा कार्यालय, विभाग हुँदै मन्त्रालयमा विद्यालयको निवेदन पुग्छ । मन्त्रालयले विद्यालयको माग संकलन गरेर अर्थ मन्त्रालयको सहमति लिएर शैक्षिक सत्र सुरु भएको ६ महिनाअघि नै चिनियाँ दूतावासमा पठाइन्छ । स्वयंसेककलाई गैरपर्यटकीय भिसा नि:शुल्क उपलब्ध गराउनुपर्ने भएकाले अर्थको सहमति लिनुपरेको हो । शिक्षा मन्त्रालयले विद्यालयको विवरणसहित चिनियाँ दूतावासमा विवरण पठाउँछ । दूूतावासले स्वयंसेवक छनोट गरेर पठाउने गरेको छ । यसअघि निजी विद्यालयमा सहजै स्वयंसेवक ल्याउन अर्थ मन्त्रालयले सहमति दिए पनि आउँदो वर्षदेखि सामुदायिक विद्यालयलाई मात्रै दिने नीति अघि सारेको छ ।"
पर्दाअगाडि र पछाडि,"तेजनाथ भूमिप्रशासन कार्यालयका नायबसुब्बा थिए । जिल्लाजिल्लामा सरुवा भइरहन्थ्यो । जेठा छोरा प्रकाशले पितासँगै पोखरा बाहिर लमजुङ, धनगढी, परासी, जलेश्वर र जनकपुरमा पनि बाल्यकालका वर्षहरू बिताए । २०३९ सालतिर पोखराको नदीपुरका युवाहरूले सूर्योदय युवा क्लब गठन गरेर साप्ताहिक भेटघाटको जमर्को कविगोष्ठीजस्ता साहित्यिक कार्यक्रमबाट थाले । यसको अगुवाइ उनैले गरेका थिए । आºना उमेरका भन्दा पाका र कम उमेरका साथी बनाउन रुचाउने उनले साथीहरूसँग मिलेर सडकमा ढुंगा छाप्ने, चौतारो बनाउने र साहित्यिक कार्यक्रम आयोजनाको काममा सक्रिय हुँदै गए । साहित्यिक कार्यक्रमबाट युवा जमातलाई नाटक देखाउने रहर लाग्यो । दीपक पराजुलीले नाटक लेखे जब इज्जत सल्कन्छ । त्यो नाटक हामीले तीन वर्ष त रिहर्सल मात्रै गर्यौं, घिमिरेले सुनाए, त्यसपछि डाँफे कला मन्दिरमा सात दिनसम्म मञ्चन भयो । यही हाम्रो सुरुआत थियो । नाटक हेरेका सरुभक्तले ती तन्नेरीको जमातलाई ताण्डवनृत्य र अजम्मरी भ्वाइलिन नामको आºनो नाटकमा अभिनय गराए । सरुभक्तले आºना नाटकमा लिन थालेपछि घिमिरे रंगमञ्चमा बराबर प्रभावशाली पात्रको भूमिकामा देखा पर्न थाले । पोखरेली कलाकर्मीले प्रतिविम्ब नाट्य समूह का नामबाट नाटक लिएर राजधानी आउजाउको क्रम बाक्लियो । उनले दन्त्यकथाजस्तो, न्यायप्रेमी, सिरुमारानी आदि नाटकमा अभिनय गरे । दिल्लीको नेसनल स्कुल अफ ड्रामामा पढेर फर्किएका अनुप बरालले उनलाई सरुभक्तद्वारा लिखित थाङ्ला नाटकमा अभिनय गराए । दलन रंगमञ्चको संसारबाट क्यामेराअघि लगेपछि उनले सुवर्ण थापाको सर्ट मुभी मलामी मा काम गरे । यतिबेला उनको पनि अभिनय देख्न पाइने सूचीमा करोडपति, छक्कापञ्जा२ र अग्निदहन चलचित्र प्रदर्शनको मिति पर्खाइमा छन् । याम थापाको निर्देशनमा निर्माण हुन लागेको हुर्रे को छायांकन सुरु हुन लागेको छ । सांस्कृतिक र सांगीतिक कार्यक्रम गर्दै आएकाहरूको पुरानो संस्था पोखरेली युवा सांस्कृतिक परिवारको सचिवदेखि अध्यक्षसम्मको जिम्मेवारी सम्हालिसकेका घिमिरे यतिबेला पहिले जसरी कविता लेख्ने, गीत गाउने भने गर्दैनन् । त्यो एउटा बेला थियो, यतिबेला थोरै पनि फुर्सद निस्क्यो भने किताब पढ्छु, सिनेमा हेर्छु, उनले भने, अबका नेपाली सिनेमा मौलिक प्रकारका बन्दै छन् । आफूले पाएको भूमिका कसरी गहकिलो हुन्छ भन्ने सोच्छु । रंगमञ्चबाट सिनेमामा पुगेका कलाकारलाई अभिनयका दृष्टिले कुन राम्रो भनेर सोधियो भने रंगमञ्च भन्ने धेरै हुन्छन् । दुवैका खुबी आआफ्नै पाराका छन्, सिनेमामा टेक खाएजस्तो नाटकको रिहर्सलमा तयारी राम्रो चाहिन्छ, उनले भने, सिनेमामा अगाडि अर्को पात्र भएन भने पनि क्यामेराले कताबाट खिच्छ भन्ने हेक्का राखेर एक्लै पनि डाइलग बोल्नुपर्छ, एउटै सिनलाई भिन्नभिन्न कोणबाट पटकपटक सुट गर्दा कलाकारले सन्तुलित भइरहनु सजिलो कहाँ हुन्छ ?"
यसपालि यस्तै भयो,"पर्थ, अस्ट्रेलिया , हिन्द महासागर यादवजी भिडियो खिच्दै हुनुहुन्थ्यो, म हिन्द महासागरका छालहरूलाई मेरो मोक्ष कविता सुनाउँदै थिएँ ।म भन्दै थिएँ म तिम्रो किन हुनुपर्यो ?मलाई त आफ्नै हुनु छैन,मलाई त उसको हुनु छ,जसको भइसकेपछि फेरि कसैको हुनुपर्दैनएक्कासि मलाई पैतालामा नचिल्ने काला कमिला दौडिएजस्तै भयो । नीलो आकाश नै पोखिएको जस्तो त्यो समुद्रबाट छाल बनेर आकाश मैतिर आएजस्तै लाग्यो, ढलपलढलपल गर्दै । छालमा म एउटा अनुहार देख्दै थिएँ, कतै चिनेजस्तो अनुहार । त्यत्तिकैमा छालले मलाई निथ्रुक्कै हुने गरी भिजायो । म अल्मलिएँ, मलाई पोखिएको आकाशले भिजायो कि चम्किएको अनुहारले भिजायो ? मेरो जीउभरि ऐले के छ, थोरै आकाश कि धेरै अनुहार ? कविता कन्सर्ट त म अस्ट्रेलिया पुग्ने बहाना मात्र हो रहेछ, हिन्द महासागरको एक चुम्बन पाउनु रहेछ । एउटा सिंगो आकाशको चुम्बन, एउटा विशाल मुहारको चुम्बन ।मलाई त उसको हुनु छ,जसको भइसकेपछि फेरि कसैको हुनुपर्दैन मोक्ष कवितामा मलाई जसको हुनु थियो, उसैलाई भेटेजस्तै भयो, यसपालि यस्तै भयो ।"
बाबा,"कसमा बाबालाई पो आफ्ना सन्तानको चिन्ता हुँदैन र ? चराहरूले पनि आफ्ना सन्तानका लागि गुँड बनाएकै हुन्छन् । पखेटा लगाएर आकाशमा उडाइदिएकै त हुन्छन् नि । कसका बाबाले के पो दिएका हुँदैनन् र ? शिक्षा र चेतना दिएका हुन्छन् कसैले । नैतिकता र संस्कार दिएर गएका हुन्छन् कोही । कसैकसैले आफ्नो राजपाठै सन्तानलाई सुम्पिदिएका हुन्छन् । हरेक मानिसहरूलाई तिनीहरूका बाबाले केही न केही दिएरै गएका हुन्छन् । आफ्ना सन्तानलाई केही न केही बनाएरै गएका हुन्छन् । यो त संसारको रीति नै हो नि । आफ्नो पितृ कर्तव्यबाट बाबाहरू कसरी चुक्न सक्छन् र ?आँखिर रेणुलाई उनका बाबाले महानगरको मेयर बनाएरै छोडे । जसले जे भने पनि प्रकाशलाई उनका बाबाले प्रधानमन्त्री हुँदा स्वकिय सचिव मात्रै कहाँ बनाए र ? स्याबास् छोरा भनेर उनको वीरताको कदर गर्दै तक्मा नै दिए । छोराको वीरता आँखिर बाबुबाहेक अरू कसले पो बुझ्न सक्छ र ? सुजातालाई पनि उनका बाबाले आफू जिउँदो छँदै नेपाल राष्ट्रको उपप्रधानमन्त्री बनाएर गए । सुनिलका बाले पनि अरूको कुरै कहाँ सुने र ? आफ्नो शेषकालमै छोरालाई मन्त्री बनाएरै गए । जयन्तका बाबाले पनि त्यसै त गरे नि । प्रिय छोराका अगाडि कसलाई आँखा देखे र उनले ? जसले जे भने पनि छोरा जयन्तलाई मन्त्रीको माला पहिराएरै छोडे । पारसका बाबाले पनि दुनियाँले लगाएका आरोपको कहाँ पर्वाह गरे र ? कसैको पर्वाह नगरी पारसलाई राजै बनाउन लाग्या थे नि । आँखिर दिनदसा लागेर मात्रै त हो । मान्छेका हातको कुरा कहाँ थियो र त्यो, नियतिको खेल न थियो । बाबा भन्नुहुन्थ्योनियति सधैं दक्षिण कुनामा बसेको हुन्छ नानी, त्यसले मान्छेको दिनदशा र भाग्यलाई कहिल्यै उत्तर फर्किन दिँदैन । बरु शिशिरको याममा प्रवासमा गएकी कोइलीका दिन वसन्त ऋतुमा उत्तर फर्किन्छन् तर दक्षिण दिशामा दसा बसेका मान्छेका दिन उत्तर फर्किंदैनन् । आज यतिका वर्षपछि आएर बुझ्दै छु, बाबाले कति अकाटय कुरा बोल्नुभएको थियो त्यस बेला ।विराजका बाबाले पनि आफ्नो पुत्र बात्सल्य कहाँ भुले र बरु विद्रोह गर्न तयार भए तर छोरालाई मन्त्री बनाउनबाट कहाँ चुके र उनी ? छोरा विराजलाई मन्त्री बनाएर एउटा आदर्श बाबुले गर्ने माया तमाम गरे उनले । जनताको घाउमा मल्हम लगाएर हृदयमा बसेका चन्द्रमोहनलाई पनि उनका बाबुले कहाँ गाउँमै रहन दिए र ? सांसदको टिकट दिएर आफ्नो छोरालाई ठूलो मान्छे बनाउने सपना पूरा गरे । उत्तरस्थानका कलिला अखिलेशलाई पनि त धेरैको चित्त दुखाएर प्रमुख मन्त्री बनाइदिएका थिए उनका बूढा बाबुले । अरूको चित्तसँग बाबाहरूको के नै सरोकार रहन्छ र ? केवल आफ्ना सन्तानहरूको चित्त दुख्नु हुँदैन, बस् ।उदास बुधबारको साँझ रुफटपको माथिबाट शैलेश आकाशतिर उडेका चरालाई हेरिरहेथ्यो । उसको टेबुलको गिलासमा रुस्लान भोड्का थियो । एक अद्दी रुस्लानले आकाशतिर हेर्ने बनाउन सक्छ र ? तर उसले टुहुरिएर आकाश हेर्नुको पीडा फरक थियो । ऊ भन्दै थियो, मेरो बाबालाई युद्धमा मर्न नपठाएका भए आज म यस ठाउँमा हुने थिएन । रेडियोले मेरो नाम साँझबिहान भनिरहेको हुन्थ्यो आज । मेरा बाबालाई मर्न लगाएर आफ्ना छोराछोरीलाई कहाँकहाँ पुर्याए सैतानहरूले । बिचरा शैलेशको उदास अनुहार देखेर मेरो मनमा करुणा जागेर आयो । मैले सम्झेँ उहिल्यैका कुरा । ओ हो जोतिषशास्त्रका कुरा कति अकाट्य हुँदा रैछन् । आज बल्ल ज्ञात हुँदै छ । उहिले भनेका कुरा आज प्रमाणित भएको देख्छु । उहिले ज्योतिष बा भन्नुहुन्थ्यो, बाबा बाँचेकाहरूले राजनीतिमा लाग्नू, ठूलो पद खानू, बाबा नबाँचेकाहरूले तिनीहरूका झोला मात्रै बोक्नू अथवा आफ्नै कुटो कोदालो चलाई खानू बाबै । बाबा नहुनेहरूले यो कुरा बुझेको भए किन लाग्दा हुन् राजनीतिमा कठै !उहिले स्कुले जीवनमा कुर्कुरै बैंसका बेला म आफूलाई केटीहरूको राजा सम्झिन्थेँ । मायाको फरिया समातेर कहिले काप्रोको फेदमा उसका तिघ्रा चिमोटिरहेको हुन्थेँ त कहिले नन्नीको लामो चुल्ठो खेलाउँदै सल्लाको फेदमा उसलाई सिउँती बिजौलो खुवाइरहेको हुन्थेँ । पानीको तालमा कहिले मन्धराको फ्रक उचालिरहेको हुन्थेँ त कहिले दायाँ हातको पाखुरीमा शिशा कलमले पद्माको नाम लेखिरहेको हुन्थेँ । देखेर बाबाका आँखा राता भएर आउँथे । आफूलाई काबुमा राखेर कहिले सम्झाउनुहुन्थ्यो, हेर छोरा, केटी मान्छेको मन सारै कमलो हुन्छ । मायामा गलेर फतक्क भैजान्छन् । यिनीहरूलाई पिरतीमा डुबाएर अपराध गर्नु हुँदैन । एकचोटि कसैलाई माया गरिसकेपछि काँक्राको लहराजस्तो यिनीहरू अर्काे थाक्रोमा उक्लिन सक्दैनन् । सेतो कागजजस्तै हुन्छ यिनीहरूको जीवन । कतै सानो धब्बा लाग्दा चरित्रमा दाग लगाइदिन्छ समाजले । अनि कहिले अचाक्ली रिस आएपछि गालामा चड्कन लाएर हकार्नुहुन्थ्यो, तेरो मात्रै आयो बैंस चरित्रहीन डाँका ? चारचार जनालाई मायाजालमा फसाएर आफूलाई कृष्ण सम्झेको छस् बिगुवा ? हत्तेरी अहिले सम्झिन्छु, अल्लारे यौवनका दिनमा सामान्य मायाप्रेम गर्दा त मेरा बाबाले गालामा डाम बस्नेगरी चड्कन लाउनुभो भने चारै जनालाई विवाह गर्दै छोड्दै गरेको भए के हालत गर्नु हुँदो हो मेरो ? रूखमा बाँधेर सायद अवश्य डाम्नु हुँदो हो सिस्नोपानीले लिङ्गमा । लाग्दै छ, मेरा बाबा साना मान्छे हुनाले पो छोरालाई असल बनाउनेतर्फ चिन्ता गर्नुभो । यदि मेरा बाबा ठूला मान्छे भैदिया भए सायद त्यतिबेलै स्याबासी पाउँदो हुँ र अहिले तक्मा पनि । मोदिआइनको उपदेशलाई संशोधन गरेर उहिल्यै मेरा बाबा केटाकेटीहरूको हूलमा प्राय: भनिरहनुहुन्थ्यो, धनी र ठूला बाबा हुनेहरू ठूलो मान्छे बन्ने कोसि गर्नू नानी, गरिब र साना बाबा हुनेहरू असल बन्ने प्रयास गर्नू ।उफ विगतका वाणीहरू कति निर्मम यथार्थ बनिदिन्छन् भविष्यका सन्ततिका लागि । अहिलेको पुस्ताको अनुभूति र यथार्थ पनि कम रोमाञ्चक कहाँ छ र ? अघिल्लो वर्ष कैलाली क्याम्पसको वार्षिकोत्सवका अवसरमा आयोजित हाजिरी जवाफ प्रतियोगितामा एउटा गजबको सवाल सोधिएको थियो, बाबा हुनु र नहुनुमा के फरक छ भन्नोस् । स्नातक तहका लाक्पा शेर्पाको बेजोडको तर्कयुक्त उत्तर सुनेर कायल भएथेँ म । आफ्नो समूहको नेतृत्व गर्दै उनले भनेका थिए, बाबा नभएकाहरू ज्यान हत्केलामा राखेर सगरमाथा चढ्छन् तर बाबा भएकाहरू पैसाको सिँढी बनाएर छोरालाई सगरमाथा चढाइदिन्छन् । अहो ! यी उत्तरहरू कुनै शास्त्रीय पुस्तकबाट सिकेका ज्ञानका कुरा कहाँ हुन् र ? यी त यस युगका ठूला बाबाहरूले आफ्ना सन्तानका लागि गरिदिएका अविस्मरणीय उदाहरण न हुन् ।कसका बाबाले पो कहाँ चढाउँदैनन् र आफ्ना सन्तानलाई ? काँधमा चढाउँछन् कोहीकोही कुर्सीमा चढाउँछन् पदमा चढाउँछन् कोहीकोही ओहदामा चढाइदिन्छन् । उहिले लामबस्तीका मुखिया आफू प्रधानपञ्च भएका बेला सानो छोरा नयनबहादुरलाई घोडामा चढाएर गाउँ घुमाउँदा भन्थे, तिमीहरू यसैका रैती हौ भोलिका । यसैको खुट्टामा माथा टेकाउनू अब ।अनि गाउँलेहरू झुकेर प्रणाम गर्थे बालक नयनबहादुरलाई स्वस्ती राजन । बिचरा दलितहरू आफूले बनाएका चिम्टा अथवा केही उपहार टक्र्याएर झुक्थे, जदौ रौतेला । जदौ साई मालिक। सरकारको खातिरदारीमा यो गरिब सदा हाजिर छ मालिक ।घोडा आफ्नो टाप बजाउँदै हिनहिनाएर जब अगाडि बढ्थ्यो गाउँलेहरू आँखाबाट ओझेल नपर्दासम्म हेरिरहन्थे टिठाउँदा भएर । भन्न मन लाग्थ्यो, कठै कहिलेसम्म त्यसरी टिठाउँदा भएर हेरिरहन्छौ हँ छोराका शासितहरू हो । जब मुखिया बितेर गए उनले बालकालमै घोषणा गरेको राजकुमार नयनबहादुर रङ्गमञ्चबाट कता हरायो कता, थाहा छैन । अहिले भन्न मन लाग्छ, कठै बाबाका शासक छोराहरू ।राजी हर्कबहादुरले पनि जिन्दगीभर आफैं माछा मारेर खुवायो नि आफ्ना सन्तानहरूलाई । कहिले माछा मार्न सिकायो र उसले आफ्ना छोराछोरीहरूलाई ? जब ऊ सकियो यस संसारबाट उसका सन्तानहरू पनि रहेनन् सिरुखोलामा । कताकता बिलाएर हराए संसारबाट खै । मलाई लाग्छबाबाले बनाइदिएका माटाका मूर्तिजस्ता सन्तानहरू कहाँ खुट्टा टेकेर हिँड्न सक्छन् र काँडाहरूमा ? सधैँ चारा ल्याएर गुँडमै खुवाएका चराका बचेराहरू कहाँ उड्न सक्छन् र स्वतन्त्र आकाशमा ? वीर सन्तानका लागि बाबाले पखेटा लगाइदिनुपर्छ आफंै उड्न सक्छन् स्वतन्त्र आकाशमा । बाबाले बाटो देखाइदिनुपर्छ आफैं हिँड्न सक्छन् बाङ्गाटिङ्गा बाटाहरूमा ।"
मुग्लानको निको नहुने घाउ,"भुकम्पले छिन्नभिन्न बनेको घरछेउको टहरामा एक व्यक्ति अचेत अवस्थामा पल्टिरहेका छन् । उनकी आमा घरी छोराको र्याल पुछिदिन्छिन् त, घरी दिसापिसाब सोहोर्छिन् । फेरि, टहराभित्र जमेको पानी सोहोर्दै बाहिर फाल्छिन् । छोरालाई कसै गरी सफासुग्घर राख्ने र सजिलो गरी सुताउने ध्याउन्न उनमा छ । नातिनातिना, वृद्ध पति र अचेत (कोमा) अवस्थाको छोरा सम्हाल्ने जिम्मेवारी यिनै ७० वर्षीया माया मगरातीको काँधमा छ । कतिसम्म भने उनी छोराको दाह्री, कपाल आफैं काटिदिन्छिन् । चाँगुनारायण नगरपालिका४ संगमटोलका ४३ वर्षीय रामकृष्ण सार्की २०६६ फागुनमा परिवारको भविष्य उज्ज्वल बनाउने सपना बुन्दै साउदी अरब छिरे । दुई वर्ष राम्रै कमाइ पनि गरे, बिदामा घर आए । फेरि २०६८ असोजमा साउदी पुगेका उनी फागुनमा एकाएक अस्वस्थ बने । योपटक भने धन कमाउने सपनामा बेस्सरी तुवाँलो लाग्यो । स्वास्थ्यले साथ दिंदै दिएन । विदेशी भूमिमा पनि आफ्नै पेसा (जुत्ता सिलाउने) काम पाएकोमा छोरो खुसी थियो, कमाइ राम्रै थियो, उनका बुवा चतुरे सार्कीले भने, तर त्यो खुसी धेरै दिन टिकेन, नसोचेको वज्रपात आइपर्यो । दिनभरको ड्युटी सकाएर कोठामा आराम गर्दै गरेका उनी एक्कासि अस्वस्थ भए । एक्कासि मुटु दुख्यो भनेर साथीहरूले अस्पताल पुर्याउँदा उनको शरीरका अङ्गले काम गर्न छाडिसकेका थिए । जम्मा २० सेकेन्ड अक्सिजन रोकिएको थियो रे, शरीरले काम गर्नै सकेनछ, उनकी आमा मायाले भनिन्, टाउकोको एउटा नसासमेत सुकेको रहेछ । रामकृष्ण करिब चार वर्षयता कोमामा छन् । साउदीमा २ वर्ष कमाएको पैसा तीन महिना उपचार गर्दैमा सकियो । उपचारमा त्यो कमाइले नपुगेपछि उनलाई २०६९ वैशाख १६ मा नेपाल फर्काइयो । कमाउन गएका श्रीमान् कोमामा फिर्ता भएपछि दुई छोरी, छोरा र वृद्धकाय सासूससुरालाई छोडेर रामकृष्णकी श्रीमतीले दोस्रो विवाह गरिन् । कोमामा शरीर बाँधिएर फिरेकै साता रामकृष्णको पुस्तैनी घर पनि भूकम्पका कारण कोमासरह बनिसकेको थियो । त्यही भएर उनको परिवारले कुखुरा पाल्न बनाएको टहरामा कष्टकर जीवन गुजारा गर्न थालेका थिए । सधैंजसो पानी चुहिएर टहराभित्र आहाल बनिरहेको हुन्छ, आमा मायाले भनिन् । यसैबीच, रामकृष्णको कष्टकर जीवनका बारेमा पत्रिकामा समाचार पढेर पोखरावासी सरिता गुरुङले सामाजिक सञ्जालमार्फत रामकृष्ण सार्की सहयोग अभियान थालेकी छन् । अभियानबाट संकलित रकमबाट सार्कीको परिवारलाई घर बनाइदिने योजनासहित घरको नक्सापास प्रक्रिया सुरु भएको छ । यसका लागि सरिताले ७ लाख रुपैयाँ उठाइसकेकी छन् । मेरो कोमामा सास फेरिरहेको छोराले पानी नचुहिने र अलिक न्यानो भरथेग रहने घरमा अबका दिनरात बिताउन पाउला कि भन्ने आस पलाएको छ, बुवा चतुरे भन्छन्, हामी गरिबदु:खीलाई यति भए पनि सहारा दिने ठूला मन भएका सबैलाई कोटीकोटी नमस्कार छ ।"
उन्मुक्त जीवन,"शिक्षा मन्त्रालयले जारी गरेको मुक्त कमलरीका लागि शिक्षा निर्देशिका २०६८ मा मुक्त कमलरीलाई शिक्षाको पहुँचमा पुर्याउने, आत्मनिर्भरताका लागि सीप विकासमा सहयोग गर्ने र परिवार, समुदायमा चेतना वृद्धि गर्ने लक्ष्य लिइएको छ । निर्देशिकामा आधारभूत तह (१ देखि ८ कक्षासम्म) का लागि घरबाटै विद्यालय जाने मुक्त कमलरीका लागि मासिक १ सय ५० का दरले १० महिनाको १ हजार ५ सय, ९ र १० कक्षालाई मासिक १ सय ८० का दरले १० महिनाको १ हजार ८ सय तथा ११ र १२ कक्षाका लागि मासिक ५ सयका दरले १० महिनाको ५ हजार र स्नातक तहका लागि मासिक १ हजारका दरले १० महिनाको १० हजार रुपैयाँ छात्रवृत्ति दिने व्यवस्था छ । यसैगरी छात्रावासमा बस्ने या डेरा गरी बस्नुपर्ने मुक्त कमलरीलाई खाना खर्चबापत २ हजार ५ सय र व्यक्तिगत सरसफाइका लागि ५ सय गरी मासिक ३ हजार रुपैयाँ दिने व्यवस्था गरेको छ । १५ वर्ष पुगिसकेका औपचारिक शिक्षाभन्दा व्यावसायिक तालिम लिई आत्मनिर्भर हुन चाहने मुक्त कमलरीका लागि नियमित सीप विकास तालिम सञ्चालन गर्न सकिने कुरा निर्देशिकामा उल्लेख छ । मुक्त कमलरीले ५ देखि २० जनासम्मको समूह बनाई जुनसुकै समयमा पनि जिल्लास्तरीय कार्यक्रम व्यवस्थापन समितिमा निवेदन पेस गर्न सक्ने व्यवस्था निर्देशिकाले गरेको छ । जिल्ला शिक्षा समितिका अध्यक्षको नेतृत्वमा जिल्लामा एक कार्यक्रम व्यवस्थापन समिति रहने व्यवस्था छ । निर्देशिकाले तालिम लिइसकेका मुक्त कमलरीले व्यवसाय गर्न चाहेमा व्यवसायको विवरण र खर्च उल्लेख गरी व्यवस्थापन समितिमा प्रस्तावना पेस गरेमा ५ हजार रुपैयाँ उपलब्ध गराउन सकिने व्यवस्था गरेको छ ।निर्देशिकामा मुक्त कमलरीलाई नि:शुल्क शिक्षा दिने दायित्व हरेक सामुदायिक विद्यालयको हुने कुरा उल्लेख गरे पनि विद्यालयले विभिन्न शीर्षकका नाममा छात्रवृत्ति कटौती गर्ने गरेका छन् । प्राप्त हुने रकम पनि अध्ययन खर्चका लागि अपर्याप्त भएको मुक्त कमलरीको भनाइ छ । प्रावि पढ्ने प्रत्येक मुक्त कमलरीका लागि वार्षिक न्यूनतम ४ हजार, निमाविका लागि ७ हजार, माविमा १० हजार, दस जोड दुईका लागि १३ हजार र स्नातक अध्ययनका लागि २० हजार रुपैयाँ आबश्यक रहेको मुक्त कमलरी विकास मञ्चको भनाइ छ । यसैगरी छात्रावासमा बस्ने अभिभावकविहीन कमलरीलाई मासिक ४ हजार, छात्रावास व्यवस्थापन खर्च प्रतिमहिना १ हजार र कमलरी आकस्मिक उपचार खर्चबापत वार्षिक प्रतिकमलरी २ हजार रुपैयाँ व्यवस्था हुन सके छात्राहरू फेरि कमलरी बस्नबाट रोकिने मञ्चको भनाइ छ ।"
छक्याउने अनुहार,"बेम्बोबाट हिँडेको एक घण्टापछि हामी पहिरो भन्ने ठाउँमा आइपुग्यौँ । त्यहाँ दुईवटा होटल थिए । हामी तामाङनी बहिनीको होटलबाहिर राखिएका कुर्सीमा बस्यौँ र चार कप कालो चिया अर्डर गर्यौँ । लौ, त्यो विदेशी त अगाडि पुगिसकेछ । अगाडितिर हेर्दै आश्चर्यका साथ प्राणेशले भने । हामी सबैको ध्यानाकृष्ट भयो नभन्दै हामीलाई छक्याउँदै आइरहेका ती विदेशी अगाडि बढिसकेछन् । हामी फेरि पनि जिल्लियौँ । उनी फेरि पनि हामीलाई छक्याउन सफल भए । बारम्बार एउटा विदेशीको छक्याइमा पर्नु परेकोमा गोविन्द अलि बढी नै मुडअफ को स्थितिमा थिए । हामी चिया खान थाल्यौँ । शरीर आलस्यले गलेको थियो । कालो चियाले पनि हामीमा फुर्ती जगाउन सकेको थिएन । शिथिल भावभङ्गीमा कालो चियाको सुर्कोसँगै झोक्राइरहेका हामी फेरि एक्कासि आश्चर्यमा पर्यौँ । भर्खरै अगाडि गएको भनिएका तिनै विदेशी पर्यटक मास्तिरबाट आइरहेको हामीले देख्यौँ । भर्खरै अगाडि गएका उनी फेरि कसरी पछाडि परे ? हामी फेरि पनि आश्चर्यमा पर्यौँ । ती विदेशी पुरुष दुइटी युवतीसहित हाम्रै अगाडि आइपुगे । उनीहरू पनि त्यहाँ एक छिन आराम गर्ने उद्देश्यले बसे । विदेशी पर्यटक प्लास्टिकको कुर्सी तानेर बस्दै थिए गोविन्दले सोधिहाले, तपाईंहरूको राष्ट्रियता के हो ?हामी इटालियन हौँ । ती पुरुषले जवाफ दिए । उनले आफ्नो नाम पनि बताएका थिए । उनको उच्चारण स्पष्ट बुझिएन । तैपनि उनले आफ्नो नाम मोरेटी भनेजस्तो लाग्छ । कतै कसैले इटालियन कवि मारिनो मोरिटीको नाम उल्लेख गरेको मैले पढेको थिएँ । उनी के कस्ता कवि हुन् केही पनि थाहा छैन तर उनको नाम सुनेको भरमा मैले यी इटालियनको नाम पनि सम्झिन पुगेको थिएँ । हामीले भेटेका यी मोरेटी कुनै कवि थिएनन्। यी सामान्य पर्यटकझैँ लाग्थे । तपाईं त अगाडि गइसकेको जस्तो हामीलाई लागेको थियो तर आउँदै पो हुनुहुँदो रहेछ । तपाईं कसरी पछाडि पर्नुभयो ? गोविन्दले उत्सुकतासहित सोधे । अगाडि गइसकेको भन्ठानिएको व्यक्ति म होइन । त्यो व्यक्ति अर्कै हो । ऊ निकै छिटोछिटो हिँड्छ । त्यसैले ऊ जहिले पनि अगाडि हुन्छ तर यतिबेला ऊ यतै हुनुपर्ने हो । यहीँ कुरेर बस्ने कुरा थियो । अगाडितिर हेर्दै उनले भने, ऊ पर बसिरहेको रहेछ । उनको कुरा सुनेपछि हामी निद्राबाट ब्युँझिएजस्ता भयौँ । बारम्बार छक्किनुपरेको घटना सम्झेर हामी हाँस्यौँ पनि । हाम्रो अगाडि बसिरहेका इटालियन र अलि अगाडि लौरो हल्लाउँदै एक्लै बसिरहेका उस्तै अनुहारका अर्का इटालियनलाई एकैपटक देखेपछि हाम्रो शरीरको आलस्य पनि हराएको थियो । एकै खालका दुइटा अनुहारलाई सँगसँगै देखेपछि हामी जिल्ल पर्यौँ । अनुहार एउटै । जीउडाल एउटै । उमेर पनि उस्तैउस्तै लगभग चालीसपैँतालीस वर्ष । हिँडाइ उस्तै । बोली पनि उस्तै । तालु खुइलिएका टाउका पनि उस्तै । दुवैको समरज्याकेट र भेस्ट पनि उस्तै । दुई जनामा फरक भनेको जुत्ता र प्यान्ट मात्र । एउटाले खैरो रङको हाफप्यान्ट र काला जुत्ता लगाएका थिए भने अर्कोले खैरो रङको प्यान्ट र खैरो रङकै जुत्ता लगाएका थिए । तपाईंहरू जुम्ल्याहा हो ? नारायण ढकालले सोधे । होइन, हामी दाजुभाइ हौँ । म दाइ, ऊ भाइ । हाम्रो उमेरमा चार वर्षको फरक छ तर देख्नेले हामीलाई कुनै कुरामा फरक देख्दैनन्, उनले भने । ती दुई दाजुभाइलाई देखेर हामीलाई रमाइलो लाग्यो । हामी कसरी झुक्किएका र छक्किएका रहेछौँ भन्ने कुरा खुलेपछि हामीले आफ्नो हाँसोलाई रोक्न सकेनौँ । हाम्रा कुरा सुनेपछि उनीहरू पनि हाँसे । एक छिन त्यहाँको वातावरण निकै रमाइलो बनेको थियो तर त्यो रमाइलो धेरै बेर टिकेन । हिँड्ने बेलामा दाजुचाहिँ इटालियनले हामीलाई सोधे, तिमीहरू भारतीय हौ ?नारायण ढकालले तत्कालै जवाफ दिए, होइन, हामी नेपाली हौँ ।अलिअलि रिसाएजस्तो गरी ठूलो स्वरमा गोविन्द वर्तमानले थपे, हामी यहाँका नागरिक हौँ । हामी पनि आफ्नो देश घुम्ने गर्छौं ।ती इटालियनले अलि आश्चर्य मानेझैँ गरे । उनले भने, नेपालीहरू पनि यसरी घुम्ने गर्छन् भन्ने हामीलाई थाहा थिएन ।नेपाल र नेपालीलाई भारतीय आँखाबाट हेर्ने विदेशीहरू धेरै छन् । ती इटालियनका आँखा पनि हामीलाई त्यस्तै लाग्यो । नेपालीलाई भारतीय देख्ने उनीहरूको भ्रम, खासमा भ्रमको रूपमा मात्र रहेझैँ हामीलाई लागेन । त्यो एउटा उद्देश्यकै रूपमा रहेझैंंँ पनि लाग्यो । ती इटालियनले हामीलाई तिमीहरू कहाँका ? भनेर सोधेको भए पनि हुन्थ्यो तर उनले त्यसरी सोधेनन् । उनको सोधाइले अलिकति होच्याएको महसुस हामीलाई भयो । त्यसपछि थप कुरा केही भएन । पहिरोबाट अलिकति अगाडि बढेपछि ती इटालियनहरू ठूलो स्याफ्रुतिर उकालो लागे । हामी स्याफ्रुबेसीतिर तेर्सियौँ । अब भने कुनै अनुहारले झुक्याउनछक्याउन नसक्ने कुरामा हामी ढुक्क थियौँ ।"
इतिहासको अध्ययन र चाँगु क्षेत्र,"पुस्तकको विषयवस्तुपुस्तकले मुख्यत: काठमाडौंको चाँगुनारायण वरिपरिको क्षेत्रमा स्थलगत अध्ययनका क्रममा फेला परेका पुरातात्त्विक महत्त्वका सामग्रीहरूको चर्चा गरेको छ । नेपालको इतिहासमा चाँगुनारायणको अभिलेखको विशेष महत्त्व छ । चाँगुको अभिलेख आजभन्दा डेढ सय वर्षअघि पत्ता लागेको थियो । अभिलेखले बताएको बृहत् परिवेशले नेपालको इतिहासको नयाँ ढोका खोलिदिएको थियो । त्यसपछि पनि चाँगु क्षेत्रलाई केन्द्र बनाएर थुप्रै अनुसन्धानहरू भए, तर ती सबै चाँगु परिवेशबाट बाहिर निस्केनन् । मानदेवभन्दा पहिल्यै चाँगुनारायणको स्थापना भइसकेको थियो । मानदेवले आफ्नो महत्त्वपूर्ण अभिलेख राख्ने थलोको रूपमा यसैलाई रोजे । यसको मतलब त्यो स्थानको ऐतिहासिक तथा सामरिक महत्त्व थियो । स्वयम् चाँगु परिसरमा लैनसिंह बाङ्देलले सप्तमातृकाको चारवटा मूर्ति फेला पारेर तत्कालीन शाक्त परम्परामाथि प्रकाश पारेका थिए । प्रस्तुत पुस्तक लेखकले थप तीनवटा मातृकाको मूर्ति मात्र फेला पारेनन् सप्तभैरवको मूर्ति पनि पत्ता लगाए । तन्त्र परम्परामा सप्तभैरव विरलाकोटी भएको तथ्यलाई लेखकले महत्त्वका साथ उल्लेख गरेका छन् ।चाँगु, साँखुदेखि लाजिम्पाटसम्म फैलिएको ठूलो नगरमा लिच्छवि हरूले उच्चस्तरको सभ्यता विकास गरेका थिए भन्ने तर्क लेखकले गरेका छन् । कैलाशकुट, भद्राधिवासजस्ता वास्तुकलाका भव्य सिर्जना यो कालको उपलब्धि थियो । चाँगु क्षेत्र मल्लकालमा पनि संवेदनशील रहिरह्यो । प्रताप मल्लले भक्तपुरलाई हत्याउन चाँगु क्षेत्रमै मुकाम खडा गरेका थिए । लेखकले सिन्धु घाँटीको सभ्यतासँग तुलना गरेको विशालनगरको भव्य सभ्यता किन र कसरी विलय भयो भन्ने कौतूहल भने समाधान हुँदैन ।चाँगु क्षेत्रमा रहेका गुफा र तिनमा उत्कीर्ण लेखहरूलाई पुस्तकले महत्त्व दिएको छ । नेपालमा गुफा (गुहा) को ऐतिहासिक महत्त्वको बारेमा यसअघि अनुसन्धान भएको थिएन । यो विषयको पहिलो अनुसन्धान भएकाले लेखकले यसलाई महत्त्व दिएका हुन सक्छन् । त्यसो त मानव सभ्यताको सुरु नै गुफाबाट भएको हो । गुफामा विभिन्न चित्रहरू कोरेर मानव पुर्खाले पहिलोपटक कलात्मक अभिव्यक्तिको प्रयास गरेका थिए । इतिहासमा मानव जातिले प्राकृतिक गुफा मात्र होइन, कृत्रिम गुफाहरूको पनि व्यापक प्रयोग गरेका पाइन्छन् । चाँगु क्षेत्रमा फेला परेका गुफाले त्यसको झझल्को दिन्छ । खेतका गरामा फ्याँकिएका, मलखाल्डोमा पुगेका, सामान्य ठानेर त्यागिएका, झट्ट कसैको आँखा नपर्ने विभिन्न मूर्ति तथा प्रस्तरकलालाई सतहमा ल्याएर त्यसको ऐतिहासिक विवेचना गरेका छन् लेखकले ।स्थानीय प्रचलन, संस्कार, किंवदन्ती, लोककथा, लोकविश्वास आदि समेतको सहयोगमा सर्वेक्षणको क्रममा फेला परेका विविध सामग्रीलाई इतिहासको समयरेखामा पहिचान दिलाउन खोजिएको छ । यो क्रममा पूर्वप्रकाशित अभिलेखहरूको समेत समुचित उपयोग भएको छ । मूर्तिहरूबाहेक ती क्षेत्रमा फेला परेका पाटी, पौवा, चैत्यजस्ता ऐतिहासिक रूपले महत्त्वपूर्ण स्थापत्य कलाको चर्चा पनि पुस्तकले गरेको छ । पुस्तकको अन्तिम खण्डमा भक्तपुर, काभ्रे र सिन्धुपाल्चोकमा फेला परेका नवपाषाण उपकरणहरूको जानकारी पनि दिइएको छ । अवलोकन गरिएका र महत्त्वपूर्ण देखिएका सबै वस्तुको तस्बिर पनि पुस्तकमा समेटिएको छ । लेखकका साथ विद्यार्थीहरूको पनि सक्रिय सहभागिता रहेको यो सर्वेक्षण प्रतिवेदनले इतिहासका विषयमाथि सीमित स्रोत साधनको बाबजुद सामग्री सङ्कलन, अनुसन्धान र तर्क कसरी गर्ने भन्ने राम्रो शिक्षा प्रदान गर्दछ ।पुस्तकमा गरिएका कतिपय तर्कहरू कमजोर र अपर्याप्त प्रमाणहरूको सिकार भएका देखिन्छन् । खास्गरेर लेखक नेपालको इतिहासको परम्परागत अध्ययन ढाँचाबाट फुत्किन सकेका छैनन् । उदाहरणका लागि किराँतकालबाट उत्तराधिकारीमा प्राप्त शब्दहरूलाई नेपालभाषाकै मान्नुमा लेखकको आग्रह देखिन्छ । नेपालभाषाका वर्णविन्यासभन्दा बेग्लै लाग्ने ती शब्दहरूलाई अन्य भाषाको हुन सक्नेतर्फ लेखकले सोचेका छैनन् । नवपाषाणकालीन उपकरणको वर्णन आफैंमा कमजोर मात्र छैन, त्यो अंश यो पुस्तकमा समावेश हुनुको औचित्य पुष्टि हुँदैन । इन्टरनेटमा उपलब्ध विकिपिडियालाई गम्भीर अनुसन्धानमा सन्दर्भको रूपमा दिने प्रचलन छैन । त्यसतर्फ लेखकको ध्यान गएको देखिंदैन । यी सामान्य कमजोरीलाई बिर्सेर सिङ्गो कृतिलाई हेर्दा यो एउटा मौलिक अनुसन्धानको दस्तावेज हो भन्नेचाहिँ प्रस्ट हुन्छ । सन्दर्भ ग्रन्थ सूची र अनुक्रमणिकासमेतले पुस्तकको गरिमालाई थप उजिल्याएको छ ।"
१९ नम्बर : अवसाद र शोकका कथा,"पठन कोरा पठन मात्र नहोस् । पढ्नकै लागि मात्र नहोस् । पठनले आफूलाई नयाँ मानिस बनाइदेओस् । सोचको तलाउ तरङ्गित बनाइदेओस् । कुनै नयाँ सुगन्ध बोकेको हावा आफूसँग छोइएर बहेजस्तो । कुनै फूलको कोपिला अचानक भित्री संसारबाट पट्ट फुटेर बाहिर निस्केजस्तो । कुनै नयाँ किताब (प्रकाशनका दृष्टिले होइन, हात लागेका हिसाबले) सँग मेरा आफ्नै किसिमका अपेक्षा हुन्छन् ।१९ नम्बर पढ्नुपर्ने केही कारण थिए । पछिल्ला केही वर्षयताको नेपाली कथासाहित्य उपन्यासको भीडभित्र कतै अलमलिएको देखिन्छ । युवा पुस्ताका थोरै मात्र कथाकार छन् जसलाई आँखाले पछ्याउन खोज्छ । जसका लेखनले एकप्रकारको लोभ र आकर्षण जगाइदिन्छन् । बाँकी त स्थिति यस्तो छ कि, जेजस्तो होस् उपन्यास नै लेख्नुपर्ने होडमा कुदेका छन् लेखकहरू । आज गुरुप्रसाद मैनाली, बीपी कोइराला, शिवकुमार राई, भवानी भिक्षु, पारिजात, प्रेमा शाह, रमेश विकल आदि पढ्दै कथाको स्वाद लिएको पाठक रनभुल्ल पर्ने स्थिति छँदै छ । मनु ब्राजाकी, राजब, भाउपन्थी वा इस्मालीलगायतसम्म आइपुग्दा नेपाली कथाप्रति आश्वस्त बन्ने ठाउँ भए पनि आज आएर औंलामा गन्न सकिने मात्र कथाकारहरू छन् जसको लेखाइमा कथातत्त्व र लेखकीय विवेकले कन्भिन्स हुने स्थिति अझै जीवित छ । तर अब्बल भनिएर ठूलै नामको पुरस्कार प्राप्त कथाकृति पढ्दासमेत सकसलाग्दो हुनुमा कि (म) पाठकको रुचिको दोष छ कि वातावरणको । के आजको कथाकार व्यक्ति, समाज र घटनाचक्रहरूको गम्भीर अध्येता बन्न नसकेकै हो ? या ऊभित्र सत्यको भाषा कमजोर भएर हो ? अथवा मभित्रको पाठक अनावश्यक अपेक्षाकारी भएको मात्रै हो ? १९ नम्बर अनमोलमणिको चौथो कृति हो । कथामा दोस्रो । यसअघि यिनको निलिमा र गाढा अँध्यारो नामक कथाकृति प्रकाशित भैसकेको छ । झन्डै दुई दशक सक्रिय पत्रकारितामा सम्बद्ध रहेका यिनी कविता पनि लेख्छन् ।१९ नम्बर मा कुल नौ थान कथा छन् । सुरुमै छ शीर्ष कथा, १९ नम्बर । बर्ताेल्त ब्रेख्तको छोटो कविता इन द डार्क टाइम लाई छायाचित्र जसरी पृष्ठभूमिमा प्रयोग गरिएको यो कथा नेपालको रटन्ते शिक्षा पद्धतिमाथिको एउटा शोकगीतजस्तो लाग्छ । चार कक्षामा पुगेपछि मात्र अंग्रेजी पढाइ हुने अमूक सरकारी विद्यालय छ । त्यहाँका मास्टर कुन तहका अंग्रेजीवाज हुन्छन् र तिनले कस्तो अंग्रेजी सिकाउँछन् भन्ने कुराको मसिनो बयान छ यसमा । हेडमास्टरसमेत रहेका पदम सरको अंग्रेजी सिकाइ अद्यापि अधिकांश विद्यालयहरूको नियति हो ।आई आई माने म आरएएम राम राम माने भेडाकेएनआईएफई कनाइफ कनाइफ माने छुरा पदम सरको यस्तो सिकाइ रोहितकुमार ठकुरीको दिमागमा ठ्याम्मै घुस्न सकेन । ऊ चार कक्षामा अंग्रजीमै गुल्टिन्छ । अरू विषयमा राम्रो भन्न सकिने नम्बर आए पनि रोहित ठकुरी ल्वाँठ ठहरिन्छ । त्यसैले उनै पदम सरले उसको जिन्दगी खोलैखोला जाने भविष्यवाणीसमेत गर्दिन्छन् मानौं अंग्रजी नै उसको भाग्यविधाता हो । पदम सरका अवतारहरूले उसलाई विश्वविद्यालयसम्मै ऐंठन गरिरहन्छन् । अन्तत: अंग्रेजी नजान्नुको प्रकोप खप्न नसकेर उसले आत्महत्याको बाटो समात्छ । यो कथा एकैसाथ शिक्षा पद्धति र अंग्रेजीजन्य सांस्कृतिक उपनिवेशको मनोविज्ञान दुवै प्रति एक गम्भीर प्रश्नचिह्न हो । अंग्रेजीको ब्याक पेपर दिँदादिँदा हत्तु परेको रोहित प्रोफेसरसँग सोध्छ, अंग्रेजी नजानेर के हुन्छ ? के सारा संसार अँध्यारो हुन्छ ? ज्ञानका सारा ढोका बन्द हुन्छन्अंग्रेजी नजाने हेडमास्टर बन्न सकिन्न ? बा चाहन्छन्, पढाइ सकेर छोरो गाउँको स्कुलमा हेडमास्टर बन्न आओस् तर छोरोलाई कसरी अंग्रेजीको प्रेतले खाइरहेको छ, तिनलाई पत्तो छैन ।जूनमा आमा मार्मिक कथा हो । प्रथम पुरुष दृष्टिविन्दुमा लेखिएको यो कथाको वाचक एउटा सानो बालक हो । एउटा छोराको आँखाबाट उसकी आमाको चित्र देखाउन मात्र होइन पिताबाट समेत अपहेलित कलिलो बालकको उत्तप्त हृदयको अनुभूति पस्कन पनि यो कथा सफल भएको छ । तेस्रो कथा नूरप्रताप किन अमेरिका गए ? बलियामध्येको एक कथा हो । एउटा मध्यमवर्गीय सहरिया बुद्धिजीवीको मनोविज्ञान र उसमाथि गरिएका तिखा निन्दाचर्चाहरूलाई खुब परिपाठसँग बुनिएको यो कथाले बडो गजबले अन्त्यसम्मै कौतूहलको लय पक्रेको छ । नेपालका विद्यार्थी, प्राध्यापक, कलाकार र पत्रकार मात्र होइन राम्रै आय आर्जन गर्न सक्ने निजामती कर्मचारीसमेत दिमागमा अमेरिका बोकेर हिँड्छन् तर संयोगवश अमेरिका जाने अवसर पाएको नूरप्रताप अमेरिका जाने कुरामा उदासीन छ । उसको उदासीनताप्रति सयौं लख र अड्कल काट्ने मानिसहरूका टिप्पणी अर्थपूर्ण छन् । घरभित्र र बाहिरका प्रश्नहरूबाट अति लखेटिएको नूरप्रतापको मनोविज्ञानका रेसारेसा यस कथामा जीवन्त रूपमा प्रकट हुन्छन् ।अँध्यारो र अर्को एउटा गुलाब जस्ता कथामा प्रेमको हार्दिक अपिल र त्यसमाथि परिस्थितिको कठोर त्रासदी एकैसाथ भेटिन्छ । अँध्यारो सटीक कथा भएर पनि घटनाक्रमका क्रमागत तारतम्यहरूको अस्वाभाविकताले उति मुखर बन्न सकेको छैन । विद्युतीय उपकरणहरूको दास बनिरहेको मानिसलाई लोडसेडिङ कसरी प्रेमको उज्यालो प्रदान गर्ने अद्भुत अवसर भैदिएको छ भन्ने देखाइएको यो कथा ठीकठाक मात्रै हो । यसले अँध्यारो सबै अवस्थामा एकै अर्थले अँध्यारो ठहरिँदैन भन्ने कथ्यलाई चाहिँ न्याय गरेको छ । अर्को एउटा गुलाब देशकालका सामयिक संकटमा च्यापिएकी एउटी केटीको बहुरूपको कथा हो । यो गुलाब फूलको प्रहारले ठाउँको ठाउँ बेहोस भएको अवस्थाबाट थालिएर कथावाचककी सहपाठी (प्रेमिका समेत) गुलाब चौधरीको खोजीमा केन्द्रित भएको छ । प्रचलितभन्दा फरक शैलीको कथाकथनले यसलाई अन्यभन्दा विशिष्ट बनाएको छ । रहस्यकी पुलिन्दाजस्ती गुलाब चौधरी कथाभरि रिँगिरहन्छे । उसका अनेक रूप छन् । मानौं सिंगै सहरमा मात्र गुलाब चौधरीहरू छन् जताततै । पूर्वछापामार गुलाब, रेस्टुरेन्टकी वेट्रेस गुलाब, साहुको घरमा भाँडा माझ्ने लुगा धुने दु:खी गुलाब, कफी सपमा साथीहरूसित बसेर निर्धक्क चुरोटको धूवाँ उडाउने कलेज गर्ल गुलाब, डाक्टर गुलाब, मोडल गुलाब आदि ।बुनोटको हिसाबले ठीकठीकै भन्न सकिए पनि प्रस्तुतिका दृष्टिले अस्तु कथा सापेक्षत: माथि उक्लन सकेको छैन । यसले सर्सरी एक आप्रवासी नेपाली परिवारमा परेको आकस्मिक शोक र विदेशमा बसेका नेपालीको पीडा बयान गर्छ । कथानकमा खेल्न सकिने त्यस्ता पर्याप्त स्थानहरू छन्, तिनको सदुपयोग गर्न सकेको भए कथा धेरै सानदार बन्न सक्थ्यो । कथाको मर्म मृत्युको संवेदना नै हो । त्यसभन्दा बढी परदेशको ठाउँमा एउटा मृत्युको मूल्य कति हो भन्ने कुरालाई पक्रनु यस कथाको सबल पक्ष हो । सरल रेखामा बगेको यो कथा मध्यम कोटीमै सीमित हुन पुगेको छ । कन्टेनरमा रातो डायरी युद्धजन्य हत्या, हिंसा र विनाशकारी परिणतिप्रति निराश पूर्वछापामारको कथा हो जुन युद्धपछि सिंगो नेपाली समाजले प्राप्त गरेका सकारात्मक परिणतिबारे लगभग मौन छ । यहाँ किताब लेख्दै गरेको एक छापामार छ, क्यान्टोनमेन्टभित्र बसेको । उसको कथाका स्थुल अंशहरू तृतीय पुरुष दृष्टिविन्दुमार्फत भनिएको छ । सँगसँगै न्यारेटर पनि हाजिर छ । कथाको छापामार विचारबारे गहिरिएर र आफैंमा स्पष्ट भएर संसार बदल्ने प्रणले हिँडेको मानिस लाग्दैन । लहैलहैमा कुदेको छ । युद्धप्रतिका उसका टिप्पणीहरू एक भुक्तभोगीका जस्ता लाग्दैनन् । यी बयानमा जीवन्तता थप्न मिहिनेत गरेको भए कथा आफ्नै प्रकारको सैद्धान्तिकीमा बलियो बन्ने थियो । कथाका बयान सुनिजान्ने कसैले गरेका बयानजस्ता लाग्छन् । छापामार आफू हिँडेर यहाँसम्म आइपुगेको बाटोप्रति निराश मात्र होइन अपराधबोधले समेत ग्रस्त छ । युद्धको मोहरीमा तानिएको मानिस युद्धका विवेकसम्मत तर्कबिना मर्न र मार्न तयार हुनुका दु:ख बोकेर कुनै गल्फ देशको रोजगारीमा हिँडेको छ । कथाकथनले सपाट वर्णनको तह छेडेर अनुभूति र विचारको गहिरो दहमा हाम्फालेको हँुदो हो त कन्टेनरमा रातो डायरी एक रोज्जा कथा बन्ने थियो । स्खलन नगरवधूका आँखाबाट गरिएको क्रान्तिनायकमाथिको प्रक्षेपण बनेको छ । छोटो भए पनि मुखर र सजीव कथ्यले कथालाई प्रभावी बनाइदिएको देखिन्छ । इल्युजन कथा कम, भावहरूका मसिना रेसाको गुजुल्टो बढी हो । यो एकालापीय शैलीमा छ । टाइम र स्पेस को चेतनाजन्य पीडा बोकेर एक्लै बस्दा वा एक्लै हिँड्दा आउने मध्यमवर्गीय भावलाई रमरम स्वादमा प्रस्तुत गरिएको यो कथा देशको राजनीतिक उहापोहको पनि कथन हो । कथाले महामारीझैं फैलिरहेको भ्रष्टता, समयको पल्ला भित्रबाहिर गरिरहेका उदास हावाजस्ता चेहराहरू, काला वादलका झुन्ड र तिनैमा कैद भएको एक दार्शनिक पाराको मानिसको नि:श्वासलाग्दो र विषादजनक परिस्थितिलाई दुरुस्त उतारेको छ । यहाँ भनिएको छ, बाल्डो, यहाँ मान्छेहरूले सात सालको एक दिनलाई पनि महत्त्वपूर्ण माने र छयालीस सालको एक दिनलाई पनि उत्सवको रूपमा सम्झिए । अप्रिल क्रान्तिको एक दिन पनि उनीहरूका लागि महत्त्वपूर्ण नै बन्यो । प्रत्येक महिनाको एक दिन मात्र मान्छे महत्त्वपूर्ण भनेर सम्झिरहेको छ ।१९ नम्बर ले केही अवसाद र केही शोकहरूको धूवाँसहित आफ्नो समयको बयान गरेको छ । आत्महत्यामा पुगेर टुङ्गिएको शीर्ष कथा नेपाली शिक्षापद्धतिको भयावह त्रासदी त हो तर आत्महत्यालाई निर्विकल्प देखाइदिएर कथाकार स्वयम् गलत निष्कर्षको फेर समाउन पुगेका छन् । जबकि कथाको पाश्र्वमा कथावाचक पटकपटक ब्रेख्तको अत्यन्तै आशावादी कविता इन द डार्क टाइम सम्झिरहन्छ । पढिरहन्छ । कथाले रोहित ठकुरीलाई अँध्यारो गल्छीमा पुर्याएर निरूपाय मर्न छोडिदिनु हुँदैनथ्यो भन्ने मेरो व्यक्तिगत मान्यता हो । यसका साथै अन्य अधिकांश कथा समकालका अवसाद नै हुन् । पात्रहरू कुनै न कुनै अवसादका घाउ बोकेर हिँडिरहेका छन् । कथनशैलीमा केही ठाउँमा गरिएका प्रयोग सुन्दर छन् । भाषिक मिठासका लागि कथाकार धन्यवादका पात्र छन् नै तर भाषामा गर्न सकिने चमत्कृतिका लागि प्रशस्त रिक्त स्थानहरू अझै देखिन्छन् । कथाको परम्परित, एकरेखीय र सपाट विस्तार कम्तीमा अनमोलमणि जत्तिका अभ्यस्त कथाकारसँग अब अपेक्षा गरिँदैन । पत्रकारितामा प्रचलित रिपोर्ताज शैलीका बाछिटा पनि यहाँ ठाउँठाउँमा परेका छन् । यस्ता ठाउँ काल्पनिकी र ग्राह्य अतिरञ्जनाले लिनु बरु जाति हुन्छ भन्ने लाग्छ ।नेपाली कथाले तय गरेको यात्रामा अहिले तुलना गर्दा पहिले र अहिलेका कथाका कथ्यमा त ठूलो परिवर्तन आएको देखिन्छ । यो युगजन्य परिवर्तन पनि हो । पछिल्लो समयका कथामा वैयक्तिक घेराभित्रका मनोदशा कम र समाजको चित्र बढी आएको देखिन्छ । सामाजिक यथार्थ नै आजका कथाको मूल आधार हो । तर कथाहरूले समाजको किलकिलेभित्र पसेर त्यहाँको भाषा मिहिन गरी खिपेको भेट्न अझै मुस्किल छ । व्यक्तिभित्रका उल्लास र उच्छवासको मौलिक ध्वनिको बुनोटको कुशलता पनि कमै कथाकारमा देखिन्छ । कवितामा जस्तै समयको एउटा विश्वसनीय इतिहास बन्नुपर्ने अपेक्षा तत्समयका कथाहरूमा, उपन्यास वा अन्य साहित्यमा पनि गरिन्छ । बाहिरी संसारको चित्र र ध्वनिलाई आफूभित्रको सत्यको भाषामा घोलेर नयाँ रूपमा बुन्नु र विश्वसनीय तरिकाले भन्न सक्नु कथाकारको अद्भुत कला हो । यही कला तत्समयको भावात्मक इतिहासको दस्तावेज पनि हो । आज कथा लेखिरहेका र लेख्न खोजिरहेका कथाकारसँग यो जिम्मेवारी अपेक्षित छ । अनमोलमणि त्यसबाट अछुतो रहने कुरो भएन ।"
किलर रोबोट को चिन्ता,"के हो किलर रोबोट ?मानिसको आवश्यकताबिना निसाना पहिचान गरी आफैं प्रहार गर्न सक्ने हतियारको परिकल्पनालाई सांकेतिक रूपमा किलर रोबोट भनिएको हो । यस्ता स्वचालित हतियार हतियारको रूपमा मात्रै नभई रोबोट, ड्रोन, विमान, ट्यांकरको रूपमा हुन सक्छन् । यसको परिकल्पनाअनुसार यो पूर्णत: तयार भइसकेको छैन तर अहिले विभिन्न हतियार कम्पनी र विभिन्न देशका सैनिकले गरेको परीक्षण र यसमा समायोजन भइरहेको प्रविधिका कारण यो निकट भविष्यमै वास्तविकताको रूपमा आउन सक्ने सम्भावना छ ।एजेन्सीहरूको सहयोगमा"
पौडीमा सनसनी,"देशमा राणा शासन ढल्यो । पञ्चायत आयो, त्यो पनि गयो । राजतन्त्र ढल्यो, गणतन्त्र आयो । र लोकतन्त्र पनि । तर नेपाली खेलकुदले अहिलेसम्म प्रजातन्त्र महसुस गर्न पाएको छैन, युवा तथा खेलकुद मन्त्रालयका तत्कालीन सचिव दीपेन्द्रनाथ शर्माले तीन वर्षअघि संसद्को लेखा समितिमा भनेका थिए । उनको भनाइ अहिले पनि नेपाली खेलकुदमा सान्दर्भिक छ ।राष्ट्रिय खेलकुद परिषद्मा दर्ता भएका खेल संघ १ सय ९० पुग्न लागेका छन् । विशुद्ध प्रतिस्पर्धाबाहेक पनि कुनै न कुनै स्वर्थलाई प्राथमिकता दिएर व्यक्ति, परिवार वा कुनै समूहले सञ्चालन गरिरहेका छन् । खेलको विकासमा केन्द्रित भई संघ चलाउनेहरू विरलै भेटिन्छन् । यसबाट नेपाल पौडी संघ पनि अलग छैन । उसले यसपालि आयोजना गरेको २० औं राष्ट्रिय पौडी प्रतियोगिता दुई कारणले चर्चामा रह्यो । एक : गौरिका सिंहलाई रोक्ने प्रयास । दोस्रो : गौरिकाको सनसनीपूर्ण प्रदर्शन ।पाटन अस्पतालमा जन्मिएकी गौरिका परिवारसँगै लन्डनमा बस्छिन् । ह्याब्स स्कुल फर गल्र्समा हालै नौ कक्षा सकाएकी उनी पाँच वर्षयता बार्नेट कोपथल स्विमिङ क्लबमा प्रशिक्षण गरिरहेकी छन् । उनले स्कुल बिदामा स्वदेश फर्किंदा नै १९ औं राष्ट्रिय खुला पौडी प्रतियोगितामा सहभागी भएर तहल्का मच्चाएकी थिइन् । त्यसबेला ११ वर्षको मात्र रहेकी उनले चैत २०७१ सालमा सातदोबाटोस्थित अन्तर्राष्ट्रिय पौडी परिसरमा भएको प्रतियोगितामा आठ राष्ट्रिय कीर्तिमानसहित आठ स्वर्ण र एक रजत पदक जितेकी थिइन् । त्यस बेला महिला पौडीमा एकछत्र राज गरिरहेकी सोफिया शाहलाई गौरिकाले आधा स्वर्णमै खुम्च्याएकी थिइन् । तैपनि प्रतियोगिताको सर्वोत्कृष्ट खेलाडी सोफिया नै भएकी थिइन् तर त्यस प्रतियोगिताले नेपाली पौडीमा नयाँ स्टारको रूपमा गौरिकालाई उभ्याएको थियो ।विदेशबाट बिदामा आएर खेल्नेहरू आउँछन्, रमाइलो गर्छन्, खेल्छन्, जान्छन् तर देशका लागि खेल्ने खेलाडी बन्दैनन्, त्यस बेला पौडी संघका एक उच्च पदाधिकारीले भनेका थिए । तर उनी २०७२ साल वैशाखमा भएको खुला पौडीको २० औं संस्करणमा पनि प्रतिस्पर्धा गर्न स्वदेश आइन् । र, ६ स्पर्धामा सहभागी हँुदै ती सबैमा राष्ट्रिय कीर्तिमानसहित स्वर्णपदक जितिन् । उनको प्रदर्शनले नेपाली पौडीमा राज गरिरहेकाहरूलाई झस्काइदिएको थियो । र, सीमित स्वार्थमा चलिरहेका पदाधिकारीहरूलाई पनि सचेत गराएको थियो ।महाभूकम्प गएको अर्को सातामा हात पारेको सफलताले गौरिकाका लागि अन्तर्राष्ट्रिय प्रतियोगितामा नेपालको प्रतिनिधित्व गर्ने ढोका खोलेको थियो । उनी लन्डनबाटै १६ औं फिना वल्र्ड च्याम्पियनसिपमा सहभागी हुन कजान (रुस) पुगिन् । दुबईमा फिना एयरवेभ स्विमिङ वल्र्डकप र आयरल्यान्डको डब्लिनमा आइरिस ओपन स्विमिङ च्याम्पियनसिपमा पनि प्रतिस्पर्धा गरिन् । यी तीनै प्रतियोगितामा दुईदुई राष्ट्रिय कीर्तिमान बनाइन् । विश्व च्याम्पियनसिपमा उनीसँगै शिरीष गुरुङ र सोफियाले पनि प्रतिस्पर्धा गरेका थिए । यसमा सर्वाधिक फिना अंक हात पारेकै आधारमा उनले रियो ओलम्पिक (सन् २०१६) मा सहभागी हुने मौका पाएकी थिइन् ।यसबीच उनले लन्डनबाट सीधै गुवाहाटी पुगेर १२ औं दक्षिण एसियाली खेलकुद (साग) मा ऐतिहासिक एक रजत र तीन कांस्यसहित चार पदक जित्न पनि भ्याएकी थिइन् । र, गुवाहाटीमा पनि व्यक्तिगत ७ स्पर्धा र रिले (टिम स्पर्धा) मा ३ गरी १० राष्ट्रिय कीर्तिमान बनाएकी थिइन् । उनको स्विमिङ करिअरको ग्राफ निरन्तर उत्तरतिर बढिरहेको थियोछ । उनी १३ वर्ष २ सय ५५ दिनको छँदा उनले रियो ओलम्पिकमा प्रतिस्पर्धा गरिन् र ११ हजार बढी खेलाडीमध्ये सबभन्दा कम उमेरकी भएर विश्वका चर्चित मिडियामा छाइन् पनि ।उनको ओलम्पिक यात्रा जति चर्चित बन्यो उनलाई त्यहाँ पुर्याउन परिवारले गरेको संघर्षको कथा पनि कम रोमाञ्चक छैन । सबै देशका खेलाडीले छनोट पार गरेर ओलम्पिक खेल्छन् भन्ने छैन । त्यसैले अन्तर्राष्ट्रिय ओलम्पिक परिषद् (आईओसी) ले छनोट नभएका देशका एकएक महिला र पुरुष खेलाडीलाई विश्वव्यापी सहभागीता को रूपमा गृष्मकालीन ओलम्पिकमा अवसर दिंदै आएको छ । यसको छनोट फिना अंकको आधारमा हुन्छ । रियो ओलम्पिकलाई आधार बनाइएको अवधिमा सर्वाधिक फिना अंक जोड्ने नेपाली खेलाडी गौरिका थिइन् तर उनको ओलम्पिक यात्रा त्यति सहज भएन ।पुरुषतर्फ शिरीषले ओलम्पिक खेल्नेमा अल्झन थिएन तर महिला खेलाडीमा कसलाई सिफारिस गर्ने भन्नेमा ठूलै प्रतिस्पर्धा चल्यो । स्वीमिङ पुलको प्रतिस्पर्धामा गौरिका अगाडि थिइन् तर संघ नेतृत्व उनलाई नै ओलम्पिक पठाउने पक्षमा थिएन । वास्तवमा सोफियागौरिकाको पुलबाहिर टसल थियो र त्यसलाई अभिभावकको साथमा पदाधिकारीले मलजल गरिरहेका थिए । त्यसैले पारसबहादुर सिंह र उनको परिवारले निकै तनाव झेलेपछि मात्र गौरिकाको रियो यात्रा पक्का भएको थियो ।दक्षिण एसियाली खेलकुदको ३३ वर्षे इतिहासमा पौडीको व्यक्तिगत स्पर्धामा पदक जित्ने एक्लो खेलाडी पनि गौरिका नै हुन् । तर १२ औं सागपछि पौडीमा स्विमिङ पुलबाहिर भएको अस्वस्थ गतिविधि घीनलाग्दो छ । उनले नेपालको प्रतिनिधित्व गरेर सागमा पदक जित्दै चन्द्रसूर्यअंकित झन्डा गुवाहाटीमा फहराएकी थिइन् । गुवाहाटीबाट फर्केपछि केही खेलाडीका अभिभावकले विदेशमा बस्ने खेलाडीलाई खेल्न दिनु हुन्न भन्दै हस्ताक्षर अभियान नै चलाएका थिए । संघकै पदाधिकारीको निर्देशनमा भएको हस्ताक्षर अभियानको मुख्य लक्ष्य गौरिकालाई रोक्ने नै थियो । तर त्यो कुटिल चालले गौरिकालाई ओलम्पिकबाट वञ्चित गर्न सकेन ।ओलम्पियनलाई युरोप वा अमेरिका जानका लागि त्यति गाह्रो हुन्न र अध्ययनका लागि क्याम्पसविश्वविद्यालयमा छात्रवृत्ति पनि अरूलाई भन्दा सहज तवरले मिल्ने गर्छ । त्यसैले बाठाहरूको लक्ष्य ओलम्पिकमा प्रतिस्पर्धा गर्ने पनि हुने गर्छ । नेपाली पौडीमा ओलम्पिक खेलेपछि प्राय: खेलाडी पलायन भएको इतिहास छ । सीताराम शाही र निश्मा गुरुङ (एथेन्स२००४), करिश्मा कार्की र प्रसिद्धजंग शाह ((बेइजिङ२००८), श्रेया धिताल र प्रसिद्धजंग (लन्डन२०१२), गौरिका र शिरीष (रियो२०१६) पौडीका नेपाल्ी ओलम्पियन हुन् । प्रसिद्धले दुईपल्ट ओलम्पिक खेले पनि अरू स्विमर भने ओलम्पिकबाट फर्केपछि पौडीबाट टाढिएका थिए । रियोपछि शिरीष पनि पौडीमा खासै सक्रिय छैनन् ।अहिले १४ वर्षकी भएकी गौरिकाले भने रियोबाट फर्केर प्रशिक्षणलाई अझ तीव्रता दिएकी छन् । उनलाई रिज गोम्लीले साताको १०११ सेसनसम्म प्रशिक्षण गराइरहेका छन् । उनको मुख्य लक्ष्य छनोट भएर टोकियो ओलम्पिक (सन् २०२०) खेल्ने हो । तर उनलाई यसबीच अरू चुनौती बढेको छ, जसले स्विमिङ पुलबाहिर पनि प्रतिस्पर्धामा सफलता हात लाउनुपर्छ । उनको खेल र पढाइको व्यवस्थापन आमा गरिमा राणाले गरिहरेकी छन् भने स्विमिङ पुलबाहिरको चुनौतीमा बुवा पारसबहादुर सिंह निरन्तर भिडिरहेका छन् । उनलाई सर्जरी गर्नुभन्दा गौरिकालाई आइपर्ने अस्वाभाविक चुनौती पन्छाउनु गाह्रो लाग्छ ।अहिले स्वदेशमै प्रतिस्पर्धा गर्न पनि गौरिकालाई चुनौती बन्न थालेको छ । पौडी संघका अध्यक्ष अशोक बज्राचार्यले राष्ट्रिय प्रतियोगिता भदौ १ गतेदेखि हुने तीन महिनाअघि जानकारी दिएका थिए । त्यसैले गौरिका बेलायतमा इंग्लिस एज ग्रुप च्याम्पियनसिपको फाइनल चरण र ब्रिटिस ओपन वाटर च्याम्पियनसिप छाडेर दुई वर्षपछि स्वदेशमा प्रतिस्पर्धा गर्ने योजना बनाएर २२ साउनमा स्वदेश फर्केकी थिइन् । संघले साउन ३१, ३२ र भदौ १ गते सातौं एनएसए कप स्विमिङ च्याम्पियनसिप आयोजना गर्ने भन्दै सातदोबाटोमा असारमै ब्यानर टाँगेको थियो । त्यसमा खेलाडीले नाम दर्ता गर्ने अन्तिम मिति २६ साउन तोकिएको थियो । तर माहोल अर्कै थियो ।च्याम्पियनसिप एक महिनालाई सारिएको संघकै पदाधिकारीहरूले भन्न थालेका थिए तर त्यसको सूचना कतै दिइएको थिएन । त्यसैले गौरिकाले प्रतियोगितामा सहभागी हुन प्रवेश फारम पाऊँ भनी संघ, राष्ट्रिय खेलकुद परिषद् र युवा तथा खेलकुद मन्त्रालयमा निवेदन दिइन् । त्यसपछि संघका पदाधिकारीहरूले केही खेलाडी विदेश जाने भएकाले प्रतियोगिता सारिएको युवा तथा खेलकुदमन्त्री राजेन्द्रकुमार केसीलाई बताएका थिए । मन्त्री केसीले प्रतिभावान खेलाडीलाई वञ्चित गर्नु हुन्न, क्यालेन्डरअनुसार प्रतियोगिता सञ्चालन गर्नू भनी निर्देशन दिएपछि संघ भदौ १ र २ मा २० औं राष्ट्रिय पौडी प्रतियोगिता सञ्चालन गर्न बाध्य भयो ।प्रतियोगिताको मुखैमा संघले व्यक्तिगत स्पर्धामा बढीमा चार स्पर्धामा मात्र सहभागी हुन पाउने नियम ल्यायो । जबकि अन्तर्राष्ट्रिय पौडी महासंघ (फिना) ले ओलम्पिक विश्व च्याम्पियनसिपलगायत सबै खालका प्रतियोगितामा एउटा खेलाडीलाई सबै स्पर्धामा सहभागी हुनबाट रोक्ने नियम अहिलेसम्म ल्याएको छैन । मूलत: संघको नयाँ नियम गौरिकालाई रोक्ने योजनामै ल्याइएको थियो । यसको चर्को आलोचना भएपछि संघले खेलाडीलाई जति पनि स्पर्धामा सहभागी हुन पाउने फिनाकै नियम पुन: लागू गर्यो ।विभागीय टिम आर्मीका खेलाडीको रूपमा गौरिका राष्ट्रिय पौडीमा सहभागी भइन् र उस्तै सनसनीपूर्ण प्रदर्शन गर्दै राष्ट्रिय कीर्तिमानसहित व्यक्तिगत पाँच स्पर्धामा स्वर्णपदक जितिन् । टिम स्पर्धामा पनि स्वर्ण हात पारेकी उनको फेवरेट स्पर्धा (४ सय मिटर इन्डिभिज्युअल मिड्ले, ४ सय मिटर फ्रिस्टाइल र ८ सय मिटर फ्रिस्टाइल) त प्रतियोगितामा समावेश नै गरिएको थिएन । यसपालिको प्रदर्शनसँगै उनले व्यक्तिगत स्पर्धामा ३० र रिले (टिम) मा तीन गरी ३३ पल्ट राष्ट्रिय कीर्तिमान बनाइन् । अब १३ औं सागमा स्वर्ण जित्ने तयारीमा केन्द्रित हने उनको योजना छ । तर पौडीको राजनीति कसरी चल्छ भन्नेले पनि उनको करिअरमा ठूलै असर गर्छ ।संघले प्रतियोगिता सारेपछि उनी सातौं राष्ट्रिय खेलकुदबाट वञ्चित भएकी थिइन् । उनलाई राष्ट्रिय खेलकुदको प्रतिस्पर्धा कहिले हुने भन्ने जानकारी पनि दिइएको थिएन । २० औं राष्ट्रिय प्रतियोगितापछि उनलाई घरेलु प्रतियोगितामा सहभागी नै हुन नदिने अर्को अभियान सुरु भएको छ । संघमै रहेका केही खेलाडीका अभिभावकको अगुवाइमा विदेशमा बसेका नेपालीलाई राष्ट्रिय प्रतियोगितामा सहभागी गराउन नहुने भन्दै हस्ताक्षर अभियान चलाइएको छ । यसको लक्ष्य पनि नेपाली पौडीकी सबभन्दा ठूली स्टार गौरिकालाई सिध्याउने नै हो ।नेपाली समाजमा उच्च वर्ग राणा र सिंह परिवारकी छोरी हुन् गौरिका । उनको परिवारसँगै धेरै चलखेल गर्न सक्ने पहुँच पनि छ । उनलाई पनि सहभागी हुनै संघर्ष गर्नुपर्छ भनेपछि नेपाली खेलकुद कुन अवस्थामा चलिरहेको छ भन्ने प्रस्ट हुन्छ । उनको करिअरमा सरकारको लगानी शून्य नै छ, प्रशिक्षणदेखि प्रतियोगितामा सहभागी हँुदासम्मका सबै खर्च परिवारले नै बेहोर्दै आएको छ । यसरी कहिलेसम्म चल्छ त ?फिनाकै नियमानुसार एक वर्ष अन्तर्राष्ट्रिय प्रतियोगितामा सहभागी नभएपछि देश नै परिवर्तन गर्ने विकल्प पनि उनीसँग छ । तर गौरिका भन्छिन्, मैले सागमा नेपालकै लागि पदक जितेको हो । ओलम्पिक खेल्ने अवसर पनि नेपालबाटै पाएको हो । मलाई नेपाल प्यारो लाग्छ र नेपालकै लागि खेल्न चाहन्छु । उनका बुवा पारस पनि देश परिवर्तन गर्ने पक्षमा छैनन् । जति दु:ख दिन्छन्, दिऊन् । संघर्ष जारी राख्दै गौरिकालाई नेपालकै प्रतिनिधिको रूपमा प्रतियोगितामा सहभागी गराउनेछु, उनले भने ।"
एउटा गीतको कथा,"बजारको बाढीले हाम्रो गीतका रूखलाई बगाउन थालेको धेरै भयो । पुँजीवादले जरा लगातार उखेलेपछि संगीतले जमिनसँगको साइनो भुल्नु अनौठो प्रसंग रहेन अब । माटो छाडेका ती रूख भेलसँगै बगरमा फालिन्छन् । र, छिट्टै बिर्सिइन्छन् । ती खहरेमा बग्छन् । तर, केही गीतचाहिँ माटोमा उभिएका हुन्छन् । लामो समयसम्म हरिया पातले सुसेल्छन् ती । र, हाम्रो दिलदिमागमा अनुरणन भइरहन्छन् । यस्तै गीत हो, छातीमा लागेको माटो । कवि श्रवण मुकारुङको शब्दमा बुनिएको यो गीत कवि प्रकाश आङदेम्बे निर्देशित फिल्म देश खोज्दै जाँदा को थिम सङ हो । फिल्म हेरेपछि यो गीतको मोहमा परिहालेँ । क्षणिक हँसीमजाक र उत्तेजनालाई मलजल गर्ने गीतचाहिँ लाखौँले हेरेका छन् युट्युबमा । तर, सतही गीतको तुलनामा माटो जस्ता गम्भीर संगीत किन बेवास्ताको सिकार हुन्छन् ? यस दृश्यले संगीतसाहित्यमा रहेको हाम्रो न्यून साक्षरतालाई आँकडामै पुष्टि गर्दैन र?मौसमी गीतहरूको जगजगीबीच पनि कहिलेकाहीँ गम्भीर गीतसंगीतको विमर्श हुने गर्छ । सुखद पाटो हो यो । आभासको संगीत र स्वरूपराज आचार्यको स्वरमा रहेको यस गीतबारे बौद्धिकहरूमाझ बिस्तारै चर्चा हुन थालेको छ । विशेषगरी साहित्यिक जमातले रुचाएको यो गीत सुनेर धेरै शरणार्थीहरूले आफ्नो संवेदना गहमा छचल्काएछन् । यस गीतको आरम्भमै एकालाप शैलीको काव्यिक हरफ गुन्जिन्छम गर्भमा छँदा मेरी आमाले माटो खानुभएछ,त्यही माटो मैले खाएछुत्यसैले होला मलाईयो देशको यति धेरै माया लागेको ।कवि विनोदविक्रम केसी ठट्यौली पारामा बोल्छन्, सुन रे सियाराम लेख्ने श्रवण मुकारुङको एक खुनसम्म बिर्सिदिन सक्छु । तर, माटो लेख्ने श्रवण मुकारुङले सात खुन गरे पनि माफ गरिदिन सक्छु । यो गीतमा रहेको चुम्बकीयता के हो ? जिज्ञासा जिउँदो छ । गीतलाई माध्यम बनाएर मनोरञ्जन गर्ने माहोलबीच पनि श्रवण मुकारुङहरूलाई के कुराले प्रेरित गर्छ, यस्तो गहन रचनाका लागि ? रचनागर्भ भनेको सिर्जनास्थान, समयतालिका र भौतिकी मात्र होइन, सर्जकको सिर्जनप्रक्रिया र परम्परा पनि हो । गीत लिपिबद्ध गर्दाको कुनै अनौठो कथाचाहिँ छैन श्रवणसँग । पूर्वेली युवा प्रकाश आङदेम्बे भुटानी शरणार्थीमाथि फिल्म बनाउँदै थिए, देश खोज्दै जाँदा । श्रवणको कविताबाट नामकरण गरिएको यस फिल्मको पटकथानिर्मितिका इन्जिनियर हुन्, कवि उपेन्द्र सुब्बा । यी दुई कविले श्रवणलाई सादर अनुरोध गरे, दाजु, फिल्मका लागि तपाईंले गीत लेखिदिनुपर्यो । उपेन्द्र आफैँ अब्बल शब्दशिल्पी भए पनि श्रवणकै शब्द चाहिने ढिपी कस्दै थिए । गीत लेख्ने आग्रहसहित आएका धेरै फिल्मनिर्देशकको कुरा खाएका थिएनन् श्रवणले । उनी जो कोही संगीतकार र निर्देशकलाई भर गर्दैनन् । पत्याउँदैनन् । सायद ठान्छन्, रकममा किन आफ्नो सिर्जनालाई बन्धकी राख्नू ? तर, यति चुजी गीतकारले प्रकाश आङदेम्बेको काव्यचेतमाथि सहजै विश्वास गरे । र, लेखिदिने वचन दिए ।समयले व्यस्त पाना पल्टाउँदै गयो । वचनबद्धतामा ताकेता थपियो । तर, एउटा गीत रच्न ढिलाइ गरे मुकारुङले । नक्सामा मात्र देखेको भुटानबारे पुस्तकहरू पढ्न थाले उनले । शरणार्थी मित्रस्रष्टाहरूको गीतिअनुभूतिलाई नजिकबाट छामे । चियागफमा निर्देशकबाट एकसरो कथावस्तु सुनेका थिए फिल्मको । तर, स्क्रिप्ट पढेका थिएनन् । दस दिनजति दिमागमा शब्द खेलाइसकेपछि उनलाई लाग्यो, म प्रसव सकसमा छु । तर, कताकता रोमाञ्चको अनुभूति पनि हुँदै थियो । यही जटिल मानस यात्राबीच एक मध्यरात उनी मस्त निद्राबाट ब्युँझिए । र, एकै बसाइमा यो गीत लेखिभ्याए । त्यसपछि स्वस्थ सन्तान जन्माएको हर्षसहित हलुका भए उनी ।संगीतमा काव्यिक ब्रान्ड बनिसकेको श्रवणआभास जोडी यस गीतमा पनि जुटे । दुवैले शब्दसंगीतको संयोजन गर्दा एकआपसमा अनुभूतिको तह बुझिसकेका हुन्छन् । संगीतकार आभास भन्छन्, श्रवणका गीत आफैँ धुन बोकेर मेरासामु आउने गर्छन् । शब्दका पंक्ति हातमा पर्नासाथ म तिनले बोकेका धुन पहिल्याउँछु मात्र । यस अर्थमा श्रवण मेरा नयाँ धुनका आंशिक स्रोत हुन् । रेकर्डिङपश्चात् गायक आचार्यले जीवन्त र अर्थपूर्ण गीत गाउन पाएको भनी श्रवणलाई प्रतिक्रिया दिए । उपेन्द्र सुब्बा बोले, दाजु त अन्तर्यामी नै हो कि क्या ? हामीले खोजेजस्तै गीत लेखिदिनुभो । हामीलाई पनि लाग्छ, यस्तो गीत श्रवण मुकारुङजस्तो कविबाट मात्र सम्भव छशिरमा लागेको माटोलाईकुनै दिन आकाशले पखाल्लापाउमा लागेको माटोलाई बाटोको शीतले पखाल्लामनमा लागेको माटोलाई कसरी मैले पखाल्नु ?लेखक नारायण वाग्ले भन्छन्, श्रवणको कवितामा गीत हुन्छ र गीतमा कविता । गीत र कविताबीच यतिसारो घनिष्ठता एकसरो औंला भाँचे पुग्ने नेपाली कविहरूमा मात्र पाइन्छ । उनको कुनैकुनै कविता पढ्दा म संगीतकार हुन पाए भन्ने कल्पन पुग्छु । अनि, उनको गीत सुन्दा कविताको प्रकाशक हुन पाएको भए भनी घोत्लिन पुग्छु । मुकारुङका सिर्जना गेयात्मक हुनुको कारण छ, उनीसँग संगीतको आधारभूत ज्ञान छ । नेत्र खुलेको संगीतकारले उनको रचनामा संगीततत्वको भेउ पाइहाल्छन् । उनका काका हुन्, संगीतकार बुलु मुकारुङ । गाउँमै काकाको संगतमा परेका श्रवण काठमाडौंमा पनि उनै काकासँग बसेका थिए केही समय । कुनै जमानामा आफैँ गितार बजाएर कलेजहरूमा गाउँथे श्रवण । पुरस्कृत पनि भइरहन्थे । र, सानै स्केल मा भए पनि चर्चित थिए । पवित्रा सुब्बाको घरमा पुग्दा चियाभन्दा अघि नै उनको हात आइपुग्थ्यो, गितार । कुबेर राई, उदय सोताङहरूले स्वरको तारिफ गर्दै उनलाई गीत गाउन निकै कर पनि गरेछन् । तर, कसोकसो उनी गायनमा लागेनन् । रोचक प्रसंग छ, प्राज्ञकविका रूपमा भर्खरै दक्षिण कारियामा गएका श्रवणले एक कार्यक्रममा आफ्नै गीत गाएछन् , बाबा मलाई मार्नै छ भने तिमी आफैँ नमार । उनी आफ्नो रचनाप्रक्रियाको रहस्य खोल्छन्, म हरेक गीत रच्दा चारपाँचवटा धुनमा गुनगुनाउँछु, जुन कुरा कोही संगीतकारलाई पनि सुनाउँदिनँ ।माटोकेन्द्री विम्बलाई मर्मस्पर्शी बनाएका श्रवण बेलडाँगीको भुटानी शरणार्थी शिविरसमेत छिरेका छैनन् । तर, शरणार्थीलाई रुवाउन सक्ने गीत कसरी रचे ? रवि नपुग्ने ठाउँमा कवि पुग्ने उखान उनीजस्तै कालजयी कलमलाई हेरर बनेको हो कि त ? श्रवणका प्राय: गीतको केन्द्रमा भुइँमान्छे र तिनका व्यथापीडा नै हुन्छन् । सुन रे सियाराम मा कमलरी प्रथा र तराईको उत्पीडनलाई मर्मस्पर्शी शैलीमा उनिएको छ । माथिमाथि सैलुङ्गेमा मा चौंरी गोठालो तामाङलाई नायक बनाइएको छ । मिसकल को लयभित्र परदेशमा मजदुरी गर्ने निम्नवर्गीय व्यथा चित्रित छ । उनका कवितामा रहेको प्रतिरोधी चेतबारे त हामी परिचित नै छौँ । उनका गीतमा पनि माटो गुमाएका दुखियाहरूको व्यथा प्रशस्त भेटिन्छन् । अर्को एक गीतमा श्रवण लेख्छन्ए नौलो मान्छेसुन यो सहरमा तिमी एक्लो छैनौबाटो हराएका, माटो गुमाएकायो ठूलो संसारमा तिमी एक होइनौ ।माटो गुमाएकाहरूको पीडालाई कसरी आत्मसात् गर्न सके श्रवणले ? पाठकश्रोताको मनमा यो जिज्ञासा स्वाभाविक रूपमा जागेकै हुन्छ । विश्वव्यापी रूपमा निर्वासमा रहेका शरणार्थीहरूको गहन विषयमा गीत लेख्दा श्रवणले आफ्नै बाल्यकालको कथा फर्किएर स्पर्श गरे । उनी सानो छँदा घरको आर्थिक अवस्था निकै कमजोर थियो । आमाको सङ्घर्षलाई एकदमै नजिकबाट देखेका थिए उनले । सासुसँगको बेमेलका कारण उनकी आमा भोजपुरको थातथलो छाडेर उदयपुरको सिरुवानी झरिन्, नाबालक च्यापेर । त्यहाँ झोडा फाँडी बासको लागि खाँबो गाडेका एकएक पलहरू श्रवणको दिमागमा शिलालेखझैँ छापिएका छन् । त्यसैले गीतमा उनी लेख्छन्सबैले भन्छन् माटो तदेश हो गरिखानेको कुन देश बाँकी रह्यो रखोरिया फाँडी खानेकोपसिनासरिको माटोलाईकसरी मैले पखाल्नु ?उनका बा बिन्दास स्वाभावका थिए, जहाँजहिल्यै पनि हराइदिने । तर, आमाचाहिा असाध्यै पौरखी । जंगलबीच फुसको बस्तीमा जमिन विस्तार र खेतीपातीमा प्रतिस्पर्धा हुन्थ्यो । आइमाईलाई नहेपून् भनेर उनकी आमा लोग्नेको दौरासुरुवाल लगाएर हलो जोत्थिन् । र, आफ्नो पसिना पोखिएको जमिन जोगाउाथिन् । त्यतिबेलै श्रवणले माटोको महत्ताबोध गरे । लेकमा भोकको बेला असारे खाएर आमाले पेट भरेको देखेका छन् उनले । माटो खोस्रेर जीविकोपार्जन गर्ने धेरैको पेटमा माटो परेको हुन सक्छ । एक दिन आमाले सुनाइन्, तँ गर्भमा छँदा मैले माटो खाएकी छु । धेरै ग्रामीण आमाहरूको साझा भोगाइ हो यो । तर, श्रवणले भने लेखनमा कलात्मक प्रयोग गरेजन्मिँदा लागेको माटो तमरेर भोलि पखाल्छुनजन्मी लागेको माटोलाईकसरी मैले पखाल्नु ?केही वर्ष बिरानो भूमिमा समयको जाँतो घुमाएपछि श्रवणकी आमाले परिवारलाई फेरि पहाड भोजपुर उकालिन्, पल्टने जेठाजुको बोलावटमा । त्यसपछि पहाडसँगै दु:खको अर्को उकालो पनि चढे श्रवणले । बाले अर्की श्रीमती भित्र्याएपछि आमा माइती गएर बसिन् लामो समय । आमासँगको भौगोलिक दूरताको उदास एक्लोपनमा साथी थिइन् बोजु । त्यही उमेरमा उनले आमाको मूल्य हृदयको गहिराइबाट बुझे । आमासँग टाढिएको त्यो अनुभूतिलाई पनि माटो लेख्दा परोक्ष रूपमा गाँसेका छन् उनले । उनलाई लाग्यो, माटोसँग विछोडिनु पनि आमाबाट टाढिनुजस्तै त हो ।यो गीत सुनिरहँदा श्रोताको मनमा यात्रा गरिरहेको पात्रको विम्ब लस्करै आउाछ । यस्तो विम्बनिर्माणमा आफ्नै अनुभव र कल्पना घोलेका छन् । भुटान र नेपालबीचको दूरीसम्म थाहा थिएन उनलाई । त्यसैले कविकल्पनाको चक्र घुमाए । सोचे, भुटान पनि पहाड हो । पहाडको दु:ख आफन्तजस्तै परिचित छ मेरा लागि । उनले यात्राको दु:खलाई आफ्नै विगतसँग जोडे । उनी सानै छँदा भरियाहरूसँग तीनचार दिन लगाएर धरान झरेका थिए । सुन्तला बेच्न र नुन किन्न बाइस जङ्घार तर्नेपहाड नाघ्ने भरियाको पछि लागेका थिए उनी । सातआठ वर्षको उमेरमै सीमान्त सकससँग उनको नाता गाँसियो । बसाईं हिँड्नेहरूको पसिनाको गन्ध आफ्नै छिमेकीजस्तो भयो उनका लागि । यिनै बाल्यस्मृतिलाई उनले गीतको स्रोतका रूपमा प्रयोग गरे, जो चानचुने खुबीको कुरा होइन । विपर्यास र सार्थक अन्तरालको प्रयोगले गीतकवितामा सौन्दर्यको बढोत्तरी हुने हो । यस गीतमा पनि श्रवणले आफ्नो सौन्दर्यचेतलाई भरपुर खेलाएका छन् । उनले नजन्मी लागेको माटो मार्फत भुटानी शरणार्थीहरूको पुरानो इतिहासतिर संकेत गरेका छन् सायद । संवेदनामा सहजै पग्लिन्छन् कविहरू । माटो गुमाएकाहरूले जमिन पाउनुपर्ने माग नै गीतको मुख्य विषय हो । तेस्रो मुलुक पुनर्वासका क्रममा लाखभन्दा बढी शरणार्थी तितरबितर भइसके । तर, हजारौँको संख्यामा अझै नेपालको भूमिमै छन् । झन्डै चार सय वर्षअघि भुटान लगिएका नेपालीहरू त्यहाँका आदिवासी नभएकाले नेपालले जमिन दिनुपर्ने आशय पनि राख्छन्, श्रवण । भुटान र नेपालको सत्ता ले अलपत्र जनका लागि स्थायी जमिनको व्यवस्था गर्नुपर्ने धारणा छ उनको । यही विचारलाई गीतमा नौलो उचाइ दिएका छन् । तर, यो राजनीतिक पाटो पनि भएकाले मतान्तर हुन सक्छन् । उनले राजनीतिक सीमाभन्दा पर पुगी मानवताको भावलाई लिपिबद्घ गरेका छन् । संरचना लघु भए पनि द्रुत र सघन रूपमा आम मानिसलाई प्रभावित पार्ने विधा हो, गीत । भावनाको तालमा सामाजिक वैचारिकीको डुंगा खियाउन सके गीतको आयु लम्बिन सक्छ । श्रवणका गीतहरू दीर्घायुको पर्याय बन्न सक्ने आस गर्न सकिन्छ । उनका गीतमा स्वर र संगीतको सुसंयोजन रहे कालान्तरसम्म जीवन्त हुन सक्छन् ती । यस्तै कोटीको गीत हो, माटो । शरणार्थीहरूको निर्वासित इतिहासलाई कलात्मक रूपमा अभिलेखीकरण गरिएको देश खोज्दै जाादा बाट यो गीत झिकिदिने अधकल्चो हुनेछ फिल्म । समाजशास्त्रीय, राजनीतिक र ऐतिहासिक विमर्शको सन्दर्भमा गतिलो पाठ हुन सक्छ यो गीत । आशा गरौँ, यस्तै गहकिला रचनाको अपेक्षा गर्ने पाठकश्रोतालाई श्रवणले याद गर्नेछन् ।"
