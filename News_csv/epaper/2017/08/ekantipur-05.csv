शीर्षक,विवरण
अनियमितता भएकै हो,"लेखा समितिले प्रगति विवरण हरेक महिना समितिलाई उपलब्ध गराउनसमेत लेखी पठाउने निर्णय लिएको छ । यसअघि समितिको बैठक बुधबार पनि बसेको थियो । आपूर्तिमन्त्री, सचिव र आयल निगम कार्यकारी प्रमुखसहितको उपस्थिति रहेको बैठकमा सांसदहरूले जग्गा खरिदमा भ्रष्टाचार भएको भन्दै चर्को आलोचना गरेका थिए । उनीहरूले बिचौलियासँगको मिलेमतोमा भ्रष्टाचार गरिएको दाबी गरेका थिए ।इन्धन भण्डारण भन्दै निगमले भैरहवामा प्रतिकट्ठा १० लाख ९३ हजार रुपैयाँका दरले खरिद गरेको छ । उक्त क्षेत्रमा १४ बिघा ७ कट्ठा ७१ धुर जग्गा खरिद गरेको छ । भैरहवा मालपोत कार्यालयले सडक मोहडामा १ लाख ५० हजार र भित्र १ लाख रुपैयाँभन्दा बढी नपर्ने जनाएको छ । भैरहवा क्षेत्रका सांसदले प्रतिकट्ठा डेढ लाख रुपैयाँ मात्रै पर्ने समितिलाई जानकारी दिएका थिए । झापामा १३ लाख ५१ हजार रुपैयाँका दरले २३ बिघा ३ कट्ठा १३ धुर खरिद गरेको छ । मालपोत कार्यालयले सरकारी दर प्रतिकट्ठा ७५ हजारदेखि ५ लाख रुपैयाँसम्म उल्लेख छ । उक्त क्षेत्रका सांसदले पनि प्रतिकट्ठा १ देखि २ लाख रुपैयाँभन्दा बढी नपर्ने समितिमा बताएका थिए । निगमले चितवनमा १५ लाख ८५ हजार रुपैयाँका दरले २३ बिघा १२ कट्ठा ३२५ धुर खरिद गरेको छ । मालपोत कार्यालयको दररेट १ देखि डेढ लाख रुपैयाँ छ । निगमले सर्लाहीमा ९ लाख ६१ हजार रुपैयाँका दरले १५ बिघा १२ कट्ठा १४ धुर खरिद गरेको छ । मालपोत कार्यालयले प्रतिकट्ठा ३३ हजार रुपैयाँ मात्रै तोकेको छ । शुक्रबारको समिति बैठकमा खरिदका क्रममा अनियमितता भएको ठहर गर्दै थप छानबिन र कारबाहीका लागि अख्तियारलाई लेखी पठाउने निर्णय भएको हो ।व्यवस्थापिका संसदको अर्थ उपसमितिले पनि जग्गा खरिदका लागि गरेको टेन्डर गलत भएको ठहर गरेको थियो । यसबारे स्थलगत अनुगमन र अध्ययन गर्ने निर्णय गरेको छ । त्यसपछि सरकारलाई जग्गा खरिद प्रक्रिया रोक्न निर्देशन दिने जनाइसकेको छ । संसदकै आपूर्ति तथा उपभोक्ता हित उपसमितिले पनि स्थलगत अध्ययन गरेर प्रतिवेदन सार्वजनिक गर्ने जनाएको छ । यस विषयमा अख्तियारले पनि छानबिन गरिरहेको जनाएको छ । जग्गा खरिद गर्दा सम्बन्धित वडा कार्यालयको समेत मि लेमतो रहेको फेला परिसकेको छ । सम्बन्धित जिल्लाका सर्वसाधारण र सांसदले चर्को मूल्यमा खरिद गरेको दाबी गरे पनि वडा कार्यालय सचिवले चलनचल्तीको मूल्य भन्दै उच्च मूल्यांकन गरेर पठाएको देखिन्छ । वडा कार्यालय सचिवको पत्रलाई आधार बनाउँदै निगमले बिहीबार पत्रकार सम्मेलनसमेत गरेको थियो । आपूर्तिमन्त्री शिवकुमार मण्डलले समितिले आधिकारिक रूपमा पत्राचार गरेपछि मन्त्रालयले आफ्नो कार्य गर्ने बताए । कर्मचारीको दोष र त्यसभित्रका अनियमितता ठहर भए कारबाही गर्नका लागि कुनै कसर बाँकी नराख्ने उनले दाबी गरे । समितिहरूले अनुगमन थालेका छन् । समितिले तयार पारेको प्रतिवेदनका आधारमा प्रक्रिया अघि बढाउँछौं । जे रिपोर्ट आउँछ, कार्यान्वयनमा सहयोग हुन्छ । मन्त्रालयको तर्फबाट अवरोध हुँदैन, आपूर्तिमन्त्री मण्डलले भने, अनियमिततामा कोको संलग्न छन् । आधिकारिक रूपमा पत्र प्राप्त गरेपछि मन्त्रालय मातहतका कर्मचारीलाई कारबाही हुन्छ ।"
डा केसीका मागबारे तीन नेता तीनतिर,"उनको सरोकार थियो मनमोहन स्वास्थ्य विज्ञान प्रतिष्ठानसँग गाँसिएको मुद्दा । मेडिकल कलेज स्थापना गर्न दिने गरी सरकारबाट आशयपत्र पाइसकेको मनमोहन मेडिकल कलेजलाई बन्देज लगाउने गरी विधेयक संशोधन गर्न नहुने ओलीको भनाइ थियो । छलफलमा एमाले नेता तथा तत्कालीन कानुनमन्त्री अग्नि खरेल पनि थिए जसले उक्त विधेयक संसद्मा दर्ता गराएका थिए । उक्त विधेयकमा राजधानीमा नयाँ मेडिकल कलेज सञ्चालनको अनुमति दिने प्रावधान छैन । माथेमा कार्यदलले भने १० वर्ष राजधानीमा मेडिकल कलेज खोल्ने अनुमति दिन नहुने सिफारिस गरेको छ । खरेलले त्यतिबेलाको परिस्थिति र दबाबमा विधेयक दर्ता गराएको प्रस्टीकरणसमेत बैठकमा दिएको स्रोतले जनायो । सरकारले आशयपत्र दिइसकेका मेडिकल कलेज सञ्चालनका लागि अनुमति दिनुपर्ने तर्क एमालेले गर्दै आएको छ ।प्रधानमन्त्री देउवाले माथेमा कार्यदलअनुसार विधेयक तत्काल अघि बढाउन राखेको प्रस्तावमा माओवादी केन्द्रका अध्यक्ष पुष्पकमल दाहालले समर्थन गरेका थिए । तर, केसीको अनशनकै दबाबमा यस्तो निर्णय गर्दा गलत परम्परा बस्ने दाहालको पनि आशंका थियो । सरकारले केसीसँग वार्ताका लागि बनाएको टोलीका संयोजक शिक्षा सचिव शान्तबहादुर श्रेष्ठले भने, बैठकमा केसीका माग, चिकित्सा शिक्षा विधेयक र संसदको कामकारबाहीबारे छलफल भयो । प्रधानमन्त्रीमार्फत अनशन फिर्ता लिन आग्रह गर्ने निर्णय भयो । शीर्ष नेताहरूले गरेको आग्रहलाई डा केसीले भने अस्वीकार गरेका छन् । उनले आफ्ना माग पूरा नभइन्जेल सत्याग्रहबाट पछि नहट्ने कान्तिपुरलाई बताए । माथेमा प्रतिवेदनअनुसार हाम्रा सुझाव समेटेर ऐन बन्नुपर्छ भन्ने हाम्रो मुख्य माग हो । योसहित अन्य माग पनि पूरा हुनुपर्छ, केसीले भने । तीन दलको बैठक भएछ तर म उनीहरूले भनेको विश्वास गर्दिनँ । प्रत्येक पटक हाम्रो आन्दोलन सम्झौतामा टुंगियो । तर सहमति कार्यान्वयन भएन । ११ पटक यस्तो भयो । अब कुन आधारमा विश्वास गर्ने ? उनले भने । शुक्रबारको बैठकबारे मुख्य सरोकार आफूलाई खबरै नगरिएको उनको गुनासो थियो । डा केसीले थपे, सुशीला कार्कीजस्ता स्वच्छ छवि भएका न्यायाधीशलाई १ घण्टामा महाअभियोग लगाउने, आफ्नो तलबभत्ता बढाउने ऐन तुरुन्त पारित गर्ने तर चिकित्सा शिक्षा ऐन पारितै नगर्ने ?बैठकपछि स्वास्थ्यमन्त्री गिरिराजमणि पोखरेलले केसीका मागबारे सरकार सकारात्मक रूपमा अघि बढेको बताए । बैठकले सबै जटिलता हेर्दै अनशन फिर्ता लिन आग्रह गरेको हो, उनले भने, विधेयक माथेमा आयोगको भावनामा नै बन्छ, राष्ट्रिय हितमै काम हुन्छ । बैठकमा पूर्वस्वास्थ्यमन्त्री गगन थापाले तत्कालीन सरकारले मनमोहन अस्पताललाई न्याम्सले किन्ने गरी गरेको सम्झौता कार्यान्वयनमा आए समस्याको हल हुने धारणा राखेका थिए । तर, त्यसमा एमाले नेताहरू सहमत हुन सकेनन् । बैठकमा उपप्रधान तथा शिक्षामन्त्री गोपालमान श्रेष्ठ, डा भगवान कोइराला, स्वास्थ्य, महिला, बालबालिका तथा ज्येष्ठ नागरिक समाजकल्याण समितिका सभापति रन्जु झा पनि थिए ।"
नक्कली मालिक खडा गरी धन्दा,"यसैगरी कम्पनी रजिस्ट्रारको कार्यालयले पनि कम्पनीको विवरण सार्वजनिक गर्दैन । करको विवरण गोप्य राख्न सक्ने व्यवस्था भए पनि कम्पनीको बारेमै जानकारी दिन नमिल्ने कुनै कानुन छैन । बाहिर अर्कै र भित्र अर्कै व्यक्ति मालिक हुने भएकाले तिनै व्यवसायीको दबाबमा कम्पनी विवरण सार्वजनिक हुँदैनन् । जनतालाई सेवा दिने भनेर खुलेका कम्पनीहरू सार्वजनिक निकाय हुन् र सार्वजनिक निकायबारे जानकारी राख्ने अधिकार सर्वसाधारणको छ, सूचना आयोगका प्रमुख आयुक्त कृष्णहरि बाँस्कोटाले भने । आयल निगमको जग्गा खरिद प्रकरणमा पनि यस्तै खाले नक्कली घरजग्गा व्यापार गर्ने कम्पनी (ठेकेदार) वा नक्कली व्यक्तिमार्फत जग्गा खरिद गरिएको आशंका सांसद र सरकारी अधिकारीहरूको छ । संसदको अर्थ र लेखा समितिमा सीधै सर्वसाधारणबाट नकिनेर ठेकेदार कम्पनीमार्फत किनिनु आपत्तिजनक भएको भन्दै सांसदहरूले चर्को आलोचना गरेका थिए । बीचमा खडा भएका ठेकेदारका पछाडि को छन् भनेर हेर्नुपर्ने भएको छ, लेखा समितिका सदस्य धनराज गुरुङले भने । यसरी नक्कली मालिक भएका कम्पनी कर कार्यालय र सम्पत्ति शुद्धीकरण विभागले पनि हेर्न सक्ने प्रावधान छ । विभागका महानिर्देशक जीवन प्रकाश सिटौलाका अनुसार कर कार्यालयले रकम बुझाउन आउँदै छानबिन गर्न सकिने बताए । हामीले पनि धेरै कारोबार गर्ने तर स्रोत नदेखिएका व्यक्तिमाथि छानबिन गर्न सक्छौं, उनले भने, कर कार्यालयले पनि राजस्व बुझाउन आउँदै त्यस्ता नक्कली व्यक्तिमा निगरानी राख्नुपर्ने हुन्छ ।"
प्रचार आक्रामक,"स्थानीय तहको तेस्रो चरणको चुनावलाई दुई प्रमुख दल कांग्रेस र एमालेले प्रतिष्ठाको विषय बनाएका छन् । अघिल्ला ६ प्रदेशको चुनावी परिणाममा भोगेको क्षति २ नम्बर प्रदेशबाट पूर्ति गर्ने होडमा कांग्रेस जुटेको छ भने एमाले यसपटक पनि एक नम्बर नै नतिजा ल्याउने रणनीतिसाथ सक्रिय छ । जसरी पनि आफू पहिलो हुने होडबाजीका साथ दुवै दलले ८ वटै जिल्लामा आक्रामक प्रचार अभिभान थालेका हुन् । तेस्रो शक्ति माओवादी केन्द्र र मधेसकेन्द्रित दलले पनि चुनावी माहोल आफ्नो पक्षमा ल्याउन प्रचार अभियान सुरु गरेका छन् । संघीय समाजवादी फोरम, लोकतान्त्रिक फोरमलगायत दलको अभियान पनि सुरु भएको छ । प्रदेश २ मा मुख्य पकड भएको मानिएको राष्ट्रिय जनता पार्टी (राजपा) नेपाल पनि चुनावमा जाने योजनासहित विस्तारित बैठक गरिरहेको छ । आठ जिल्लाका १ सय २७ स्थानीय तहका लागि हुने चुनावमा जसरी पनि बढी सिट जित्ने योजना उनीहरूको छ । दुई चरणको चुनावी परिणामबाट दोस्रो स्थानमा खुम्चिनुपरेपछि कांग्रेसले प्रदेश २ बाट त्यसको क्षतिपूर्ति गर्ने योजना बनाए पनि स्थिति त्यति सहज छैन । ६ प्रदेशको नतिजामा कांग्रेस एमालेभन्दा ५० सिट तल छ । यसलाई पूर्ति गरेर पहिलो बन्न प्रदेश २ को १ सय २७ स्थानीय तहमा कांग्रेसले न्यूनतम ८० स्थानीय तहमा जित्नुपर्ने कांग्रेस नेताहरू बताउँछन् । राजपाले चुनावमा भाग लिएन भने कांग्रेसले ८० स्थानीय तहमा जित्ने अवस्था रहन्छ, ती कांग्रेस नेताले भने, भाग लियो भने २ नम्बरबाटै पहिलो स्थान ल्याउन पनि कठिनाइ छ । कांग्रेस नेता विमलेन्द्र निधि भने मधेसमा कांग्रेसले सय स्थानमा जित्ने अनुमान गर्छन् । कांग्रेसको माहोल एकदमै राम्रो छ । समयमा उम्मेदवार दिन सकियो, जित्ने र लोकप्रियलाई दिइयो भने कांग्रेसले सय स्थान जित्छ, निधिको दाबी छ । सभापति तथा प्रधानमन्त्री शेरबहादुर देउवा र वरिष्ठ नेता रामचन्द्र पौडेलसहितका नेताहरूले २ नम्बर प्रदेशलाई अघिल्ला चुनावभन्दा पृथक शैलीमा लिएका छन् । उनीहरू यसअघिका गल्ती नदोहोर्याउने प्रतिबद्धता गर्दै अन्तर्घात रोक्नसमेत केन्द्रित छन् । चुनावी माहोल आफ्ना पक्षमा पार्न कांग्रेसले गत बिहीबार धनुषामा बृहत् भेला आयोजना गर्यो । त्यहाँ प्रधानमन्त्री देउवा, वरिष्ठ नेता पौडेलसहित केन्द्रीय पदाधिकारीहरू नै गएर चुनाव जित्ने गरी अघि बढ्न निर्देशन दिए । कांग्रेस केन्द्रीय कार्यालयका मुख्यसचिव कृष्ण पौडेलका अनुसार चुनावी रणनीति र माहोल बढाउन भेला गरिएको हो । दुई चरणका चुनावमा उम्मेदवारी चयनमा केही समस्या भएकाले हारेको कांग्रेसको आन्तरिक मूल्यांकन छ । त्यसैले यसपटक छिट्टै, प्रदेशस्तरबाट उम्मेदवारी टुंगो लगाउने योजना कांग्रेसको छ । साउनभित्रै प्रदेश २ मै टिकट वितरण गरिने पौडेलले जानकारी दिए । स्थानीय आवश्यकताअनुसार अन्य दलसँग तालमेल गर्ने रणनीति पनि कांग्रेसको छ । एमालेको चुनावी अभियान पनि आक्रामक देखिन्छ । उसले केन्द्रीय नेताहरूलाई जिल्ला नै तोकेर तयारीमा खटाएको छ । प्रदेश २ को मुख्य रणनीतिक केन्द्र वीरगन्ज महानगरका लागि उम्मेदवार चयनसमेत करिब टुंग्याएको छ । बसरुद्धिन अन्सारीलाई त्यहाँको प्रमुख बनाउने गरी पार्टीको स्थानीय संयन्त्रले प्रचार थालेको छ । जिल्ला नै तोकेर महासचिव ईश्वर पोखरेललगायत नेता चुनावी भेलालाई सम्बोधन गरिरहेका छन् । मधेसमा एमालेको जनमत खस्किएको भन्ने भ्रम फैलाइएकाले त्यसलाई चिर्ने गरी अधिकांश सिटमा जित्नुपर्ने भन्दै नेताहरूले प्रशिक्षित गरिरहेका छन् । राजपालगायत मधेसकेन्द्रित दलका समस्या समाधान गर्न भन्दै सरकारले संसदमा दर्ता गराएको संविधान संशोधन विधेयकका विपक्षमा एमाले रहँदै आएको छ । जसका कारण उसलाई कांग्रेसलगायत मधेसकेन्द्रित दलले मधेसविरोधी भन्दै आक्रामक प्रचार गरिरहेका छन् । एमाले त्यसलाई चिरेर अघि बढ्ने रणनीतिसाथ मधेस झरेको छ । पहिलो चरणको तयारीपछि उम्मेदवार छनोट गरेर भदौबाट खुला प्रचारमा लाग्छौं, प्रदेश २ का भेलामा सक्रिय एमाले सचिव योगेश भट्टराईले भने । स्थानीय तहको समग्र चुनावी परिणाममा एमालेले पहिलो स्थान यथावत् राख्न चाहन्छ । र, तराईमा कमजोर भएको भन्ने प्रचार चिर्न पनि उसले स्थानीय तयारीलाई तीव्रता दिएको छ । माओवादीले पनि चुनावी तयारी तीव्र पार्न अध्यक्ष पुष्पकमल दाहाललगायत शीर्ष नेतालाई जिम्मेवारी दिएको छ । केही दिनभित्रै प्रदेश २ मा नेताहरूले भेला र तयारी अघि बढाउने माओवादीले जनाएको छ । अहिले स्थानीय नेताहरूकै अगुवाइमा भेला भइरहेका छन् । कांग्रेस, मधेसीलगायत दलसँग तालमेल गरेर चुनाव जित्ने रणनीति माओवादीको छ । संघीयता र तराईको अधिकारका लागि लडेको भन्दै उसले त्यहाँको जनमत क्यास गर्ने प्रयास तीव्र बनाएको छ । रजपाले भने अझै चुनावमा जाने औपचारिक निर्णय गरेको छैन । बिहीबारको पदाधिकारी बैठकमा नेता महन्थ ठाकुरले संविधान संशोधन विधेयक पारित नगरी चुनावमा नजाने अडान प्रस्तुत गरेका थिए । त्यसमाथि छलफल जारी भए पनि पार्टीले अझै औपचारिक निर्णय लिएको छैन । भित्रभित्रै भने चुनावी तयारी पनि गरिरहेको छ । संशोधन विधेयक पारित भए पनि नभए पनि मतदानमा लैजाने र त्यसको निर्णय स्वीकारेर चुनावी मैदानमा जाने मत पनि छ । जसलाई राजपा नेता महेन्द्र यादव समूहले अघि ल्याइरहेको छ । सरकार गठबन्धन दलभित्र पनि संशोधन विधेयक टुंगोमा पुर्याउन दबाब छ । संविधान संशोधन विधेयकलाई प्रक्रियामा लगेर टुंग्याउनुपर्छ भन्ने हाम्रै दलभित्र तीव्र दबाब छ, कांग्रेस नेता निधिले भने, तर राजपाले नमानेसम्म लैजान सकिएको छैन । राजपाका लागि अहिले दुई बाटा छन् । राजपाका एक नेता भन्छन्, संविधान संशोधनलाई होल्डमा राखेर चुनावमा जाने या जे परिणाम आए पनि यसलाई मतदानमा लगेर टुंग्याएर जाने, योभन्दा अर्को विकल्प हामीसँग छैन ।"
११ एआईजीलाई दज्र्यानी,"काठमाडौं (कास) प्रहरी महानिरीक्षक प्रकाश अर्यालले ११ एआईजीलाई शुक्रबार दज्र्यानी चिह्न लगाइदिएका छन् । मन्त्रिपरिषद् बैठकले बिहीबार डीआईजीलाई एआईजीमा बढुवा गरेको थियो । बढुवा भएकामा बमबहादुर भण्डारी, जयबहादुर चन्द, देवेन्द्र सुवेदी, पशुपति उपाध्याय, केशरीराज घिमिरे, माधवप्रसाद जोशी, विजयलाल कायस्थ, कमलसिंह बम, मिङमार लामा, रणबहादुर चन्द र विजयकुमार छन् । प्रहरी प्रवक्ता पुष्कर कार्कीले महानिरीक्षक अर्यालले डीआईजी, एसएसपी, एसपी र डीएसपीलाई समेत दज्र्यानी लगाइदिएको बताए ।"
बल्ल नेपालले तयारी थाल्यो,"काठमाडौं (कास) चिनियाँ उपप्रधानमन्त्री वाङ याङको नेपाल भ्रमण हुने भएपछि उपप्रधान तथा परराष्ट्रमन्त्री कृष्णबहादुर महराले चीनसँग भएका सम्झौता कार्यावन्यनबारे जानकारी लिएका छन् । परराष्ट्र मन्त्रालयमा उनले गरेको छलफल पहिलो चरणको तयारीस्वरूप भएको अधिकारीहरूले बताए । चीनसँग भएको यातायात तथा पारवहन सम्झौता, रेलमार्ग, दुईपक्षीय व्यापार, नाका सहजीकरण, भौतिक संरचनामा लागानी, भूकम्पपछि पुनर्निर्माणमा सहयोगलगायत विषयमा महराले छलफल गरेका थिए । छलफलमा अर्थ, गृह, ऊर्जा, उद्योग, वाणिज्य, भौतिक निर्माण तथा यातायात, पुनर्निर्माण प्राधिकरणलगायत सचिव तथा उनका प्रतिनिधि सहसचिवहरू सहभागी थिए । परराष्ट्र मन्त्रालयमा भएको छलफलमा नेपालले चिनियाँ उपप्रधानमन्त्रीसमक्ष के धारणा राख्नेमा राय लिइएको थियो । चीन महाशाखाले सम्बन्धित मन्त्रालयसँग गरेको समन्वय र त्यसमा भएको ग्यापबारे बताएको थियो । परराष्ट्र सचिव शंकरदास बैरागीले सचिवस्तरीय संयन्त्रको साढे दुई घण्टे बैठकमा भएको छलफलको निचोड पनि व्यक्त गरेका थिए । नेपालले भ्रमणहरूको पहिलेदेखि नै तयारी गर्नेभन्दा पनि अन्तिम समयमा यस्ता बैठक र छलफल गर्ने चलन पुरानै हो ।"
मोरक्को आत्मिक रूपमा नजिक,"काठमाडांै (कास) नेपाल र मोरक्को भौगोलिक रूपमा निकै टाढा भए पनि आत्मिक रूपमा नजिक रहेको नेपालका लागि मोरक्कोका गैरआवासीय राजदूत मोहम्मद मालिकीले बताएका छन् । मोरक्कोका राजा मोहम्मदको गद्दी आरोहणको १८ औं वार्षिकोत्सवका अवसरमा राजदूत मालिकीले शुक्रबार थापाथलीस्थित मोरक्कोको अवैतनिक वाणिज्य दूतावासमा झन्डोत्तोलन गर्दै उक्त धारणा व्यक्त गरेका हुन् । नेपालका लागि मोरक्को अधिराज्यका अवैतनिक मानार्थ महावाणिज्यदूत वसन्तकुमार चौधरीले मोरक्कोले गरेको नवीनतम प्रयोग एवं प्रगतिबाट नेपालले सिक्न सक्ने बताए । नेपाल भ्रमणमा रहेका मोरक्कोका कूटनीतिक टोलीको स्वागतमा उपराष्ट्रपति नन्दबहादुर पुनले बिहीबार कार्यक्रम आयोजना गरेका थिए । नेपालले मोरक्कोसँग रासायनिक मल, कृषि, पर्यटन र ती क्षेत्रका लागि आवश्यक प्राविधिक मानव संसाधन विकासका लागि सहयोगको अपेक्षा राख्न सक्छ । मोरक्को संसारकै सबैभन्दा ठूलो रासायनिक मल उत्पादक र निर्यातक मुलुकमध्ये पर्छ ।"
दुई चुनाव एकैपटक हुँदैन : माले,काठमाडौं (कास) नेकपा मालेले प्रतिनिधिसभा र प्रदेशसभाको निर्वाचन एकैपटक नगर्न माग गरेको छ । माले संसदीय दलका प्रमुख सचेतक अइन्द्रसुन्दर नेम्वाङले शुक्रबार विशेष समयमा बोल्दै प्रतिनिधिसभा र प्रदेशसभाको निर्वाचन छुट्टाछुट्टै समयमा गर्न माग गरेका हुन् । दुवै चुनाव एकैपटक गर्दा चारवटा मतपत्र र चारवटै मतपेटिका हुने उल्लेख गर्दै उनले यस्तो अव्यावहारिक बाटोमा नलाग्न सरकार र प्रमुख दलहरूको ध्यानाकर्षण गराएका हुन् । प्रत्यक्ष निर्वाचनमा दलका उम्मेदवारहरूले प्राप्त गरेको मतलाई नै दलले प्राप्त गरेको समानुपातिक मतका रूपमा गणना गर्ने गरी एकै मतपत्र बनाउने विकल्पप्रति पनि उनले आपत्ति जनाए ।
अर्को सार्क विश्वविद्यालय प्रस्ताव,"काठमाडौं (कास) दक्षिण एसियाली क्षेत्रीय सहयोग संगठन (सार्क) ले अर्को विश्वविद्यालयको अवधारणा अघि बढाएको छ । दक्षिण एसियाली विश्वविद्यालय सफल हुँदै गएको उदाहरण दिँदै अर्को विश्व विद्यालयलको अवधारणा अघि सारिएको हो । दक्षिण एसियाली विश्वविद्यालय स्थापना भएको ९ वर्षपछि सार्क सचिवालयले मेडिकल विश्वविद्यालयको अवधारणा प्रस्ताव गरेको हो । आगामी १९ औं शिखर सम्मेलनले उक्त प्रस्ताव पारित गरेपछि स्थापना प्रक्रिया अघि बढ्नेछ । शनिबार कोलम्बोमा सम्पन्न स्वास्थ्यमन्त्रीस्तरीय बैठकमा सार्क महासचिव अमजद हुसेन बी सियालले सार्क क्षेत्रमा स्वास्थ्य शिक्षा निकै महँगो रहेको र यसलाई सस्तो बनाउन र गुणस्तरीय शिक्षा उपलब्ध गराउन विश्वविद्यालय आवश्यक रहेको बताए । नयाँ सार्क विश्वविद्यालयको प्रस्ताव गर्दै उनले सहकार्यका अन्य मोडलसँगै स्वास्थ्य शिक्षा पनि अघि बढ्ने सुझाए । सार्क क्षेत्रमा सर्ने र नसर्ने दुवै रोगको माहामारी छ । यसको रोकथामका लागि सार्कले बेलैमा सहकार्य गर्नुपर्ने भन्दै महासचिव अमजदले सार्कमा जनतालाई सर्वसुलभ अध्ययनका लागि दक्षिण एसियाली मेडिकल विश्वविद्यालय आवश्यकता औंल्याएका हुन् । सार्कको छैटौं स्वास्थ्यमन्त्रीस्तरीय बैठकमा प्रस्तावित उक्त अवधारणालाई आठै सदस्य मुलुक नेपाल, भारत, पाकिस्तान, बंगलादेश, भुटान, श्रीलंका र अफगानिस्तानले सकारात्मक रूपमा लिएका छन् ।"
खस्यो २८७० मत,"भरतपुर महानगरपालिका १९ मा शुक्रबार पुन: मतदान भएको छ । बिहानैदेखि वर्षा भए पनि मतदान केन्द्रमा घुइँचो थियो । छाता ओढेर मतदाता लाम लागेका थिए । वृद्धवृद्धा लौरो टेकेर भोट हाल्न मतदान केन्द्र पुगे । मध्याह्न वर्षा थामिएर घाम लागेपछि मतदाताको संख्या बढेको थियो । यो वडामा ७५५८ प्रतिशत मत खसेको छ । मुख्य निर्वाचन अधिकृतको कार्यालयका अनुसार २ हजार ८ सय ७० मत खसेको हो । यो गत वैशाख ३१ मा खसेको भन्दा २७ मत कम हो । वैशाख ३१ मा २ हजार ८ सय ९७ मत खसेको थियो । वडामा मतदाता संख्या ३ हजार ७ सय ९७ रहेको छ । मतदान शान्तिपूर्ण भयो, सहायक निर्वाचन अधिकृत गम्भीर घिमिरेले भने । मतदान केन्द्रमा मतदाताका लागि छुट्टै पालको व्यवस्था थियो । ६ वटा केन्द्रमा मतदान गर्ने व्यवस्था मिलाइएको थियो । सुरक्षा व्यवस्था कडा पारिएको र उक्त वडामा सवारी साधन सञ्चालनमा रोक लगाइएको थियो । मतदान गर्न कोही धान रोप्न छाडेर त कोही बालबालिका बोकेरै आएका थिए । बिहान ७ देखि साँझ ५ बजेसम्म मतदान जारी रह्यो । धान रोप्न छाडेरै भोट हाल्न आएको हो, सरिता लामाले भनिन्, एक भोटले पनि हारजित हुन्छ, त्यही भएर मेलो छाडी २ वर्षकी छोरी बोकेर आएँ । पहिलाभन्दा अहिले मतदान केन्द्रलाई व्यवस्थित बनाइएको थियो । पहिला घाममा लाइन बसेर पसिना चुहाउँदै भोट हाले पनि पुरै गन्न नदिई च्यातिदिए, शारदानगरकी ६६ वर्षीया डम्बरकुमारी गुरुङले भनिन्, अब फेरि मतपत्र च्यातेर हामीलाई भोट हाल्न नलगाइयोस् । लौरो टेकेर जसोतसो भोट हाल्न आएँ, ७४ वर्षीय लक्ष्मण मोक्तानले भने, अब फेरि बूढो मान्छेलाई दु:ख नदिऊन् । मतदाताको सहभागिता उत्साहजनक रह्यो । मतदान केन्द्रमा सबै पार्टीका जिल्ला तहका शीर्ष नेताकार्यकर्ताको भीड लागेको थियो । मतदान गराउन ३६ जना कर्मचारी खटिएका थिए । वैशाख ३१ को चुनावको गणनाका क्रममा जेठ १४ गते मतपत्र च्यातिएपछि अन्योल भएको थियो । सर्वोच्च अदालतले पुन: मतदान गर्ने आदेश दिएपछि चुनाव भएको हो । २० नम्बर वडाको पनि मतगणना हुन बाँकी छ । उक्त वडामा ३ हजार ३ सय २ मत खसेको छ । मेयरमा एमालेबाट देवी ज्ञवाली र माओवादी केन्द्रबाट रेणु दाहाल प्रतिस्पर्धामा छन् । हालसम्म गणना भएकामा एमालेका ज्ञवाली अग्रस्थानमा छन् । अहिलेसम्मको गणनाअनुसार मेयरमा ज्ञवालीको ४० हजार ९ सय ८० र दाहालको ४० हजार १ सय ९६ छ । साँझ बसेको सर्वदलीय बैठकमा राति साढे दस बजेदेखि मतगणना सुरु गर्ने सहमति भएको छ ।"
जालीभित्र प्रतिनिधि,"मतगणनास्थल भरतपुर कबर्डहलभित्रको दृश्य बिहीबार साँझ फेरियो । वैशाख ३१ गतेको निर्वाचनको गणना पनि यही हलभित्र भएको थियो । त्यतिखेर दलका प्रतिनिधि गणनास्थलमा खुलेआम बस्न पाउँथे । तर अहिले प्रतिनिधिलाई तारजालीभित्र राख्ने व्यवस्था गरिएको छ । त्यतिबेला गणना अन्तिम चरणमा पुग्दा मतपत्र च्यातिएपछि मुख्य निवार्चन अधिकृतको कार्यालयले अहिले यस्तो व्यवस्था गरेको हो । गणनास्थलभित्र चारवटा सीसीक्यामेरा जडान गरिएको छ । पहिलाको जस्तो दलका प्रतिनिधि बस्न पाउँदैनन, सहायक निर्वाचन अधिकृत घिमिरेले भने, अबको गणनामा दलका प्रतिनिधिलाई तार जालीभित्र राखिनेछ । जाली भित्रबाट मतपत्र गणना गरिएको प्रतिनिधिले निगरानी गर्छन् । उनीहरू जालीबाहिर आउन सक्दैनन् । बाहिर आउनुपरे मतगणनाभन्दा निकै पर पुगी घुम्नुपर्छ । जोसुकै होस्, गणनास्थाल परिसरमा प्रवेश गर्न नदिनुस्, न्यौपानेले शुक्रबार साँझ डीएसपी दीपक श्रेष्ठलाई आदेश दिए, म नै भित्र पस्नुपर्यो भने पनि आदेश लिन्छु । अघिल्लो मतगणनाको भन्दा यसपटक सुरक्षा व्यवस्था निकै कडा पारिएको छ । मतगणनास्थलभित्र र बाहिर ठूलो संख्यामा सुरक्षाकर्मी तैनाथ गरिएको छ ।"
सदन बंक गरेको गर्यै,"काठमाडौं प्रधानमन्त्री पदका लागि संसद्मा निर्वाचन हुँदा शेरबहादुर देउवाका पक्षमा झन्डै दुई तिहाइ सांसदले मत दिएका थिए । तर तीन चौथाइभन्दा बढी सांसदको गैरजिम्मेवारी र अनुपस्थितिका कारण जातीय विभेदको अन्त्य र समावेशीकरणसम्बन्धी महत्त्वपूर्ण कानुन निर्माण प्रक्रिया अवरुद्ध भएको छ । संसद्को शुक्रबारको बैठकमा कोरम नपुगेका कारण मधेसी आयोग, थारू आयोग, मुस्लिम आयोग र अपांगता भएका व्यक्तिको अधिकारसम्बन्धी विधेयक पारित गर्ने र जातीय भेदभाव तथा छुवाछूत (कसुर र सजाय) पहिलो संशोधन विधेयकमाथिको सैद्धान्तिक छलफल रोकिएको हो । सरकारले दिने कार्यसूचीमा बस्ने संसद् बैठकमा कोरम पुर्याउने र आफ्नो प्रस्ताव पारित गराउने मुख्य दायित्व सत्तापक्षको हो । संसद्मा कुनै पनि प्रस्ताव निर्णयार्थ पेस गर्न कुल सदस्य संख्या (५९२) को एक चौथाइ अर्थात् १ सय ४८ सांसदको उपस्थिति आवश्यक पर्छ । संसद्को नियमावलीमा कोरमसम्बन्धी स्पष्ट व्यवस्था भए पनि बैठकमा सहभागी कुनै सदस्यले प्रश्न उठाएपछि मात्रै सभामुखले गणनाका लागि आदेश दिने अभ्यास छ । बैठक कक्षमा सांसदहरूको पातलो उपस्थिति देखिँदा प्राय: प्रतिपक्षी नेमकिपाका सांसदले कोरमको प्रश्न उठाउने गरेका छन् । उपप्रधान तथा संघीय मामिला तथा स्थानीय विकासमन्त्री विजयकुमार गच्छदारले जातीय भेदभाव तथा छुवाछूत (कसुर र सजाय) पहिलो संशोधन विधेयकमाथि विचार गरियोस् भनी राख्दा नेमकिपाका सांसद प्रेम सुवालले कोरमको प्रश्न उठाएका थिए । संसद् भवन परिसरमा रहेका सांसदलाई भित्र डाक्न ५ मिनेटको घण्टी बजाएर गणना गर्दा बैठक कक्षमा ९७ सांसद मात्रै उपस्थित थिए । कोरम नपुगेपछि सभामुख घर्तीले आइतबारसम्म बैठक स्थगित गरेकी छन् । संविधानसभाबाट रूपान्तरित ५९२ सदस्यीय संसद्का आधाभन्दा बढी सदस्यले शुक्रबारको बैठकमा उपस्थित भई हाजिर गरेको संसद् सचिवालयको सांसद सुविधा शाखाले जनाएको छ । सांसदहरूले मासिक पारिश्रमिक र सुविधाका अतिरिक्त एक हजार रुपैयाँ दैनिक बैठक भत्ता र अर्को एक हजार रुपैयाँ परिवहन खर्च पाउँछन् । प्रमुख सत्ताघटक कांग्रेस संसदीय दलका मुख्य सचेतक चीनकाजी श्रेष्ठले भने संसद् बैठकलाई अनावश्यक लम्ब्याइएका कारण मुख्य कार्यसूचीका बेला कोरम नपुग्ने अवस्था आएको बताए । धेरै विधेयक एकै दिन पारित गर्नुपर्ने भएकाले आज (शुक्रबार) विशेष समय नराख्ने पूर्वसहमति विपरीत धेरैलाई विशेष समय दिइयो, उनले भने, विभिन्न विषयगत समितिको बैठकसँग समय जुधाएर सदन चलाइएका कारण पनि सदनमा कोरम नपुगेको हो । साधारण विधेयक पारित गर्ने कार्यसूचीका कारण ह्वीप भने जारी नगरिएको उनले बताए । सधैं, सबै विषयमा ह्वीप लगाउने कुरा पनि भएन, उनले भने, संसद्हरू स्वयंले आफ्नो दायित्व गर्नुपर्छ । होटल रिसोर्टमा हुने गैरसरकारी संस्थाका कार्यक्रम, विदेश भ्रमण, मन्त्रालय र शक्तिकेन्द्रमा हुने दौडधुपमा व्यस्त रहने सांसदहरूका कारण सदनमा बारम्बार कोरमको समस्या पर्छ । बैठक चलिरहेकै बेला गैरसरकारी संस्थाले आफ्नो गोष्ठीका लागि संसद् भवन परिसर भित्रैबाट माइक्रोबस चढाएर सांसदहरू लानेसम्मका हर्कत भएपछि सभामुख घर्तीले संसदीय दलका जिम्मेवार पदाधिकारी र सांसदको ध्यानाकर्षण गराएकी थिइन् । उनले संविधानको धारा ८९ तर्फ सांसद र संसदीय दलहरूको ध्यानाकर्षण गराएकी थिइन् । संविधानको धारा ८९ (घ) मा सदनलाई सूचना नदिई लगातार दसवटा बैठकमा अनुपस्थित रहेमा सांसदको पद रिक्त हुने प्रावधान छ । संविधान र कानुनअनुसार विधायनी जिम्मेवारी बोकेका सांसदमध्ये लगातार सदनमा अनुपस्थित हुने र हाजिर मात्रै गरेर बाहिरिने सांसदलाई संसद् र सम्बन्धित दलले कुनै कारबाही गर्ने गरेका छैनन् । लामो समयसम्म अनुपस्थित सांसदले सचिवालयसँगको मिलेमतोमा यस्तो व्यवस्थाको धज्जी उडाउँछन् । जति नै धेरै अनुपस्थित भए पनि पूर्वसूचना दिएको विवरण खडा गरिन्छ, संसद् सचिवालयका एक अधिकारीले भने, संसद् अधिवेशनको अन्तिम बैठकमा सभामुखमार्फत त्यस्तो विवरणलाई पूर्वसूचना का रूपमा सदनबाट सहजै स्वीकृत हुने भएकाले जो जति दिन अनुपस्थित भए पनि कसैको पद जाँदैन । सभामुख नेतृत्वमा हुने कार्यव्यवस्था परामर्श समितिलगायत संयन्त्रले सांसदलाई अनुशासन प्रयास भने गरेको छैन । लगातार दस बैठकमा अनुपस्थित हुँदा पद रिक्त हुने संवैधानिक व्यवस्थाले हाजिर मात्रै गरेर बाहिरिने सांसदलाई कारबाहीको दायरामा ल्याउन सक्दैन । कानुन र नियमावलीमा छुट्टै व्यवस्था नभए पनि हाजिर गरेपछि काम फत्ते नहुँदासम्म बैठकमा बस्नु सांसदको नैतिक विषय हो । संसद्को नियमावलीको परिच्छेद ८ मा बैठकमा सुव्यवस्थासम्बन्धी व्यवस्था भए पनि संविधानको धारा ८९ (घ) को कार्यान्वयनसम्बन्धी विस्तृत व्यवस्था छैन ।"
उजुरी न्यून,"अस्पताल हाताभित्र स्वास्थ्यकर्मीबाटै कुनै पनि प्रकारको हिंसा हुँदा उजुरी गर्ने निकायबारे बिरामीले विरलै थाहा पाएका हुन्छन् । उजुरी दिने जिम्मेवारी निकायबारे अनविज्ञ हुँदा कतिपय बिरामी त हिंसा सहेरै बस्ने गरेका छन् । नेपाल मेडिकल काउन्सिलको तीन वर्षयताको तथ्यांक हेर्दा ७३ वटा उजुरी परेका छन् । आफूमाथि परेको हिंसाबारे उजुरी दिन निकै कम बिरामी आउने गरेको काउन्सिलको व्यावसायिक आचरण समितिका प्रमुख डा सतिष देवले बताए ।अस्पताल हाताभित्र आफूमाथि मानसिक र शारीरिक या कुनै पनि प्रकारको हिंसा भएमा बिरामीले बाँसबारीस्थित नेपाल मेडिकल काउन्सिलमा उजुरी दिन सक्छन् । काउन्सिल बिरामीको हकहित र सुरक्षाकै लागि बनेको सरकारी निकाय हो । धेरै कमलाई मात्रै यसबारे थाहा हुँदा काउन्सिल निष्क्रिय हुन पुगेको डा देव बताउँछन् । सरकारले यो निकायलाई प्राथमिकतामा राखेको छैन, जनतालाई पनि यसबारे चेतना छैन, उनले भने । गत साता ललितपुरकी उमाले राजधानीको एक निजी क्लिनिकबाट गर्भपतन गराइन् । सुरुमा उनी सरकारी डाक्टरकहाँ गर्भपतनबारे सल्लाह लिन गएकी थिइन् । सरकारी डाक्टरकै सल्लाहमा आफू निजी क्लिनिक गई गर्भपतन गराएको उनले सुनाइन् । सरकारले सुरक्षित गर्भपतन नि:शुल्क गरेको लामो समय भइसकेको छ । तर, बिरामी उमाजस्तै गरी सरकारी अस्पतालकै रिफरमा महँगो शुल्क तिरेर निजी क्लिनिकबाट गर्भपतन गराइरहेका छन् । जब उनले यसबारे थाहा पाइन्, उनी उजुरी लिएर प्रहरीसम्म पुगिन् । धेरै ठाउँमा भांैतारिपछि मात्रै उजुरी गर्ने वास्तविक निकायबारे थाहा पाएँ, उनले भनिन् ।उजुरी गर्ने वास्तविक निकायबारे चेतना नहुँदा बिरामीहरू न्यायका लागि मिडिया, प्रहरी, मानव अधिकार र अदालततिर भांैतिरिने गरेको डा देवले बताए । अधिकांश हिंसा पीडक र प्रहरीको मिलोमतोमा टुंगिन्छ, अरू निकायबाट बिरामीले विरलै न्याय पाउँछन्, उनले भने ।नुवाकोटका शिवप्रसाद रिमालको मनमोहनमा शल्यक्रिया गर्दा अस्पतालले मिर्गौला झिकेको घटनाको उजुरी पनि मिडिया प्रहरी र जिल्ला प्रशासन पुगेपछि मात्रै मेडिकल काउन्सिलमा दर्ता भएको हो । सीधै काउन्सिलमा उजुरी भएको भए बिरामी र परिवारलाई कम सास्ती हुने थियो तर उनीहरूलाई यसबारे चेतना छैन, उनले भने । अस्पतालजन्य हिंसालाई समेट्ने स्पष्ट कानुनको अभावका कारण पनि बिरामीहरू बारम्बार हिंसामा परिरहेको काउन्सिलले जनाएको छ । बलियो कानुन बन्न सकेमा यस्ता हिंसा घटने काउन्सिलका सदस्य डाक्टरहरू बताउँछन् ।अस्पतालभित्र डाक्टर तथा नर्सले दुव्र्यवहार गर्ने, गलत उपचारले बिरामी मर्ने, अनावश्यक रूपमा महिलाहरूको संवेदनशील अंगमा छोइदिने, गलत औषधि लेखिदिने, निजी क्लिनकमा रिफर गर्ने, जथाभावी रगत हालिदिनेजस्ता समस्याहरू बिरामीले दैनिक भोग्दै आइरहेका छन् । आफूमाथि हुने हिंसाबारे उजुरी गरेमा काउन्सिलले घटनामाथि छानबिन गरेर कानुनी कारबाही थाल्छ । घटनाको अनुसन्धान गर्छौं, दोषीलाई चेतावनी दिन्छौं, डा देवले भने, डाक्टरलाई निलम्बन गर्छौं, उस्तै परे दर्ता नै खारेज गरिदिन्छौं ।आफूमाथि अस्पतालजन्य हिंसा भएमा बिरामीले सीधै काउन्सिलमा मौखिक, लिखित, फोन या इमेलमार्फत उजुरी दिन सकिने काउन्सिलले जनाएको छ ।"
"अध्यक्ष भत्काउने, सदस्यले बनाउने","भक्तपुर मध्यपुर ठिमी नगरपालिका २ नम्बर वडा अध्यक्ष राम थापाले सानोठिमीमा मापदण्ड विपरीत लगाइएको पर्खाल शुक्रबार भत्काइदिए । सानोठिमी मन्दिरमार्गकी जमुना रेग्मीको घर पूर्वतिर ४ मिटरको प्रस्तावित बाटो छ । दुई वर्षअघि घर बनाउँदा २ फिट बाटो छाडेर पर्खाल लगाइएको थियो । उनकी छिमेकी मन्जु महर्जनले तीन महिनाअघि बाटो नछोडी पर्खाल लगाइन् । छिमेकीले नछाडेको भन्दै जमुनाका छोरा दिनेशले आफ्नो पर्खाल भत्काए र फेरि बाटो मिचेर पर्खाल लगाउन खोजे । त्यसविरुद्ध छिमेकी ख्याम खडका लगायतले नगरपालिकामा उजुरी दिए । नगरपालिकाले टोली पठायो । अध्ययन गर्यो । बाटो मिचिएको प्रतिवेदन नगरपालिकामा बुझायो । त्यही प्रतिवेदनअनुसार नगरपालिकाको निर्णय नहुन्जेल पर्खाल नलगाउने आदेश दियो । वडा सचिव सुमन खड्काले तीन दिनको म्याद दिएर नगरपालिकामा हाजिर हुन आदेश दिए गत वैशाख २० मा । त्यति बेला पनि नगरपालिकाको आदेश नटेरी पर्खाल लगाइरहे । त्यसलाई रोक्न प्रहरी आयो । तीन महिना पर्खाल लगाउन रोकियो । फेरि समाजले लगाउन भनेको भन्दै हुल जम्मा गरेर शुक्रबार पर्खाल लगाए । त्यसलाई रोकेर नगरपालिका बोलाए वडा सचिव खड्काले । नगरपालिकालाई समेत टेरेनन् रेग्मीले । रोक्न वडा अध्यक्ष थापा र सदस्य प्रल्हाद कार्की फिल्डमै आए । गैरकानुनी पर्खाल भत्काइदिए । पर्खाल भत्काएर गएपछि ख्याम लगायतलाई त्यहाँ जम्मा भएका दिनेशलगायत केहीले बिहान बेलुका सेक्युरिटी गार्ड लिएर हिँड्नु भन्दै धम्की दिए । त्यसको केहीबेरमा यही वडाका अर्का दुई सदस्य शकुन्तला श्रेष्ठ र अम्बिका रजक फिल्डमा आए । मेयर मदनसुन्दर श्रेष्ठलाई फोन गरे । अनि पर्खाल लगाउन आदेश दिए दुई सदस्यले । फेरि पर्खाल लगाएको जानकारी छिमेकी ख्यामले वडा अध्यक्षलाई दिए । वडा अध्यक्षले फेरि प्रहरीलाई फोन गरे । यो त राज्यलाई दिएको चुनौती हो नि, थापाले सुनाए, संविधानले स्थानीय तह बलियो बनाएर पनि नियमावली नबनेकाले तत्काल कारबाही गर्न सक्ने अवस्था छैन । त्यही भएर हामीलाई समेत हेपेर यस्तो गरेका हुन् । वडा अध्यक्ष रोक्ने, केही वडा सदस्यले काम गर्न उचाल्ने । यसले नगरपालिकाकै बदनाम भएको भन्दै वडा अध्यक्षले वडा सदस्यलाई कार्यकक्षमा बोलाए । मौखिक स्पष्टीकरण लिए । घरधनीले आफ्नो सम्पत्ति घेर्न पाउनुपर्ने बताउँदै आएका छन् । नगरपालिकाको मापदण्ड अनुसार कम्पाउन्ड लगाउँदा नगरपालिकाको अनुमति लिनुपर्छ । अनुमति दिँदा नगरपालिकाले चार मिटर बाटो कायम हुने गरी अनुमति दिन्छ । गैरकानुनी भनेर नगरपालिकाले प्रतिवेदन दिइरहेको छ । तर त्यही गैरकानुनी काम गर्न केही वडा सदस्य लागेका छन्, ख्याम खडकाले भने, वडा अध्यक्ष न्याय दिने कुरा गर्छन्, वडा सदस्य अध्यक्षको बर्खिलाप जान्छन् । जनप्रतिनिधि पनि तालतालका छन् । अफिसमा काम छाडेर पर्खाल रोक्न आयौं । घरमा मान्छे नभएको बेला गुन्डागर्दी शैलीमा पर्खाल लगाइदिन्छन् । बाटो त हामीलाई मात्रै चाहिने होइन, सबैलाई हुने बाटो बनाउन पनि यति तनाब व्यहोर्नुपर्ने ।"
गृहले क्लिन स्विप अभियान चलाउने,"काठमाडौं गृहमन्त्री जनार्दन शर्माले राजधानीमा हुने आपराधिक क्रियाकलाप न्यूनीकरण गर्न काठमाडौं क्लिन स्विप अभियान चलाउने बताएका छन् । मन्त्रालयमा आयोजित पत्रकार भेटघाटमा मन्त्री शर्माले गुण्डागर्दी, मानव बेचबिखन, लागूऔषध ओसारपसारलगायतका आपराधिक क्रियाकलापलाई नियन्त्रण गर्न अभियान चलाउने दाबी गरे ।सबैभन्दा बढी आपराधिक क्रियाकलाप हुने स्थान राजधानी हो, त्यसकारण सबै प्रकारका अपराध अन्त्य गर्न काठमाडौं क्लिन स्विप अभियान सञ्चालन गछौंं, उनले भने, त्यसका लागि व्यावसायिक र दक्ष प्रहरीलाई प्रत्येक क्षेत्रमा खटाइनेछ । राजमार्ग बन्द गर्ने जुनसुकै गतिविधिलाई पूर्ण रूपमा अन्त्य गर्ने उनले प्रतिबद्धता जनाए । यात्रुलाई गन्तव्यमा सहज किसिम पुग्ने वातावरण सरकारले गर्नुपर्छ, उनले भने, राजमार्गमा हुने गुण्डागर्दी अन्त्य अभियान चलाउँछौं । रत्नपार्कको शान्तिबाटिकालाई जुलुस, धर्ना, विरोध गर्ने स्थान तोक्ने उनले बताए । सबैले आफ्ना असन्तुष्टि राख्ने पाउने अधिकार छ, त्यसका लागि निश्चित स्थानको तोक्दैछौं, उनले भने, अहिलेसम्म शान्तिबाटिलाई तोक्ने कि भन्ने छलफल गरेका छौं, नजिकै महानगरीय प्रहरी परिसरको कार्यालय भएकाले त्यसको असरबारे विभिन्न निकायसँग छलफल गरेर चाँडै निस्कर्षमा पुग्छौं । काठमाडौंको ठमेल, पोखराको न्युरोड क्षेत्रलाई २४ घण्टा खुला राख्ने अभियान अन्तिम चरणमा पुगेको उनले बताए । २४ घण्टा खुला गरेर, उच्छृंखल क्रियाकलाप सञ्चालन गर भन्ने होइन, राम्रो व्यवसाय गर्ने प्रत्येक मान्छेले सुरक्षा दिएर सञ्चालन गर्नुपर्छ भन्ने मान्यता हो, पर्यटकले निर्धक घुम्न पाउन भन्ने हो, उनले भने । प्रहरी संरचनालाई संघीयतामा ढाल्न प्रहरीको संघीय ऐन बनाउन लागेको पनि उनले बताए । त्यसका लागि संघीयतामा प्रहरी भन्ने मस्यौदा बनाइसकेकाले त्यसको अन्तिमरूप दिन विभिन्न विशेषज्ञसँग छलफल गरेको उनले बताए । प्रदेशमा प्रहरीको संरचनाबारे, प्रहरीका उच्च अधिकारीदेखि जवानसम्म सुझाव मागेका छौं, उनले भने, सुझाव समेटेर अन्तिम निष्कर्षमा पुग्छौं । स्थानीय प्रशासन, आन्तरिक सुरक्षा नीतिको मस्यौदाको समेत तयार गर्न लागेको उनले जानकारी दिए । राष्ट्रिय सुरक्षा नीति छ तर आन्तरिक सुरक्षा नीति कस्तो हुनपर्छ अहिलेसम्म छैन, उनले भने, सुरक्षा विज्ञसँग छलफल गरेर मस्यौदा बनाएका छौं । साइबर क्राइम र मानव बेचबिखन नियन्त्रण गरी अनुसन्धान गर्न विशेष ब्युरो गठन गर्ने तयारी भइरहेको उनले बताए ।"
पूर्वप्रधानमन्त्री भट्टराईको शल्यक्रिया,भक्तपुर (कास) पूर्वप्रधानमन्त्री एवं नयाँ शक्ति पार्टीका संयोजक डा बाबुराम भट्टराईको शुक्रबार प्रोस्टेटको शल्यक्रिया गरिएको छ । मध्यपुर थिमी नगरपालिका गठ्ठाघरस्थित नागरिक सामुदायिक अस्पतालमा भट्टराईको मेडिकल सुपरिटेन्डेन्ट डा राकेश बर्माको नेतृत्वको चिकित्सक टोलीले सफलतापूर्वक शल्यक्रिया गरेको अस्पतालका निर्देशक श्रीभक्त कासिछाले बताए । शल्यक्रियापछि उनको अवस्था सामान्य भएको चिकित्कसले बताएका छन् । चार दिन उपचार गराएपछि डा भट्टराईलाई डिस्चार्ज गरिने अस्तालले जनाएको छ ।
प्रसूतिमा शिशु प्रदर्शनी,"काठमाडौं (कास) हरेक वर्षझैं यस वर्ष पनि परोपकार प्रसूति तथा स्त्रीरोग अस्पतालले ५५ आंै शिशु प्रदर्शनी आयोजना गरेको छ । अस्पतालले शुक्रबार उक्त प्रदर्शनी सम्पन्न गरेको हो । प्रदर्शनीमा ९६ जना शिशु सहभागी थिए । प्रसूति गृहमै जन्मेर एक वर्षसम्मका शिशुलाई प्रदर्शनीमा सहभागी गराइने शिशु प्रदर्शनी टोलीका डा शैलेन्द्रवीर कर्माचार्यले बताए । जन्मेदेखि ४५ दिनसम्म, ४६ दिनदेखि छ महिनासम्म र छ महिना एक दिनदेखि एक वर्षसम्म गरी छुट्टाछुट्टै तीन उमेर समूहका शिशुलाई प्रथम, द्वितीय, तृतीय र सान्त्वना पुरस्कार दिइने कर्माचार्यले बताए । बाल विशेषज्ञ चिकित्सकसहितको टोलीले शिशुको अवस्था, तौल, खानपानलगायत आमासँग परिवार नियोजन साधन र बच्चाको स्याहार गर्ने तरिकाबारे जानकारी लिएपछि उत्कृष्ट शिशु घोषणा गरिने अस्पतालले जनाएको छ । उत्कृष्ट चार शिशुको नतिजा आगामी श्रावण ३० गते अस्पतालको वार्षिकोत्सवका अवसरमा घोषण गरिने अस्पताल प्रशासनले जनाएको छ ।"
परिवारै पहिरोमा,"पहिरोमा परी एकै परिवारका चारसहित ६ जनाको ज्यान गएको छ । निशीखोला२ बाहुनगाउँमा ४ तथा निशीखोला१ र ढोरपाटन नगरपालिका५ मा एकएक जनाको मृत्यु भएको हो । पहिरोले घरसँगै पुरिएर बाहुनगाउँमा ६५ वर्षीय मनिमान छन्त्याल, पत्नी ६३ वर्षीया नन्दकली, छोरी १८ वर्षीया गीता र बुहारी २२ वर्षीया विन्दुको मृत्यु भएको प्रहरीले जनाएको छ । निसीखोला१ हुल्दीमा ७६ वर्षीया खगिसरा सिंजालीमगर र ढोरपाटन५ पाखापानीमा ५३ वर्षीय ओमप्रकाश कामीले ज्यान गुमाएका छन् । रातभरको वर्षापछि शुक्रबार बिहानै खसेको पहिराले छन्त्याल परिवारको घर पुरेको हो । घटनाको केही समयपछि पुगेको प्रहरी टोली र स्थानीय मिलेर शव निकालेका थिए । मनिलालको शव तत्काल भेटिए पनि अन्य शव निकाल्न समय लागेको इप्रका बुर्तिवाङका प्रहरी सहायक निरीक्षक नारायण शर्माले बताए । छन्त्यालका दुई छोरा प्रेम र रेमबहादुर रोजगारीका क्रममा कतारमा छन् । ढोरपाटनमा कामी, पत्नी र तीन छोरी पहिरोमा परेका थिए । तत्काल उद्धार गरिएकाले पत्नी र छोरी भने जोगिए । यहाँ बिहान साढे ३ बजेतिर पहिरो खसेको हो । त्यसै गरी निसीखोलामा बिहान साढे ७ पहिरो खसेको थियो । मृतक खगिसरा स्थानीय लालबहादुर सिंजालीकी आमा हुन् । ढोरपाटन र निसीखोलामा पहिरोले करिब एक दर्जन घर बगाएको छ । विस्थापित परिवार छिमेकीको घरमा शरण लिएर बसिरहेको निसीखोला गाउँपालिकाका प्रमुख तारानाथ पौडेलले बताए । बाहुनगाउँमा परिवारै पुरिएपछि आफन्त र स्थानीय शोकमा डुबेका छन् । हामीलाई पनि घरमा बस्नै मन छैन, सहवीर मगरले भने, कुन बेला पहिरोले मरिएला भन्ने त्रास र चिन्तामा बस्नुपरेको छ, बच्चाबच्ची घरभित्र पस्नै मानेका छैनन् । उनका अनुसार पहिरो झन्डै २ सय ५० मिटर माथिबाट खसेको छ । बस्तीमा १ सय ४० जति घरधुरी छन् । घरहरू छरिएर रहेकाले पहिरोले एकैपल्ट सबैलाई भेट्ने अवस्था भने छैन । पहिरोपछि छन्त्याल परिवारका छिमेकी भाडाकुडा च्यापेर जंगलमा बस्न गएको मगरले बताए । हामी अहिले ज्यादै शोकमा छौं, गाउँपालिका प्रमुख पौडेलले भने, पहिरोको जोखिम क्षेत्र पहिचान गरि सुरक्षित बसाइका लागि विशेष कार्यक्रम ल्याउन आवश्यक देखियो । निसीखोला दोस्रो लघु जलविद्युत् आयोजनाको कुलो बडीगाड खोलाले बगाउँदा झन्डै हजार घरधुरी बिजुलीविहीन भएको उनले बताए । पहिरो गएको बाहुनगाउँ बुर्तिबाङ बजारबाट पश्चिम करिब ४ घण्टा पैदल दूरीमा पर्छ । बुर्तिवाङ बजार सदरमुकाम बागलुङबाट ६८ किमी टाढा छ । दुई दिन लाग्ने र पहिरोले समेत अवरोध गरेकाले सदरमुकामबाट तत्काल त्यहाँ पुग्न सम्भव नभएको प्रजिअ ऋषिराम तिवारीले बताए । उनका अनुसार स्थानीय स्तरमै उद्धार र राहतको काम भइरहेको छ । प्रहरीको स्थानीय युनिट र स्थानीय तहका जनप्रतिनिधि उद्धारमा खटिए, उनले भने, जोखिम क्षेत्रका परिवारलाई सुरक्षित ठाउँमा सार्ने र राहत जुटाउने काम पनि स्थानीय स्तरमै भइरहेको छ । बस्तीनजिकै अन्यत्र पनि आधा दर्जनजति ठाउँमा पहिरो खसेको छ । तर, त्यहाँ घर नरहेकाले मानवीय क्षति हुन नपाएको प्रहरीले जनाएको छ । बझाङमा एकको मृत्यु, एक बेपत्ताबझाङ जिल्लामा बाढीले बगाएर एकको मृत्यु भएको छ भने पहिरोले पुरिएर एकजना बेपत्ता भएका छन् । सुर्मा४ का शेरबहादुर बोहरालाई बाढीले बगाएको हो । बाहुलीगाडमा बाढीमा परेका बोहराको शव बारिलको पाटाखानामा भेटिएको छ । खोलामा बाढी रहेकाले दुई भँगालाको बीचमा रहेको शव निकाल्न नसकिएको जिल्ला प्रहरी कार्यालयका प्रहरी नायब उपरीक्षक गगनसिंह भण्डारीले जानकारी दिए । त्यस्तै छान्ना१ खाती गाउँका ३४ वर्षका दीपक खाती पहिरोमा बेपत्ता छन् । जिससअन्तर्गत सञ्चालित सामुदायिक विकास कार्यक्रमका सामाजिक परिचालकसमेत रहेका दीपक कालुखेतीमा भएको बैठक सकेर घर फर्कंदै गर्दा पसलबगर नजिकै रहेको झुलढुंगामा पहिरोमा परेका हुन् । पहिरोबाट खसेको ढुंगा लागेर जडारीगाड खोला किनारमा माछा मारिरहेका छान्ना२ का चन्द्र कठायत गम्भीर घाइते भएका छन् । उनको जिल्ला अस्पताल बझाङमा उपचार भइरहेको छ । पहिरोमा बेपत्ता खातीको खोजी भइरहेको प्रहरीले जनाएको छ ।"
४२ घण्टापछि खुल्यो मुग्लिन,"चितवन (कास) पहिरो खसेर अवरुद्ध बनेको नारायणगढमुग्लिन सडक खण्ड ४२ घण्टापछि शुक्रबार दिउँसोबाट सुचारु भएको छ । लगातारको वर्षाले १० भन्दा बढी स्थानमा पहिरो खसेको थियो । यात्रुबाहक बसले वैकल्पिक मार्ग प्रयोग गरे पनि मालबाहक ट्रक भरतपुर, नारायणगढ क्षेत्रमा रोकिएका छन् । जहाँजहाँ पहिरो खसेको थियो, त्यहाँ पुगेर दिनभर पन्छाउने काम भयो, नारायणगढमुग्लिन सडक आयोजनाका इन्जिनियर शिव खनालले भने, पानी परेको भए समस्या हुन्थ्यो, नपरेकाले पन्छाएर यातायात सुचारु गर्न सकियो । उनका अनुसार ४२ घण्टापछि सडक सुचारु हुँदा सवारीसाधनको लाइन लागेको छ । सडकमा सवारीसाधन बिग्रिएर जाम हुने समस्या उस्तै छ ।"
बस्तीभरि बाढी,"लगातार वर्षापछि नदी उर्लिएर बस्ती पस्दा तराईका विभिन्न जिल्ला बाढीको चपेटामा परेका छन् । डुबेर दुई जनाको मृत्यु भएको छ । सयौं परिवार विस्थापित भएका छन् ।कैलालीमा शुक्रबार बाढीमा परी एकजना बेपत्ता छन् । भजनी नगरपालिका९ कुडीका ५० वर्षीय प्रयागलाल चौधरीलाई बाढीले बगाएको इलाका प्रहरी कार्यालय भजनीले जनाएको छ । वर्षासँगै बढेको नदी बस्तीमा पसेपछि टीकापुर, भजनी नगरपालिका र जानकी गाउँपालिकाका सयौं घर डुबेका छन् । टीकापुर नगरपालिका६ को भर्तापुर गाउँका ५२ घर विस्थापित भएको वडाध्यक्ष बलिराम चौधरीले बताए । उनका अनुसार पथरैया नदी भर्तापुर गाउँमा पसेपछि स्थानीय बासिन्दा उँचो ठाउँ भगवानपुर र केही भर्तापुर प्राविमा सरेका छन् । वडा नम्बर१ बजार क्षेत्रको ब्लक नम्बर बी, १४, १७, १८, १९ का घर डुबानमा छन् । यहाँका सडकै ढाकेर पानी बगिरहेको छ ।जानकी गाउँपालिका४ फरैला र ७ जवलपुरमा पनि सयभन्दा बढी घर डुबानमा परेका छन् । पथरैया र कुलरिया नदी गाउँमा पसेपछि स्थानीय विस्थापित भए । प्रहरी, स्थानीय दैवीप्रकोप उद्धार समूहले उनीहरूलाई सघाइरहेका छन् । पीडितलाई तत्काल राहतस्वरूप विभिन्न स्थानमा खानाको व्यवस्था गरिएको गाउँपालिका अध्यक्ष प्रदीप चौधरीले बताए ।कर्णाली सतह खतराभन्दा माथिजल तथा मौसम विज्ञान विभाग फिल्ड कार्यालय अत्तरियाका प्राविधिक बृजलाल चौधरीका अनुसार शुक्रबार साँझसम्म चिसापानीमा २ सय ८८ र धनगढीमा ९४३ मिलिमिटर वर्षा भएको छ । कर्णाली नदीको सतह खतराभन्दा माथि पुगेको छ । सतह ९ मिटर पुगे खतरा मानिन्छ । अहिले १० मिटर पुगिसकेकाले तल्लो तटका मानिसलाई सचेत गराइएको छ । भजनी नगरपालिकामा बाढी आएपछि स्थानीय हुलाकी राजमार्गमा बसिरहेका छन् । उनीहरूले चौपाया पनि त्यही राखेका छन् । कैलालीको पूर्वी क्षेत्रका अधिकांश गाउँ जलमग्न छन् । सुरक्षाकर्मी, रेडक्रसकर्मी र स्थानीय उद्धारमा लागेका छन् । शुक्रबारसम्म विभिन्न क्षेत्रमा गरी २ सयभन्दा बढी सर्वसाधारण विस्थापित भएका छन् । घोडाघोडी नगरपालिका१० का १ सय ५० भन्दा बढी घरधुरी डुबानमा परेका छन्, कैलालीका प्रजिअ गोविन्द रिजालले भने, करिब ७० भन्दा बढी घरमा क्षति पुगेको छ । घोडाघोडी नगरपालिकाको अधिकांश क्षेत्रमा कान्द्रा नदी पसेपछि स्थानीय बासिन्दा विद्यालय, सामुदायिक भवनमा आश्रय लिइरहेका छन् । प्रजिअ रिजालका अनुसार दक्षिण क्षेत्रका हसुलिया, पवेरा, रतनपुरलगायत डुबान र कटान बढेको छ । अधिकांश क्षेत्रमा विभिन्न नदीले कटान सुरु गरेका छन्, उनले भने, सबै सरोकारवाला निकायलाई तयारी अवस्थामा रहन निर्देशन दिइएको छ । प्रजिअ नेतृत्वको टोलीले शुक्रबार बिहानैदेखि डुबान क्षेत्र निरीक्षण गरेको थियो । डुबान क्षेत्रमा सुरक्षाकर्मी र रेडक्रस टोली खटिएको छ । डुबानले कुनै मानवीय क्षति नभए पनि सयौं पशुचौपाया मरेको स्थानीयले बताएका छन् । घोडाघोडी नगरपालिका क्षेत्रमा सबैभन्दा बढी चौपाया मरेका छन् । सदरमुकाम धनगढी उपमहानगरकै अधिकांश भूभाग डुबानमा छन् । तारानगर, गेटा, राजपुर, बेहडी क्षेत्रमा खोलानाला र सार्वजनिक जग्गा मिचेर घर बनाइएकाले सामान्य वर्षामै डुब्छ ।चट्याङले एकको मृत्यु, तीन घाइतेजानकी गाउँपालिका२ बढरियामा बिहीबार साझ चट्याङ लागेर एक बालिकाको मृत्यु भएको छ । तीनजना घाइते छन् । १३ वर्षीया अनिता ठकुल्लाको मृत्यु भएको हो । घाइतेको टीकापुर अस्पतालमा उपचार भइरहेको प्रहरीले जनाएको छ । जंगलमा फसेकाको उद्धार कञ्चनपुरको पुनर्वास नगरपालिकामा करिब डेढ दर्जन घर डुबानमा परेका छन् । दोदा नदीको बाढी सिमरी र रामनगरमा पसेको हो । नदी र जंगलबाट आउने ससाना खोल्सा बस्तीमा पस्दा रातिदेखि नै घर डुबानमा परेका हुन्, पुनर्वास नगरपालिका६ की रुक्मिणी केसीले भनिन्, बाटाघाटा सबै जलमग्न भएर आउजाउ गर्नै नसकिने अवस्था छ । जिल्ला प्रहरी कार्यालयका अनुसार सिमरी र रामनगरका बस्तीमा शुक्रबार साँझसम्म पानीको सतह निकै कम भइसकेको छ । रामनगरका डेढ दर्जन घर डुबानमा पर्दा केही जोखिम बढेको थियो, जिल्ला प्रहरी कार्यालयका डीएसपी भीम दाहालले भने, वर्षा रोकिएपछि नदीमा पानीको सतह पनि घटेको छ । यसैगरी शुक्लाफाँटा नगरपालिका५ मा गोठाला गएका ६ जनालाई बिहीबार राति १२ बजे उद्धार गरिएको छ । चुरे फेदीमा गाईबस्तु चराउन गएका उनीहरू चिउरी खोलामा बाढी आएपछि जंगलमै अड्किएका थिए । पछि स्थानीयले नै राति उद्धार गरे, डीएसपी दाहालले भने, वर्षा रोकिएपछि डुबान र कटान कम हुँदै गएको छ । वेदकोट नगरपालिका५ मा नदीमा बगेर एक वृद्धको मृत्यु भएको छ । बिहीबार साँझ नदी तर्दै गर्दा ७२ वर्षीय साधुराम राना बगेका हुन् । उनको शव शुक्रबार बिहान ६ सय मिटर तल भेटिएको डीएसपी दाहालले बताए । बाढी आएपछि भागाभाग डडेल्धुरा, जोगबुढाको रंगुन नदीमा बिहीबार साँझ बाढी आएपछि परशुराम नगरपालिका६ का बासिन्दा भागाभाग भए । नदीको बीचमा फसेका १४ जनाको राति १२ बजे उद्धार गरियो । भित्री मधेसका २ ठूला नदी रंगुन र पुन्तरामा बेलुका ७ बजे एक्कासि ठूलो बाढी आएको हो । सरकौडा, ठन्नजाला, थापाथली र सिमलखेतका बासिन्दा भागभाग भएको स्थानीय प्रेमसिंह भाटले बताए । एक्कासि नदी उर्लिएर आयो । ज्यान जोगाउन डाँडातिर उक्लनुपर्यो, उनले भने, घरखेत नै बगाएर लैजाने डर थियो, धन्न बच्यो ।नदीको बीच बगरमा १४ जना केही घण्टा थुनिएका थिए । दुई भँगालाको बीचमा ठूलो बगर छ, भाटले भने, त्यहाँ कटाल र सिमलखेतका केही परिवारले खेती गर्छन् । एक्कासि बाढी आउँदा उनीहरू फसेका हुन् । इलाका प्रशासन कार्यालय जोगबुढाका प्रमुख दत्तुराम पाण्डेयले बगरमा फसेका १४ जना महिला तथा पुरुषलाई राति नै उद्धार गरिएको जानकारी दिए । प्रजिअ जनकराज भट्टले रंगुनमा १४ र साधनी खोलामा २ जनाको उद्धार गरिएको बताए । जिल्ला दैवीप्रकोप उद्धार समिति पूर्वतयारीमा रहेकाले १६ जनाको उद्धार गरिएको हो, उनले भने, वर्षातको समयमा सबैलाई सजग रहन आग्रह गरिएको छ । बाढीले घर बगाउँदा मृत्युरूपन्देहीमा बाढीमा परी एकको मृत्यु भएको छ भने नवलपरासीमा ३ जना बेपत्ता छन् । बाढीले घर भत्काउँदा मायादेवी गाउँपालिका२ तिलौरीकी २८ वर्षीया गीता चमारको मृत्यु भएको हो । उनका ७ महिने छोरा घाइते भएका छन् । रूपन्देहीका डीएसपी बेलबहादुर पाण्डेका अनुसार बिहीबार राति सुतेका बेला एक्कासि घरको भित्ता भत्किँदा गीतालाई च्यापेको थियो । उद्धार प्रयास गर्दागर्दै घटनास्थलमै उनको मृत्यु भएको हो ।नारायणीमा शुक्रबार बिहान दाउरा बटुल्न गएका नवलपरासी, पाल्हीनन्दन गाउँपालिका३ पर्सियाका ११ वर्षीय बालक कृष्ण र ६० वर्षीय वृजलाल गुप्ता नदीमा खसेर बेपत्ता छन् । यसैगरी खजुराखोलाले बगाउँदा बिहीबार प्रतापपुरका इब्राहिम मियाँ बेपत्ता छन् । यता नारायणीमा पानीको बहाव उच्च भएकाले नदी आसपासमा नजान र सुरक्षित स्थानमा बस्न जिल्ला प्रशासनले सबैलाई आग्रह गरेको छ । नारायणीमा बाढीको पूर्वसूचना दिने केन्द्र स्थापना गरिएकाले ठूलो बाढीको संकेत पाउनासाथ तटीय क्षेत्रमा माइकिङ र उद्धारका लागि सुरक्षाकर्मी तयारी अवस्थामा राखिएको नवलपरासीका प्रजिअ रानाले जानकारी गराए । लगातारको वर्षाका कारण जमेको पानीले निकास नपाउँदा सयौं बिघा क्षेत्रफलमा लगाइएको धान खेतीमा क्षति पुगेको छ । झरही, खजुरा, तुरिया खोलामा आएको बाढीले निकास नपाउँदा सदरमुकाम परासी, हरपुर, महेशपुर, भुजहवा, बैदौली, सोमनी, कुश्मालगायत स्थानमा घर, सडक तथा विद्यालय डुबानमा पर्दा जनजीवन प्रभावित बनेको छ । पहिरोले यातायात अवरुद्धनवलपरासीको दाउन्नेमा बिहीबार राति पहिरो खस्दा पूर्वपश्चिम राजमार्ग ९ घण्टा अवरुद्ध हुन पुगेको छ । दाउन्ने एसमोडमा गएको पहिरो पन्छाएपछि शुक्रबार बिहान ११ बजे मात्र एकतर्फी रूपमा यातायात सञ्चालनमा आएको थियो । एसमोडमा पहाडै खसेको र दाउन्ने खण्डका विभिन्न १० स्थानमा ससाना पहिरो जाँदा यातायात सञ्चालनमा अवरोध आएको इलाका प्रहरी बर्दघाटका निरीक्षक टेकबहादुर रावतले जानकारी दिए । वर्षाका कारण पर्साको सुदूरपश्चिमस्थित ठोरीबाट सदरमुकाम वीरगन्ज तथा भरतपुरसम्म चल्ने बस सेवा प्रभावित भएको छ । ठोरीको मुखमै रहेको ठुटे खोलामा र मध्यभागमा रहेको ढेडु खोलामा आएको बाढीले बिहीबार बिहानैदेखि ठोरीवीरगन्ज र ठोरीभरतपुर बस सेवा अवरुद्ध भएको हो । बबई क्षेत्रमा भारी वर्षासुर्खेतमा पछिल्लो २४ घण्टामा १ सय ७० मिलिमिटर वर्षा भएको छ । वीरेन्द्रनगरस्थित मध्य तथा सुदूरपश्चिम क्षेत्रीय हावापानी कार्यालयका अनुसार यो वर्षकै ठूलो वर्षा हो । वर्षा हुने क्रम नरोकिएकाले नदी तथा खोला किनारका बासिन्दालाई सुरक्षित स्थानतर्फ सारिएको छ । वीरेन्द्रनगर उपत्यकाको तल्लो तटीय क्षेत्र जलमग्न भएको थियो । शुक्रबार उपत्यकाबाट बाहिरिने इत्राम र खोर्के खोलामा पनि पानीको बहाव बढेको क्षेत्रीय हावापानी कार्यालय प्रमुख नीराजन सापकोटाले जानकारी दिए ।"
राजपा निर्वाचनमा आउँछ,"जनकपुर (कास) प्रधानमन्त्री एवं कांग्रेस सभापति शेरबहादुर देउवाले राष्ट्रिय जनता पार्टी (राजपा) नेपाल तेस्रो चरणको निर्वाचनमा भाग लिने दाबी गरेका छन् । सरकार संविधान संशोधनलगायत राजपाले उठाएका मुद्दा सम्बोधन गर्न इमानदार प्रयास गर्दै छ । आफ्नो जनमत जोगाउन पनि राजपा निर्वाचनमा आउँछ, शुक्रबार आयोजित पत्रकार सम्मेलनमा उनले भने । धनुषा कांग्रेसले बिहीबार महेन्द्रनारायण निधि मिथिला सांस्कृतिक केन्द्रमा आयोजित २ नम्बर प्रदेशस्तरीय बृहत् कार्यकर्ता भेलामा सहभागी हुन आएका प्रधानमन्त्रीले तेस्रो चरणको स्थानीय तह चुनावमा राजपा तथा माओवादी केन्द्रसँग मिलेर जान सक्ने संकेत गरे । उनले भने, कांग्रेस राजपा र माओवादी केन्द्रसँग मिलेर जान सक्छ ।"
अपहरणको बहाना बनाउने पक्राउ,"धरान (कास) आफूलाई चार जनाले अपहरण गरेको भन्दै परिवार, छिमेकी र प्रहरी प्रशासनलाई चार दिनदेखि तनाव दिने धरान१७ रेलवेका ३६ वर्षीय प्रतिमान विक पक्राउ परेका छन् । उनको खोजतलासमा प्रहरी जुटेको थियो । विकका आफन्तले अपहरण परेको जनाउँदै इलाका प्रहरी कार्यालयमा खोजतलास र ज्यान सुरक्षाको उजुरी दिएपछि उनलाई प्रहरीले शुक्रबार बिहान सात बजे धरानको निकेत स्कुलको गल्लीस्थित एक मासु पसलमा फेला पारेको हो । उनी स्थानीय मासु व्यवसायी हजमुल मियाँको पसलमा कामदारका रूपमा कार्यरत थिए ।गत मंगलबार राति प्रतिमानले आफ्नै मोबाइल नम्बरबाट आफू अपहरणमा परेको मासु व्यवसायी मियाँलाई जानकारी दिएका थिए । उनले फोनमार्फत नै २ लाख रुपैयाँ लिएर राति १२ बजे सुनसरीको इनरुवा आउन भनेका थिए । हजबुलले अपहरणमा परेको थाहा पाएलगत्तै विकको परिवारलाई जानकारी दिएका थिए । प्रहरी नायव उपरीक्षक ढकेन्द्र खतिवडाका अनुसार कसैले अपहरण गरेको नभई आफैंले नाटक गरेको बयान विकले दिएका छन् ।"
व्यवसायीमाथि गोली प्रहार,"बुटवल (कास) रूपन्देहीको मणिग्राममा व्यवसायीलाई लक्षित गरी गोली प्रहार भएको छ । मोटरसाइकलमा आएका व्यक्तिले शुक्रबार मार्बल व्यवसायीमाथि गोली प्रहार गरे पनि मानवीय क्षति नभएको प्रहरीले जनाएको छ । प्रत्यक्षदर्शीका अनुसार पसल सञ्चालक दुर्गालाल भण्डारीका छोरा दीपकलाई सोध्दै दुई जना मोटरसाइकलमा आएका थिए । तीमध्ये एक पसलभित्र छिरेका थिए भने एक जना बाहिर उभिएका थिए । पसलमा भण्डारीकी बुहारी कोमल र दुई कामदार थिए । केहीबेर मार्बल रोजेजस्तो गरी ३ राउन्ड गोली प्रहार गरी उनीहरू बाहिरिएका थिए । गोली प्रहारपछि उनीहरू मोटरसाइकलमै भागेको तर नम्बर पहिचान गर्न नसकेको कोमलले बताइन् । गोली कसले र किन प्रहार गरेको भन्ने विषयमा अनुसन्धान भइरहेको इलाका प्रहरी बुटवलका डीएसपी मुकुन्द मरासिनीले बताए । अहिलेसम्म शंकाका भरमा अनुसन्धान अघि बढाएका छौं, उनले भने, व्यक्ति र मुख्य कारण पहिचान भइसकेको छैन । भण्डारी परिवारले भने गोली प्रहारको जिम्मा मनोज पुन भन्ने व्यक्तिले लिएको जनाएको छ । दीपकलाई मनोजले फोन गरी ३० लाख रुपैयाँ मागेको तर नदिएकाले गोली चलाएको भण्डारी परिवारको भनाइ छ । देवदहका मनोज यसअघि युवा संघ जिल्ला अध्यक्ष दुर्गा तिवारीमाथि गोली प्रहार गर्ने योजना बनाउनेमध्येका मुख्य अभियुक्त हुन् । मलेसियामा रहेको बताउने उनी प्रहरीको खोजी सूचीमा छन् ।"
जनप्रतिनिधिको कंकाल भेटियो,संखुवासभा (कास) कांग्रेसका तर्फबाट निर्विरोध निर्वाचित भोटखोला गाउँपालिका५ की दलित सदस्य कमला विकको २३ दिनपछि कंकाल भेटिएको प्रहरीले जनाएको छ । प्रहरीका अनुसार गत असार २४ बाट हराइरहेकी ३८ वर्षीया विकको कंकाल भेटिएको हो । उनको कंकाल अरुण नदी र ठगम खोला दोभानमा भेटिएको हो । ५० फिटमाथि ढुंगाको चेपमा उनको कंकाल भेटिएको डीएसपी सन्तोष खड्काले बताए । उनको शव भेटिएको स्थानमा चुँडिएको सल पनि फेला परेको छ । विक निर्वाचित भएलगत्तै बेपत्ता भएकी थिइन् ।
घूसहित रंगेहात,काभ्रे (कास) आफूलाई नायब सुब्बा र खरिदार बताएर घूस लिने घरेलु तथा साना उद्योग कार्यालयका दुई कार्यालय सहयोगी रंगेहात पक्राउ परेका छन् । अख्तियार दुरुपयोग अनुसन्धान आयोगको टोलीले १४ हजार घूससहित पाँचौं तहमा कार्यरत हरिप्रसाद सुवेदी र माधव कुइँकेललाई पक्राउ गरेको हो । कार्यालय अगाडिको होटलबाट रकम बुझ्दै गर्दा टोलीले उनीहरूलाई फेला पारेको प्रहरी निरीक्षक रविराज थपलियाले जानकारी दिए । उनीहरूले भुम्लुमा पोल्ट्री दर्ता गराउन चाहने सेवाग्राहीसँग रकम असुलेका हुन् ।
दुर्घटनामा चालकको मृत्यु,तनहुँ (कास) विद्यार्थी पुर्याएर फर्कंदै गरेको जिप व्यास नगरपालिका८ पुलिमराङमा सडकबाट करिब सय मिटर तल खस्दा चालकको मृत्यु भएको छ । सख्त घाइते चालक व्यास९ का मोहनसिंह गुरुङको उपचारका लागि दमौली ल्याउँदै गर्दा बाटैमा मृत्यु भएको प्रहरीले जनाएको छ । इनसाइड भिजन बोर्डिङ स्कुलको ग१ज ५००९ नम्बरको जिप बिहीबार साँझ सहिद धर्म विद्यालयनजिकै सडकबाट खसेको हो ।
नगरपालिका सार्नेबारे विवाद,"धादिङ (कास) भाडामा बस्दै आएको नीलकण्ठ नगरपालिका कार्यालय जिल्ला समन्वय समितिको भवनमा सार्ने विवाद चुलिएको छ । नगरपालिका कार्यालय जिल्ला समन्वय समितिको भवनमा सार्न एमाले असहमत भएपछि विवाद चुलिएको हो । माग गरेअनुसार भवनको तला उपलब्ध नगराउने भएपछि नगरपालिकाले समन्वय समितिको मूलढोकमै टेन्ट गाडेर कार्यालय सञ्चालन गरेको छ । नगरप्रमुख, उपप्रमुख, वडाअध्यक्षहरू र कर्मचारीले टेन्टमै टेबल राखेर कार्यालय सञ्चालन गरेका छन् । विवादको विषयमा स्थानीय प्रशासनको रोहवरमा भएको छलफल टुंगोमा नपुगेपछि जनप्रतिनिधि र कर्मचारीले समन्वय समितिको प्रांगणमा कार्यालय स्थापना गरेका हुन् । नगरप्रमुखसहित भवनमा पस्न खोजेको हूललाई प्रहरीले रोकेको थियो । नगरपालिकाको पूर्ण बैठकले अर्को व्यवस्था नभएसम्म समन्वय समितिको खाली कोठा दिन पत्राचार गरेको थियो । जिल्ला समन्वय समितिले आफ्नो कोठा प्रयोग गर्न दिनेनदिने विषय समन्वय समितिको निर्वाचित बोर्डले टुंग्याउने जानकारी प्रमुख जिल्ला अधिकारी महेश आचार्यले गराएका थिए । उनको भनाइपछि बैठक बिनानिष्कर्ष टुंगिएको थियो ।"
छुचो तर निर्भीक पात्र,"चीनले चरन दिने भएछ नि२०६२ साउन अन्तिमतिरको एउटा बिहानीमा फोन आयो । फोनमा चिरपरिचित स्वर थियो निर्वाचन आयोगमा पदासिन कर्मचारी प्रदीप खतिवडाको । दिल्लीस्थित नेपाली दूतावासबाट फिर्ता बोलाएर निर्वाचन आयोगमा जगेडा राखिएका परराष्ट्र सेवाका सहसचिव खतिवडा कूटनीतिक वृत्तका समाचारबारे खुबै चासो राख्थे । ज्ञानेन्द्र शासनकालका परराष्ट्र मन्त्री रमेशनाथ पाण्डेको आदेशमा दिल्ली नियोग उपप्रमुखबाट फिर्ता बोलाइएका यी कूटनीतिक अधिकारीको निर्वाचन आयोगमा खासै काम थिएन पनि । उनी आफैं पनि भन्थे, म जस्तोलाई यहाँ जागिर सजिलो छ, मजस्तै जगेडाका हाटा (हाजिरटाप) कर्मचारी यहाँ बहुत रहेछन् । त्यही हाटा फुर्सतले मनमा अनेक तर्कना उब्जाउनु स्वाभाविक थियो । तत्कालीन राजा ज्ञानेन्द्रको शाही शासनमा समर्थन जुटाउन उत्तर चीनको भ्रमणमा पुगेका परराष्ट्र मन्त्री पाण्डेले बेइजिङमा गरेको एउटा अर्थपूर्ण काममा चरन सम्झौता पनि मिसिएको थियो । यस अनुसार नेपालको उत्तरी सीमा जोडिएका १२ जिल्लाका कृषकले आफ्ना गाईवस्तु चीनको ३० किलोमिटर क्षेत्रभित्र खुला चरन गराउन सक्ने सुविधा थपिएको थियो । यस बाहेक चीनले वर्षेनि दिँंदै आएको ८७ करोड रुपैयाँ सहयोगको बँुदालाई पनि राजाको शासनकै कारण आएको झैं गरी परराष्ट्रले उछालिरहेको थियो । यी विहंगम विषयमा विस्तृत विवेचना हामीले गर्यौं, झन्डै आधा घन्टा लामो फोनवार्तामा । यो हाइहाइ कति दिन थेग्दो रहेछ, हेर्दै जाऊँ । सहनुपर्छ, कहन पाइन्छ, प्रदीपको बोलीवचन स्टाइल आफ्नै थियो, गैरकूटनीतिक खालको ।सेवा, आचारसंहिता र प्रचलनमा पनि कतिपय मामिलामा मौन अथवा सांकेतिक रहनुपर्ने भनिने कूटनीतिक वृत्तमा प्रदीप खतिवडा धेरै अर्थमा अप्ठ्यारा अधिकारी थिए । काठमाडौं, हाँडीगाउँमा जन्मेहुर्केका प्रदीप बाबुको जागिरे प्रक्रियामा जोडिएर २०१८ सालपछि चितवन सरेका थिए । म जन्मजात ठाडो मान्छे हुँ, सपाट हुँ, प्रदीप अनौपचारिक बनेर भनिरहन्थे, म बोलीवचन, लेखाइ वा व्यवहार सबैमा एकैनासको रहेंँ । जीवनमा कतिपय कुरा हुँदारहेछन्, अम्मलझैं गढेर आउने । चाकडी, जीहजुरी गर्न जानेको भए म अरू नै केही हुन्थेंँ होला । तर आफ्नो जागिरे काममा आफूले देखेको सिधा कुरा गरिरहने भएकाले जहाँ जुनै पोस्टिङमा पुगे पनि म रिकलमा परिरहेंँ ।विशेषत: काठमाडौं छँदा समाचार रिपोर्टिङ क्रममा औपचारिक वा अनौपचारिक अवसरमा प्रदीप खतिवडा सबैभन्दा विश्वस्त स्रोत थिए । निर्वाचन आयोगमै जगेडा कर्मचारी भए पनि शीतल निवास (तत्कालीन परराष्ट्र मन्त्रालय) मा कुन देशका राजदूतलाई बोलाएर के ब्रिफिङ भैरहेको छ अथवा बेलायतीयुरोपेली राजदूतलाई स्पष्टीकरण लिंँदै गरेको तातो सूचना पनि प्रदीपलाई थाहा हुन्थ्यो । मन्त्रालयको निमित्त सचिव तहमा कार्यरत रहँदासमेत प्रदीप आफू मुनिका र तलका कर्मचारीसँग बढी संगतमा देखिन्थे । माथिका कर्मचारीमा गह्रौंपन हुन्छ, म आफू हलुका बन्न रुचाउँछु, उनी भन्थे । कर्मचारीवृत्त र बाहिरसमेत डेमोक्रेट भनेर भिन्न छवि बनाएका प्रदीपलाई केही पटक संयोग अथवा अरू पटक विश्वासले गर्दा पनि कांग्रेस नेता गिरिजाप्रसाद कोइरालाले साथ दिएको सन्दर्भ प्रदीप स्वयम्ले पनि लेखेरै स्वीकारेका छन् । यो सन्दर्भ नगेन्द्रराज शर्माको प्रकाशनमा आइरहेको अभिव्यक्ति पत्रिकाको पूर्णाङ्क १७५ (२०७१) मा प्रकाशित छ । २०६२६३ को आन्दोलनलगत्तै बंगलादेशका लागि राजदूत बनाइएका खतिवडाले महामहिम ओहदामा रहेर भने रुटिनजब मात्रै गर्न भ्याएको टिकाटिप्पणी परराष्ट्रको एउटा तप्कामा चल्ने गरेको थियो । खासमा यो पनि प्रदीपको खरो स्वभावलाई काट्ने एउटा गतिलो उपायमात्रै रहेछ भन्ने पछि थाहा हुन्थ्यो । सन् २००७ नोभेम्बरदेखि राजदूत जिम्मेवारीमा रहेका प्रदीपलाई ढाका पुगेको केही महिनामै क्यान्सरको संकेत देखिएको थियो । पछि दिल्लीको राजीव गान्धी क्यान्सर अस्पतालमा गएर पुनर्परीक्षण गराउँदा पुष्टि नै भयो । त्यसपछि नियमित परीक्षण, किमो र थप प्रक्रियामा ढाकादिल्लीकाठमाडौं उडानमै उनी व्यस्त रहे । राजदूत रहेकै बेला महालेखाको प्रतिवेदनमा एउटा बँुदा जोडिएर आयो बेरुजुको हिसाबकिताब । आफैं विजगणितका शिक्षक र पुस्तक लेखक प्रदीपले एउटा राष्ट्रसेवकको नाम तथा सिंगो पहिचान पनि बेरुजुमा गाँसिएपछि यसको हिसाब राम्रैगरी लगाएका रहेछन् । परराष्ट्र सेवामा रहेका कर्मचारीको वैदेशिक भत्तामा लाग्ने कर (आयकर ऐनअनुसार) को हिसाब झन्डै १० करोड रुपैयाँ पुगिसकेको र यही हिसाबमा आफ्नै थाप्लोमा पनि ४ लाख रुपैयाँजति बेरुजु गाँसिएका कारण प्रदीपमा थप औडाहा छाएको रहेछ । मैले खुबै सोचविचार गरेर र राष्ट्रसेवकको कर्तव्य सम्झेर आफ्ना नाममा रहेको बेरुजु रकम राष्ट्रको ढुकुटीमा फिर्ता गर्ने भनेरै निर्णय गरेको थिएँ, त्यही निर्णयमा बाँधिएर चेक काटेर परराष्ट्रमा मैले तिर्नुपर्ने रकम पठाएको थिएँ, एक वर्षअघि दिल्ली नियोगमा भेटिँदा गलेको स्वरमा प्रदीप भन्दै थिए, तर सबै कुरा मिलिभगत बनाएर २०६८ सालमा सबै बेरुजु मिनाहा गर्नेसम्म (सार्वजनिक लेखा समिति) को निर्णय गराइयो । यो निर्णय गराइनुमा तत्कालीन मुख्य सचिव र पछि राजदूत भएका (आफैंले कर तिर्ने परिबन्दमा रहेका) पात्रको प्रमुख हात थियो । देख्नेलाई लाज भनेको यही हो ।सधैं मुखर लाग्ने प्रदीपले परराष्ट्रमा छँदा गरेगराएका केही प्रत्यक्षपरोक्ष कामलाई पछिसम्म धेरैले सह्राएका थिए । सन् १९९८ मा इजरायलले नेपालमा रहेको आफ्नो दूतावास बन्द गराउने भयो, आर्थिक मितव्ययिताका नाममा । नेपाल सहितका १६ देशमा रहेका दूतावास बन्द गराइने भनेर समाचार त्यसबेला आएको थियो । परराष्ट्रको पश्चिम एसिया डेस्कमा रहेका प्रदीपले तत्कालीन प्रधानमन्त्री गिरिजाप्रसाद कोइरालालाई भेटेर दूतावास बन्द गर्न दिन नहुने पक्षमा लबिङ गराएका थिए । सन् १९६० मा इजरायललाई धेरैले वास्ता नगरेका बेला नेपालबाट बीपी कोइरालाको सरकारले इजरायललाई मान्यता दिएर दौत्य सम्बन्ध कायम गरेको कुरा सम्झाउँदै नेपालमा दूतावास कायम राखिराख्न अनुरोध गर्दै पत्र पठाइएको थियो । प्रधानमन्त्री कोइरालाले यही विवरण राखेर इजरायली नेता सिमोन पेरेजलाई पत्र लेखेपछि काठमाडौंबाट दूतावास नहट्ने भएको थियो, एक सन्दर्भमा प्रदीपले सुनाएका थिए । यसैगरी अमेरिकी सैनिकको नेतृत्वमा नेपाली सेनालाई शान्ति स्थापनार्थ हाइटी पठाउने प्रस्ताव आउँदा वासिङटन डीसीमा कार्यबाहक राजदूत रहेका प्रदीपले यस्तो प्रस्ताव अमान्य हुने सुझाव परराष्ट्रमा पठाएका थिए । विशेषत: राष्ट्रसंघीय कमाण्डमा बाहिरी विश्वमा गइरहेको नेपाली सेनालाई अमेरिकी कमाण्डमा पठाउनु गुलामीको संकेत हुनसक्ने भनेर उनले दिएको सुझाव कार्यान्वयनमा त आयो, तर लगत्तै आएको एमाले सरकारले यही प्रतिकूल सुझावका कारण भनेर रिकल गरिहाल्यो ।महामहिम प्रदीपको एउटा लुकेको पाटो थियो साहित्यिक वा गैरसाहित्यिक लेखन । पत्रकार सूर्य सुवेदी प्रकाशकसम्पादक रहेको गाण्डिव साप्ताहिकमा उनका दुई दर्जनजति रचना छापिएका छन् । यसैगरी नगेन्द्रराज शर्माको प्रकाशनसम्पादनमा आइरहेको अभिव्यक्ति साहित्यिक पत्रिकामा प्रदीपका केही लेख र कवितासमेत छापिएका छन् । संयोगले यी सामग्रीलाई साहित्यिक पत्रकार नगेन्द्रराज शर्माकै अग्रसरतामा अभिव्यक्ति : केही प्रदीपका, केही प्रदीप सम्बन्धी शीर्षक राखेर गतवर्ष पुस्तक पनि प्रकाशन गरिएको छ । गाण्डिव सातदिने पत्रिकामा आएका रचनामा बोलीवचन जस्तै ठाडो भाकाका विषय र शीर्षकमा उनी लेख्थे । त्यसमा हास्यव्यङ्गय पनि उत्तिकै छ । त्यसमा केही लेखका शीर्षक छन् लादिएको राष्ट्रिय पोसाक र राष्ट्रियता, ऐंँजेरु पलाएको सहायक सचिव, प्रशासन हो कि दुशासन हो ? आदि । यस बाहेक उनको डा दिनेश भट्टराईसँगको सहलेखनमा नेपालइन्डिया डेमोक्रेसी इन द मेकिङ अफ म्युचुअल ट्रष्ट शीर्षक पुस्तक पनि प्रकाशित छ । २०२८ सालमा चितवन हाइस्कुलमा विज्ञान शिक्षक रहेका प्रदीप निजामतीको प्रशासन सेवाबाट परराष्ट्रमा आएका हुन् । उनी झन्डै २७ वर्ष परराष्ट्र सेवामा रहे । प्रदीप छँदा उनीसँगको साहचर्यले करिअरमा धक्का पुग्ला कि भनेर तर्कनेहरू आज गोहीआँसु शैलीमा फेसबुकका भित्ताहरूमा रुवाबासी गरिरहेको दृश्य आफैंमा उल्कालाग्दो छ । जीवनकालभर एक्ला वृहस्पति बनेर हिँडिरहेका प्रदीप ६८ वर्षे उमेरमा यो साता गुमनाम झैं बितेर गए । प्रदीपको अकेला चलो रे जीवनको गुन सम्झेर कालिकास्थानस्थित निवासमा बस्ने अब उनकी श्रीमती सरिता मात्रै छिन् । हरेक भेटमा रमाइला लाग्ने उखानटुक्का झिक्दै भिन्न समयसन्दर्भ र संगत सम्झाउने मनवचनकर्मका यायावर पात्र प्रदीप खतिवडालाई अहिलेलाई सम्भँदा भावुक बनेर अनेक गाथा बुन्नुभन्दा पनि उनैको एउटा रोचक कवितांश (रेडियो नेपालको समाचार सुन्दा) यहाँ साभार छआइसबर्ग बियर पिउने बेला भयोत्यो पनि एकाबिहानै सातै बजेधार्मिक कार्यक्रम सुनिसक्ना साथै समाचारको परिचायक धुन बज्छलोकगीत आउन लागेजस्तो लाग्छसमाचारजस्तै धुन रुखो, खरो हुनुपर्नेत्यसपछि चिया पिउने बेला भयोअनि घटना कता हो कता"
बलदेवको आक्रोश,"२०७० को वर्षामा म पूर्वपश्चिम राजमार्गको यात्रामा थिएँ । ओसिएको जमिन र भिजेको राजमार्गका छेउछाउ केही मानिस भेट्दै थिएँ । आफ्नो दैनिक जीवनयापनलाई सहज बनाउन र केही सामाजिक अधिकारका लागि आन्दोलन गरेर थाकेका, सुस्ताएका र अझै जाँगर चलाइरहेका करिब एक दर्जन पात्रको कथा सुनेपछि म सप्तरीको कनकपुर पुगेको थिएँ, बलदेव रामलाई भेट्न । २०५६ सालमा सप्तरीसिरहामा चेतनाको एउटा झिल्को उदाएको थियो । जाति व्यवस्थामा आधारित समाजको हाइरार्की मा इनारको पिंँधजस्तो गहिराइमा पर्ने जाति चमार । न गतिलो शिक्षादीक्षा न खेतीपातीका लागि आफ्नै जग्गाजमिन । पुस्तौंदेखि जमिनदारका खेतबारीमा काम गरेर, उनीहरूका गाईवस्तु चराएर, भाँडाकुँडा धोएर गुजारा गर्दै आएका मानिसका लागि बलदेव भने केही बेग्लै सोचिरहेका थिए । बलदेवका पिता आफैंमा चेतनशील मानिस थिए । यसैले उनले छोरालाई पढाए । यही शिक्षाले बलदेवलाई सोच्ने बनाइदिएको थियो, आफ्नालागि मात्र होइन, अरूका लागि । वर्षौंदेखि अरूका खेत जोतिरहेका मोहीका लागि, हरूवाचरुवाका लागि । जमिनदारका घरमा मरेका गाईवस्तुको सिनो उठाउने र ल्याएर खानेहरूका लागि । बदलेव भूमि अधिकार र दलित आन्दोलनमा लागे । उनी नेपालको वामपन्थी आन्दोलनमा पनि लागे । मालेमा आबद्ध भए । मदन भण्डारी र मुकुन्द न्यौपानेहरूबाट प्रशिक्षण लिए । भूमिहीन तर अर्काको भूमिमा आश्रित भएर जीवन चलाइरहेकाहरूका पक्षमा आन्दोलन सुरु गरे । यो आन्दोलनमा लागेकाहरूलाई गोलबद्ध गर्न बनेको संस्था भूमि अधिकार मञ्चको पहिलो अध्यक्ष बने । भूमिको आन्दोलन देशैभरि चल्यो । यो आन्दोलनले कति भूमिहीनलाई जग्गा दिलायो, कतिलाई मोहियानी हक दिलायो । तर बलदेवको घाउ जमिनमा मात्रै थिएन । एउटा पुरानो घाउ उनको मनमै पाकेर बसिरहेको थियो । यो घाउ थियो, सिनोको । यसको कुरा कसैले झिक्दा सायद बलदेवको त्यो घाउ निचोरिन्थ्यो, उनी आक्रोशित भइहाल्थे । सानो कदका बलदेवको रिस ठूलो थियो । चर्को घामले घाँटी सुके पनि उनको सुस्क आवाजमा चर्को रिस मिसिएको हुन्थ्यो । सब मलाई बलदेव रिसाउँछ मात्र भन्छ, के हामी अब रिसाउन पनि नपाउने ? रिस बाहेक हामीले के पाएको छ र ? अलि शान्त भएपछि उनी भन्थे । बलदेवले धेरै अघिदेखि सिनो बहिस्कार गर्नेबारे सोचेका थिए । २०५६ सालमा चाहिँ संगठन नै बन्यो । पत्रकार तथा अधिकारकर्मी अर्जुन थपलियाको अगुवाइमा सप्तरीको कनकपुरमधुपट्टीमा सरस्वती सामुदायिक संस्था गठन भयो । यसको अध्यक्ष बने बलदेव । र यसले निर्णय गर्यो अब कुनै दलितले जमिनदारका घरमा मरेको पशु उठाउने छैन ।त्यसपछि सुरु भयो, सिनो बहिस्कार आन्दोलन । यो हाम्रो स्वाभिमानको आन्दोलन थियो । हामी पनि तिमीजस्तै मान्छे हौं, हाम्रो पनि सम्मान छ भन्नका लागि गरिएको आन्दोलन थियो, बलदेवले भनेका थिए, तर उनीहरू त हामीलाई मान्छे मान्न तयार नै थिएनन् । हामीलाई त नाकाबन्दी लगाए । चमार जातिले संगठित भएर सिनो नउठाउने निर्णय गरेपछि केही थारु जमिनदार लगायतले उनीहरूमाथि नाकाबन्दी लगाए । चमारहरूले आफ्नो जग्गाबाहेक अरूकोमा टेक्न पनि नपाउने भए । उनीहरूलाई कुनै पसलले नुनतेल पनि नबेच्ने भयो । नाकाबन्दी लगाउन समिति नै गठन गरियो । समितिले लहान बजारमा माइकिङ गर्यो, पोस्टर पनि टाँसियो । नाकाबन्दीका बेला बलदेवलाई एउटा अनौठो तथ्यबारे ज्ञान भयो । हाम्रो मान्छेको त एउटा पसल पनि रहेनछ, जाबो किराना पसलसमेत सबै अरूका । हामीले नुनतेल पनि किन्न पाएनौं, बलदेवले मलाई भनेका थिए, हाम्रो आर्थिक, सामाजिक हैसियत कहाँ रहेछ भन्ने मलाई त्यस दिन थाहा भयो । नाकाबन्दी गर्नेहरूले आफ्नो जमिनबाहेक अरूकोमा टेक्न पनि रोकेका थिए । जमिन त हाम्रो हुने कुरै थिएन, उनले भने, कति दिन हामीले बिना नुनभुटुनको तरकारी खायौं । तर आफ्नो आन्दोलन छाडेनौं । चाँडै यो आन्दोलन वरपरका अरू गाउँ र जिल्लामा फैलियो । सप्तरीको सदरमुकाम राजविराजसम्म आन्दोलन पुग्यो । बलदेव केही साथीसहित अनशन पनि बसे । आन्दोलनले राष्ट्रिय स्तरमा चर्चा पायो । सप्तरीसिरहाका चमारहरूले सिनो उठाउन सधैंका लागि बन्द गरे ।मरेको पशुको सिनो चमारले उठाउँछ । छाला काड्छ । छाला सरकारले लान्छ, मासु उसले ल्याउँछ । जुन चिजको पैसा आउँछ, त्यो छाला त सरकारले लान्छ, उनले भनेका थिए, अनि त्यो रोगव्याधि लगाउने मासुचाहिँ हामीले ठेगान लगाउनुपर्ने ? बलदेव आक्रोशित हुन्थे । जमिनदारको घरमा कुनै काम पर्यो, हाम्रा छोरीबुहारीले गएर काम गर्नुपर्ने । बच्चाबच्ची जन्मियो, कति दिनसम्म हाम्रा श्रीमतीबुहारीले गएर काम गर्नुपर्ने, सित्तैमा ? हाम्रा बालबच्चाको चाहिँ आमा नहँुदा विजोग हुँदैन ? समाजमा बनेका नियमहरूले कसरी विभेद गरिरहेका छन् भन्ने बलदेव देख्थे । भगवानको मूर्ति बनाउने हामी तर मन्दिरमा लगेपछि त्यही मूर्ति हामीले छुन नहुने ? जुत्ता हामीले बनाउने लगाउनचाहिँ नपाउने ? अनि जमिनदारले हामीले नै बनाएको जुत्ताले हाम्रै टाउकामा टेक्ने ? हतियार हामीले बनाउने, समाज परिवर्तन गर्न भनेर त्यो हतियार बोक्ने पनि हाम्रै भाइछोरा तर आन्दोलन सकिएपछि कुर्सीमा चाहिँ अरू नै बस्ने ? हामीले बस्न नपाउने ? बलदेव घाँटीको नसा फुलेर बाहिरै निस्केला जस्तोगरी यस्ता प्रश्न एक सासमा गर्थे । उनको यो आक्रोश देख्नेहरू भन्थे बलदेव रिसाउँछ । अनि बलदेव भन्थे तपाईहरू सबैथोक लिने, हाम्रो रिस पनि आफैं लिन खोज्ने ? हामीले रिसाउन पनि नपाउने ?२०६१ सालमा भूमि अधिकार मञ्चको स्थापनापछि बलदेवले भूमिहीन, सुकुम्बासी र भूमिमा आश्रित परम्परागत श्रमिकका लागि धेरैवटा आन्दोलन र अभियान चलाए । पछिल्लो सयम उनी देशभरका भूमिहीन र दलितहरूलाई जोडेर एउटा बृहत् आन्दोलनको सपना देखिरहेका थिए । तर त्यसमा अवरोध पनि उनले देखेका थिए । राजनीतिक दलहरूले यो देशमा दलित र गरिबलाई कहिल्यै मिल्न दिएनन्, उनी दु:खी हुन्थे, यी मान्छे मिले भने हाम्रो खैरियत छैन भन्ने उनीहरूलाई थाहा छ । बलदेव भन्थे, यो देशैभरि गरिब किसान छन्, दलित र हेपिएका मान्छे छन् । ती सबै एकढिक्का भए भने त कुनै पार्टी, कुनै सिद्धान्त, कुनै वादले जित्न सक्दैन । त्यसै भएर अनेक नाममा हामीलाई फुटाइएको छ । एउटा संगठन बनाउन खोज्यो, दलको मान्छे घुस्छ र फुटाइहाल्छ ।हिन्दी कवि एवं लेखक राजेन्द्र यादव भन्थे, ब्राह्मणको छोरा एकदमै धेरै क्रान्तिकारी भयो भने सडकमा बसेर जुत्ता पालिस गर्छ । तर त्यो जुत्ता बनाउने छाला काड्न जाँदैन । बलदेव दलितका छोरा थिए । त्यसैले उनलाई यो सीमाले छेकेको थिएन । तर उनी त्यो सीमा सबैका लागि भत्काउन चाहन्थे, एउटै बनाउन चाहन्थे । उनले संवादमा एउटा चुरो कुरा भनेका थिए, मान्छेले कुरा नबुझ्दासम्म सहन्छ, जब कुरा बुझ्छ, सबभन्दा पहिला रिस उठ्छ । सत्ता, दल र ठूला मानिसहरू गरिबको त्यो रिसलाई पनि मार्न चाहन्छन् । तर जब मानिसको रिस सामूहिक आक्रोशमा बदलिन्छ, अनि व्यवस्था र सत्ता पल्टाउने आन्दोलन हुन्छ । उनले आश गरेको ठूलो आन्दोलन नहँुदै ६७ वर्षको उमेरमा हृदयाघातका कारण मंगलबार बलदेव रामको निधन भयो । अब बलदेव कसैसँग रिसाउने छैनन् । तर बिर्सन नहुने कुरा के छ भने उनले रिसाउन र आक्रोशित हुन सिकाएका मानिसको संख्या पनि अब सानो छैन ।"
बाबुरामको एकता,"नयाँ शक्ति पार्टी, नेपालले आफ्नो नामअनुसार अवश्यमेव कुनै नयाँ नै कार्यारम्भ गर्नेछ भन्ने अनुमान थियो । तर यसका मुख्य संयोजक अर्थात एक समयका सुप्रसिद्ध कमरेड बाबुराम भट्टराईको त पुरानै ताल देखियो बा अब उही परम कमरेडीय शैलीको परम्परागत एकतावादी चलखेललाई के नयाँ भन्ने ?वास्तवमा एकता, फुट र एकता नेपालका चिरपरिचित कमरेडहरूका पुरानै गतिविधि हो । यिनीहरू पहिले धुमधामसँग फुट्छन्, त्यसपछि तुरुन्तै एकताका लागि बेतोडले कुद्न थाल्छन् । एक किसिमले यो बेठिक पनि होइन । अब नफुट्ने हो भने एकताजस्तो चिज केका लागि हो ? अहिले नयाँ शक्ति पार्टी, नेपालका नेता बाबुराम भट्टराईको पुरानो पार्टी नेकपा माओवादी (केन्द्र) को ठ्याक्कै यही अवस्था रहेको छ । यसका अध्यक्ष कमरेड पुष्पकमल दाहाल प्रचण्डले एक्कासी एकताको बेमौसमी बाजा बजाउन थालेका छन् । होइन, यस्तै एकता नै बेस्सरी चाहिएको भने व्यर्थै फुटेको किन त ? यसको उत्तर त्यति दुरुह खालको छैन हामीहरू आफ्नो प्रिय एकताका निम्ति फुटेका हौं नि यही होइन त कमरेडहरू ? सम्वत: यो नेकपा माओवादी (केन्द्र) को मेरो सम्पूर्ण अडकलभन्दा बाहिरको खास एकताधर्मी मौसम हो । र यस सँगसँगै गजबको संयोग के देखिएको छ भने यसबाट फुटेर गएको नयाँ शक्ति पार्टी नेपालको मुख्य संयोजक बाबुराम भट्टराई पनि यही समयमा एकसुरले एकताको रागकान्हडा अलापिरहेका छन् । दुवै पुराना घनिष्ट कमरेडहरूका एकताको टाइमिङ क्या मिलेको हँ हेर्नाेस्, बाबुरामजी कहिले उपेन्द्र यादवको संघीय समाजवादी पार्टीसँग एकता गर्न भनेर ज्यान फालेर दगुरेका छन् भने कहिले आफ्नै पुरानो पार्टी नेकपा माओवादी (केन्द्र) सँग । उही पुरानो पार्टीमा हाम्फालेर जान खोज्नु एकताको क्लाइमेक्स हो । अतएव बाबुरामजीकै पुरानो भाषा बमोजिम भन्ने हो भने उनी रूपमा नयाँ भए पनि सारमा विलकुलै पुराना रहेका छन् ।यद्यपि एकताका लागि प्रयासरत रहनु कुनै पनि हिसाबले कमसल कार्य होइन । तर यसको एउटा सुविचारित एवं तर्कपूर्ण पद्धति अनिवार्य रूपले हुनुपर्ने होइन र ? जहिले मन लाग्यो, तहिले फ्याट्ट फुट्ने र फेरि तत्कालै जुट्ने हो भने ऐतिहासिक नेकपा माले भइन्छ । (याने कमरेड वामदेव गौतमको माले) । यही पुरानो उदाहरणसहित भन्ने हो भने नेकपा एमाले फुटेर नेकपा माले बन्नु पनि नेकपा माले पुन: नेकपा एमालेमा समाहित हुनुको के तर्क रहेको छ ? अब ताल न तुकको पुरानो कुरातिर नगएर म नयाँमै फर्केर भन्छु वस्तुत: नयाँ शक्ति पार्टी, नेपालका मुख्य संयोजक बाबुराम भट्टराईले हाल व्यापक तवरले प्रदर्शन गरिरहेको एकताको ढर्रा नै एकदमै मिलेको छैन । उनले व्यक्तिगत हिसाबकिताबले एकता गर्नु पर्दैन ? मेरो आशय के हो भने उनले प्रथमत: आफैंसँग एकता गर्नुपर्छ, अनिमात्रै अन्य संघीय समाजवादी पार्टीहरूका पालो आउनेछ । किनभने नेपालको वामपन्थी राजनीतिमा बाबुरामजी जतिको खण्डित व्यक्तित्व अरू कसैको छैन । यसलाई सरल शब्दमा भन्ने हो भने उनी जुन मात्रामा कम्युनिस्ट रहेका छन्, त्यही मात्रामा गैरकम्युनिस्ट पनि । यसको पुष्ठ प्रमाण नयाँ शक्ति पार्टी, नेपालको बेतुक गठन हो । यो भन्दा ठूलो आत्मघाती पलायन अरू के हुनसक्छ ? यस्तै बाबुराम भट्टराई जतिको क्रान्तिकारी हुन्, त्यतिकै अक्रान्तिकारी पनि । यही प्रकारले उनी प्रगतिशील र गैरप्रगतिशील याने अग्रगामी र अअग्रगामी एकसाथ हुन् । संक्षेपमा बाबुरामजी वामपन्थ र अवामपन्थका अद्भुत दृष्टान्त हुन् । त्यसउसले यिनै तमाम व्यक्तिवादी विरोधाभासहरूबीच नै जोडदार ढंगले एकता हुनुपरेन बाबुरामजी ?अन्त्यमा,यतातिर विलकुलै नयाँ पार्टीहरू विवेकशील पार्टी र साझा पार्टीमा सहजै एकता सम्भव भइसकेको छ । तर यिनीहरूभन्दा अपेक्षाकृत केही पुरानो भइसकेको नयाँ शक्ति पार्टी, नेपालका बाबुराम भट्टराई भने अहिलेसम्म एकताएकताको अविराम जाप गरेर यताउता कुदेका कुद्यै छन् ।"
कामकाजी आमालाई छैन अवसर,"अहिले विश्व स्तनपान सप्ताह चलिरहेको छ । पूर्ण स्तनपानका लागि देशभर विभिन्न चेतनामूलक कार्यक्रम सञ्चालन भएका छन् । स्तनपान गर्न पाउनु बालबालिकाको पहिलो अधिकार हो । स्तनपान गराउन पाउनु महिला अधिकार पनि हो । चिकित्सकहरूका भनाइमा आमाको दूधमा उमेर अनुसार शिशुका लागि चाहिने सबै खाले पोषण तत्त्व पाइन्छ । यसैले शिशु जन्मेको ६ महिनासम्म आमाको दूधमात्र खुवाउनुपर्छ । कम्तीमा २ वर्षसम्म अन्य झोल र पोषिला खानेकुरासहित दूध खुवाउनुपर्छ । यसले शिशुलाई रोग र संक्रमणबाट बचाउँछ । नवजात शिशुले रोग प्रतिरोधात्मक शक्ति आमाको दूधबाटै प्राप्त गर्छ । कुपोषण हँुदैन । आमा र शिशु बीचको भावनात्मक सम्बन्ध पनि बलियो बनाउँछ । स्वास्थ्यका दृष्टिकोणले स्तनपान गराउँदा बच्चालाई मात्र होइन, आमालाई पनि निकै फाइदा हुन्छ । स्तनपान गराउने आमामा स्तन र ओभरी क्यान्सर हुने सम्भावना कम हुन्छ, मानसिक तनाव र रक्तअल्पता हुँदैन । नियमित स्तनपान गराउने आमामा ६ महिनासम्म गर्भ रहने सम्भावना पनि अत्यन्तै न्यून हुन्छ । स्तनपान गराउँदा सुत्केरी महिलामा बढी मोटोपन पनि हँुदैन । विडम्बना, कामकाजी महिलाको हकमा भने यो सान्दर्भिक छैन । पूर्ण स्तनपान नारामा मात्र सीमित छ । कामको बोझ र समय तालिका नमिल्दा कामकाजी धेरै महिलाले स्तनपान गराएका छैनन् । गराउनेले पनि पूर्णरूपमा गराउन पाएका छैनन् । व्यवसायीभन्दा बढी जागिरे आमाहरू स्तनपान गराउने जिम्मेवारीबाट चुकेका छन् । सुत्केरी विदाको अभाव र कार्यालयमा शिशु स्याहार केन्द्र नहँुदा जागिरे आमाहरू समस्यामा परेका हुन् । दिउँसो निस्कने समय वा कार्यालयमा स्तनपान गराउने स्थान नहुँदा पनि धेरै जागिरे आमा आफ्ना शिशुलाई नियमित स्तनपान गराउन पाउँदैनन् । यसले शिशुहरूलाई ल्याक्टोजिन र गाईभैंसीको दूधको भरमा बाँच्न बाध्य बनाएको छ । यही कारण जनसांख्यिक तथा स्वास्थ्य सर्वेक्षण अनुसार अझै पनि ४४ प्रतिशत नेपाली शिशुले ६ महिनासम्म नियमित आमाको दूधमात्र खुवाउनुपर्ने अवसर पाएका छैनन् । आमाको दूधको सट्टा बोतलको दूध खुवाउने प्रवृत्ति पनि बढेको छ । बोतलको दूध खुवाउनाले संक्रमणको खतरा बढेर शिशुको दूधप्रतिको रूचि कम हदै तथा आमाको दूध पनि विस्तारै घट्दै गएको छ ।नेपालको कानुनले सुत्केरी तलबी विदा ९६ दिनमात्रै दिएको छ । यो पनि सरकारी कार्यालयमा मात्रै हो । सरकारी महिला कर्मचारीले पनि ९७ दिनपछि बच्चालाई नियमित स्तनपान गराउन पाएका छैनन् । सुत्केरी आमाले चाहे ६ महिनासम्म थप बेतलवी विदा लिनसक्ने व्यवस्था पनि छ । व्यस्त हुने सरकारी कार्यालयमा बेतलवी विदाको व्यवस्था भए पनि दिने चलन छैन । धेरै निजी कार्यालयले यो नियम लागू नै गरेका छैनन् । अझै पनि १ वा २ महिनामात्रै सुत्केरी विदा दिएका छन् । कामकाजी आमाका लागि कार्यालयमा शिशु स्याहार केन्द्र छैनन् । धेरैले त स्तनपान गराउन मिल्ने कोठाको समेत व्यवस्था गरेका छैनन् । स्तनपानका लागि छुट्टीको व्यवस्था हुनुपर्ने र आमाको दूध निकालेर भण्डारण गर्ने सुविधा उपलब्ध गराउनुपर्ने कुरा उठेका छन्, तर व्यवहारमा आउनसकेका छैनन् । यसले स्तनपान गराउनु शिशु र आमाका लागि राम्रो हो भन्ने जान्दाजान्दै पनि शिशुलाई नियमित स्तनपान नगराउने आमा बढेका हुन् । स्तनपान गराउन खोज्ने आमा जागिरबाट बाहिरिन बाध्य हुनुपर्छ ।उचित परामर्श पनि स्तनपानलाई प्रोत्साहन गर्ने महत्त्वपूर्ण पक्ष हो । अस्पतालहरूमा नवजात बच्चाका आमालाई परामर्श दिन नचाहने वा उचित परामर्श नदिने चलनले स्तनपानको महत्त्व र स्तनपान सम्बन्धी आवश्यक ज्ञानको कमी भएको देखिन्छ । यसैगरी अस्पतालका हाताभित्र कृत्रिम दूध बेच्न नपाउने व्यवस्था लागू गरिए पनि धेरै अस्पतालभित्र खुलेआम कृत्रिम दूध बेचबिखन भएको छ । यसले गर्दा अस्पतालमै शिशु जन्मे पनि ४५ प्रतिशत शिशुलाई जन्मेको एक घन्टाभित्र आमाको दूध नखुवाइएको तन्थ्यांकले देखाएको छ । सुत्केरी भएपछि तौल नाप्ने, सालनाल सफा गर्ने, नुहाउने जस्ता नियमित कामभन्दा पनि स्तनपान गराउनु प्राथमिक काम हो । शिशु जन्मनासाथ स्तनपान गराउनाले शिशुमात्र होइन, आमाको स्वास्थ्यलाई पनि फाइदा पुग्छ । यो कुरा स्वास्थ्यकर्मीले पनि बुझाउनसकेका छैनन् । एकातिर छिटो काममा फकर्नुपर्ने बाध्यता, अर्कोतिर परामर्श अभावले पनि कतिपय कामकाजी महिलाले स्तनपानको सुरुवात नै गर्दैनन् । पछिल्ला वर्षमा राज्य लगायत धेरै संघसंस्थाले स्तनपानले आमाको सौन्दर्य बिग्रन्छ भन्ने गलत धारणा हटाउन र स्तनपानबारे पूर्ण जानाकारी दिन चेतनामूलक कार्यक्रम गरेका छन् । जागिरे वा कामकाजी महिलाका लागि स्तनपान अधिकारबारे भने ती अभियान मौन छन् । यसले आत्मनिर्भरताको बाटोमा हिँडेका लाखौं कामकाजी महिलाका लागि पूर्ण स्तनपान अभियान कागलाई बेल पाक्यो हर्ष न विस्मात्जस्तै भएको छ । जागिरे महिलाका सन्तानको स्तनपान अधिकारबारे राज्य पनि मौन छ । ५० जना महिला कार्यरत संघसंस्था वा कार्यालयमा मात्र शिशु स्याहार केन्द्र राख्ने देशको कानुनी व्यवस्था अपरिपक्व छ । यसले कार्यालयमा थोरै संख्यामा काम गर्ने धेरै जागिरे महिला स्तनपान अधिकारबाट छुटेका छन् । अब स्तनपानको आवश्यकतासंँग मेल खानेगरी कानुन परिमार्जन गर्न आवश्यक छ । त्यसमा जागिरे वा कामकाजीे महिलाका लागि पूर्ण स्तनपान गराउने अवधि ६ महिनासम्म स्वेच्छिक नभई स्वत: तलबी विदाको व्यवस्था गर्नुपर्छ । तत्काल त्यसो गर्न नसके कार्यस्थलमा शिशु राख्न सक्ने वा स्तनपान गराउने समय र स्थानको व्यवस्था गर्नुपर्छ । निजी क्षेत्रका सेवाप्रदायक संस्थासंँग समन्वय र अनुगमन आवश्यक छ । कानुन अनुसारको सुत्केरी विदा नदिने, शिशु स्याहार केन्द्र राख्ने वा शिशुलाई स्तनपान गराउने स्थान र समय नदिने सस्थालाई कारबाहीको दायरामा ल्याउनुपर्छ । जागिरे आमा र उनका शिशुको स्तनपान अधिकार बचाउन अहिलेबाटै काम थाल्नुपर्छ । ताकि आफ्नो सन्तानलाई पूर्ण स्तनपान गराउन खोज्ने आमाले जागिरबाटै हात धुनुपर्ने अवस्था नआओस् ।"
दलहरूको कूटनीतिक संरचना खोइ ?,"आसलाग्दो पक्षविदेश नीतिका दयालाग्दो दृश्यावली दलहरूमा रहे पनि सुधारको क्रम भने देखिएको छ । नेपालको मूल राजनीतिमा भित्रभित्रै काम गर्ने शैली अन्त्य हँुदै गएको छ । खुला अर्थतन्त्रलोकतान्त्रिक राजनीतिको सौन्दर्य पारदर्शिता हो । राजनीतिक दर्शनसन्दर्भ र स्वार्थभन्दा पनि मुलुकको तत्कालीन रणनीतिक स्वार्थ माथि हुनुपर्ने भन्ने धारणा पलाएको छ । स्वायत्त रूपमा आफ्नो विदेश नीति तय गर्नसक्ने आत्मविश्वास भएका नेताको खडेरीमा यो अर्को सकारात्मक पाटो हो । अध्येता हरि शर्माको हामीले चीन बुझ्न बाँकी रहेको धारणा कान्तिपुरमा प्रकाशित थियो । उनको बुझाइ पनि चीनबारे धेरैले अनुमान लगाएर काम गरिरहेका हुन्छन् भन्ने नै थियो । चीनको थिंक ट्यांकको धारणालाई आधिकारिक मान्नु पर्नेछ । जुन उनीहरूले प्रयोग गरेको पनि हुनसक्छ । यतिबेला थोरै भए पनि चीनतिरका पनि कुरा बुझ्ने जमात बढ्दैछ । तर सरकारी तहमा चीनविज्ञ तयार गर्नेतिर सरकार अग्रसर देखिँंदैन । विभिन्न समयमा भनिने गरिएको छ, दुई मुलुकबीच नेपाल बलियो पुल, सम्बन्ध त्यहाँबाट विस्तार, डाइनामिक पुल, गोल्ड माइन । भनिन्छ र छाडिन्छ, त्यही अनुरूपको तयारी र बहस हुनसकेको छैन ।असंलग्न परराष्ट्र नीति र राष्ट्रसंघको बडापत्र नै नेपालको परराष्ट्र नीतिको आधार देखिन्छ । त्यो कहाँ लागू गरियो भन्ने विषय अन्योलमा छ । सरकारले त्यो विषय कतै उपयोग गरेको छ त भन्दै कुनै उच्चतम सन्दर्भमा आफ्नो नीति स्पष्ट राखेको अनुभूति विगत डेढ दशकदेखि यही क्षेत्रमा रिपोर्टिङ गर्दा मैले नै महसुस गर्न पाएको छैन । देशको परराष्ट्र नीति असंलग्न भन्ने तर गुटउपगुटमा विभाजित दलहरू कि भारतको विभिन्न तहका संस्थापन तथा बाह्यसँग कि चीनकासँग संलग्न रहँदै आएको कतै छिपेको छैन । दलका नेता र नीति यो वा त्यो छिमेकी राष्ट्रसँग संलग्न हुने अनि देशको परराष्ट्र नीति असंलग्न हुने विषय आफैमा विवादास्पद छ । कुन दल कुन मुलुक निकट भन्न सकिने अवस्था छ ।मूल विदेश नीतिले अझै आकार लिनसकेको छैन । सरकारले पटकपटक विदेश नीतिबारे अध्ययन गराउने र प्रतिवेदन थन्क्याउने गरेको छ । यतिखेर पनि सबै दलको उपस्थितिसहित कूटनीति, राजनीति र सुरक्षाविज्ञ प्राध्यापक श्रीधर खत्री नेतृत्व एक उच्चस्तरीय टोलीले मूलनीति बनाउने काम गरिरहेको छ । तर त्यो टोलीले दिने सुझावमा पनि पुरानै शैली दोहोरिने हो कि भन्ने आशंका यथावत् छ । सुझाव आउने तर थन्किने ।कर्मचारीले कूटनीति सञ्चालन गर्न सक्दैनन् भन्ने विषय विगतबाट सिक्न जरुरी छ । नेपालमा करिअर कूटनीतिज्ञ भन्ने विषय नै गौण छ । करिअर हुन लोकसेवा उत्तीर्णमात्र होइन । त्यो अनुरूपको प्रशिक्षण अनि विज्ञता आवश्यक हुन्छ, ज्याक अफ अल, मास्टर अफ ननको शैलीमा कूटनीति सञ्चालन हुनै सक्दैन । भारत, चीन, अमेरिकाका करिअरसँग हाम्रा करिअर दाँज्नु विडम्बना हो । उनीहरूको सेवा प्रवेश र प्रशिक्षण अनि विज्ञतालाई ख्याल गरेर सम्बन्धित क्षेत्रमा विज्ञ तयार गर्न सक्नुपर्छ । राजदूत लगायत राजनीतिक नियुक्तिका लागि लालायितमात्रै हुनेभन्दा प्राज्ञिक रूपमा चासो राखेर कूटनीतिक, राजनीतिक, सांस्कृतिक तहमा योगदान गर्नसक्ने व्यक्ति र संस्था निर्माण गर्दै हामी अघि बढ्नुपर्छ । दूतावास धेरै खोलेर कूटनीति अब्बल हुने होइन । यो विषयमा दलभित्र छलफल हुन जरुरी छ । नेपालका तत्कालीन शासकहरूले निम्त्याएका कैयौं प्रत्यक्षअप्रत्यक्ष वैदेशिक हस्तक्षेपले नेपालको समृद्धिको यात्रामा ब्रेक लगायो ।मुलुकमा १ सय ५० बढी राजनीतिक दल छन् । मुलुकको मूल नीतिमा आधारित रहेर नै उनीहरूको नीति रहेको भए पनि कार्यशैली र व्यवहार फरक छ । सबै दल सत्तामा पुग्दैनन् । चारपाँच दल सत्तामा पुग्ने हुनाले ती दलहरू बीचको विदेश मामिलामा सहकार्य हुन जरुरी छ । यतिबेला नेपालभारतको १९५० को सन्धि लगायत सम्झौतालाई सम्बोधन गर्न सुझाव दिन गठित प्रबुद्ध व्यक्ति समूह (ईपीजी) ले काम गरिरहेको छ । नेपालका सबै राजनीतिक दलका नेता र नागरिक समाजले छलफल गरेर त्यसलाई विस्थापित गर्ने सुझाव दिएका छन् । यतिबेला सबै दलको विदेश नीति झारा टार्ने शैलीका परम्परागत नै छन् । कुनै गाम्भीर्यता छैन । पछिल्लो परिवर्तित विश्वलाई उनीहरूले छुनसकेका छैनन् । भारत र चीन बीचको सम्बन्धमा समेत स्पष्ट हुन नसकेको अवस्थामात्र होइन, भूपरिवेष्टित मुलुकले पाउने सुविधाको विषयमा समेत चुकेको अवस्था छ ।हाम्रो कूटनीति नयाँ प्रविधिसँग अभ्यस्त छैन । साइबर कूटनीतिबारे ज्ञान नै नभए झैंको अवस्थाबारे हामी चुक्न नहुने विषय दलमा छलफल हुन आवश्यक छ । चीनले बढाएको एक पाटो, एक बाटो र भारतको विरोधमा हामी अलमलिएका छौं । तिनको रणनीति बुझी आफ्नो हितमा साझा कूटनीति आवश्यक छ, त्यसमा ढिलाइ गर्नुहुन्न ।ट्विटर :"
विदेश नीतिमा सत्तापक्षप्रतिपक्ष हुँदैन,"नेपालका राजनीतिक दलहरूका विदेश नीति मिल्दोजुल्दो छन् । दलीय नीति मुलुकको नीति विरुद्ध देखिँदैन । तिनका महाधिवेशन दस्तावेज वा चुनावी घोषणापत्रमा उल्लेख विदेश नीतिका शब्दावली पनि समान देखिन्छ । तर दलभित्रको गुटगत निर्णयहरूले यसको सञ्चालनमा तात्त्विक फरक पारेको र प्राथमिकता फरक देखिएको हो । कुनै दल सरकारमा रहँदा एकथरी र बाहिर रहँदा अर्कोथरी बोल्नु विडम्बना हो ।भारतमा कुनै विषयमा प्रतिपक्षले यो हदसम्म बोल्ने भन्ने अभ्यास छ । प्रतिपक्ष दलका नेतालाई कतिपय विषयमा छलफल गर्न अर्को मुलुक पठाउने चलन छ । विदेश मामिलामा रेड लाइन लक्ष्मणरेखा हुनैपर्छ । कसले कहाँसम्म कति बोल्ने भन्ने तय हुन जरुरी छ । त्यो प्रकारको विश्वास दलभित्र हनुपर्छ, मुलुकको स्वार्थका लागि । तर प्राय: व्यक्ति, परिवार, नातेदार, सहपाठी, सहकर्मी हुँदै दलको गुट, दल त्यसपछि मुलुकलाई राख्दा यसको सञ्चालनमा समस्या उत्पन्न हुने हो । नेपालको कूटनीति संरचना कमजोर छैन, केवल सञ्चालनमा विश्वसनीयता घट्दै गएको छ । कूटनीतिको मुख्य कडी विश्वसनीयता मानिन्छ ।दलका विदेश विभागहरूबीच आपसी सहकार्य, संसद्को अन्तर्राष्ट्रिय सम्बन्ध समितिमा छलफल, विचारविमर्श आवश्यक छ । विषयगत सम्बन्धका लागि एक स्थायी संयन्त्र बनाउने, थिंक ट्यांकको अवधारणा अघि बढाउने जस्ता काम हुनुपर्छ । प्रधानमन्त्रीको भ्रमण हुनु अगाडि वा कुनै ठूलो सभासम्मेलनअघि मिडिया स्टन्टका लागि देखावटी छलफल हुन्छ । उठेका विषय ग्रहण हुँदैन । यो रोग हो । सबै तयारीपछि भ्रमणमा निस्कनु अघि सञ्चार माध्यमलाई देखाउन मात्र भए पनि परामर्श गर्ने चलन छ । देखाउनकै लागि भए पनि गरिएको प्रयास नराम्रो होइन, तर त्यसमा आउने सुझाव कति उपयोग गरे त्यो महत्त्वपूर्ण हो । सुझाव पनि आफू केन्द्रित होइन, मुलुकको हितमा रहनुपर्छ ।राजनीतिक दलका नेतामध्ये कसले विदेशीसँग औपचारिक डिल गर्ने तय हुन जरुरी छ । यहाँ जसले पनि जोसंँग पनि भेट्नेभन्दा पनि फोकल प्वाइन्ट हुनुपर्छ । दलभित्र समूह बनाएर छलफल गर्ने सबै दलका नेताले आफ्नो स्वार्थ अनुकूल विदेशीलाई प्रयोग नगर्नेगरी काम गर्न जरुरी छ । दलले मुलुकको मूल नीतिमा अडिग रहेर त्यस अनुसार दलको विदेश नीति सञ्चालन गर्नुपर्छ । बाझिनु हुँदैन । जनस्तरबाट आउने सुझाव लिन आवश्यक छ । चीनले अघि बढाएको बेल्ट एन्ड रोड इनिसियटिभ्स (बीआरआई) मा नेपालको उपस्थिति हुनुमा जनस्तरको दबाब नै थियो । भारतले नेपालमा नाकाबन्दी लगाउँदा जनताको एकमत र दबाबलाई हामीले स्मरण गर्न सक्नुपर्छ । कूटनीतिक भनेको छलमात्र होइन । आफ्नो चासोलाई स्पष्ट पार्ने एक शैली हो । दलीय र नेताले आफू टिक्नकै लागि वा सत्ता समीकरणका लागि विदेशीसँंग गर्ने संवाद आचरणमा सुधार आउनुपर्छ । विदेशी बेवकुफ छैनन् भन्ने विषयमा आफू स्पष्ट हुन जरुरी छ । सबै मुुलुकको स्वार्थ, आफ्नो मुलुकलाई के फाइदा हुन्छ भन्ने नै हो । त्यो बीचबाट हामीले पनि फाइदा लिनेगरी कूटनीति सञ्चालन अपरिहार्य छ । राजनीतिक दलका विदेश विभागमात्र होइन, सरकारी संयन्त्रसमेत चुकेको देखिन्छ । यसमा सुधारको खाँचो छ ।आचार्य पूर्व परराष्ट्र सचिव हुन् ।"
तौल सन्तुलित राख्न ब्रेकफास्ट,"बिहान प्रशस्त नास्ता गरेर दिनको सुरुवात गर्ने व्यक्तिहरूको तौल कम हुने सम्भावना हुन्छ । हालैको एउटा अध्ययनमा यस्तै दाबी गरिएको छ ।५० हजार व्यक्तिमा गरिएको उक्त अध्ययन जर्नल अफ न्युट्रिसन मा प्रकाशित छ । त्यसअनुसार ब्रेकफास्टमा सबैभन्दा बढी आहार लिने व्यक्तिको बडी मास इन्डेक्स (बीएमआई) ती व्यक्तिको दाँजोमा कम हुन्छ, जो दिनभरि कम खाएर रातिचाहिँ टन्न खाने गर्छन्, जब कि यी दुवैथरीका व्यक्तिले दिनभरिमा लगभग उत्तिकै क्यालोरीको खपत गर्ने गर्छन् । खाजा र रातिको खाना (डिनर) बीच समय बढी हुनुको सम्बन्ध न्यून बीएमआईसँग हुने रहेछ भन्ने कुरो उक्त अध्ययनबाट पत्ता लागेको छ । गह्रौँभारी खाजा खानाले भोक, मुख्य रूपमा मिठाई र बोसो बढाउने वस्तुको लालसा कम हुने र यसबाट तौल बढ्नमा रोक लाग्ने उक्त अध्ययनमा उल्लेख छ । नियमित रूपमा ब्रेकफास्ट खानाले तृप्ति बढ्छ, कुल ऊर्जाको खपत कम हुन्छ, समग्र आहारको गुणस्तरमा सुधार आउँछ, रगतमा लिपिड कम हुन्छ र इन्सुलिन संवेदनशीलता र ग्लुकोज टोलरेन्समा सुधार आउँछ । अर्कातर्फ साँझपख बढी खानाले विपरीत प्रभाव पर्छ । यस्तो अभ्यासले शरीरको तौलमा प्रतिकूल प्रभाव पर्छ । उक्त अध्ययनअनुसार, स्वस्थ र उचित तौलका लागि ब्रेकफास्ट र दिउँसोको खाना (लन्च) राम्ररी खाने गर्नुपर्छ । अबेर राति खाना खाने बानी छोड्नुपर्छ । स्न्याक्स खानबाट जोगिनुपर्छ । दिनभरिमा सबैभन्दा बढी आहार ब्रेकफास्टमै खानुपर्छ ।"
बुढ्यौलीमा योग र स्मरणशक्ति,"उमेरको लामो कालखण्डसम्म योग गर्नाले मस्तिष्कको संरचनामा परिवर्तन आउन सक्ने रहेछ । यसले गर्दा बुढ्यौलीमा स्मरणशक्ति घट्ने सम्भावना पनि कम हुने रहेछ । फ्रन्टियर्स इन एजिङ न्युरो साइन्स मा प्रकाशित यो अध्ययनका लागि अनुसन्धाताहरूले धेरै वर्षदेखि योगाभ्यास गर्दै आइरहेका प्रौढ महिलाहरूको स्मरणशक्तिसम्बन्धी सर्वेक्षण गरेका थिए । त्यस्ता महिलाहरूको मस्तिष्कको बायाँ प्रिफ्रन्टल कर्टेक्समा कार्टिकल निकै बाक्लो हुँदै जाने उक्त अध्ययनमा उल्लेख छ । त्यो कार्टिकल एकाग्रता र स्मरणशक्ति जस्तो संज्ञानात्मक चेतनासँग जोडिएको हुने रहेछ । उमेर वृद्धिसँगै मस्तिष्कको संरचना र कार्यक्षमतामा परिवर्तन आउँदै जान्छ । अनि एकाग्रता र स्मरणशक्तिमा कमी हुँदै जान्छ । प्रौढ उमेरमा मस्तिष्कमा एउटा यस्तो परिवर्तन हुन्छ, जसले सेरेब्रल कर्टेक्सलाई पातलो बनाइदिन्छ । यो पातलोपना संज्ञानात्मक कमीसँग सम्बन्धित छ । व्यायाम र योगका माध्यमले जसरी मांसपेशीको विकास हुन्छ, त्यसैगरी मस्तिष्कको क्षमता पनि बढ्ने उक्त अध्ययनमा उल्लेख छ ।"
कृत्रिम गुलियो घातक,"खाद्य पदार्थमा उपयोग गरिने कृत्रिम गुलियो स्वास्थ्यका लागि घातक हुन सक्छ । कृत्रिम गुलियोले मुटु रोग, उच्च रक्तचाप, मधुमेहको जोखिम बढाउँछ । क्यानेडियन मेडिकल एसोसिएसन जर्नल (सीएमएजे) मा प्रकाशित अध्ययनअनुसार धेरैजसो व्यक्ति चिनीको साटो कृत्रिम गुलियो उपयोग गर्छन् । कृत्रिम गुलियो उपयोग गर्नाले शारीरिक तौल बढ्ने सम्भावना हुन्छ भन्नेचाहिँ उनीहरूलाई हेक्का हुन्न । यस्तो बानीले कालान्तरमा मुटुको स्वास्थ्यलाई प्रभावित गर्न सक्छ । उक्त अध्ययनअनुसार, एस्पार्टेम, सुक्रलोज र स्टेबियाजस्ता कृत्रिम गुलियो पदार्थले व्यक्तिविशेषको जीवनलाई कायम राख्ने आवश्यक रासायनिक प्रक्रिया मेटाबोलिज्म मा असर गर्छन् ।"
१४ अर्ब डलरको मन्त्रिमण्डल,"चिनियाँ संसद्मा अर्बपति सांसदहरू, अमेरिकी मन्त्रिमण्डलमा अर्बपति मन्त्रीहरू र विश्वकै आधा जनसंख्या बराबरको सम्पत्तिजति केही अर्बपतिको कब्जामा रहेको छ । यो तथ्यांक विश्वका गरिब र धनीबीचको फराकिलो अन्तरलाई प्रतिविम्बित गर्ने प्रतिनिधिमूलक तथ्य मात्र हो । अमेरिकी अखबार फोब्र्स द्वारा जारी धनाढ्यहरूको सूचीलाई मिहिन रूपमा विश्लेषण गर्ने हो भने अन्य तथ्यहरूसमेत फेला पार्न सकिन्छ । सूचीमा आफ्नो नाम दर्ज गराउन सफल भएकाहरूमा कोही सेल्फमेड, कोही पुख्र्यौली सम्पत्तिबाट र कोही भने जिरोबाट हिरो बनेका पाइन्छन् । जो जसरी अर्बपति बने पनि उनीहरू सफल हुनुको मूल कारणचाहिँ आफ्नै लगन, परिश्रम र मिहिनेत पक्कै हो । हामी अरूको धनमा र्याल चुहाउने तर आफैंले केही गर्न नसक्ने स्थिति भएपछि सधैं पछाडि पर्नु स्वाभाविक कुरो हो । अमेरिका धेरैका लागि सपनाको देश हो । हामीमध्ये धेरैको चाहना एकपटक त्यहाँ पुग्नैपर्ने हुने गर्छ । तर, त्यहाँको रहनसहन हेर्दा हामी निकै पछाडि रहेको भान जोकोहीलाई पनि पर्ने गरेकै हुनुपर्छ । यहाँ अमेरिकी राष्ट्रपति डोनाल्ड ट्रम्पको मन्त्रिमण्डललाई विषयवस्तु बनाइएको छ । ट्रम्प आफैं अर्बपति हुन् । यो धेरैको चासोको विषय नहुन सक्छ । तर, उनकै मन्त्रिमण्डलका सदस्यहरूको कुल सम्पत्ति १४ अर्ब अमेरिकी डलर (१४ खर्ब २५ अर्ब ८६ करोड १९ लाख २० हजार रुपैयाँ) हुनु पक्कै पनि हाम्रा लागि रोचक विषय बन्न सक्छ । हो, अमेरिकी मन्त्रिपरिषद्मा समावेश व्यक्तिहरूको सम्पत्ति तपाईं हाम्रो कल्पनाभन्दा निकै बढी छ । अर्थात् धनाढ्यहरूको जम्बो टोली बनेको छ, अमेरिकी मन्त्रिमण्डल । जुन विश्वकै सबैभन्दा धनी मन्त्रिमण्डल हो । राष्ट्रिपति चुनावताका राष्ट्रपति ट्रम्पले वासिङटन डीसीमा आयोजित आफ्नो चुनावी सभामा पपुलिस्ट मुभमेन्ट (लोकप्रिय आन्दोलन) को हावामा चढेर बाचा गरेका थिए, राजनीतिबाट पैसालाई बिल्कुलै अलग गरिनेछ । तर, चुनाव जितेपछि उनले त्यसलाई कार्यान्वयनमा ल्याउन सकेनन् । अमेरिकी मन्त्रिमण्डलको छनोट गर्दा छानीछानी अर्बपतिलाई समावेश गरे । अर्थात् उनले ऐतिहासिक रूपमा धनकै वरपर रहेर निर्णय गरे । उनको यो निर्णयले पूर्वअमेरिकी राष्ट्रपति जर्ज डब्लू बुसको नेतृत्वमा रहेको मन्त्रिमण्डललाई निकै पछाडि छाड्यो । बुसको मन्त्रिमण्डलमा समावेश भएका मन्त्रीहरूको कुल सम्पत्तिभन्दा ५० गुणा बढी धन भएकाहरूलाई ट्रम्पले नियुक्त गरे । अमेरिकी पत्रिका फोब्र्स र अन्य स्रोतहरूलाई उद्धृत गर्दै रोयटर्सले ट्रम्पको मन्त्रिमण्डलमा १४ अर्ब डलरभन्दा बढी शुद्ध सम्पत्ति रहेको जनाएको छ । सीबीएस न्युज डट कम ले यसैलाई विषयवस्तु बनाएर एउटा समाचार सम्प्रेषण गरेको छ । उक्त समाचारअनुसार ट्रम्पको मन्त्रिमण्डलमा सबैभन्दा धनाढ्य मन्त्रीका रूपमा टोड रिकेट्सलाई चित्रण गरिएको छ । रिकेट्सका बुबाले स्थापना गरेको डिस्काउन्ट ब्रोकेरेज सेवा अमेरिट्रेड (एएमटीडी) बाट ५३ अर्ब बराबरको सम्पत्ति जोडेका थिए । उनी सहायक वित्तमन्त्री बनाइएका छन् । रिकेट्सले सिकागो म्यागेजिन लाई दिएको एक अन्तर्वार्तामा आफू डलर अर्बपति नभएको बताएका छन् । उनले भनेका छन्, छिमेकीहरूको तुलनामा हाम्रो परिवार गरिबै थियो, यसको अर्थ हामी धनाढ्यको घरमा हुर्केका पक्कै होइनांै । उनले अगाडि थपे, मेरो बुबा सानो छँदा बाइक खरिद गर्ने हैसियतसम्म थिएन, यसो त मेरा हजुरबुबासँग चाहिँ बाइक थियो । तर, मेरा आमाबुबाचाहिँ धनाढ्य हुनुहुन्नथ्यो । सिकागो कब्सका सहमालिक र इन्डिङ स्पेन्डिङका सीईओसमेत हुन्, उनी । उनको संस्था अनावश्यक र अत्यधिक सरकारी खर्चहरूबारे अमेरिकी करदाताहरूलाई शिक्षित र आकर्षित गर्नमा केन्द्रित रहेको थियो । यसैगरी ट्रम्प मन्त्रिमण्डलका अर्का अर्बपति सदस्य हुन्, बेस्टी डेभोस । उनी शिक्षामन्त्री हुन् । डेभोस एक चिरपरिचित रूढिवादी अर्बपति परिवारका एक सदस्य हुन् । उनको परिवार बहुबजार कम्पनी एम्बे बाट अर्बपति बनेको हो । हाल उनको परिवारको सम्पत्ति ५१ अर्ब डलर रहेको छ । उनका भाइ एरिक प्रिन्स सुरक्षा कम्पनी ब्ल्याकवाटर का संस्थापक हुन् । डेभोसको गृहराज्य अमेरिकाको मिचिगन हो । त्यहीँ उनी मानिसलाई स्कुलको छनोट र चार्टर स्कुलका लागि सल्लाह दिने गर्थिन् । वास्तवमा परम्परागत सार्वजनिक विद्यालयहरू सफल हुन सकेका छैनन्, डेभोसले सन् २०१३ मा भनेकी थिइन्, स्पष्ट रूपमा कयौं मामिलामा तिनीहरू असफल भइरहेका छन् । उनको कम्पनीले मानिसको जीवन सफल बनाउनका लागि कसरी सहयोग गर्न सकिन्छ भन्ने लक्ष्यका साथ काम गरिरहेको छ । सन् १९८० मा अम्बे को स्थापना गर्ने परिवारका सदस्य डिक डेभोससँग प्रणयसूत्रमा उनी बाँधिएकी थिइन् । कम्पनी स्थापनाको केही वर्षमै राम्रो आम्दानी गर्न सफल भएको थियो । गत वर्ष कम्पनीले ९५ अर्ब अमेरिकी डलर बराबरको राजस्व उठाएको थियो, जुन १२ प्रतिशतले कम थियो । त्यसताका अम्बे कम्पनीले भनेको थियो, बलियो अमेरिकी डलर र चीनमा सफ्ट बिक्री समेत गरेर उक्त राजस्व उठाउन सफलता मिलेको हो । तर, आलोचकहरूले उनको यो भनाइलाई ठाडै अस्वीकार गरिदिएका थिए । सन् २०१० मा अम्बे ले पिरामिड स्किम सञ्चालन गरेको आरोपमा मुद्दासमेत खेपेको थियो । अमेरिकाका अर्का अर्बपति मन्त्री हुन्, विल्बर रोज, जसको कुल सम्पत्ति २५ अर्ब अमेरिकी डलर छ । ट्रम्पले डब्लूएल रोस एन्ड कम्पनीका अध्यक्षसमेत रहेका रोजलाई वाणिज्यमन्त्री बनाए । रोयटर्सका अनुसार राष्ट्रपति निर्वाचन अभियानताका ट्रम्पको पक्षमा बिजनेस न्युज कार्यक्रममा देखापर्ने रोजले आक्कलझुक्कल आफ्नो उम्मेदवारको संरक्षणवादी व्यापार नीतिहरूका लागि समेत काम गरेका थिए । विल्बर रोसलाई मतदाताहरूले स्यागो माइन का मालिकका रूपमा बढी चिन्छन् । उनको यो कम्पनीलाई मतदाताले चिन्नुपर्ने कारणहरूमा सन् २००६ मा रोजको वेस्ट भर्जिनियास्थित कोइला खानीमा भएको विस्फोट पनि एक हो । उक्त दु:खद दुर्घटनामा एक दर्जनजति खानी मजदुरको ज्यान गएको थियो । रोजले उक्त दु:खद घटनाबारे भनेका थिए, मेरो जीवनको सबैभन्दा खराब साता थियो त्यो । रोयटर्सका ज्यान्सन कोहन लेख्छन्, अमेरिकामा खानीहरूको नियन्त्रण गर्ने जिम्मा वाणिज्य मन्त्रालयको नभई कामदार विभागको हो । यसैगरी ट्रम्पले आफ्नो मन्त्रिमण्डलमा १६ अर्ब डलर सम्पत्तिकी मालिक लिन्डा म्याकमोहनलाई समेत समावेश गरे । एउटा सानो व्यापार कम्पनीका प्रशासक म्याकमोहन डब्लूडब्लूईका पूर्वसीईओ हुन् । उनका पति भिन्से म्याकमोहन डब्लूडब्लूईका लागि प्रोमोटरको काम गर्थे । फोब्र्सका अनुसार उनको अनुमानित सम्पत्ति ११६ अर्ब अमेरिकी डलर रहेको छ । पछि म्याकमोहनले डब्लूडब्लूईमा आफ्नो भूमिका गौण बनाउँदै राजनीतिमा हाम फालिन् । कन्नेक्टिकटबाट अमेरिकी सिनेट सिटमा असफलतापूर्ण र अप्रत्याशित रूपमा चुनाव लड्दा सय मिलियन डलर उनले खर्चेकी थिइन् । ट्रम्पको चुनावी अभियानमा समेत उनले ७ मिलियन डलर उडाएकी थिइन् । सञ्चार माध्यमका अनुसार त्यसैको पुरस्कारस्वरूप उनलाई मन्त्रिमण्डलमा समावेश गरिएको हो । यसो त राष्ट्रपति ट्रम्पसँगको उनको सम्बन्ध धेरै पुरानो हो । कुस्ती प्रतियोगिताको आयोजना उनले ट्रम्पसँग मिलेरै गर्ने गर्थिन् । त्यसैले एटलान्टिक सिटीस्थित ट्रम्प प्लाजामा म्याकमोहनले उक्त प्रतियोगिताको आयोजना गर्न सक्रिय रहने गर्थिन् । उनको सक्रियताकै कारण फेमको डब्लूडब्लूई हलका सदस्य बन्न ट्रम्प बाध्य भएका थिए । ४० मिलियन डलरका धनी स्टेभ मन्युचिनलाई अमेरिकी मन्त्रिमण्डलमा ट्रेजरी सेक्रेटरी (कोष मन्त्रालय) को जिम्मेवादी प्राप्त छ । गोल्डम्यान स्याक्स (जीएस) का पूर्वबैंकर तथा चलचित्रहरूमा आर्थिक लगानी गर्दै आएका उनले म्याड म्याक्स : फ्युरी रोड र अमेरिकन स्निपर जस्ता चर्चित अंग्रेजी फिल्ममा बनाइसकेका छन् । कुनै वेला वनवेस्ट बैंक ग्रुप मा उनको भूमिकाको आलोचनासमेत भएको थियो । जहाँ उनी सहसंस्थापकका रूपमा काम गर्थे । केही घरमालिकहरूले बैंकलाई अपमानजनक फौजदारी विधि अवलम्बन गरेको बताउँदै संस्थालाई समस्याग्रस्त भन्दै आलोचना पनि गरेका थिए । यसैगरी राष्ट्रपति ट्रम्पले २६ मिलियन डलर सम्पत्ति भएका पूर्वन्युरोसर्जन बेन कार्सोनलाई आवास मन्त्रालयको जिम्मेदारी सुम्पे । हुन त उनले आफ्नो चिकित्सक पेसाबाटै त्यति सम्पत्ति कमाएका हुन् । तर, पछि उनी चिकित्सक पेसामा मात्रै आफूलाई सीमित राख्न चाहेनन् । उनले आफूलाई एक लेखक र सार्वजनिक वक्ताका रूपमा समेत उभ्याउन सफल भए । यसैलाई आफ्नो दोस्रो करियरका रूपमा अघि बढाउन कस्सिए । यसमा केही हदसम्म भए पनि उनी सफल भएका छन् । द वाल स्ट्रिट जर्नल का अनुसार एकपटक राष्ट्रपति उम्मेदार ट्रम्पबाट कार्सोनले १ सय ४१ वटा भाषण (जनवरी २०१४ देखि सन् २०१५ सम्म) बाट ४ मिलियन डलरभन्दा बढी कमाएका थिए । यति मात्रै हैन, उनले बुक रोयल्टीबाट ११ मिलियनदेखि ६ मिलियन डलरसम्मको सम्पत्ति आर्जेका छन् । साथै कोस्टको (कोस) जस्तो कम्पनीमा संस्थागत बोर्डमा काम गरेबापत पनि उनले लाखौं कमाइ गरिसकेका छन् । त्यस्तै ट्रम्पको अर्बपति मन्त्रिमण्डलमा समावेश अन्य धनाढ्यहरूमा एलाइने चाओ (२२८ मिलियन डलर), एन्डी प्युज्डर (२५ मिलियन), स्टेफेन ब्यानोन (२० मिलियन), टोम प्राइस (१३६ मिलियन), जेफ सेसन्स (७५ मिलियन) लगायत छन् । (एजेन्सी)"
ओभरड्राफ्टमा कडाइ गरिँदै,"बैंकहरूले प्रवाह गर्ने ओभरड्राफ्ट कर्जामा राष्ट्र बैंकले कडाइ गर्ने भएको छ । ओभरड्राफ्टमा प्रवाह भएको कर्जा उद्देश्य विपरीत अनुत्पादक क्षेत्रमा गएको देखिएपछि राष्ट्र बैंकले कडाइ गर्न लागेको हो । यसका लागि राष्ट्र बैंकले निर्देशिका ल्याउने तयारी थालेको छ । सुरुमा बैंकहरूले प्रवाह गरेको ऋण कुनकुन क्षेत्रमा खर्च भएको छ, त्यो पत्ता लगाउँछौं र त्यसपछि नियन्त्रण तथा व्यवस्थापनका लागि थप निर्देशन दिन्छौं, राष्ट्र बैंक स्रोतले भन्यो ।राष्ट्र बैंकले ५६ महिनाअघिदेखि नै बैंकहरूलाई अनुत्पादक क्षेत्रमा मनपरी ढंगले ऋण प्रवाह नगर्न कडा निर्देशन दिइसकेको छ । तर, उक्त निर्देशन आउनुअघि नै बैंकहरूले ठूलो रकम ओभरड्राफ्टमा लगानी गरिसकेका थिए । त्यही ऋण विभिन्न माध्यमबाट अनुत्पादक क्षेत्रमा गएको राष्ट्र बैंकको आंशका छ । ठूलो रकम अनुत्पादक क्षेत्रमा प्रवाह हुँदा एकातिर ऋण असुलीको सम्भावना कम हुन्छ भने अर्कातिर अनौपचारिक अर्थतन्त्रको विस्तारमा टेवा पुग्छ । यस्ता सम्भावित असर न्यूनीकरण गर्ने उद्देश्यले राष्ट्र बैंकले ओभरड्राफ्ट कर्जामा कडाइ गर्ने योजना बनाएको जनाइएको छ । करिब एक वर्षअघि बैंकहरूमा अधिक तरलता हुँदा मनपरी ढंगले ओभरड्राफ्टमा ऋण प्रवाह भएको थियो । पुँजी वृद्धिपछि ऋण विस्तारको दबाबमा रहेका बैंकहरूले अन्धाधुन्द तरिकाले यो क्षेत्रमा ऋण प्रवाह गरेका थिए । यसकारण यो शीर्षकमा गएको ठूलो ऋण घरजग्गा, सेयरलगायत अन्य अनुत्पादक क्षेत्रमा प्रवाह भएको देखिन्छ । यसकारण उक्त समयमा सेयर परिसूचक र घरजग्गाको मूल्य अकासिएको थियो । अनुत्पादक क्षेत्रको ऋण प्रवाहमा कडाइ गर्ने बित्तिकै ती क्षेत्रको कारोबारमा सुस्तता आउनुले ओभरड्राफ्टको पैसा उक्त क्षेत्रमा गएको पुष्टि हुन्छ । स्पष्ट उद्देश्यबिनै पैसा जाँदा ती क्षेत्रमा बेथेती बढेको छ भने अनौपचारिक बजार पनि विस्तार भएको छ, स्रोतले भन्यो । केही व्यक्तिहरूले बैंकबाट ओभरडाफ्टमार्फत लिएको ऋण चर्को ब्याज आउने क्षेत्रमा पनि लगाएको जनाकारी आएको छ । यस्तो रकम छोटो समयका लागि मिटर ब्याज (चर्को ब्याज) मा लगाउने क्रम निकै बढेको छ, स्रोतले भन्यो, केहीले गाँउघरमा लगेर महँगो ब्याजमा ऋण प्रवाह गरेको पनि भेटिएको छ । ओभरडाफ्टमा प्रावह भएको ऋणको सही उपयोग हुन नसकेको राष्ट्र बैंकले पनि स्वीकार गरेको छ । गभर्नरलगायत राष्ट बैंकका उच्च अधिकारीहरूले सार्वजनिक कार्यक्रमहरूमा पनि यसको खुलासा गरिसकेका छन् । ओभरड्राफ्टमा प्रावह भएको ठूलो ऋण अझै पनि शंकास्पद छ, राष्ट्र बैंक अनुसन्धान विभाग प्रमुख नरबहादुर थापाले भने, बैंकहरूले ओभरड्राफ्ट शीर्षकमा प्रवाह गरेको रकम उद्देश्य विपरीत अन्यन्त्र उपयोग भएको आशंका छ । यसकारण बैंकहरूबाट ओभरड्राफ्टमा गएको ऋण अन्यन्त्र जान नपाओस् भन्ने उद्देश्यले छुट्टै निर्देशन जारी गर्न लागिएको उनले बताए । अनुत्पादक क्षेत्रमा ऋण प्रवाह नगर्न नैतिक दबाब दिने, उद्देश्यअनुसार ऋण उपयोगको सुनिश्चितता हुनुपर्ने, सम्बन्धित व्यक्तिले मात्र ऋण उपयोग गर्ने वातावरण बनाउनेलगायत पक्ष निर्देशनमा उल्लेख हुने थापाले बताए । ओभरड्राफ्ट कर्जाका लागि छुट्टै निर्देशन जारी गरी कडाइ गर्ने कुरा चालु आर्थिक वर्षको मौद्रिक नीतिमै उल्लेख गरिएको छ । बैंक तथा वित्तीय संस्थाहरूबाट प्रवाह हुने अधिविकर्ष कर्जा तथा माग एवं चालु पुँजी कर्जा सम्बन्धमा छुट्टै निर्देशन जारी गरिनेछ, चालु आर्थिक वर्षको मौद्रिक नीतिमा भनिएको छ । राष्ट्र बैंकको तथ्यांकअनुसार गत वैशाखसम्म बैंक तथा वित्तीय संस्थाले ओभरड्राफ्टमा ३ खर्ब ४३ अर्ब रुपैयाँ प्रवाह गरेका छन् । यो सोही अवधिमा बैंक तथा वित्तीय संस्थाको कुल लगानीको करिब साढे १७ प्रतिशत हो । गत वैशाखामा बैंक तथा वित्तीय संस्थाको कुल लगानी १९ खर्ब ५८ अर्ब रुपैयाँ थियो । उक्त अवधिमा कुल लगानीको करिब ४२ प्रतिशत रकम अनुत्पादक क्षेत्रमा प्रवाह भएको छ । ०७३ वैशाखको तुलनामा यो २९२ प्रतिशतले बढेको राष्ट्र बैंकको तथ्यांक छ ।बैंक तथा वित्तीय संस्थाले प्रवाह गरेको ओभरड्राफ्ट कर्जाबारे अध्ययन गरेपछि मात्र थप निर्देशन आउने राष्ट्र बैंकका प्रवक्ता एवं नियमन विभाग प्रमुख नारायणप्रसाद पौडेलले बताए । अध्ययनका लागि केही समय लाग्न सक्छ, अध्ययनको सुझावका आधारमा निर्देशन जारी गर्छौं, पौडेलले भने ।"
६० मेगावाटको त्रिशूलीले गति लिँदै,"राजनीतिक खिचातानी, प्रभावित बासिन्दाको नाजायज माग र भूकम्पका कारणले अघि बढ्न नसकेको ६० मेगावाटको माथिल्लो त्रिशूली थ्री ए को निर्माणले गति लिएको छ । बाँधसम्मको सडकमा आएको पहिरो पन्छाउने काम सेनाले जिम्मा लिएपछि चिनियाँ ठेकेदार कम्पनी गेजुवाले काम अघि बढाएको हो ।गेजुवालाई ३४ महिना म्याद थप गरी विगतका समस्या योजना बनाएर हल गर्ने गरी आयोजनाको निर्माण थालिएको छ । सन् २०११ मा सुरु भई २०१४ मा पूरा गर्ने लक्ष्य राखिएको उक्त आयोजनाको निर्माण भूकम्पपछि ठप्प थियो । भूकम्पपछि ठेकेदार कम्पनी काम नगर्ने भन्दै पछि हटेको थियो । बाँधसम्मको सडकमा आएको पहिरो पन्छाउने काम सेनाले जिम्मा लिएपछि निमार्ण कार्यले गति लिएको छ । आयोजना प्रमुख फणीन्द्र जोशीका अनुसार हाल सुरुङ र विद्युत्गृहको काम सुरु गरिएको छ । उनका अनुसार टिढा किस्पाङ ५ र रसुवाको उत्तगया २ मा रहेको आयोजनाको सुरुङ निर्माण र ब्लास्टिङ, ढलान र जमेका पानी फाल्ने काम भइरहेको छ । आयोजनाको वरिपरिका सडक मर्मत भइरहेका छन् । पछिल्लो समय भूकम्पका कारण सुख्खा पहिरो गइरहेकाले निर्माणमा अवरोध सिर्जना भएको थियो । आयोजनाको बाँधस्थल सल्लेटार सिम्लेस्थित पावर हाउसको १० ठाउँमा पहिरो गएको छ । सेनाले ५ किमि मार्ग निर्माण गरेको छ । ठेकेदारको म्याद तेस्रोपटक थप भएपछि २०१९ अप्रिल ३० सम्ममा सम्पन्न गर्नुपर्नेछ । आयोजनामा ७० चिनियाँ र २३ नेपाली कामदार कार्यरत छन् । आयोजनाको ४ किमि १ सय मिटर सुरुङमध्ये डेढ सय मिटर मात्र पूरा हुन बाँकी छ । उक्त सुरुङ भदौ मसान्तसम्ममा पूरा गर्ने लक्ष्य रहेको आयोजनाले जनाएको छ ।"
मुआब्जाले ल्यायो उत्साह,"गौतम बुद्ध अन्तर्राष्ट्रिय विमानस्थल आयोजनाले पछिल्लोपटक अधिग्रहण गरेको जग्गाको मुआब्जा वितरणले ठूलो रकम बजारमा आउने भएपछि भैरहवा क्षेत्रका वित्तीय संस्था, निजी लगानीकर्ता र व्यवसायी उत्साहित बनेका छन् । सरकारले जग्गा अधिग्रहणको २३ अर्ब रुपैयाँ उपलब्ध गराउन लागेकाले भैरहवा क्षेत्रमा थप आर्थिक गतिविधि बढ्ने र लगानीको नयाँ ढोका खुल्ने व्यवसायीको दाबी छ ।घरजग्गा र अटो मोबाइलको कारोबारमा लगानी गर्न नेपाल राष्ट्र बैंकले कडाइ गरेपछि लामो समयसम्म तरलताको अभावले वित्तीय लगानी प्रभावित हुँदा निजी लगानीकर्ता निराश थिए । एकै ठाउँमा २३ अर्ब रुपैयाँ भित्रिएपछि यसले भैरहवा र आसपासका आर्थिक क्षेत्रमा ठूलो परिवर्तन ल्याउनेछ, पूर्णिमा विकास बैंकका कार्यकारी प्रमुख अधिकृत प्रकाश गुरुङले भने, यसले भैरहवा क्षेत्रको वित्तीय संस्थालाई पनि अझ सुदृढ बनाउनेछ । निक्षेप र लगानीका लागि पुँजी अभावको समस्या समाधान हुने उनले बताए । उनका अनुसार जग्गाधनीले मुआब्जा रकम प्राप्त गरेपछि भैरहवा क्षेत्रमा घरजग्गाको कारोबार फस्टाउनेछ । अधिकांश जग्गाधनी आफूसँग रहेको पैसाले अर्को ठाउँमा जग्गा खरिद गर्ने योजनामा छन् । उक्त विमानस्थललाई सम्पूर्ण भौतिक पूर्वाधारसहितको अन्तर्राष्ट्रिय मापदण्डअनुरूप निर्माणका लागि पछिल्लोपटक थप ५ सय बिघा जमिन अधिग्रहण गरिएको हो । यो अधिग्रहणपश्चात् विमानस्थलको क्षेत्रफल ७ सय ८७ बिघा (करिब १० हजार ५ सय रोपनी) कायम भएको छ । हालसम्म सञ्चालनमा रहेका विमानस्थलमध्ये सबैभन्दा धेरै क्षेत्रफल कायम हुने विमानस्थल गौतम बुद्ध विमानस्थल बनेको छ । पछिल्लो पटकको अधिग्रहणमा ६ सय १५ परिवारको जग्गा परेको छ । जसबाट ३ सय ५ परिवारको घरसमेत सम्पूर्ण जमिन परेकाले पूर्ण रूपमा विस्थापित हुने भएका छन् । जग्गाको मुआब्जाका लागि आयोजनाले वितरण गर्ने २३ अर्ब रुपैयाँ घर संरचना र बोटबिरुवाको क्षतिपूर्तिबाहेकको हो । घर संरचना र बोटबिरुवाको क्षतिपूर्तिका लागि करिब २ अर्ब रुपैयाँ लाग्ने अनुमान छ । गौतम बुद्ध अन्तर्राष्ट्रिय विमानस्थल आयोजना प्रमुख ओम शर्माले आर्थिक वर्ष ०७३७४ को अन्त्यतिर मुआब्जाअन्तर्गत करिब १ करोड रुपैयाँ वितरण गरिसकिएको र बाँकी रकम क्रमश: वितरण गर्ने प्रक्रियामा रहेको बताए । मुआब्जा वितरणका लागि अधिग्रहणमा परेको जमिनको लगतकट्टाको काम भइरहेको छ । नेपाल राष्ट्र बैंक भैरहवा शाखाका निर्देशक रेवतीरमण नेपालले विमानस्थलको मुआब्जा प्राप्त भएपछि जग्गाधनीले प्राप्त गरेको रकमको करिब ८० प्रतिशत जग्गा खरिदमै खर्चने बताए । २३ अर्ब रुपैयाँ भित्रिनु भनेको भैरहवा क्षेत्रको आर्थिक गतिविधि थप चलायमान हुनु हो, नेपालले भने, रूपन्देही जिल्ला नै आर्थिक लगानीको ठूलो सम्भावनाको खानी भएकाले वित्तीय संस्थाको हबका रूपमा अघि बढ्नेछ ।"
श्रीको परीक्षण उडान,"जहाज भित्र्याएको साढे तीन महिनापछि निजी क्षेत्रको श्री एयरलायन्सले शुक्रबार पहिलो प्रुभन फलाइट (परीक्षण) उडान गरेको छ । उक्त विमान काठमाडौंबाट भद्रपुरका लागि उडाइएको हो । श्रीका प्रशिक्षक पाइलट प्रज्वल अधिकारीले ५० सिट क्षमताको क्यानडियन बम्बार्डियर विमान (सीआरजे) लाई काठमाडौंबाट उडाएको बताए । पाइलट अधिकारीले भने, हामीलाई भद्रपुरको प्लान दिइएको भए पनि टेस्ट प्रुभन फलाइट भएकाले दमक आसपासको आकाशबाटै विराटनगर डाइभर्ट गराइयो । प्रुभन फलाइटका लागि नागरिक प्राधिकरणका पाइलट दीपककुमार लामाको नेतृत्वमा १३ पाइलटहरू, इन्जिनियर र कर्मचारी जहाजमा सवार थिए । उनीहरूले श्रीको विमान नियमित उडान गर्न सक्षम छ या छैन परीक्षण गरेका हुन् । जहाजको कन्डिसन, चालकदल, क्याबिन क््रयुको अनुमतिपत्र, मेडिकल रिपोर्ट, यात्रु व्यवस्थापन, लगेज ह्यान्डलिङलगायतका कार्यक्षमताको अनुगमन गरियो, क्याप्टेन अधिकारीले भने । चन्द्रगढीसम्मको उडानका लागि भनिएको जहाज विराटनगरबाट पुन: काठमाडौं फर्काइएको उनले बताए । प्राधिकरणका १३ र श्रीका चालककर्मचारीसहित जहाजमा ३४ जना थिए । मुलुकै सबैभन्दा धेरै हेलिकप्टर रहेको श्रीले गत चैत ३० मा पहिलो सीआरजे विमान भित्र्याएको हो । हाल श्रीसँग तीनवटा सीआरजे विमान छन् ।"
बाटोमै कुहियो बन्दा,"यहाँका व्यापारीले केही दिनदेखि बन्दाको बिक्री रोकेका छन् । कृषकको बारीबाट बिक्री केन्द्रसम्म ल्याउँदा नै कुहिएर बिग्रन थालेपछि बिक्री बन्द गरेका हुन् । यस वर्ष धनकुटा सिधुवाबाट बन्दा धरानको कृषि उपज बजारमा ल्याउँदा गाडीमै कुहिन थालेपछि बिक्री वितरण बन्द गरेको व्यवसायी शिवचन्द्र चौधरीले बताए । उनले भने, यसअघिका वर्षमा कम्तीमा चारपाँच दिनसम्म कुहिँदैनथ्यो । यो वर्ष अत्यधिक कुहिन थालेकाले व्यापार बन्द गर्नुपरेको हो । कोसी पहाडी करिडोरमा उत्पादन भएका बन्दामध्ये धरानमा गत वर्ष १३ हजार ५ सय २१ टन अर्थात् १६ करोड ५९ लाख ३६ हजार रुपैयाँको बिक्री भएको थियो । त्यसबेला यही सिजनमा प्रतिकेजी १८ रुपैयाँ रहेको थियो । यो सिजनमा पनि बन्दाको उत्पादन गत वर्षकै हाराहारीमा भए पनि यो साताभरिमा होलसेल मूल्य प्रतिकिलो ४ देखि ६ रुपैयाँ मात्र रह्यो । यस वर्ष कम्तीमा १० करोड रुपैयाँ बराबरको घाटा कृषक र व्यापारीलाई हुने कृषि उपज बजारले जनाएको छ । पालुङ र टिस्टुङ, बंगलादेश र भुटानका बन्दा टिपेको दिनदेखि कम्तीमा सात दिनसम्म नकुहिने गरेको चौधरीले जानकारी दिए । धनकुटाको सिधुवा, हिले र तेह्रथुमको वसन्तपुरबाट ल्याइएका बन्दा बजार आइनपुग्दै बिग्रने गरेको छ । अत्यधिक कुहिएकाले भारत निर्यात गर्न नसकिएको धरानस्थित कृषि उपज बजारका व्यवस्थापक लक्ष्मण भट्टराईले बताए ।बन्दा टिपेकै दिनदेखि कुहिन थालेको विषयमा कृषकहरूले अत्यधिक रासायनिक मल प्रयोग, झरी परेको बेला टिप्नु, हरियो तरकारी ढुवानीमैत्री गाडी नहुनु र बिक्री भण्डारस्थल पनि व्यवस्थित नहुनुजस्ता कारण रहेको बताउने गरेका छन् । धनकुटाको सिधुवाका कृषक मेगिन्द्र गुरुङका अनुसार यो वर्ष पानी अत्यधिक परेकाले त्यसको असरले चाँडै कुहिने गरेको बताए । उनले भने, यो वर्ष अत्यधिक पानी परेकाले र पानी परेकै अवस्थामा बन्दा टिपिएकाले चाँडै कुहिने समस्या देखिएको हो । पानी नपरेको बेला टिप्ने हो भने दुईचार दिन कुहिँदैन ।कृषि उपज बजारका व्यवस्थापक भट्टराईले गएका वषमा पनि पानी नै पर्ने गरेको तर टिपेकै दिनदेखि कुहिएको नदेखिएको बताए । उनले भने, तरकारी जोन भनिएका क्षेत्रका माटो, कृषकले लगाउने रासायनिक मलको मात्राबारे कृषिविज्ञले चासो लिनुपर्ने भएको छ । कृषकलाई लाखौं रुपैयाँ लगानी खेर जाने अवस्थाबाट जोगाउनुपर्ने उनले बताए ।"
भारतीय सेना हटाऊ : चीन,"चीनले त्रिदेशीय सीमाक्षेत्र डोक्लामबाट भारतीय सेना तुरुन्त हटाउन आग्रह गरेको छ । चिनियाँ विदेश मन्त्रालयले शान्ति स्थापनका लागि बिनासर्त सेना हटाउनुपर्ने बताएको छ । विदेश मन्त्रालयको विज्ञप्तिमा भनिएको छ, भारतले हालै डोक्लाममा सेनाको संख्या बढाउने, आवश्यक सैनिक सामग्री थप गर्ने र सडक मर्मत गर्ने कार्य गरेको छ । यो निश्चय नै शान्तिका लागि होइन । चिनियाँ रक्षा मन्त्रालयले हालसम्म चीनले भारतसँग सद्भाव कायम राखेको बताएको छ । उसले समस्या समाधानको पूर्वसर्त नै सेना फिर्ता भएको दोहोर्याएको छ । उसले चिनियाँ सेनाको ताकतलाई नजरअन्दाज नगर्न चेतावनी दिएको छ । रक्षा मन्त्रालयले चिनियाँ सेनाले देशको सार्वभौमसत्ता र अखण्डताको रक्षा गर्न कुनै कसर बाँकी नराख्ने बताइएको छ । साथै विज्ञप्तिमा सेनाको विकास प्रतिको चाहना र शान्तिसुरक्षा कायम गर्ने प्रतिबद्धतालाई कम नआँक्न सचेत गराइएको छ । भारतले उक्त स्थानमा चीनले भनेजस्तो सैनिक सुदृढीकरण नगरेको दाबी गरेको छ । विदेशमन्त्री सुषमा स्वराजले सन् २०१२ मा भएको सीमासम्बन्धी समझदारीअनुसार संवाद गर्नुपर्ने बताइन् । उनले दुई देशबीच सुमधुर सम्बन्ध विकास गर्न सीमाक्षेत्रमा शान्ति आवश्यक रहेको धारणा राखिन् । स्वराजले भनिन्, हामीले चिनियाँ पक्षसँग कूटनीतिक माध्यमबाट वार्ता गरी सर्वस्वीकार्य समाधान निकाल्न तयार छौं । भारत, चीन र भुटानको सीमाक्षेत्र डोक्लाममा दुई देशबीच ३० वर्षदेखि विवाद हुँदै आएको छ । गत जुन महिनामा चीनले सडक निर्माण सुरु गरेसँगै यो क्षेत्रमा पछिल्लोपटक तनाव बढेको हो । भारतले भुटानको आग्रहमा उक्त क्षेत्रमा सेना पठाएको दाबी गर्दै आएको छ । उसले सीमाक्षेत्रमा सडक निर्माणले सुरक्षा समस्या उत्पन्न हुने बताउँदै आएको छ ।"
नाकाबन्दीको असर छैन,"प्योङयाङ (सिन्हवा) अमेरिकाले आफ्नो देशका विरुद्ध नाकाबन्दी कडा पार्न हालै पारित गरेको नयाँ कानुनको उत्तर कोरियाले कडा शब्दमा विरोध गरेको छ ।अमेरिकाले देशमाथि अन्तर्राष्ट्रिय नियम र कानुनविपरीत एकपक्षीय रूपमा नाकाबन्दी लगाएको उत्तर कोरियाले बताएको छ । उत्तर कोरियाको विदेश मन्त्रालयले भनेको छ, उत्तर कोरियालाई अमेरिकाको नाकाबन्दीले कुनै असर पर्दैन बरु आत्मनिर्भर हुन सघाउ पुर्याउँछ । अमेरिकी राष्ट्रपति डोनाल्ड ट्रम्पले गत बुधबार नयाँ कानुनमार्फत जारी गरेको नाकाबन्दीको कानुनको उत्तर कोरियाले विरोध गरेको हो । उत्तरले गत महिना दुइटा शक्तिशाली क्षेप्यास्त्र परीक्षण गरेको थियो ।"
अनुसन्धान गर्न ग्रान्ड जुरी,"वासिङ्टन (बीबीसी) अमेरिकामा गतवर्ष भएको राष्ट्रपतीय चुनावमा रूसी हस्तक्षेपको अनुसन्धान गरिरहेको विशेष समितिले बृहत् निर्णायकमण्डल ग्रान्ड जुरी गठन गरेको छ । यसलाई अमेरिकी राष्ट्रपति डोनाल्ड ट्रम्पको चुनावी अभियान टोलीविरुद्धको अनुसन्धानमा रोवर्ट म्युलरको कडा कदमका रूपमा हेरिएको छ । जुरीले राष्ट्रपति डोनाल्ड ट्रम्पका छोरा ट्रम्प जुनियर र ज्वाइँ जरेद कुस्नरले रूसी कानुन व्यवसायीसँगको भेटबारे अनुसन्धान गर्नेछ । उनीहरूबीच जुन २०१६ को जुनमा न्युयोर्कको ट्रम्प टावरमा बैठक भएको थियो । राष्ट्रपति ट्रम्पले राष्ट्रपतिका प्रत्याशी हिलारी क्लिन्टनलाई हराउन रूससँग साँठगाँठ गरेको अस्वीकार गर्दै आएका छन् । ट्रम्प जुनियरले रूसी वकिलसँग भेटवार्ता भएको स्वीकार गरे पनि क्लिन्टनका विरुद्ध कुनै कागजात प्राप्त नभएको बताएका थिए । अमेरिकामा कुनै पनि काण्डमा आपराधिक अभियोग लगाउन प्रमाणहरू यथेष्ट छन् कि छैनन् भनेर जाँच गर्न ग्रान्ड जुरी गठन गरिन्छ । यस्तो जुरीले आरोपीलाई निर्दोष वा दोषी भने यकिन गर्दैन । जुरीले सम्बन्धितलाई बयान दिन बोलाउन, रिट हाल्न वा आवश्यक दस्तावेज खोजी गर्न अनुमति दिन्छ । म्युलरको नयाँ कदमसँगै अमेरिकी सिनेटले नयाँ दुई विधेयक पारित गरेको छ । विधेयकले म्युलरलाई बर्खास्त गर्न ट्रम्पको अधिकार कटौती गर्ने प्रस्ताव गरेको छ । गत मेमा राष्ट्रपति ट्रम्पले तात्कालीन संघीय जाँच ब्युरो (एफबीआई) निर्देशक जेम्स कोमीलाई रूसी हस्तक्षेपबारे अनुसन्धान गर्दागर्दै बर्खास्त गरेका थिए । ट्रम्पले म्युलरलाई पनि बर्खास्त गर्न सक्ने आशंकाबीच नयाँ विधेयक प्रस्ताव गरिएको हो ।"
भियतनाममा बाढीले ९ को मृत्यु,हनोइ (सिन्हवा) भियतनामका विभिन्न पहाडी क्षेत्रमा आएको बाढीका कारण ९ जनाको मृत्यु भएको छ । घटनामा २४ जना बेपत्ता भएका छन् । राष्ट्रिय प्रकोप व्यवस्थापन विभागले बाढीका कारण २ सय घर बगाएको जनाएको छ । बाढीका कारण कैयौं राष्ट्रिय राजमार्ग र सयौं हेक्टर खेतीयोग्य जमिनसमेत नष्ट भएको छ । भियतनाममा यस वर्षको प्राकृतिक प्रकोपका कारण ७५ जनाले ज्यान गुमाइसकेका छन् ।
नेटो सैनिक मारिए,काबुल (रोयटर्स) अफगानिस्तानको राजधानी काबुलमा भएको आत्मघाती आक्रमणमा शुक्रबार एक नेटो सैनिक मारिएका छन् । आक्रमणमा ६ जना घाइते भएका छन् । घाइते हुनेहरू ५ सैनिक र एक अनुवादक हुन् । बिहीबार कान्दाहारको विमानस्थलमा तालिवानको आक्रमणमा दुई अमेरिकी सैनिक मारिएका थिए ।
उपराष्ट्रपति चुनाव शनिबार,नयाँदिल्ली (एजेन्सी) भारतमा उपराष्ट्रपतिको निर्वाचन शनिबार हुँदै छ । भारतीय सत्तारूढ दलहरूको संयुक्त गठबन्धनकी उम्मेदवार वेन्काइया नाइडु यस मतदानमा विजयी हुने निश्चितप्राय: छ । विपक्षी दल कंग्रेसका तर्फबाट पश्चिम बंगालका कृष्ण गान्धी निर्वाचनमा उम्मेदवार छन् । मतगणना शनिबार नै हुनेछ । उपराष्ट्रपतिको शपथ अगस्ट १० गरिनेछ । भारतमा हाल हमिद अन्सारी उपराष्ट्रपति छन् ।
मस्यौदा बनाउन परामर्श गर्दै आयोग,"राष्ट्रिय सभा सदस्य चुन्ने निर्वाचक मण्डलमा रहनेको मतभार कति राख्ने ? के आधारमा तोक्ने ? राष्ट्रिय सभा निर्वाचन ऐनको मस्यौदा तयार पारिरहेको निर्वाचन आयोगलाई यतिबेला यो विषयले दिमाग रन्थन्याएको छ, जसका कारण मस्यौदाले अन्तिम रूप पाउन सकिरहेको छैन ।संविधानले प्रदेशसभाका सदस्य, गाउँपालिकाका अध्यक्ष र उपाध्यक्ष तथा नगरपालिकाका प्रमुख र उपप्रमुख रहने निर्वाचन मण्डलबाट राष्ट्रिय सभाका सदस्य चुनिने व्यवस्था गरेको छ । निर्वाचन मण्डलमा रहनेको मतभार भने फरक हुनुपर्ने संवैधानिक प्रावधान छ । तर कसको कति मतभार हुने संविधानले बोलेको छैन ।निर्वाचन आयुक्त ईश्वरीप्रसाद पौडेलले नेपालका सन्दर्भमा फरकफरक मतभार बिल्कुलै नयाँ अभ्यास भएकाले त्यसमा बृहत् छलफल आवश्यक भएको बताए । संसद्मा विधयेक पठाउनु मात्रै ठूलो कुरा भएन, धेरैले स्विकार्न सक्ने पनि बनाउनु महत्त्वपूर्ण हो, उनले भने, निर्वाचन मण्डलमा रहनेहरूको मतभार फरक राख्ने संविधानले भन्यो तर के आधारमा र कसरी राख्ने भनेन । त्यस सम्बन्धमा प्रस्ताव तयार गर्नुपूर्व राजनीतिक दल र कानुनविद्हरूसँग छलफल गरी टुंगोमा पुग्ने प्रयास भइरहेको उनले जनाए । कानुनी पृष्ठभूमिका र संविधान निर्माणमा प्रत्यक्ष रूपमा संलग्न प्रमुख तीन दल कांग्रेस, एमाले र माओवादीका नेतासँग आयोगलले एक चरण छलफल गरे पनि निष्कर्षमा पुगिसकेको छैन । आयोगले फेरि नेताहरूसँग बैठक बस्ने जनाएको छ । स्थानीय तहको निर्वाचन परिणाम आइसकेकाले धेरै जित्नेले स्थानीय तहमा मतभार बढी दिनुपर्ने र कम जित्नेले त्यसविपरीतको पोजिसन लिइदिए विवाद झन् चर्किने सम्भावना रहन्छ । आयोगले प्रदेशसभा सदस्य र स्थानीय तहका पदाधिकारी गरी दुई थरी वा प्रदेशसभाका सदस्य तथा नगरपालिका र गाउँपालिकाका पदाधिकारी गरी तीन थरीको वा प्रदेशसभा सदस्य, नगरपालिकाका प्रमुख र उपप्रमुख तथा गाउँपालिकका अध्यक्ष र उपाध्यक्ष गरी पाँच थरीको मतभार तोक्न सकिने विकल्प तयार पारेको छ । आयोग स्रोतले भन्यो, तीन थरी मतभार तोक्दा गाउँपालिकाका पदाधिकारीलाई दशमलव २५, नगरपालिकालाई दशमलव ५० र प्रदेशसभाका सदस्यलाई एक मतभार तोक्न सकिन्छ । निर्वाचन परिणाम आइसकेकाले बढी स्थानमा जितेकाले महानगर र उपमहानगरलाई समेत फरक मतभार तोक्नुपर्ने प्रस्ताव ल्याउन सक्ने सम्भावना उत्तिकै छ । आयोगले सोमबार कांग्रेसका रमेश लेखक, एमालेका भीम रावल र अग्नि खरेल तथा माओवादीका रामनारायण बिडारीसँग छलफल गरेको थियो । उहाँहरूले व्यक्तिगत वा पार्टीगत रूपमा कुनै पोसिजन राख्नुभएको छैन, पार्टीमा सल्लाह गरेपछि परामर्श दिन्छु भन्नुभएको छ, आयोग प्रवक्ता सूर्यप्रसाद शर्माले भने, उहाँहरूसँग फेरि एकपटक बस्ने कुरा भएको छ । प्राप्त हुने सुझावपछि आयोगले मस्यौदालाई अन्तिम रूप दिनेछ ।संविधानको धारा ८६ मा प्रत्येक प्रदेशबाट कम्तीमा ३ महिला, एक दलित र एक अपांगता भएका व्यक्ति वा अल्पसंख्यकसहित ८ जना गरी ५६ जना राष्ट्रिय सभा सदस्य निर्वाचित हुने व्यवस्था छ । यस्तै, सरकारको सिफारिसमा एक महिलासहित तीन जना राष्ट्रपतिबाट मनोनीत गर्ने व्यवस्था छ । मतभार मात्रै होइन, संविधानले राष्ट्रिय सभा सदस्य निर्वाचित गर्ने निर्वाचन प्रणालीबारे पनि बोलेको छैन । आयोगले प्रत्यक्ष, समानुपातिक वा अन्य कुनै प्रणालीबाट राष्ट्रिय सभा सदस्य चुन्ने त्यस विषयमा पनि राजनीतिक दलहरूको धारणा खोजेको छ । संविधानले कतिपय कुरा प्रस्ट पारेको छैन, त्यसमा छलफल आवश्यक छ, आयुक्त पौडलेले भने, संविधान निर्माणका बेला के सोचविचार गरेर प्रावधान राखिएका छन्, त्यसको व्यवस्थापन कसरी गर्ने ? त्यसबारे सरोकारवालासँग बुझ्ने प्रयासमा छौं । सरकारले व्यवस्थापिका संसद्मा दर्ता गराएको संविधान संशोधन विधेयकमा भने राष्ट्रिय सभा सदस्य चुन्ने निर्वाचन मण्डलमा प्रदेशसभा सदस्यलाई मात्रै राखिएको छ । संशोधन विधेयकमा फरक मतभारको प्रावधान छैन । तर उक्त विधेयकको टुंगो लागिनसकेकाले आयोगले संविधानमा भएको व्यवस्थाअनुसार निर्वाचन मण्डलमा रहेकाले फरकफरक मतभार तोकेर मस्यौदालाई अन्तिम रूप दिने प्रयास थालेको हो ।"
अर्को सार्क विश्वविद्यालय प्रस्ताव,"काठमाडौं (कास) दक्षिण एसियाली क्षेत्रीय सहयोग संगठन (सार्क) ले अर्को विश्वविद्यालयको अवधारणा अघि बढाएको छ । दक्षिण एसियाली विश्वविद्यालय सफल हुँदै गएको उदाहरण दिँदै अर्को विश्व विद्यालयलको अवधारणा अघि सारिएको हो । दक्षिण एसियाली विश्वविद्यालय स्थापना भएको ९ वर्षपछि सार्क सचिवालयले मेडिकल विश्वविद्यालयको अवधारणा प्रस्ताव गरेको हो । आगामी १९ औं शिखर सम्मेलनले उक्त प्रस्ताव पारित गरेपछि स्थापना प्रक्रिया अघि बढ्नेछ । शनिबार कोलम्बोमा सम्पन्न स्वास्थ्यमन्त्रीस्तरीय बैठकमा सार्क महासचिव अमजद हुसेन बी सियालले सार्क क्षेत्रमा स्वास्थ्य शिक्षा निकै महँगो रहेको र यसलाई सस्तो बनाउन र गुणस्तरीय शिक्षा उपलब्ध गराउन विश्वविद्यालय आवश्यक रहेको बताए । नयाँ सार्क विश्वविद्यालयको प्रस्ताव गर्दै उनले सहकार्यका अन्य मोडलसँगै स्वास्थ्य शिक्षा पनि अघि बढ्ने सुझाए । स्वास्थ्य क्षेत्रमा सार्क कमजोर रहेको भन्दै उनले ग्रामीण क्षेत्रमा रहेको स्वास्थ्य सेवाको महँगो र अप्ठ्यारो अवस्था सम्बोधन गर्न यो विश्वविद्यालय उपयुक्त हुने बताए ।सार्क क्षेत्रमा सर्ने र नसर्ने दुवै रोगको महामारी छ । यसको रोकथामका लागि सार्कले बेलैमा सहकार्य गर्नुपर्ने भन्दै महासचिव अमजदले सार्कमा जनतालाई सर्वसुलभ अध्ययनका लागि दक्षिण एसियाली मेडिकल विश्वविद्यालय आवश्यकता औंल्याएका हुन् । सार्कको छैटौं स्वास्थ्यमन्त्रीस्तरीय बैठकमा प्रस्तावित उक्त अवधारणालाई आठै सदस्य मुलुक नेपाल, भारत, पाकिस्तान, बंगलादेश, भुटान, श्रीलंका र अफगानिस्तानले सकारात्मक रूपमा लिएका छन् । श्रीलंकाले उक्त विश्वविद्यालय आफ्नो मुलुकमा नै राख्न पहलसमेत गरेको छ । सार्क विश्वविद्यालयमा झैं यसमा पनि सरकारको अनुदान र सार्कबाहेक मुलुकबाट पनि केही प्राध्यापक ल्याउने अवधारणा रहेको जनाइएको छ । दिल्लीमा रहेको सार्क विश्वविद्यालय पनि ७ हजार विद्यार्थी र सात सय प्राध्यापकको अवधारणामा अघि बढेको हो । त्यसअनुरूप उक्त विश्वविद्यालयले पूर्णता भने पाइसकेको छैन ।"
भारतको पकड बलियो,अफ स्पिनर रविचन्द्रन अश्विनले दुई विकेट लिएपछि भारत श्रीलंकाविरुद्धको दोस्रो टेस्टको दोस्रो दिन शुक्रबार बलियो स्थितिमा पुगेको छ । भारतले पहिले ब्याटिङ गर्दै ९ विकेट गुमाएर ६ सय २२ रनको विशाल स्कोरमा आफ्नो पहिलो इनिङ्स टुंग्याएको घोषणा गरेको थियो । अश्विनले उपुल थरंगालाई शून्य तथा दिमुथ करुणारत्नेलाई २५ रनमा आउट पारे । श्रीलंका दुई विकेट गुमाएर ५० रनको स्थितिमा छ । दिनको खेल सकिँदा कुशल मेन्डिस १६ र दिनेश चन्डिमाल ८ रन बनाएर खेलिरहेका छन् । श्रीलंका टिम सिंहाली स्पोर्ट्स क्लबमा अझै ५ सय ७२ रनले पछाडि छ । यसअघि भारतका ६ ब्याट्सम्यानले अर्धशतक पूरा गरे । रवीन्द्र जडेजा ७० रन बनाएर नटआउट रहे । भारतले श्रीलंकाली भूमिमा बनाएको यो अहिलेसम्मकै उच्च स्कोर हो । अघिल्लो दिन शतक पूरा गरेका चेतेश्वर पुजारा र अजिन्क्या रहानेले चौथो विकेटमा १ सय २७ रनको साझेदारी गरे । पुजाराले १ सय ३३ रन र रहानेले १ सय ३२ रन जोडे । भेट्रान बायाँहाते स्पिनर रंगना हेराथले श्रीलंकाका लागि ४ विकेट लिए । श्रीलंकालाई चोटको समस्या अझ बल्झेको छ । पेसम्यान नुवान प्रदीप चोटका कारण मैदान छाड्न बाध्य रहे । हेराथको बलिङमा विकेट गुमाउने मध्ये भारतीय विकेटकिपर ब्याट्सम्यान ऋद्धिमन शाहले ६७ र अश्विनले ५४ रन थपे । घरेलु टिमका लागि डेब्यू गरिरहेका बायाँहाते स्पिनर मलिन्दा पुष्पकुमाराले २ विकेट लिए । रहाने उनकै बलमा आउट भएका हुन् । पुजारा भने पार्टटाइम बलर दिमुथ करुणारत्नेको बलमा आउट भए । रहानेले १ सय २८ रनबाट खेल्न सुरु गरे । शुक्रबार ५ रन मात्र थपेर आउट भए । तीन टेस्ट सिरिजमा भारत १० ले अगाडि छ । श्रीलंकाले टेस्ट सिरिजमा आफ्नो चुनौती कायम राख्ने हो भने दोस्रो खेलमा प्रभावशाली प्रदर्शन गर्न आवश्यक छ । बाँकी तीन दिनमा श्रीलंकाले ब्याट र बल दुवैबाट राम्रो खेल्नुपर्नेछ ।
कीर्तिमानको लक्ष्यमा भूमिराज,"लन्डननेपाली धावक भूमिराज राई १६ औं विश्व एथलेटिक्स च्याम्पियनसिपमा भाग लिन नेपाली धावक लन्डन आइपुगेका छन् । च्याम्पियनसिप शुक्रबार यहाँ सुरु भएको छ ।धावक भूमिराज र नेपाल एथलेटिक्स संघका महासचिव सुनील राजवंशी लन्डन आएका हुन् । भूमिले ६ अगस्टमा हुने म्याराथन (४२१९५ किमि) मा प्रतिस्पर्धा गर्नेछन् । तयारी राम्रो छ, आशा छ आफ्नो रेकर्ड तोड्ने छु, भूमिले लन्डन उत्रिएपछि कान्तिपुरसँग भने । दशकयताको करिअरमा नेपालमा पाँच पटक राष्ट्रिय च्याम्पियन भइसकेका भूमिको व्यक्तिगत उत्कृष्ट समय २ घण्टा २० मिनेट ४४ सेकेन्डको छ । उनी नेपाल पुलिस क्लबसँग आबद्ध छन् । म्याराथनमा ५४ देशका १ सय ७ खेलाडीले प्रतिस्पर्धा गर्दै छन् । महासचिव राजवंशीले भूमिलाई क्वालिफाइङ टाइम बिट गराएर अर्को विश्व च्याम्पियनसिपमा नेपालको प्रतिनिधित्व गराउने आफूहरूको लक्ष्य रहेको सुनाए । हरेक दुई वर्षमा हुने विश्व एथलेटिक्स च्याम्पियनसिप यसपटक लन्डन ओलम्पिक स्टेडियममा भइरहेको छ । त्यसमा कुल ४८ इभेन्ट हुनेछन् । स्पर्धा १३ अगस्टसम्म चल्नेछ । यसैबीच, नेपाली खेलाडी र पदाधिकारीको सम्मानमा लन्डनस्थित माया पबमा आइतबार एक कार्यक्रम गरिने भएको छ । युवाद्वय सन्तोष राई र सिद्धार्थविक्रम क्षेत्रीले स्वागत तथा सम्मान कार्यक्रम तय गरेका छन् ।"
अमिर च्याम्पियन,"काठमाडौं (कास) अमिर ब्लोनले शुक्रबार दोस्रो धनलक्ष्मी स्मृति राष्ट्रिय स्क्वासको जुनियर यू१९ ब्वाइज सिंगल्समा स्वर्ण जितेका छन् । फाइनलमा अमिरले दीपक थापालाई ११९, ८११, १२१०, १७१५ को सेटमा हराए । पुरुष सिंगलमा अरहान्तकेशर सिंह र अमृत थापामगर फेरि उपाधिका लागि भिड्ने छन् । गत वर्ष अरहान्तले अमृतलाई हराएर उपाधि जितेका थिए । भेट्रान ५५ वर्षमाथि पुरुष सिंगलमा इन्द्रबहादुर कार्कीले प्रेम सिंहलाई १२१०, ७११, १०१२, ११७, ११४ ले हराउँदै फाइनल पक्का गरे । उपाधिका लागि इन्द्रले किशोर महर्जनविरुद्ध खेल्नेछन् । मास्टर्सको पुरुष सिंगल्समा प्रज्ज्वलप्रकाश प्रधानले सुदीप बहादुर सिंह फाइनल खेल्ने छन् ।"
सस्मनले जिते दुई पदक,काठमाडौं (कास) नेपाली खेलाडी सस्मन बस्नेतले आईटीएफ कोरियन ओपन अन्तर्राष्ट्रिय तथा एसियन तेक्वान्दो च्याम्पियनसिपमा दुई पदक जितेका छन् । दक्षिण कोरियाको इन्चोन नामडोङ जिम्न्याजियममा शुक्रबार जुनियर ब्ल्याकबेल्ट प्याटर्नतर्फ सेमिफाइनलमा रसियन खेलाडीसँग पराजित भएपछि सस्मनले कांस्य पदकमै चित्त बुझाएका थिए । त्यस्तै उनले जुनियर ब्ल्याक बेल्ट ७० केजी तौल समूहमा भने रजत जितेका थिए । उनी फाइनलमा किर्गिस्तानीसँग पराजित भए । टिम म्यानेजर केदार बुढाथोकीले जनाएअनुसार एसियन च्याम्पियनसिपतर्फ ब्ल्याकबेल्ट इन्डिभिज्युयल स्पाइरिङको ५८ केजीका प्रतिस्पर्धी गयाजी खड्काले भने चोटका कारण बीचमै खेल त्याग्नुपरेको छ । पहिलो चरणको खेलमा जापानी खेलाडीसँग प्रतिस्पर्धा गर्दा गयाजीले देब्रे कुहिनामा चोट बोकेका थिए ।
खेलमन्त्रीको ध्यानाकर्षण,काठमाडौं (कास) नेपाल राष्ट्रिय तथा अन्तर्राष्ट्रिय खेलाडी संघले शुक्रबार नवनियुक्त युवा तथा खेलकुदमन्त्री राजेन्द्रकुमार केसीलाई भेटेर खेलकुद र खेलाडीको हितका विषयमा ध्यानाकर्षण गराएको छ । संघका अध्यक्ष दीपक श्रेष्ठको नेतृत्वमा गएको टोलीले मन्त्री केसीलाई दक्षिण एसियाली खेलकुद (साग) जस्ता प्रतियोगिता नहुँदा प्रत्येक संस्करणमा एउटा पुस्ता नै पलायन हुने खतरा भएकाले १३ औं सागको तयारी तत्काल सुरु गर्नुपर्नेसहित खेलाडीका विविध कठिनाईबारे ज्ञापनपत्र बुझाएका थिए । मन्त्रीले त्यस विषयमा छलफल गर्ने बताए ।
स्यान्टु र पुरुषोत्तम भिड्ने,"काठमाडौं (कास) पुलिस क्लबका स्यान्टु श्रेष्ठ र एपीएफ क्लबका पुरुषोत्तम वज्राचार्य नवौं पूर्णमान वज्राचार्य स्मृति राष्ट्रिय खुला टेबलटेनिसको खुलातर्फ फाइनल पुगेका छन् । राष्ट्रिय च्याम्पियन स्यान्टुले एपीएफका अमरलाल मल्ललाई ११५, ११९, ११७, १२१० र पुरुषोत्तमले पूर्व राष्ट्रिय च्याम्पियन दीप सावनलाई ११९, ९११, ११८, ९११, ११४, ५११, ११५ को सेटमा हराए ।कलेजतर्फ भने स्यान्टुले स्वर्ण जिते । प्राइमको प्रतिनिधित्व गरेका उनले फाइनलमा लिभरपुल कलेजका रितिज जोशीलाई ११६, ११४, ११८ को सेटमा हराए । टाइम्सका मणिकुमार लामा र सीसीआरसीका आयुश महर्जन तेस्रो भए । मिडियातर्फ पुरुष सिंगलको फाइनलमा ट्री मिडियाका दीपक नेपालीले एनटीभीका मनोहरि थापालाई हराएर स्वर्ण जिते । हाम्रो खेलकुदका दीपेश तिमल्सिना र एनटीभीका मदन आचार्य तेस्रो भए ।"
नेयमरका उतारचढाव,"बार्सिलोना (एएफपी) नेयमरको अपेक्षित विश्व स्थानान्तरण शुक्रबार पूरा भएको छ, बार्सिलोनाबाट पेरिस सेन्ट जर्मेन (पीएसजी) मा । यसले बार्सिलोनामा बिताएको चारवर्षे उनको यात्रामा पूर्णविराम लागेको छ । बार्सिलोना जर्सीमा उनको खेलजीवनले सामना गरेका उतारचढाव यस्ता छन् :तीन स्टारको चमत्कारनेयमर, लियोनल मेसी र लुइस स्वारेजले सँगै बिताएको पहिलो सिजन खुबै सफल रह्यो । उनीहरूलाई रोक्ने कोही देखिएनन् । सन् २०१४१५ को सिजन उनीहरूले तीन उपाधि जिते ला लिगा, च्याम्पियन्स लिग र कोपा डे रे । त्यस सिजन नेयमर आफैंले राम्रो खेले, पीएसजी र बायर्न म्युनिखविरुद्ध ३३ गोल गरे । युभेन्ट्सविरुद्धको फाइनलमा पनि उनले गोल गरे । त्यससँगै उनी रहे, मेसी र क्रिस्टियानो रोनाल्डोको बराबरीमा धेरै गोल गर्ने । मेसी छैन, समस्या छैननेयमरले बार्सिलोना छाड्नुको प्रमुख कारण मानिएको छ, मेसीको छायाँबाट पर जाने । उनी चाहन्छन्, मेसी र रोनाल्डोको दबदबा रहेको बालोन डेअर जित्ने । मेसीसँगै खेल्दा नेयमरको खेल पनि उत्तिकै स्तरीय देखिन्छ । सन् २०१५ तिर एकपल्ट मेसी घाइते हुँदा नेयमरको खेल अझ स्तरीय देखियो । मेसीबिना ९ खेलमा नेयमर र स्वारेज मिलेर ११ गोल गरे । त्यसै क्रममा त हो, बार्सिलोनाले सान्टियागो बेर्नाबेउमै रियल म्याड्रिडलाई ४० ले हराएको । पीएसजीको जादूच्याम्पियन्स लिगको इतिहासमै सबैभन्दा ठूलो पुनरागमन मानिन्छ, बार्सिलोनाले पीएसजीविरुद्ध रचेको । पहिलो लेगमा ४० ले जितेर पनि पीएसजी दोस्रो लेगमा ६१ ले पराजित रह्यो । त्यो खेल नेयमरको वरिपरि घुमेको थियो । फ्रीकिक र पेनाल्टीबाट उनले उत्कृष्ट गोल मात्र गरेनन्, सर्जियो रोबर्टोको निर्णायक गोलका लागि पास पनि उपलब्ध गराए । बार्सिलोनाले अन्तिम ७ मिनेटमा तीन गोल गरेको थियो । अहिले सायद पीएसजीले त्यसैको बदला लिएको छ, नेयमरलाई अनुबन्ध गरेर ।"
अदालती झमेला,"कीर्तिमानी स्थानान्तरणहरूनेयमर (ब्राजिल) : १९ करोड ७४ लाख पाउन्ड, बार्सिलोनाबाट पीएसजी, सन् २०१७पाउल पोग्बा (फ्रान्स) : ८ करोड ९० लाख पाउन्ड, युभेन्ट्सबाट म्यानचेस्टर युनाइटेड, सन् २०१६गारेथ बेल (वेल्स) : ८ करोड ६० लाख पाउन्ड, टोटेनहमबाट रियल म्याड्रिड सन् २०१३क्रिस्टियानो रोनाल्डो (पोर्चुगल) : ८ करोड पाउन्ड, म्यानचेस्टर युनाइटेडबाट रियल म्याड्रिड, सन् २००९गोन्जालो हिगुइन (अर्जेन्टिना) : ७ करोड ५३ लाख पाउन्ड, नेपोलीबाट युभेन्ट्स, सन् २०१६लुइस स्वारेज (उरुग्वे) : ७ करोड ५० लाख पाउन्ड, लिभरपुलबाट बार्सिलोना, सन् २०१४रोमेलु लुकाकु (बेल्जियम) : ७ करोड ५० लाख पाउन्ड, एभरटनबाट म्यानचेस्टर युनाइटेड, सन् २०१७"
पैसा नै ठूलो होइन,"पेरिस (एएफपी) नेयमरले पीएसजीमा शुक्रबार विश्व कीर्तिमानी स्थानान्तरण पूरा गरेयता बार्सिलोना छाड्नुलाई आफ्नो खेलजीवनको सबैभन्दा कठिन निर्णय भएको बताएका छन् । बार्सिलोना क्लब र सहर दुवैमा अभ्यस्त भइसकेको थिएँ । त्यहाँ मेरा धेरै साथी छन् । त्यही क्लब र सहर छोड्नु सजिलो थिएन, उनले भने । पीएसजीको पार्क डे प्रिन्सेसमा आयोजित पत्रकार सम्मेलनमा नेयमरले भने, मैले आफ्नो खेलजीवनबारे धेरै सोचें । फुटबलमा घटनाक्रम निकै चाँडो अगाडि बढ्ने रहेछ । बार्सिलोनामा बिताएका चार वर्षका लागि म निकै खुसी छु । तर मेरा लागि अगाडि बढ्ने समय आएको छ । सबै खेलाडीसँग क्लबमा रहने वा छाड्ने अधिकार हुन्छ ।उनले अगाडि थपे, पेरिस आउन पाएकामा म निकै खुसी छु । पीएसजी क्लब निकै महत्त्वाकाक्षी र यो मेरो जस्तै स्वभावको छ । म धेरै सफलता प्राप्त गर्न चाहन्छु । यस्तै अझ ठूलो चुनौती पनि सामना गर्न चाहन्छु । मेरा लागि पैसा नै ठूलो होइन । मेरो मनले जे भन्छ, म त्यही सुन्छु । पैसाको लोभले म पीएसजी आएको सुन्दा दु:ख लागेको छ ।"
सरिफ सत्ताको समाप्ति अपेक्षित नियति,(एजेन्सीहरूको सहयोगमा)
अमेरिका एउटा सपना,"श्रावण २१, २०७४ साहित्यका वैकुण्ठ मानन्धर भनिदिए फरक पर्दैन कृष्ण धरावासीलाई । बिजुली गतिका यी अक्षरधावकले पछिल्ला पाँच पुस्तक त अमेरिका बसेरै भ्याइदिए । २०४८ सालमा झापाबाट प्रकाशित बालक हराएको सूचना बाट सुरु यी ५७ वर्षेको पेन्सन हुने गुन्जायस छैन । यो पुस्तक दौड कहिले रोकिएला भन्ने प्रश्नै अब सायद असान्दर्भिक भइसक्यो । हालसम्म सबै पुस्तकको संख्या जोड्दा २८ पुग्छ । संख्यामा उनले ध्रुवचन्द्र गौतमको रेकर्ड तोडिसके । गुणवत्ताको बारेमा उनै जानून् ।अध्ययन कम, लेखन ज्यादा गर्ने हुँदा मेरो स्टक रित्तियो, आफ्नै निजी अनभूति समेटेर केही वर्षअघि कागजको मान्छे निबन्ध कृति लेखिसकेका यी लेखक सहसा स्वीकारोक्ति गर्छन्, हिजोआज तेल हाल्ने काम गर्दै छु । अब लेख्ने पुस्तकचाहिँ दर्शनसम्बन्धी हुनेछ । २९ औं पुस्तकबारे सुनाउँदै गर्दा उनमा संसारमा भएका विभिन्न विचारमाथि काम गर्ने मनसुबा बाँकी थियो । नोबल पुरस्कार पाउने लेखकमध्ये कसैकसैले १२५ वटा पुस्तकसमेत लेखेको, तर कसैको जम्मा एउटा मात्रै पुस्तक लेखिएको भन्दै उनले उदाहरण जताबाट पनि दिन सकिने कठोर प्रतिवाद गरे ।पाँच महिनाको नेपाल बसाइपछि अघिल्लो साता पाताल प्रवासमा जानुअघि धरावासीले त्यहाँभित्रको साहित्यिक नेपाल बारे लामै कहे । उनको बेलिविस्तार सुनिसक्दा यस्तो लाग्यो महाशक्ति अमेरिकामा एउटा राज्य त नेपाली साहित्यकारकै लागि भनेर थप्नुपर्छ । अन्तर्राष्ट्रिय नेपाली साहित्य समाजलगायत विभिन्न संस्थाले उनलाई सधंैको कुदाकुदमा पार्दो रहेछ, उता पनि । नेपाली जाति जहाँ पुग्छ, संगठन गरिहाल्छ । अमेरिकामा ४ सयजति त नेपाली साहित्यिक संस्था मात्रै छन्, उनले भने, सबैखाले संगठन जोड्दा हजार नाघ्छ । अमेरिकाका २६ राज्य त साहित्यकै नाममा घुमिसके धरावासी । अधिकांश संस्थाहरूको गतिविधि अनुत्पादक ढंगले बितिरहेको उनको टिप्पणी छ । उसो धरावासी आफैं पनि साहित्य संगठनमा माहिर मानिन्छन् । सुरुका केही वर्ष चरम ऐकान्तिकताको पीडामा बिताएछन्, उनले । केही न केही कुराकानी गरिरहनुपर्ने यी बहिर्मुखी लेखकलाई साथ दिन छेउछाउमा चिनेजानेको कोही थिएन । पछि त ४ सय साहित्यिक संगठनहरूले एक्लो हुनै दिएनन् । पहिले साथीभाइ नभएर हैरान, अहिले भएर हैरान ।साहित्यकार श्रीमती मञ्जुको साथ लागेर अमेरिका पुगेका धरावासी उसो त अझै पनि वर्षको झन्डै चारपाँच महिना कटाउन नेपाल नै आइपुग्छन् । उता लेख्छन्, यता छाप्छन् । घरैमा लेखकको पल्टन खडा गरेका छन्, उनले । दिवंगत पत्नी सीताजीको नाममा म हिँडेको बाटो संस्मरण प्रकाशित छ । सीताजीको अवसानपछि उनको जीवनमा आएकी पत्नी मञ्जुका दुई पुस्तक यसअघि नै प्रकाशित छन् । अफ्रिकी मुलुक चाडमा रहेका छोरा दुर्गा विनय आफैं तीन आख्यानका लेखक हुन् । भाइ कुमारका पनि दुई पुस्तक प्रकाशित छन् । अमेरिकाझैं यता पनि मानिसहरूको व्यस्तता पहिलेभन्दा बढ्दै गएकामा उनी खुसी नै देखिए । यसपल्ट दार्जिलिङदेखि पोखरासम्म १४ वटा साहित्यिक कार्यक्रममा सहभागी भएका उनले आफ्ना लीलावादी भीष्मपितामह इन्द्रबहादुर राईलाई घरै पुगेर भेटे । लीलाबोधसम्बन्धी एउटा सिद्धान्तसमालोचना र निबन्धको पुस्तक पनि सार्वजनिक गरे । एक दशकअघि छापिएको राधा उपन्यासपछि बीचमा चट्टै छाडेका थिए लीलालेखन । बरु झोला कथामाथि सिनेमा बनेसँगै उनको रुचि कागजबाट काँचको पर्दामा सरेको थियो । यसपालि बैरागी काइँला र सञ्जीव उप्रेतीलाई साक्षी राखेर उनैले लीलायात्रा ब्युँझाए ।पछिल्लो उपन्यास तल्लो बाटो भने धरावासीको महत्त्वाकांक्षी परियोजना हो, जो हालै काठमाडौंमा सार्वजनिक भएको छ । नेपालका विभिन्न भूभागबाट अवैधानिक प्रक्रिया समाउँदै जीवन जखमीमा राखेर अमेरिका भासिने १० पात्रहरूको कथा उनले त्यसमा उनेका छन् । यसअघि लेखिएको ग्रेट फल्स उपन्यासमा पनि उनले यस्तै प्रयास गरेका थिए । तर तल्लो बाटो ले पछिल्ला दिनमा फेरिएको अमेरिकी राजनीति, अनि यताबाट जानेहरूमा देखिएको अमेरिका मोहबीचको द्वन्द्व केलाउने प्रयास गरेको उनले सुनाए ।अझै पनि कति मान्छे सपनाको बाटोमा छन्, कोही ट्रान्जिटमा छन्, कोही जंगलमा । तिनलाई डोनाल्ड ट्रम्प आइसके भन्ने थाहै छैन, उनी भन्छन्, उनीहरू सपनाबाट ब्यँुझिन बाँकी छ । त्यहाँको पछिल्लो राजनीतिले आप्रवासीहरूलाई मोहभंग गराउन सक्छ । बिरानो मुलुकमा अवैधानिक हैसियतमा वर्षौं लुकेर बस्दा अधिकांश डिप्रेसनमा गइसकेको भन्दै उनले त्यस्ता मनोरोगीहरूसमेत आफूले फेला पारेको सुनाए । अनि अमेरिकामा जुनसुकै बेहाल बेहोरेर भए पनि स्वदेशका आफन्तलाई दिनुपरेको स्वर्गानभूतिको स्वैरकल्पना र बाँचिरहेको यथार्थबीचको दूरी उस्तै । सायद यसका लागि पुस्तक नै पढ्नुपर्छ ।न्युयोर्कको जेलमा ३ सय नेपाली अहिले पनि अखबारमा छापिने हेडलाइनमै पर्छ । वैधानिक रुट छलेर चोर बाटो पक्रने ती नागरिकहरू कहाँबाट कसरी त्यहाँ पुगे होला, कुनै सरकारी तथ्यांकमा भेटिन्न । सन् १९९५ मा नेपालजस्ता अल्पविकसित देशहरूबाट डीभी भराउँदै उता लैजान थालेपछि अमेरिका मोहले उचाइ लियो । तिनीहरूबाट आर्जन हुने कमाइको राजस्व यो देशको ढुकुटीमा जम्मा हुँदैन । अनि उनीहरू कस्तो भूगोलबाट, गाडीबाट, जहाज र रेलबाट त्यहा पुगे, उनीहरू स्वयंलाई थाहा हुँदैन । दलाललाई २५ देखि ४० लाख रुपैयाँ बुझाएर वार्षिक ५६ हजार डलर पनि कमाउन मुस्किल पर्ने भए पनि अमेरिका नपुगी नछाड्ने तिनको घिड्घिडो लेख्न धरावासीलाई उपाय फुर्यो ।मधेसी, दलित, जनजाति, महिला, बाहुन गरी १० जनाको सत्यकथा नै कथानकमा आएको हो, उनीहरूले नाम खुलाउन अस्वीकार गरेका हुनाले उपन्यासमै लेख्नुपर्यो, उनले भने, यो शरणार्थी भाग दुई हो । उनको शरणार्थी उपन्यासमा बर्मा र भारतका विभिन्न ठाउँबाट भाग्दै नेपालतिर हिँडेका मानिसहरूको जीवनकथा उल्लेखित छ । तल्लो बाटो मा भने सम्पूर्ण कष्ट झेलेर भए पनि पाताल देखिछाड्न कस्सिएका नेपालीहरू । दुवै आँसुका कथा हुन् । परेलीमा संवेग छचल्काउने उद्यममा धरावासीलाई कसले भेटोस् !बसन्त"
बोल्ने ब्वाँसो,"मैले सबैभन्दा राम्रोसँग चिन्न पाएको जनावर ब्वाँसो थियो । उसले मलाई पनि चिन्थी । ऊ एकदम बुद्धिमान थिई । मैले उसलाई फ्रेन्च सिकाएको थिएँ र त्यसको सट्टामा उसले मलाई आफ्नो भाषा सिकाएकी थिई । यसरी हामीले रमाइला धेरै घण्टाहरू सँगै बिताएका थियौं । मेरी आमाले मे १ मा मेरो नाममा डान्स पार्टी गर्दै हुनुहुन्थ्यो । त्यसैका कारण मैले थुप्रैपटक पूरै रात चिन्तित भएर बिताएकी थिएँ । मे १ को बिहान सखारै म ब्वाँसोलाई भेट्न गएँ । आज मेरो डान्स पार्टीमा जानुपर्छ, मैले उसलाई भने, कस्तो झ्याउ लाग्ने । तिमी त भाग्यमानी रहेछौ, उसले भनी । मलाई डान्स पार्टीमा जान रहर छ । मलाई कसरी नाच्ने भन्ने त थाहा छैन तर म विनम्र कुराकानी गर्न सक्थें । त्यहाँ खानका लागि धेरै थरीथरीका कुराहरू हुनेछन्, मैले उसलाई भनें । मैले ट्रकभरि खानेकुरा घरमा ल्याइएको देखेको छु । तैपनि तिमीले गुनासो गरिरहेकी छौ, घृणित हुँदै ब्वाँसोले भनी । मलाई हेर, मैले जम्मा दिनको एकपटक मात्र खान्छु । अनि तिमी कल्पना पनि गर्न सक्दैनौ मलाई फालिएको कस्तो खानाको थुप्रो दिइन्छ भनेर । मलाई जोखिमपूर्ण एउटा विचार आयो । र, म धन्नै हाँसे पनि । मैरो ठाउँमा तिमी गए भइहाल्यो नि ।हामी एकअर्काजस्तो देखिदैनौं, नत्र त म खुसीसाथ जान्थें, ब्वाँसोले भनी, दु:खी हुँदै । सुन, मैले भनें । कसैले पनि साँझको बत्तीमा राम्ररी देख्दैन । तिमीले आफ्नो रूप बदल्यौ भने कसैले पनि तिमीलाई भीडमा याद गर्नेछैन । फेरि, हामी उही उचाइंका त छौं । तिमी त मेरो एक्लो साथी, मेरा लागि तिमी त्यति गर, म अनुरोध गर्छु । उसले केहीबेर सोची । मलाई थाहा छ, उसलाई मेरो अनुरोध स्विकार्न मन छ । ल हुन्छ, उसले एक्कासि भनी । साह्रै बिहान भएकाले चिडियाघरमा रेखदेख गर्नेहरू धेरै थिएनन् । मैले हत्त न पत्त पिँजडा खोलें र केहीबेरमै हामी सडकमा पुग्यौं । मैले ट्याक्सी रोकें । घरमा सबै जना निदाइरहेका थिए । आफ्नो कोठामा पुगेपछि मैले साँझमा लगाउने ड्रेस झिकें । त्यो अलि लामो थियो र मेरो ठूलो हिल भएको जुत्तामा हिँड्न ब्वाँसोलाई गाह्रो भयो । मेराजस्ता नदेखिने रौंले छपक्क ढाकिएका उसका हातहरू, लुकाउनका लागि मैले केही पञ्जाहरू फेला पारें । मेरो कोठामा सूर्य झुल्किने बेलासम्म उसले जसोतसो ठिंग उभिएर कोठा वरिपरि थेरैपटक हिँड्न सकी । हामी यति व्यस्त थियौं कि धन्न ब्वाँसो मेरो घाटमुनि लुक्नुभन्दा अघि आमाले गुड मर्निङ भन्नका लागि ढोका खोल्नुभएन । कस्तो नमीठो गन्थ छ कोठामा, झ्याल खोल्दै आमाले भन्नुभयो । साँझअघि तिमीले मेरो नयाँ नुहाउने नुन (बाथ सल्ट) राखेर सुगन्धित स्नान लिनुपर्छ । पक्का, मैले भनें । आमा कोठामा धेरैबेर बस्नुभएन । मलाई लाग्छ, गन्ध उहाँले सहनै नसक्ने खालको थियो । ब्रेकफास्टका लागि ढिलो नगर नि भन्दै उहाँ कोठाबाट निक्लनुभयो । सबैभन्दा गाह्रो काम ब्वाँसोको अनुहार लुकाउने उपाय निकाल्नु थियो । कुनै उपाय पत्ता लगाउनका लागि हामीले घण्टौं बितायौं । तर यो, त्यो, जुनसुकै उपाय भने पनि उसले त्यसलाई अस्वीकार गरिदिन्थी । अन्तमा उसले भनी, मलाई लाग्छ मैले उपाय पत्ता लगाएँ । तिम्रो कुनै सुसारे ?अँ, छ, अचम्म मान्दै मैले भनें । ल, त्यसो भने, तिम्रो सुरारेलाई बोलाऊ । जब ऊ आउँछे, उसलाई झम्टिएर उसको अनुहार च्यात्छु र साँझ आफ्नो अनुहारको साटो त्यही अनुहार लगाउँछु । त्यो त व्यावहारिक हुँदेन, मैले भनें । अनुहार नभएपछि त ऊ त मर्ली नि अनि कसैले उसको लास भेट्नेछ र हामीलाई जेलमा राखिनेछ । उसलाई खाइदिने गरी म भोकाएकी छु, ब्वाँसोले भनी । तर, हड्डीहरू नि ? त्यो पनि खाइदिन्छु, उसले भनी, त्यसो हो भने, तयार छौ हैन त ? यदि उसको अनुहार च्यात्नुभन्दा पहिला उसलाई मार्ने वाचा गर्छौ भने । नत्र त धेरै नै दुख्छ । हुन्छ । जसो गरे पनि मलाई त उही नै हो । अलिकति डराउँदै मैरो सुसारे म्यारीले बोलाएँ । डान्स पार्टीमा जानै मन नलाग्ने नभएको भए मैले यस्तो कदापि गर्दिनथें । जब म्यारी आइन्, तब म भित्तातिर फर्के, उनलाई हेर्न नपरोस् भनेर । मैले भन्नैपर्छ, अलि कति समय पनि लागेन  छोटो कराई अनि शून्य । ब्वाँसोले खाँदै गर्दा, मैले झ्यालबाट हेरें । केही मिनेटपछि उसले भनी, अब अरू खान सक्दिनँ । उसका दुईवटा खुट्टा बाँकी नै छन्, तर तिमीसँग सानो झोला छ भने दिउँसो खाउँला । इन्द्रकमल फूलले कढाइ गरिएको झोला देख्नेछौ अल्मारीमा । त्यहाँभित्र भएका रुमालहरू खन्याएर झोला लिऊ । मैले भनेअनुसार नै उसले गरी । अनि भनी, अब मतर्फ फर्क र हेर म कति राम्री छु । म्यारीको अनुहार भिरेर ब्वाँसो आफैंलाई प्रशंसा गर्दै थियो, ऐनाअगाडि । उसले म्यारीको अनुहारको वरिपरि यति बारिकीसँग कुटुकुटु टोकेकी रहिछे कि जुन बाँकी थियो त्यो ठ्याक्कै चाहिएको जस्तै थियो । तिमीले साँच्चै नै राम्ररी गरे छौ, मैले भनें । लुगा लगाएर तयार भइसकेपछि साँझपखतिर उसले उत्साहित हुँदै भनी, मलाई लागेको छ, म साह्रै दामी देखिएको छु । मलाई लाग्छ, साँझ राम्रो हुनेछ । तल्लो तलाबाट आएको संगीत केहीबेर सुनेपछि मैले उसलाई भने, अब तल जाऊ । अनि मेरो आमाछेउ नउभिनू । बिर्सेलाऊ नि । उहाँले तिमी म होइन भन्ने थाहा पाइहाल्नुहुन्छ । उहाँबाहेक त अरू कसैलाई म चिन्दिनँ । ल शुभकाना । मैले उसलाई तल धकेल्दै म्वाई खाएँ । साँच्चै नै उसबाट कडा गन्ध आइरहेको थियो । रात पर्यो । दिउँसोभरिको भोगाइले धकित मैले एउटा पुस्तक उठाएँ र खुला झ्यालछेउ बसें शान्तिको खोजीमा । मैले सझें, मैले जोनाथन सुइफ्टको गुलिभर्स ट्राभल्स पढ्दै थिएँ । एक घण्टा जतिपछि, मैले समस्या आइलागेको पहिलो संकेत देखें । झ्यालनेर एउटा चमेरा उड्यो, मसिनो आवाज निकाल्दै । म धेरै नै डराउँछु चमेरादेखि । म कुर्चीपछाडि लुकें, दाँत किट्दै । घुँडाले टेक्नै लागेको थिएँ, चमेराको फट्फटाइरहेको पखेँटाको आवाजलाई दबाउने गरी मेरो ढोकाबाट ठूलो आवाज आयो । मेरी आमाभित्र आउनुभयो, रिसले आगो हुँदै । हामी खानाका लागि बस्न मात्र के लागेका थियौं, उहाँले भन्नुभयो, तिम्रो ठाउँमा बसेको त्यो चीज उठ्यो र करायो, ए, म अलि बढी गनाउँछु हैन ? त्यसो त, म केक खान्न । त्यसपछि त्यसले आफ्नो अनुहार च्यात्यो र खायो । अनि एउटा ठूलो फड्को मारेर झ्यारबाहिर गएर हरायो । अनुवाद : अजित बराल"
मुण्डमुण्ड वधूशिक्षा,"स्थान र सन्दर्भ उही । कार्यक्रम उही । सभाहल भर्खरै बोलेर बिसाएकी कविका आग्रह र तिनका कविताको ध्वनिले बडो सोचमग्न देखिन्थ्यो । त्यसपछि विशिष्ट अतिथिको पालो आयो । समाजसेवा र राजनीतिमा लामो समयदेखि क्रियाशील व्यक्तित्व । समानुपातिकतर्फबाट व्यवस्थापिकासंसद्का सदस्य मात्रै होइन, आयोजक संस्थाका अनवरत दाता समेत । यो नाताले पनि मन्तव्य जोडिनु स्वाभाविक थियो । यी पाको उमेरकी महिलालाई यसअघि सुन्ने अवसर नजुरेकाले खुब उत्साहले कान ठाडा ठाडा भए । चित्त एकाग्र भयो । जब आवश्यकताभन्दा लामो यिनको मन्तव्य सकियो एउटा ठूलो भ्रमबाट बाहिर निस्किन पाएकोमा वक्ताप्रति धन्य भएँ । महिलाभित्रसमेत पितृसत्ता कसरी जिउँदो छ ? साक्षात्कार भयो । नवउन्मेषी, नवप्रसूत गणतन्त्रको सम्मानित संसद्का सदस्यको वाणीमा प्रतीकात्मक रूपले वधूशिक्षाका तिनै पंक्ति थिए जसले महिलालाई दासभन्दा माथिल्लो तहमा उक्लिन दिँदैनन्स्त्रीको धर्म पती, मती पनि पती मन्र्या बखत्को गति ।बाँचुन्जेल सुखभोग् पनी बुझि लिँदा को दिन्छ त्यसले जति ।।स्त्रीको धर्म पती जती त अरु थोक् देख्तैन मन्ले रति ।यस लोक्मा परलोकमा सुख दिन्या सो हेर जान्छन् सति ।।३२।। पालो सकेर बसेकी कविलाई लक्षित गर्दै उनले भनिन्, हेर्नुस् जेसुकै भन्नुस्, जतिसुकै उफ्रिएर ठूल्ठूला कुरा गर्नुस् । लोग्ने जति विशिष्ट हाम्रो लागि अर्को कोही छैन । उसको सम्मान गर्नुस् । उसको भावनाको कदर गर्नुस् । म त हाउस (संसद्) बाट दिनको बार्ह बजे आऊँ या रातको बार्ह बजे । कहिल्यै उहाँलाई भात पकाउनुस् भन्दिनँ । उहाँ सोफामा पल्टिराखेको हुनुहुन्छ । अहँ, कस्तै भए पनि म यहाँले भात पकाएको हेर्न सक्दिनँ । म आफैं पकाउँछु । मलाई आफ्नो पतिको सेवा गर्दा अपूर्व आनन्द लाग्छ । सेवामै रमाउनुस् । र सुखी पारिवारिक जीवन बिताउनुस् ।वयले पनि हो कि चिन्तनको जरा नै जब्बर भएर हो, यत्तिका महिलाहरू पनि कठोर मर्दवादी हुँदा रहेछन् । राज्य र समाजको मूल स्वभावसँग दुरुस्त मिल्ने यो चरित्र हाम्रा महिला जनप्रतिनिधिभित्र पनि जबर्जस्त रहेछ । शक्तिशाली र बोल्ड देखिने महिलाहरूबाट समेत सुनिने यस्ता अभिव्यक्तिबाट बुझ्न सकिन्छ शक्ति, संरचनाको रसी खिच्ने निर्णायक ठाउँमा पुग्दा झन् कसरी उनीहरूले आत्मसमर्पण गरिदिन्छन् ! जसका अभिव्यक्तिको विशेष अर्थ रहन्छ, जसको बोलीले समाजमा अलग्गै प्रभाव पार्न सक्छ, उनैले संस्थापनसँग सम्झौता गर्ने भएपछि सांस्कृतिक समताको सिङ्गो आन्दोलन कहाँ पुग्छ ! अब संविधानको मर्मअनुसार बन्दै गरेका नयाँ कानुनहरूको निर्माणमा यस्ता पश्चगामी माननीयको भूमिका कस्तो होला ? माया, ममता र वात्सल्य आमा जातिको स्वभाव हो तर माया र प्रेमको नाममा महिलाले मात्रै पग्लिएर मैनबत्तीझैं सिद्धिनुपर्छ भन्ने छ र ? अधिकार र आत्मसम्मानको रक्षा गर्नुपर्दा आफैं कमजोर र रित्तो हुनुपर्ने मायाको मोह हामीलाई किन हुने ? यसको खोजी गर्नु जरुरी छ । हामीले भावनाको नाम दिउँ वा समर्पण र त्यागको । परिवारलाई प्रेमले, सेवा र स्याहारले बाँध्ने सूत्रमा महिलाले मात्रै बलिदान गर्नुपर्ने हो भने यो सांस्कृतिक राजनीतिको छद्म रूप हो भन्ने कुरो हामीले बुझ्नुपर्छ । र यो छद्मताको पर्दा च्यात्न हामी नै प्रतिबद्ध हुनुपर्छ ।परिवर्तनको बलिवेदी ख्यालख्याल होइन । सत्तरी वर्ष लामो लोकतान्त्रिक संघर्षमा असंख्य ज्ञातअज्ञात महिलाहरूले परिवर्तनको सपना देख्दादेख्दै र त्यसको बहाबमा भिडभिड्दै आफूलाई बलिदान गरेका छन् । संसदीय प्रणालीको त्रासदी के हो भने राजनीतिक परिवर्तनको स्वाद लिने ठाउँमा विडम्बनावश परिवर्तित चेतनाप्रतिको अपनत्वबिनाका मानिसहरू नै उल्लेख्य संख्यामा पुग्छन् । जसले सामन्तवाद र पितृसत्ताविरुद्ध रगतपसिना बगाएर आन्दोलन गरेन उसलाई यस आन्दोलनका अवदानको चिन्ता किन हुन्थ्यो र ? न आजसम्मका उपलब्धि तुहिने पीर, न त्यसको स्वामित्व मा गौरव ।हजारौं बलिदानले प्राप्त परिवर्तनको यो मोडमा उभिएर पनि जब वधूशिक्षाकै पाठ दोहोर्याइरहिन्छ भने र यो पाठ डिलिट गर्ने प्रभावकारी उपकरण खोजिँदैन भने, भन्नै पर्ने हुन्छ त्यस्तो चेतनालाई धिक्कार छ ! कम्तीमा आफूलाई सचेत वर्ग भन्न रुचाउने मानिसहरू धिक्कारमुक्त होऊ्न् । अब भानुभक्तको भन्दा लोकतन्त्रको बार्दलीमा मौलाएका यी क्लोन हरूको आलोचना बढ्ता जरुरी छ ।"
लोकका हात,"अक्षरमा नलेखिएर के भो ?गुन्जिएका छन् खुल्ला सडकमाउनका स्वर र सुर लयबद्धढ्याङढ्याङ, ट्वाकट्वाक, ख्याट्ख्याट् र लयहीन उचाल्ने पछार्ने क्रममाज्यासलबाट नि:सृत आवाजआलाप र आक्रोशप्रतिरोध र प्रतिहिंसाआशा र निराशाउमङ्ग र उत्कण्ठा अघोर गर्मी र हिमठण्डी छिनाको सिर्जनशील सङ्गीतमा मिसिएरदिगदिगन्तलोकका हातबाट लोकका हृदयसम्म ।"
लोभलाग्दो लोमन्थाङ,"यहाँ मनाइने तिजी पर्व र मार्तुङ ल्होसार विश्वमा नै प्रख्यात छन् । यी पर्वलाई लक्षित गरेर पनि सयाँै पर्यटकहरू लोमन्थाङ भित्रिन्छन् । संसारकै छानोका रूपमा चिनिएको तिब्बती पठारको भन्दा पनि अग्लो विस्तारित भूभाग लोमन्थाङ पनि हो । उच्च भूभागीय पदयात्राका लागि समेत लोमन्थाङ संसारमै अतिविशिष्ट गन्तव्य बनेको छ । ढुंगा र माटोले बनेको अग्लो पर्खालले लोमन्थाङलाई घेरेको छ । लोमन्थाङ दरबारलगायत यसभित्रको बस्तीको सुरक्षाकवच भन्नु नै यही पर्खाल हो । पर्खालभित्र शान्त र एकलासमय देखिन्छ लोमन्थाङ सहर । जहाँ अहिले पनि बेग्लै शासन व्यवस्था र प्रथा विद्यमान छ । मुलुकभर लागू भइसकेको गणतान्त्रिक व्यवस्थाले कत्ति पनि प्रभावित पारेको देखिन्न, यहाँको मौलिक शासन व्यवस्थालाई । हिजोको मुस्ताङी राजसंस्थाको विरासत बोकेको लोमन्थाङ दरबार अहिले सुनसानजस्तै छ । यहाँका नि:सन्तान राजा जिग्मे परबल विष्ट अघिल्लो वर्ष दिवङ्गत भएसँगै विष्ट वंशको शासन समाप्त भएको छ । विष्ट वंशका २२ औँ पुस्ताका २४ राजाले यहाँ शासन गरेको बताइन्छ । आफ्नो न्यायको संरक्षक विष्ट राजवंश ढलेकोमा उपल्लो मुस्ताङवासी अहिले धेरै दु:खी र निराश छन् । यहाँका मुख्य बासिन्दामा भोटे, गुरुङ, विष्ट र ठकुरी हुन् ।लोमन्थाङ आफैँमा एउटा खुला संग्राहलय हो । सात सय वर्ष पुरानो मानिने लोमन्थाङ दरबार कलाकृतिको एक उच्चतम नमुना पनि हो । यससँगैका अन्य भौतिक संरचना र कलाकृतिहरू पनि उति नै वर्ष पुराना मानिन्छन् । पर्खालभित्र २ सय घर छन् । सँगै ठूल्ठूला गुम्बा, मानेवाल र छोर्तेनहरू । विविध सांस्कृतिक, पुरातात्त्विक, ऐतिहासिक सम्पदाले भरिपूर्ण छ लोमन्थाङ । यस सहरलाई हाल पुरातत्त्व विभागले विश्व सम्पदा सूचीमा राख्न अध्ययन गरिरहेको छ ।निषेधित सहर को उपमा पाएको लोमन्थाङ ३८ सय मिटर उचाइमा अवस्थित छ । हाल यो अर्धनिषेधित क्षेत्रजस्तो छ । सरकारले सन् १९९१ मा विदेशी पर्यटकका लागि आंशिक खुला गरेको थियो । त्यसपछि सन् १९९२ देखि विदेशीले यहाँ पाइला टेक्न थालेका हुन् । लोमन्थाङ साथै उपल्लो मुस्ताङ प्रवेशका लागि विदेशी पर्यटकले ५ सय डलर प्रवेश शुल्क तिर्नुपर्ने प्रावधान छ । पर्यटकीय सिजनमा यहाँका चोक तथा गल्लीहरू पर्यटकले भरिभराउ हुन्छन् । लोमन्थाङबाट तिब्बतको कोराला नाका १२ किमिको दूरीमा अवस्थित छ ।हिमालपारिको सहर भएकाले लोमन्थाङ पुग्न लामै यात्रा गर्नुपर्छ । सडक यातायातमा जानेका लागि पोखराबाट पर्वत कुस्मा, म्याग्दी बेनी हुँदै जोमसोम पुग्न सकिन्छ । त्यहाँबाट फेरि कागबेनी, चैले, समर, चराङ र भेना हँुदै पुग्न सकिन्छ, लोमन्थाङ । हवाई यातायातमा जानेका लागि पोखराबाट जोमसोम २० मिनेटमै पुग्न सकिन्छ । अहिले ठाउँठाउँमा जिप चढेर जोमसोमदेखि लोमन्थाङ दुई दिनमा पुग्न सकिन्छ । जोमसोमदेखि पैदलयात्रा गर्ने हो भनेचाहिँ कम्तीमा पनि चार दिनको समय छुटयाउनैपर्ने हुन्छ । एक फरक यात्राको अनुभूति सँगाल्न तपाईं पनि पुग्ने हो कि लोमन्थाङ ?"
भोजपुरे खुकुरीको सान,"श्रावण २१, २०७४ भोजपुर खुकुरीले प्रसिद्ध छ । पछिल्लो समय भोजपुरे खुकुरीले महत्त्व पाउँदै गएको छ । दिनदिनै लोप हुँदै पनि गइरहेको छ । प्रयोग गर्ने चलन र उद्देश्य परिवर्तन भएको छ । उहिले यहाँका खुकुरी घरायसी प्रयोजनका लागि मात्र प्रयोग हुन्थे । अहिले उपहार र सजावटका लागि प्रयोग गर्ने चलन बढेको छ । ४ दशकयता भोजपुरे चिनोका रूपमा खुकुरीको महत्त्व बढेको छ । यहाँ उत्पादित ८० प्रतिशत खुकुरी सजावट र उपहारका लागि प्रयोग हुन्छ । बाँकी २० प्रतिशत मात्रै घरायसी औजारका रूपमा प्रयोग हुने गरेको उद्यमीहरू बताउँछन् । विशेषगरेर जिल्लाबाहिरबाट सरकारी तथा गैरसरकारी कार्यालयमा सेवाका लागि आएका कर्मचारीले गृहजिल्ला फर्कंदा चिनारीस्वरूप लैजान्छन् खुकुरी । उच्च ओहदाका व्यक्तिलाई जिल्ला आउँदा या बिदाइ गर्दा पनि भोजपुरे चिनोका रूपमा यही चीज उपहार दिइन्छ । खुकरीको माग र महत्त्व बढ्दो छ । उत्पादन भने घट्दो छ । सदरमुकामस्थित एक पसलमा खुकुरी किन्न खेजिरहेका बेला भेटिएका २७ वर्षीय सञ्जीव कार्की भन्छन्, भोजपुरे खुकुरी दिनदिनै लोप हुँदै छ, आउने पुस्ताका लागि इतिहासमा मात्रै सीमित हुने हो कि भन्ने अवस्था छ, पुस्तौंसम्म स्मरणका लागि खुकुरी किन्न लागेको छु । भोजपुर, पालुवा पुख्र्यौली घर भएका उनी परिवारसहित सुनसरीको कालाबन्जर बसाइ सरेका छन् । जहाँ पुगे पनि भोजपुरको सम्पत्ति भनेकै खुकुरी रहेको उनको तर्क छ ।७५ जिल्लाबाहेक यहाँको खुकुरीको व्यापार भारतका दार्जिलिङ, आसाम, सिक्किम, चीन, बंगलादेश पाकिस्तान, ब्रुनाई, सिंगापुर, हङकङ, जापान, कोरिया, बेलायत तथा अन्य राष्ट्रमा पनि हुन्छ । अनलाइन प्रवद्र्धनले गर्दा स्वदेशमा भन्दा विदेशमा माग बढेको न्यू भोजपुरे खुकुरी उद्योगका सञ्चालक सफल सेन्चौरी बताउँछन् । विदेशमा खालखाले डिजाइन माग हुन्छ, उनीहरू विलासिताका लागि घरमा सजाउन मगाउँछन्, उनी भन्छन्, अहिले भोजपुरे खुकुरी घाँस, दाउराका लागि होइन, सजाएर राख्न, उपहार दिन पो किन्छन् । अन्यत्रको तुलनामा भोजपुरे खुकुरी आकर्षक, डिजाइन मिलेको, बुट्टादार र कलात्मक शैलीका हुने भएकाले लो प्रोफाइल देखि हाई प्रोफाइल सम्मका मानिसको रोजाइमा पर्छन् । छँुदा पनि धूलो लाग्दा कि जस्ता टलक्क, चमकदार हुन्छन्, नसजाए त पापै लाग्छ नि π स्थानीयवासी अस्मिता बस्नेत भन्छिन् । उनले पनि गएको महिना ८ हजारको खुकुरी किनेर सिटिङ रुममा सजाएर राखेकी छन् । यहाँ मुख्य गरेर ३ प्रकारका बुदुना, सिरुपाते र बासपाँते खुकुरी अत्यधिक किनबेच हुन्छ । बुदुना मोटो र फराकिलो हुन्छ । सिरुपाते सिरुको पात आकारको पातलो हुन्छ । बाँसपाते बाँसको पातजस्तै, सिरुपातेभन्दा केही मात्रामा बाक्लो हुन्छ । सिरुपाते र बाँसपाते सजाउन, उपहारका रूपमा आदानप्रदानका लागि प्रयोग हुन्छ । ४ इन्चदेखि दुई फिटसम्मका खुकुरी उत्पादन हुन्छ । सामान्य खुकुरीको ४ सय रुपैयाँ पर्छ । बुट्टादार, धातु प्रयोग गरिएका, डिजाइन मिलेका खुकुरी २५ हजारसम्म बिक्री हुने गरेको उर्मिला खकुरी उद्योगका सञ्चालक हीरालाल श्रेष्ठ बताउँछन् । खुकरीमा ग्राहकका इच्छा र मागअनुसार राष्ट्रिय तथा दुर्लभ पशुपक्षी, राष्ट्रिय झन्डा, ड्राइगन हानेर, सिक्का टाँसेर बुट्टा हानिन्छ । विशेषत: दाप (खोल) मा पित्तल, चाँदी र सुनको लेपन लगाएर बुट्टा निकालिन्छ । काठका दापमा विभिन्न आकृति खोपेर सजावट भरिन्छ । खुकुरी बनाउन मुख्य त स्प्रिङ (गाडीको कवाडी पत्ती), पत्थरकोइला, कोइला, काठ, धातुजन्य पदार्थ, पाइन आवश्यक पर्छ । कतिपय देशमा औजार, हतियार लैजान रोक लगाइएको हुँदा भोजपुरे खुकुरीकै आकृति भएको काठको खुकुरीसमेत उत्पादन र बिक्री हुन्छ ।२०२७ सालमा तत्कालीन राजा महेन्द्र भ्रमणका क्रममा भोजपुर आएका थिए । सदरमुकाम नजिकैको बोखिममा हेलिकप्टरबाट अवतरण गरे । भ्रमण सकाएर फर्कने क्रममा स्थानीयवासीले राजालाई उपहारस्वरूप आफूले उत्पादन गरेको खुकुरी हातमा टक्राए । महेन्द्रले जति पनि खुकुरी देखेका थिए । तिनको तुलनामा त्यो कलात्मक आकर्षक डिजाइनको र उत्कृष्ट पाएपछि भोजपुरे खुकुरी नामकरण गरिदिएका थिए । यसरी मौलिक पहिचान बोकेको खुकुरी बिस्तारै पेसाका रूपमा आयआर्जनको मुख्य स्रोत बन्दै गयो । जिल्ला खुकुरीका लागि प्रख्यात बन्यो ।१९६५ सालदेखि विभिन्न डिजाइनका खुकुरी बनाउने प्रचलन सुरु भएको ५० वर्षीय उद्यमी गणेश गजमेर बताउँछन् । यसले भोजपुरे खुकुरीका रूपमा प्रसिद्धि पाउन करिब ७ दशक कुर्नुपर्यो । दशक लामो माओवादी द्वन्द्व, कच्चापदार्थ, जनशक्ति अभाव, युवा पुस्ताको बेवास्ताले गर्दा यसको उत्पादन घटेको हो । साल, सिसौ र ओखरका बोट काट्न नपाउने वन ऐन लाग्र भएपछि टिकाउ बिँडका लागि काठ र फलाम गाल्ने कोइलाको अभाव खड्केको हो । घरेलु तथा साना उद्योग विकास समितिले संरक्षण र प्रवद्र्धनका लागि बर्सेनि सहुलियत मेसिन र तालिम दिए पनि उद्यमीले चासो दिएका छैनन् । भोजपुर सदरमुकाम, टक्सार, रानीबास, खैराङ, कोट, गोगने, हेलौछा, जरायोटार, खावालगायत गाउँका ६ दर्जन खुकुरी कारखाना यिनै कारणले बन्द भए । विश्वकर्मा समुदायले घरैपिच्छे आरन राख्थे । घरायसी प्रयोजनका फलामजन्य सामग्रीसँगै खुकुरी उत्पादन हुन्थ्यो । अचेल ९९ प्रतिशतले उत्पादन गर्न छाडेका छन् । सदरमुकामको उत्पादित ५० प्रतिशत खुकुरी त जिल्लाभित्रकै गाउँबस्तीमा खपत हुन्छ । सदुमुकाममा उर्मिला, रञ्जिता र न्यू भोजपुरे खुकुरी उद्योग मात्र सञ्चालनमा छन् । ३ वटा उद्योगलाई माग धान्न हम्मे पर्छ । एक महिनामा एउटा उद्योगमा ५ सयदेखि एक हजार थान खुकुरीको माग आउने गर्छ । मागअनुसार बनाउन सके मासिक ५ देखि ७ लाख रुपैयाँ आम्दानी लिन सकिने भए पनि दक्ष जनशक्तिको अभाव रहेको रञ्जिता खुकुरी उद्योगका सुनील गजमेरको भनाइ छ ।"
मृत्युको नाच,"र्याकमा रहेको नलीहाड र खप्परहरूसँगै एकै छिन हराएँ म । अनगिन्ती खप्परहरूसँग मजस्तै मान्छेहरूको कहानी लुकेको थियो । पीडा, रोदन, चिच्चाहट लुकेको थियो । कठै कति भयावह थियो होला युद्धका ती दिनहरू । कतिपय खप्परहरूमा गोलीले पारेका प्वालहरू प्रस्ट देखिन्थे । खप्परहरूसँगै भावनामा बगें म पनि । अचानक मैले ती सबै खप्परहरूमा मान्छे देख्न थालेँ । ती सेता खप्परहरू एकै छिनमा काला अनुहारहरूमा अनुवाद भए र रुँदैरुँदै मसँग जीवनरक्षाको भीख माग्न थाले । म अत्तालिएँ । टाउको भारी भएर आयो । कानमा एकोहोरो कोलाहल आवाज आइरह्यो । म केही नबोली प्रेम दाइ र राजेश सरलाई भित्रै छाडेर त्यो हड्डीहरूको हल्लाबाट बाहिर निस्किएँ । केही बेरमा उनीहरू पनि बाहिर निस्किए । बाहिर गेटमा नाटारामा घुम्न आएका केही मानिसहरू गाडीबाट ओर्लिंदै थिए । बिस्तारै मानिसको चहलपहल बढ्दो थियो । बाहिरपट्टि चउरमा दुईतीन जना बूढा बसेर गफ गरिरहेका थिए । मलाई सामान्य अवस्थामा आउन केही बेर लाग्यो ।चर्चको अवलोकनपछि हामी चर्चसँगैको भूमिगत संग्रहालयमा छिर्यौं । एउटा चारकुने प्वालबाट छिरेर सिँढी झर्दै पुग्यौं जमिनमुनिको तलामा । जमिनमुनि बनाइएको ती भूमिगत कोठाको र्याकहरूमा मान्छेको हड्डी नै हड्डी संग्रहित थिए । कुनै र्याकमा टाउकै टाउका, कुनै र्याकमा नलीहाडै नलीहाड र कुनै र्याकमा साना टुक्राटुक्री हड्डीहरू राखिएको थियो । र्याकको मुनिपट्टिको भागमा केही कफिनहरू पनि थिए । अत्यन्तै जतनका साथ राखिएका तिनै हड्डीहरू थिए रुवान्डाली गृहयुद्धको क्रूरताको इतिहास । त्यही इतिहासले पढाएको थियो रुवान्डेलीहरूलाई शान्तिको पाठ । जसले जे भने पनि रुवान्डाको वास्तविकता यिनै हड्डीहरूसँग जोडिएको थियो । यतिखेर रुवान्डामा हेर्ने भनेको नै मानव हड्डीहरूको संग्रहालय रहेछ । मानवीय चीत्कारहरूको इतिहास रहेछ । मानवीयता मरेको अराजक विगत नै रहेछ ।एकाएक सल्केको जातीयताको आगोले करिब तीन महिनामा दस लाखभन्दा बढी मानिस मारिएको रुवान्डाको इतिहासमा नाटारामा हत्याकाण्डको एउटा छुट्टै इतिहास रहेछ । घटनाको कुरो सुन्दा पत्याउनै नसकिने थियो । यति निर्मम र पाशविक हत्या पनि हुन सक्छ र भन्ने लाग्थ्यो । तर वास्तविकता त्यही थियो । घटनाअनुसार गृहयुद्धको आगो देशभर सल्किरहेको अवस्थामा ११ अप्रिल १९९४ का दिन एक्कासि नाटारामा गाउँमा कट्टरपन्थी हुतुहरूले जथाभाबी गोली चलाउने, पसल लुट्ने र पसलका मान्छेहरू मार्न थालेपछि एकाएक गाउँमा रक्तपात मच्चिन थाल्यो । हुतुहरूको बाहुल्य रहेको क्षेत्र भएकाले उनीहरूको प्रतिकार गर्न सक्ने क्षमता तुत्सीहरूसँग थिएन । अधिकांश तुत्सीहरू भागाभाग गरी टाउन हलतर्फ दौडिए । आक्रमणको डरले केही बूढाबूढी र महिलाहरू अघिल्लो दिन नै टाउनहलमा पुगिसकेका थिए । गाउँको चारैतर्फ असिना बर्सेजस्तै गोली बर्सन थाल्यो । गाउँभरि हाहाकार मच्चियो । सबै आफ्नो ज्यान बचाउन टाउन हलतर्फ भागे । प्राण रक्षाका लागि टाउन हलमा शरण लिन पुगेका अल्पसंख्यक तुत्सीहरू त्यति बेला आत्तिए जति बेला टाउनका मेयरले आफूले सुरक्षा गर्न नसक्ने लाचारी व्यक्त गर्दै टाउन हल क्षेत्र खाली गर्न आदेश दिए । स्थानीय सरकारले सुरक्षा दिन नसक्ने भनेपछि उनीहरूको अगाडि मृत्युको विकल्प रहेन । जब मेयरले अवस्था असामान्य देखे तब टाउन हलबाहिर आई त्यो त्रसित भीडलाई सम्बोधन गर्दै भने, यतिखेर तिमीहरू घर गए पनि मारिनेछौ, भागेर जंगल पसे पनि मारिनेछौ र यहीं बसे पनि मारिनेछौ, मारिनुको विकल्प नभएकाले तिमीहरू जतिसक्दो चाँडो यो ठाउँ खाली गर, म टाउन हलअगाडि रगतको खोलो बगेको हेर्न चाहन्नँ ।मेयरको यो भनाइपछि सबैको अनुहारमा मृत्युको छाया नाच्न थाल्यो । महिला केटाकेटीहरू रुँदै कराउँदै चर्चतर्फ लागे । उनीहरूको बाँच्ने भरोसा भनेको भगवान्बाहेक कोही रहेन । लगभग पाँच हजार तुत्सीहरू नाटारामा चर्चवरपर जम्मा भए । उनीहरूमा केवल भगवान्को घरमा चाहिँ पक्कै आक्रमण गर्नेछैन भन्ने अन्तिम विश्वास मात्र बाँकी थियो । तर हेर्दाहेर्दै हुतु कट्टरपन्थी मिलिसियाहरूले गाउँका सबै घर लुट्दै, जलाउँदै, भेटेको मान्छे मार्दै चर्चमा आइपुगे । चर्चमा प्रार्थना गरेर बसेका निहत्था मान्छेमाथि अन्धाधुन्ध गोली बर्साउन थाले । हजारौंहजार गोली चलेपछि चर्चबाहिर मान्छेको लासको थुप्रो लाग्यो । रगतको खोलो बग्यो । अब चर्चभित्र करिब एक हजार जना मात्र बाँकी रहे । मृत्युमा विजय देख्ने उन्मत्त मिलिसियाहरूले लासमाथि टेक्दै आई मान्छेले भरिएको चर्चमा ग्रेनेड पड्काएर प्वाल पारे अनि चर्चभित्र गोली बर्साउन थाले । चर्चभित्र रहेका कोही पनि बाँच्न सकेनन् । मर्नेहरूमा अधिकांश महिला र बालबालिका परे । नाटारामाको यो हत्याकाण्ड रुवान्डाको गृहयुद्धको इतिहासकै सबैभन्दा बीभत्स र मानवीयताविरुद्वको परकाष्टाको रूपमा अंकित हुन पुग्यो । जतिपटक माफी मागे पनि क्षम्य नहुने घटनाको रूपमा रुवान्डाको इतिहास बनेर अझैसम्म रहिरहेको छ नाटारामा चर्चको हत्याकाण्ड ।एकै ठाउँमा लगभग ५ हजार जनाको हत्या गरिएको यस घटनामा तुत्सीहरू मात्र नभएर केही नरमपन्थी हुतुहरूले पनि ज्यान गुमाए । कट्टरपन्थी हुतु मिलिसियाहरूमा हत्याको मात चढिरहेको थियो । उनीहरूले बाटोमा भेटिएका बूढाबूढीसम्मलाई छाडेनन् । यसले रुवान्डाको सामाजिक सद्भावमा कहिल्यै पुर्न नसकिने खाल्डो बनायो । नाटारामा चर्च हत्याकाण्ड भएको दिनलाई रुवान्डालीहरू सबैभन्दा कालो दिन र मानव इतिहासकै खराब घटनाको रूपमा लिने गर्दछन् । तर विगतमा जे भए पनि यी र यस्तै घटनाहरूकै कारण बनेको हो आजको रुवान्डा । यतिखेर आफ्ना सबै अँध्यारा र क्रूर विगत बिर्सेर विकास र शान्तिको पथमा लम्केको छ रुवान्डा । जातविहीन र वर्गविहीन रूपमा अघि बढ्ने लक्ष्य बोकेर हिँडेको छ रुवान्डा । हामी जात, भाषा र क्षेत्रको नाममा राज्य बनाउने कसरत गरिरहँदा रुवान्डा भने एउटै राष्ट्रिय जात र धर्म बोकेर हिँडेको छ । त्यहाँ कसैले पनि आफूलाई हुतु र तुत्सीको परिचय दिन रोक लगाइएको छ । उनीहरूको जात, धर्म सबै रुवान्डियन भएको छ । त्यति धेरै लासहरूको पहाड चढेपछि र त्यति ठूलो रगतको खोलो तरेपछि मात्र चेत खुलेको रहेछ रुवान्डियनहरूको । थाहा छैन हाम्रो चेत खुल्न कति समय लाग्ने हो र कस्तो परीक्षा पार गर्नुपर्ने हो ।नाटारामाको त्यो मृत्युको खेलमा कति महिला बलात्कृत भए हिसाब रहेन । बलात्कारपछि हत्याका शृंखला अनगिन्ती रहे । चर्च नजिकै भेटिएका बूढा र बाँचेका केहि गाउँलेहरू घटनाका दिन कम्पाला गएका रहेछन् । उनीहरू कम्पालामा हुँदै गाउँको समाचार सुनेछन् । उनीहरूको गाउँमा रहेका श्रीमती, छोरा, बुहारी, छोरी, नातिनातीना र गाउँलेहरू कोही पनि बाँकी रहेनन् । सायद उनीहरू त्यस दिन गाउँमै भएको भए आज रहने थिएनन् । घटनाको केही दिनपछि गाउँ फर्केर आउँदा आफ्नो परिवारको लास पहिल्याउनै सकेनन् । गाउँ मुर्दाहरूको बस्ती भइसकेको थियो । बस्ने खाने ठाउँ केही थिएन । लास कुहिएर हाडखोर मात्र बाँकी रहेकाले हड्डी हेरेर मान्छे चिन्न सक्ने अवस्था रहेन । मरेपछि त जुनसुकै जात भए पनि उस्तै पो हुँदो रहेछ । बाँचुन्जेल मात्र रहेछ मान्छेले म त्यो जात र यो जात भनेर छुट्याउने । त्यस दिनदेखि आफन्त हराएका मान्छेहरू अक्सर यहाँ आउँदै यिनै हाडखोर हेर्दै फर्कंदा रहेछन् । उनीहरूलाई लाग्छ रे यिनै हाडखोरमध्ये एउटा उसकी प्यारी श्रीमतीको पनि हो र यिनैमध्ये कुनै एक उनीहरूका छोरा, बुहारी र नातिनातिनाका हुन् । यहाँ आउँदा उनीहरूलाई आफ्नो परिवार भेटेजस्तै हुन्छ रे । तिनै काली केटीले बताएपछि थाहा भयो, बाँचेका गाउँलेहरूको दारुण कहानी ।उसको कुराले मेरो आँखाको डिलमा पनि थोरै पानी टिल्पिलायो । मान्छेले जति पीडा सहेर पनि त बाँच्नैपर्ने रहेछ । मर्नेहरूका लागि मरिदिन सजिलो रहेछ । बिचरा बाँच्नेहरू अझै जीवनमा कति वर्षसम्म खोजिरहने हुन् आफ्ना परिवार । आफ्ना परिवारका हाडखोरहरू । उनीहरूको पीडाले मलाई पनि कताकता नराम्ररी घोच्यो । आखिर जहाँको भए पनि मान्छे त मान्छे नै हुँदोरहेछ । आँसु त आँसु नै हुँदो रहेछ । पीडा त पीडा नै हुँदोरहेछ । चर्च हत्याकाण्डको एक वर्षपछि मात्र १४ अप्रिल १९९५ मा नाटारामा चर्चलाई जेनोसाइड मेमोरियल बनाएर सबैका लागि खुल्ला गरिएको रहेछ । नाटारामाको कथा जति सुन्यो त्यति नै दुर्दान्त, जति बुझ्यो त्यति नै पीडादायी थियो । यो धर्म र जातको नाममा मान्छेले मान्छेमाथि गरेको अत्याचारको कथा थियो । सत्ता र शक्ति प्राप्तिका लागि मान्छेले मानवता बिर्सेर गरेको अमानवीय र क्रूर आक्रमण थियो । जसले जसरी बुझे पनि संसारमा यो घटना सर्वत्र निन्दनीय थियो ।जाँदाखेरी हाँस्दै रमाउँदै गएको म फर्केर आउँदा बाटाभरि तिनै हड्डी र खप्परहरूको कहानीमा हराइरहें । डरले मुटु काँपिरह्यो । कताकता आफ्नो देशको अवस्थाले कोपरिरह्यो । आफूले गर्न सक्ने केही थिएन, केवल आफ्नो मन पर्ने भगवान्सँग मनैमनले प्रार्थना गरिरहें, प्रभु ! कम से कम मेरो देशका अगुवाहरूलाई चाहिं यति क्रूर र संवेदनाहीन नबनाइदेऊ है ।"
विरहको गुञ्जन,"भकुन्डो भएँ म हिजोसम्मका अधिकारीका लागि, अचानो भएँ म अधिकारमा भर्खरै चढ्नका लागि र हाउगुजी भएँ म सदाका टपरटुइयाँहरूका लागि । यसरी सेतो हात्ती पो भइदिएँ म समस्त देशवासीहरूका लागि सुदूर उत्तरमा लहरै कञ्चन चाँदीजस्ता हिउँका चुचुराहरू टलल्ल टल्किरहेका छन् र ती चुचुराहरूका तलतिर अँध्यारा गुफाहरूमा मेरैजस्तो कोकोहोलो सुनिन्छ, छातीभित्रको व्यथा सुसाएको सुनिन्छ, कालै बादलभित्र लुकेको हृदयभरिको चीत्कार सुनिन्छ । र हुर्हुरे डाँडाको हावा भएर, उद्देश्यहीन आकाशको कावा भएर र सधैं हार्नुपर्ने धावा भएर म हुन्हुनाइरहेको रहेँछु, कराइरहेको रहेँछु र धर्मराइरहेको रहेँछु । यस्तै डाँडाहरू छन् मेरो देशमा पनि । यस्तै रूखहरू छन् मेरा डाँडाहरूमा पनि । यस्तै छ वायु, यस्तै छ घाम र यस्तै छ माटो मेरो मातृभूमिा पनि । तर यहाँ जे छ मेरो मुलुकमा छैन, यहाँ जस्ता मानिसहर छन् त्यस्ता मेरो भूगोलमा छैनन् र जुन सुकिला र चौडा बाटाहरूको जालो यहाँ फिँजारिएको छ मेरो देशमा छैन । जति छोटो हुन्छ मन, उत्ति नै साँगुरो हुन्छ बाटो पनि । जति सङ्कीर्ण हुन्छ ज्ञान, उति नै होचा हुन्छन् भवनहरू पनि, योजनाहरू पनि र कार्यक्रमहरू पनि । यस जीवनमा मैले जे देखेँ बाहिरै देखेँ, जसलाई मैले भेटँे बाहिरै भेटेँ र मान्छे हुन जे सिकेँ बाहिरै सिकेँ । ईष्र्याबाहेक, डाहाबाहेक र खिसीबाहेक देखिनँ मैले नेपालको छातीमा यस जीवनभरि । साँगुरो स्वार्थमा अल्झेर खिइँदै र पुड्किँदै जानु नै मेरो देशको विशेषता भएको मैले देखेको छु । ठूलाठूला जननेता हौं, त्यागी सत्पुरुषहरू हौं र सन्तसन्न्यासीहरू हौं भन्नेहरू पनि परिवारभित्रकै मजेरीमा घेरिएका देखेर, अज्ञान, अयोग्यता र अशिष्टतामै मक्ख परेका देखेर अनि गोष्ठी र भेलामा, प्रज्ञा र उच्च शिक्षामा, अध्ययन र गवेषणमा समेत चाकरी नै मौलाएको, कोसेली नै अघि बढाइएको र नभए नाता नै उचालिएको देखेर दामनमा पुग्छु म र उत्तरतिर हेरेर धमिला आँखामा आँसुआँसु हुन्छु म । गुराँस त रातै फुल्छन्, डाँडैडाँडाभरि सिँदुर छरिन्छ र हरिया वन दुलही हुन पुगेका देखेर चराहरू झुल्छन् र पारिपारिका फाँटहरू प्राकृतिक सौन्दर्यमा खुल्छन्, तर मनको घाउलाई हिमाली शुभ्रताले मलम लगाउन सक्तैन, चिरिएको छातीलाई गुराँसको रातो रङले शीतल पार्न सक्तैन र भोको पेटमा छुत्ती खेल्ने आन्द्राहरूलाई चराहरूको सङ्गीतले शान्त बनाउन सक्तैन । सनन्न चिप्लो गाडी स्वात्त सुरुङभित्र सुल्कन्छ । एक्कासि दुवैतिरका आकाश छुने भवनहरू ओझेल पर्छन् एक तमासको गति गुन्गुनाएजस्तो भएर कान झनन्न हुन्छ । आधी घण्टैअघि विमानको झ्यालबाट देखिएका टाढाटाढाजस्ता रमाइला टापुहरू बाटैबाटाले कलात्मक रूपमा काटिएर, टल्कने घरहरू झुरुम्मिएर र चौकुने हरिया खेतहरू सजिएर मेरा आँखालाई मनोरञ्जन दिएको म सम्झन पुग्छु । विशाल नीलो महासागरमा थोप्लाजस्ता पानीजहाजहरू अघिपछि सेता पानी फाल्दै घस्रिरहेको दृश्य पनि म सम्झन्छु । हेर, मेरो देश भने पानीशक्तिमा श्रेष्ठ मानिए पनि हाम्रा नदीका बाटामा कहिल्यै जहाज चलाउने सद्बुद्धि हाम्रा टाउकेहरूमा पलाएर । यहाँ एक माइल चौडा टापुमा पनि मोटरका चिल्ला र चौडा बाटाले चारैतिर काटाकाट गरेका छन्, तर मेरो देशमा भने सयौं माइल हिँड्दा पनि कुनै सभ्य मान्छे हिँड्ने खालको बाटो भेटिँदैन ।यत्तिकैमा सनन्न गर्दै गाडी पहाड छेडेर स्वर्गमा पुग्छ । स्वर्ग भन्नु नै सुन्दर, शुभ्र र सफा स्थान हो भने म ताइपेई पुगेँ । वैकुण्ठ भन्नु नै शिष्ट, सौम्य र सुखदायी व्यवहार हो भने म त्यसै व्यवहारमा पुगेँ । म राष्ट्रिय चेङ्ची विश्वविद्यालयमा पुगेँ । सत्ताईस लाख जनसंख्याको सहर ताइपेई, छवटा विश्वविद्यलायहरूले सिँगारिएको यो सहर र डाँडैडाँडा अनि उपत्यकै उपत्यकाको यो मिश्रण प्रकृतिको सुन्दरतामा मान्छेको कलाकारिता थपिएको एक अद्वितीय नमुना रहेछ । हो, यसरी म राष्ट्रिय चेङ्ची विश्वविद्यालयमा २०४७ सालमा पुगेको थिएँ । विश्वविद्यालयहरू त जुनसुकै मुलुकमा पनि अचेल बनिसकेका छन्, तर ताइपेईको राष्ट्रिय चेङ्ची विश्वविद्यालयको भव्यताले मेरो भावनाभित्रै भास्कर उदायो, त्यसको सौन्दर्यले मेरो शरीरभित्र शिक्षाप्रति स्नेहको बाढी उल्र्यो र त्यसको स्वच्छताले मेरो छातीलाई सङ्लो बनायो, छर्लङ्ग तुल्यायो, पुलकित पार्यो । जापानका शुभ्र विश्वविद्यालयहरू हेरेको छु मैले, दक्षिण कोरियाका गगनचुम्बी भवनहरूयुक्त फराकिला विश्वविद्यालयहरूभित्र घुमेको छु म र सौभाग्यवश प्यारिसको सोबोर्न्देखि बेलाइतका अक्सफोर्ड, केम्ब्रिज र एडेन्बर विश्वविद्यालयहरूमा कुल्चन पाएको छु मैले । अमेरिका त अमेरिकै भयो, सहरैपिच्छेका आकाश छेड्न उत्ताउलिएका अग्ला न अग्ला भवनहरूका ताँतीले सिँगारिएको त्यसको शैक्षिक क्षेत्र रमणीय मात्र होइन, उत्साहबद्र्धक मात्र पनि होइन, अनन्त तिर्खा, अशेष ईष्र्या र विराट् वितृष्णा उब्जाएर मलाई सधैं नेपाली भएर जन्मेकामा खिसी गरेझैं पल्टिरहेकै छ । मैले विश्वविद्यलायको विराट् क्षेत्रभित्र कुल्चनेबित्तिकै एउटा विचित्रको विशाल घण्ट बज्यो र चारैतिर त्यसको आवाज घननन घन्क्यो । शरीरका अङ्गअङ्गलाई झङ्कृत पार्दै त्यो मेरो मनमस्तिष्कसम्म गुन्जन पुग्यो । एकाबिहानै उठेर म वज्रासनमा बस्छु र शान्ता पद्मासनमा जम्छे अनि हामी आफ्ना सारा चिन्ताहरूलाई एकातिर पन्छाएर ओम्को लामो स्वर गुन्जाउँछौं । हाम्रो समवेत ध्वनि भित्रैबाट घन्कँदा समस्त अन्तरिक्ष नै झननन्न भएजस्तो हुन्छ, चिम्लिएका हाम्रा दुवै आँखाका बीचको तेस्रो नेत्रको आज्ञाचक्रमा ओम्को आकृति बनिन्छ र त्यसलाई देदीप्यमान गोलाकार ज्योतिले ढाकेर हामी दुईलाई मात्र होइन, सम्पूर्ण विश्वलाई नै झल्झलाकार तुल्याएजस्तो अनुभूतिमा हामी समय बितेको पत्तै पाउँदैनौं । यस्तो अनुभूति अरू किसिमले त हुनै सक्तैन भन्ने विश्वासमा म थिएँ, तर चेङ्ची विश्वविद्यालयको घण्टबाट प्रतिध्वनित ओम्कारले मलाई आत्मविस्मृत तुल्यायो र सम्भावनाका अनेकौं नयाँ ढोकाहरू उघार्यो । हो, त्यो ओम्कारै थियो, नत्र किन त्यस्ता फराकिला न फराकिला बाटा, चोक र आँगनमा सल्सलाइरहेका असंख्य नरनारी त्यसरी एक्कासि हल न चल हुँदै साम्सुम्म भएन ? साइकलमा हुइँकिरहेका युवकहरू ठ्याक्क रोकिएर तल ओल्र्हे, फटाफट हिँडिरहेका युवतीहरू जुन ठाउँमा पुगेका थिए त्यहीँ नै टक्क अडिए, सन्साइरहेका मोटरहरू घ्याच्च बीच बाटैमा थामिए र इन्जिन बन्द गर्दै चालक र गाडीभित्रका व्यक्तिहरू आसनमै चुपचाप टाँसिएका जस्ता भए । एक्कै छिनमा सुमधुर ध्वनि र लयमा शून्य आकाशबाट गुन्जिएजस्तो सङ्गीतले चारैरित ढाक्यो । हामीले ओम्को उच्चारण गर्दाझैं साराका सारा मानिसहरूले आँखा चिम्ले र आफ्ना शिर श्रद्धापूर्वक झुकाए । त्यहाँका आँगन, आँगनवरिपरिका ताँतीका ताँती भवन र माथिमाथि देखिने रूखैरूखले मनोरम तुल्याएका डाँडाहरूसमेत शान्त मुद्रामा ध्यानमग्न भएजस्तो मलाई भयो । सङ्गीतले नसानसालाई प्रवाहित तुल्याएजस्तो, मांसपेशीका एकएक अंशलाई झक्झक्याएजस्तो र मुटुलाई मायाले सहलाउँदै थप्थपाए र थुम्थुम्याएजस्तो अनुभूतिले म पनि मन्त्रमुग्ध भएँ । हो, सङ्गीत त थियो तर हल्ला थिएन, लय त थियो तर कानलाई कतै बाधा थिएन र सास फेरिरहे पनि, जीवन भोगिरहे पनि, वायु बगिरहे पनि एक प्रकारको शान्ति, एक तमासको शून्य र अनन्तसम्म मौनता, सन्तृप्ति र दिव्यता फिँजारिइरहेको थियो । ठ्याक्क घडी नै अडिएजस्तो, पृथ्वी नै गतिहीन भएजस्तो र समस्त ब्रह्माण्ड नै समाधिको अवस्थामा बसेजस्तो भयो र म हेरेको हेर्यै भएँ । मलाई सङ्गीतको प्रवाह बन्द भयो भन्ने ज्ञान त त्यति बेला पो भयो जब घ्याच्च युवकहरू हतारहतार वेग मार्न थाले र मूर्तिवत् उभिएका युवतीहरू हस्याङफस्याङ गर्दै कक्षतिर दगुर्न थाले । मसितै सम्मेलनभवनतिर जान लागेका एक सज्जनलाई मैले सोधें, यसरी किन ती सङ्गीतको लय गुन्जन छाड्नेबित्तिकै गतिशील भए ?हरेक दिन बिहान ठीक आठ बजे घण्ट बज्छ र राष्ट्रिय धुन गुन्जन्छ । विश्वविद्यालय परिसरभित्र समस्या छात्रछात्रा, सम्पूर्ण प्राध्यापकप्राध्यापिका र समग्र कर्मचारीहरू आफ्नो प्यारो राष्ट्रप्रति श्रद्धाविनत हुँदै जहाँको तहीँ शान्त र गम्भीर मुद्रामा उभिन्छन् । राष्ट्रिय धुन सकिनेबित्तिकै ती आफ्नाआफ्ना गन्तव्यतिर वेगसाथ लाग्छन् । के तपाईंको देशमा यस्तो प्रथा छैन र ?मलाई छातीमै कसैले एक मुड्की बजारेजस्तो भयो । त्यहाँजस्तो अनुकरणीय राष्ट्रप्रेम, मातृभूमिप्रतिको अनन्त श्रद्धा र राष्ट्रिय धुनप्रतिको अकथनीय भक्ति मेरो देशमा भइदिएको भए म कति गौरवान्वित हुन्थेँ होला । अवश्य पनि यसरी छाती चसचस दुखाउँदै लाजले पानीपानी हुन्नथेँ होला !हामी पनि फटाफट सम्मेलनभवनतर्फ लाग्यौं जहाँ बेलाइत, अमेरिका, फ्रान्स, जापान र मूलभूमि चीनका विद्वान्विदुषीहरू, ताइवानी प्राध्यापकप्राध्यापिकाहरू र चेङ्ची विश्वविद्यालयका अधिकारीहरूसित उभिएर सामूहिक चित्र खिचाउने तर्खरमा हामीलाई पर्खिरहेका थिए । चित्रहरू त खिचिँदै जान्छन्, खिचिए पनि । कार्यपत्रहरू त पढिँदै जान्छन्, पढिए पनि । पूरै ताइवान द्वीप वरिपरिका भ्रमणहरू त हुँदै जान्छन्, भए पनि । तर एउटा कुरालाई भने म कहिल्यै बिर्सन सक्तिनँ । बिर्सने त कुरै छाडौं, त्यस कुराले मेरो शरीरभित्रका समस्त अवयवहरूलाई झङ्कृत तुल्याउँदै आएको छ र मेरो अस्तित्व आधारलाई समेत त्यसले गुन्जायमान बनाउँदै आएको छ । हो, मलाई राष्ट्रिउ चेङ्ची विश्वविद्यालयले नेपालमा तिब्बती धर्म र संस्कृतिले पारेको प्रभाव भन्ने विषयमा बोल्न भनेर बोलाएको थियो र मैले बौद्ध धर्म र बोन्पो परम्पराका साथै जातीय र भाषागत अन्तरसम्बन्ध र पारस्परिक प्रभावबारे बोलेँ । खचिखचाउ दर्शकवृन्दले समयसमयमा बजाएका थपडीले र प्रश्नोत्तरपछिका सन्तुष्टि र प्रशंसाका ध्वनिहरूले मलाई प्रसन्न पनि बनाए । तर म जतिसुकै हर्षित र प्रेरित भए पनि र बधाई प्रकट गर्नेहरूप्रति उज्ज्वल मुखमण्डलले मैले जतिसुकै धन्यवाद प्रकट गरे पनि त्यति बेला पो म नितान्त नौलोपना र अवर्णनीय आत्मिक सुखको अनुभूतिमा चुर्लुम्म भएँ जब पेइचिङका प्राध्यापक शेन, फ्रान्सकी प्राध्यापिका फाबियान र जापान, मकाउ टापु र हङकङलाई प्रतिनिधित्व गर्ने विद्वान्विदुषीहरूसित म सन्यातसेनको भव्य स्मारक हेर्न पुगेको थिएँ । विस्तृत खुला क्षेत्रलाई चारैतिरबाट बारेर ताइपेईजस्तो अटेसमटेस भवनहरू भएको घुइँचे स्थानमा सारा प्राचीन चीनलाई सम्झाउने उच्च कलात्मकताले सजिएको एउटा भव्य भवन गर्वसाथ पगोडा शैलीमा उभिएको छ । कतै सुन्दर तलाउहरूमा कमलका फूलहरूसित लुकामारी खेल्दै स्वच्छ सेता रजहाँसहरू तैरिरहेका थिए, बाङ्गाटिङ्गा डिलहरूमा छाँटसित सजाइएका रङ्गीचङ्गी पुष्पहरूका सुवास र सौन्दर्यले घेरिएका पोखरीहरूमा राता, सेता, सुनौला र छिर्केमिर्के माछाहरू नृत्य प्रदर्शन गरिरहेका थिए र कतैचाहिँ विशाल चौरमा थरीथरीका रमाइला रङका लुगा लगाएका, स्याउ गाला भएका र मुस्कान र जिज्ञासामा उत्फुल्ल बालबालिकाहरू आफ्ना शिक्षकशिक्षिकाहरूसित पङ्क्तिबद्ध भई स्मारकभित्र प्रवेश गर्न लागिरहेका थिए । आफ्ना ऐतिहासिक पुरुषको सम्मान गर्न ताइवानले जानेको थियो, आफ्नो चिनियाँ संस्कृतिको संरक्षण गर्ने बिँडो ताइवानले नै उठाएको थियो र बुद्ध, ताओ र कन्फुसिअसलाई छुट्टाछुट्टै रूपमा वा समन्वय गरेर ठाउँठाउँका डाँडाडाँडामा वास्तुकलाका अनुपम नमुनास्वरूप पूजाआजा आकर्षक पाराले सञ्चालन गरेर चिनियाँ दर्शन, चिनियाँ धार्मिक सहिष्णुता र चिनियाँ प्राचीन सभ्यताको प्रदीप्त ज्वालालाई जनहृदयमा जलाइराख्ने जिम्मा पनि त्यसै ताइवान तापुले बेहोरेको थियो । ताइवानमा मूलभूमिका चिनियाँहरू बहुसङ्ख्यामा प्रवेश गर्नुअगावैका आदिवासीहरू पनि झिलिमिली पोसाकमा झल्याकझुलुक हुन्छन् र तिनका विकास र संवद्र्धनमा पनि ताइनवान जीउज्यानले लागेको थियो । अनि आधुनिक विज्ञान र प्रविधिले झकिझकाउ ताइवानको राजधानी ताइपेई न्युयोर्क, प्यारिस र टोकियोलाई समेत उछिनेर बिजुलीका झिलिमिलीले चम्किनसम्म चम्केको थियो । बरन्डाका कुनामा झलमल्ल बिजुलीको प्रकाशमुन्तिर दुई प्रौढ पुरुषहरू बेन्चीमा बसिरहेका र आफ्ना बाल्यकाल र यौवनको सम्झनामा विरक्त हुँदै उँगिरहेका जस्ता मैले देखेँ । चिनियाँ भाषामै तिनसित कुरा गरेपछि अचम्मित भावविह्वल हुँदै शेनले हामीलाई अंग्रेजीमा भने, यी दुवै महान् सङ्गीतकार चीनभरि प्रसिद्ध थिए, तर पछि कसैलाई थाहा नदिई किन हो यिनले आफ्नो कर्मस्थल पेइचिङलाई मात्र होइन, मूलभूमिलाई नै त्यागेका थिए । यी त यहाँ पो आइपुगेका रहेछन् !यस्ता प्रसिद्ध सङ्गीतज्ञहरूले पनि किन देशै छाड्नुपरेछ नि ? फाबियानले फ्रान्सेली उदार स्वभावको प्रदर्शन गरिहालिन् । अहिले त्यतातिर नजाऔं । बरु यी दुईका सङ्गीतको एउटा सानो टुक्राको रसास्वादन गरौं । यी दुईमा एक जनाका गलाको र अर्काको वीणाको झङ्कारको परिचय तपाईंहरू आफैं पाउनुहुनेछ । अद्भुत प्रतिभा छ यी दुईमा ।शेनको विनम्र अनुरोध सुन्दा पहिले त उनीहरूले त्यस्ता ठाउँमा एक्कासि गाउनु र बजाउनुपर्दाको पीडा प्रकट गरे, तापनि एक्कै छिनको अभ्यर्थनापछि ती राजी भएको हामीले बुझ्यौं । मेरो ठूलो भाग्य रहेछ । त्यस्तो अप्रत्याशित र अपूर्व मौकाका लागि म चीनलाई, शेनलाई र ती दुवै सङ्गीतज्ञहरूलाई अन्तर्हृदयदेखिको धन्यवाद दिन्छु । म चीनलाई धन्यवाद दिन्छु, किनभने चीनमै ती जन्मेका थिए, हुर्केका थिए र हुर्किसकेपछि निरन्तर साधनामा डुबेर आफ्ना प्रतिभालाई चमत्कारको शिखरमा पुर्याउन सफल भएका थिए । म शेनलाई धन्यवाद दिन्छु किनभने चिनियाँ सङ्गीतलाई उनले बुझेका थिए, प्रतिभालाई चिनेका थिए र तिनलाई अकस्मात् भेटिएका ठाउँमै प्रदर्शनका लागि तम्तयार पारेका थिए । अकस्मात् वीणा रेटेको तीव्रतम स्वर पूरै छातीलाई थर्काउँदै र पाखुरा, तिघ्रा र पिँडुला नै चिरेजस्तो गरेर रन्कियो । मैले ओम् पणिपद्मे हुँ भन्ने पवित्र बौद्ध मन्त्रको ध्वनिले समस्त वायुमण्डललाई गुन्जित पारेजस्तो अनुभव गरेँ ।"
प्रेमिल उपहार : पफ्र्युम,"प्रेममा राजनीति र राजनीतिमा प्रेमको घुुसपैठ हुन्छ, हुँदैन ?बन्दुकको नालबाट बारुद होइन गुलाबको सुगन्ध निस्कियो भने ?प्रेमीप्रमिकाको पुनर्मिलनमा निस्कने हर्षाश्रुमा कुन रसायन होला ?यी मेरा बनिबनाउ प्रश्न होइनन् । कथासंग्रह पफ्र्युम को गाताको पछाडिबाट साभार गरिएका हुन् । प्रश्नहरूका पुछारमा रहेको यी प्रश्नका जवाफ किताबभित्रका २४ थान कथा हुन् भन्ने वाक्यले पाठकको ध्यानाकर्षण गर्छ । रस चुहुन्छ कि, चुहुन्छ कि ? लाग्ने मुखपृष्ठमा रहेको मुलायम गुलाबबाट विछट्टको आभा मिल्छ । समकालीन कथाकारका प्रेम कथा संकलित राजकुमार बानियाँ र दीपक सापकोटा सम्पादित किताब पढ्दा थप प्रश्नहरू तेर्सिए । प्रेम के हो ? प्रेममा शारीरिक सम्बन्ध अनिवार्य छ ? प्रेममा उमेर बाधक हुन्छ ? प्रेम विपरीत लिंगका बीच मात्र गरिन्छ ? इत्यादि । पाठकको मस्तिष्क उद्वेलित बनाउने यस्ता थुपै्र प्रश्नहरूको उत्तर खोज्न सघाउँछ, खुल्दुली मेटाउँछ, पफ्र्युुम ले ।साहित्यका सबै विधामा समेटिने मुख्य विषयमध्ये प्रेम अग्रपंक्तिमा आउँछ । एउटा समुह यस्तो छ, जो प्रेमलाई पठनीय र लेखनीय ठान्दैन । अर्को समूह छ, जो प्रेमबिनाको साहित्य पढ्नलायक मान्दैन । यिनै प्रश्नका माझमा पुन: प्रश्न तेर्सिन्छन् । सम्पादकद्वयले कुन सूत्रले यी कथा छाने ? यी कथाले मात्रै खोजेको कुरा दिन्छन् ? किताबको पूर्वाद्र्धमा उल्लिखित सम्पादकको भनाइमा उत्तर हाजिर छ । प्रेम कथा कसलाई लेखाउने भन्ने विषय पक्कै सजिलो रहेन । फर्माइसी लेखनको कटुसत्य के हो भने जसलाई लेखाउने इच्छा हुन्छ, उसले आनाकानी गर्छ या ताकेतालाई त्यत्तिकै गुुजारिदिन्छ । जसले बिनाआनाकानी लेख्छ, उसलाई समेट्नु जरुरी हुन्छ । यद्यपि सम्पादकको मुख्य अभिप्राय: सम्पूर्ण नभए पनि प्रतिनिधि झलक देखियोस् भन्ने हो । समग्रमा पफ्र्युम सिलेक्सन नभएर कलेक्सन हुन गए पनि कुनै खेद छैन ।पफ्र्युममा समेटिएका कथा अतिरेक आनन्द दिने प्रेमालाप, प्रेमालिङ्गन, अनि शारीरिक सम्बन्धमा मात्र खुम्चिएका कथा होइनन् । देशभरका कथाकारले आफ्नो समयमा देखेभोगेका गाउँसहरका व्यथा पनि हुन् । धेरै कथाहरूमा प्रेम सम्बन्धका अगाडि जातीय र वर्गीय विभेद तगारो बनिदिन्छ । कतिपय कथाले विवाहिता जोडीको बाहिरी खेलो फड्को उजागर गर्छन् । सशस्त्र द्वन्द्वको विषय समेटिएका कथाले प्रेमले समय र परिवेश रोज्दैन भन्ने प्रस्ट पार्छन् । कतिपय कथाले हाम्रा सामाजिक संस्कारजन्य प्रथा परम्पराको झल्को दिन्छन् । वैदेशिक रोजगारीका कारण उत्पन्न बहुविवाह, सम्बन्धविच्छेदजस्ता जटिल समस्याहरूको विषय पनि उठान गर्छन्, किताबले । सामाजिक सञ्जालको दुरुपयोग, बढ्दो बेरोजगारी, दुव्र्यसनी, अशिक्षा आदिले समाजमा पारेको नकारात्मक प्रभावको नालीबेली पाइन्छ, कथाहरूमा । कथाहरूमा पाठकको समय बोल्छ, परिवेश बोल्छ । कतै न कतैबाट पाठकलाई छुन्छ । प्रेमका बारे नयाँ तरिकाले सोच्न बाध्य बनाउँछ, प्रेमका नयाँ परिभाषा सिकाउँछन् यहाँका कथाहरूले ।"
रमाइरहे आँखाहरु,"खप्तड पुग्दाको अनुभव मेरा लागि विशेष थियो । मैले यस्तो घाँसेमैदान र ठूलाठूला पाटनको अनुभव जीवनमा पहिलोपटक गरेको थिएँ । यात्रा कठिन लागेको थियो । तर ओरालो झर्दा मलाई पुजारीले भने, यो बाटो त धेरै सजिलो हो बडीमालिकाको अगाडि । यसैलाई गाह्रो नभन्ठान्नुस् । यही जनैपूर्णेमा बडीमालिका जानू । त्यहाँ ठूलो मेला लाग्छ ।थकानले हत्तु भएको बेला मैले उनको सुझावलाई खासै वास्ता गरेको थिइनँ । उनले प्राकृतिक सुन्दरताभन्दा पनि धार्मिक पक्षलाई बढी महत्त्व दिएका थिए । थाकेको ज्यानले तत्कालै कतै गइहाल्ने योजना बुनेको थिइनँ । तर सुदूरपश्चिमकै साथी कृष्णले भनिहाल्यो, यो पालि बडीमालिका क्षेत्रमा पर्ने त्रिवेणी धाममा नुहाएर जसरी पनि आमाको नाममा श्राद्ध गर्न र दान गर्न जानु छ । सुदूरपश्चिकमा धेरै मानिस आफ्नी स्वर्गीय आमाको नाममा त्रिवेणीमा श्राद्ध गर्दा रहेछन् । उसले भनिरहँदा नै मेरो मानसपटलभरि ममी छाउनुभएको थियो । साढे चार वर्षअघि एक रात एक्कासि मस्तिष्कघात भएपछि हामीले उहाँलाई सपना जसरी गुमाएका थियौं । पत्याउन अझै गाह्रो हुन्छ, उहाँ अब हामी माझ हुनुहुन्न । यस्तै सम्झँदै गर्दा मैले धेरै नसोची उसलाई भनें, म पनि जान्छु ।यात्रा धनगढीबाटै सुरु भयो । पहिलो दिन झन्डै १२ घण्टा यात्रा गरेर बाजुराको सदरमुकाम मार्तडी पुग्यौं । सदरमुकामसम्म पनि गाडी नपुग्ने रहेछ । करिब १० मिनेट पैदल पनि हिँड्यौं । भोलिपल्ट बिहान हामी उकालो लाग्यौं । बाजुराका गाउँहरूमा एउटा चलन रहेछ । बडीमालिका जाने यात्रुहरूलाई बाटोमा पूजा सामग्री राखेर बिदाइ गर्ने । तीर्थयात्रीहरूले भगवान्सम्म उनीहरूको सन्देश पुर्याइदिन्छन् भन्ने विश्वास रहेछ यो । जति माथि उक्लँदै जान्थ्यौं, मार्तडी बजार उति सानो हुँदै जान्थ्यो । रमाइलो के भने क्षणभरमै मार्तडीलाई कुहिरोले ढाक्थ्यो, क्षणमै घमाइलो देखिन्थ्यो । हुस्सु पनि बजारसँग लुकामारी खेल्न आएजस्तो । त्यही बेलादेखि नफर्किँदासम्मै हाम्रा आँखा रमाइरहे ।हामी हिँडिरहँदा बडीमालिकाका एक जना पुजारी भेटिए, नेत्र उपाध्याय । उनैबाट हामीले बडीमालिका देवी र वरपरका धार्मिक क्षेत्रबारे बुझ्दै गयौं । बडीमालिकामा विशेषगरी जनैपूर्णिमाको बेला ठूलो मेला लाग्नेरहेछ । द्वादशी, त्रयोदशी र चतुर्दशीको दिन यहाँ सुदूरपश्चिम र भारतका समेत भक्तजनहरू आउने रहेछन् ।देवीका १ सय १२ रूपमध्ये बडीमालिका जेठी रहिछन् । त्यसैले उनको पूजापछि मात्रै अरूको गर्नुपर्ने जनविश्वास रहेछ । वर्षमा झन्डै ८ महिना हिउँ पर्ने यो ठाउँमा मानिसहरू अरू बेला बिरलै जाने रहेछन् । फेरि यहाँ जानका लागि दुईचार जनाको समूह पर्याप्त पनि छैन । असाध्यै असजिलो बाटो । मेलाबाहेकको समयमा चियापसलसम्म भेटिँदैन बाटोमा । त्यतिबेला आउँदा खाने र बस्ने पालको व्यवस्थासमेत आफैँ गरेर आउनुपर्छ । जनैपूर्णिमाको बेला भने बाटोभरि मानिस भेटिन्छन् । पृथ्वीनारायण शाहको पालादेखि नै बडीमालिकामा जनैपूर्णिमाको बेला सरकारी पूजा हुँदोरहेछ । सरकारी टोलीसँगै नेपाली सेना, सशस्त्र प्रहरी र जनपद प्रहरी पनि थिए । हामी त्यही टोलीको पछिपछि उकालो लाग्यौं । हिँडाइ सुरु गरेको पहिलो दिन ८ घण्टाको पैदलयात्रापछि सोटा भन्ने ठाउँमा बस्यौं । उचाइमै पनि हरिया फाँटहरू । त्यहाँ पुग्नेबित्तिकै सबैले आआफूले ल्याएको पाल गाड्न थाल्यौं । जसोतसो खाने र बस्ने व्यवस्था त मिलायौं तर रातभरि दर्किएको पानीले आँखा लाग्नै सकेन । हुन त त्यहाँका जुम्ला, बाजुरा, बझाङ, अछामजस्ता छिमेकी जिल्लाबाट आएका मानिसहरू रातभरि गीत गाउने रहेछन् । दोस्रो दिनको हिँडाइ पनि सबेरै सुरु भयो । ठूलाठूला हरिया पाटनहरू । जता हेरे पनि घाँसे मैदान । माथि नीलो आकाश अनि बाटोको डोबभरि रंगीचंगी लुगामा देखिने मानिसहरूको लर्को । हेर्दै लोभलाग्दो थियो त्यो दृश्य । दैनिक जीवनको एकांकी छोडेर केही टाढा जाने हो भने साँच्चै नेपाल स्वर्ग नै छ । मनमनमा यस्तै तर्कना गर्दै म क्षणक्षणमा त्यहाँको दृश्य कैद गर्दै हिँडिरहें । अघिल्लो दिनको थकान शरीरमा निमेष मात्रै पनि थिएन । जति उकालो लाग्यो, लेक लाग्ने सम्भावना उत्तिकै बढ्ने रहेछ । प्राय: सबैले लसुनका पोटी र खुर्सानीको अचार बोकेकै हुने । कति मानिस त लेक लागेर मन्दिर नपुगी फर्किँदा रहेछन् । हामीले सुन्यौं विगतका वर्षहरूमा त केही मानिसले ज्यानै पनि गुमाएका छन् । ४ हजार २१६ मिटर अल्टिट्युडमा पुग्नुपर्छ तर लगभग ३ हजार हाराहारीदेखि नै मानिस बिरामी पर्न थालेको देखियो ।कहिले क्यामेराले कहिले मोबाइलले फोटो खिच्दै हिँड्दै गरिरहेको थिएँ । फेरि पुजारी भेटिए । उनले बडीमालिकाको पौराणिक महत्त्व हिजो भनिसकेकै थिएनन् । खै के कारणले हो हाम्रो समूह कुरा बिथोलिएको थियो । उनले आज पुन: सुरु गरे । स्वस्थानी वर्णन अनुसार मल्लागिरी पर्वतमा सतीदेवीको दाहिने कुम पतन भयो । त्यही मल्लागिरीको नाम अपभ्रंश भएर पछि मालिका देवी भएको र मालिका देवी जेठी देवी भएकाले उनको नाम बडीमालिका देवी भएको कथन छ । हाम्रै हिँडाइको गतिमा यति सुनाएपछि पुजारी फटाफट अघि लम्किए । हामीले उनको वेग पछ्याउन सकेनौं । बाटोमा हामीले थुप्रै अस्थायी पाल हालेर बसेका पसलहरू देख्यौं जहाँ स्याउ, रोटी र चिया बेच्न राखिएका थिए । यसपटक म त्यस्ता मानिसलाई सुन्दै हिँडिरहेको छु, जसले भौतिक सुखसुविधाको दुनियाँ खासै देखेका छैनन्, आफ्नो दैनिक घरधन्दा गरेर व्यवहार चलाइरहेका छन् । अचम्मको कुराचाहिँ उनीहरूसँग जीवनप्रति गर्ने गुनासो कति थोरै हुने । जीवनमा भेटिने सानासाना कुराले नै उनीहरूको मुहारमा निश्चल मुस्कान छरेको छ । नत्र हामीले सम्झने हो भने पहाडको भोगाइ कहाँ सहज हुन्छ, उनीहरूले दिल खोलेर हाँसिदिएजस्तो । यो यात्राको विशेषता पनि त्यही हो, आँखाले भ्याएसम्म अनन्त पहाड देखिन्छन्, हरिया घाँसे मैदान देखिन्छन् अनि सँगै मानिसहरूका हिँडाइका वेग । ती हिँडाइका वेग हामीले सहरमा देखेजस्ता महत्त्वाकांक्षाले भरिएका पनि छैनन् । मात्रै उद्देश्य भगवान्को मन्दिरमा पुगेर आफ्नो आस्था प्रकट गर्नु मात्रै । यस्तै यात्रा गरेर हामी हिँडाइको दोस्रो दिन बढीमाई मन्दिर पुग्यौं । बढीमाई मन्दिरबारे एउटा कथन रहेछ । राक्षसहरूको नाश गरेपछि यही ठाउँमा देवीले विश्राम लिएकी रहिछन् । त्यसैले बढीमाई मन्दिरसँगैको खोलाका ढुंगाहरू हाडजस्तो र कहीँकहीँ पानी पनि रातो देखिने बढीमाई मन्दिरका पुजारीले बताए । हेर्दा हामीलाई पनि होजस्तो लाग्ने । बढीमाई मन्दिरबाट हिँडेको एक घण्टा जतिपछि त्रिवेणीधाम पुगिँदो रहेछ । यात्राभरिको मनमोहक ठाउँ । तीनवटा खोला मिसिएकाले यो ठाउँलाई त्रिवेणी भनिएको रहेछ । खोला वरपर ठूलाठूला फाँटहरू देखेरै हामी लोभियौं । हामीसँगै आएका साथीहरूले दोस्रो रात त्यहीँ बिताउनुपर्छ भन्दै पाल हाल्न थाले । हामी जाँदाखेरि पानी परिरहेकाले मौसम निकै कठ्यांग्रिँदो थियो । हामी चिसो बढेसँगै आआफ्नो सिल्पिङ ब्यागभित्र छिर्यौं । मौसम पनि के बिघ्न मत्याउने खालको ? एकै छिनमा टललल् घाम लागिदियो । त्यस्तो सुन्दर ठाउँमा पालभित्र बस्न मन के मान्थ्यो । त्रिवेणी खोला आफ्नै गतिमा बग्दै थियो । एउटा मधुर मीठो खोलाको बगाइ कानमा गुन्जिरह्यो । खासमा मलाई बडीमालिकासम्म ल्याउने यही त्रिवेणीधाम थियो । आमाको श्राद्ध यहाँ गरे उनीहरूले स्वर्गमा बास पाउँछन् भन्ने नसुनेको भए सायद मलाई मेरै मनले डोर्याएर यहाँसम्म ल्याउने थिएन । भोलिपल्ट सखारैदेखि त्रिवेणीमा नुहाउने मानिसहरूको घुइँचो लाग्दोरहेछ । यहाँ प्रत्येक वर्ष बाजुरा र छिमेकी जिल्लाका मानिसहरूको एउटा प्रतिस्पर्धा हुँदोरहेछ । त्रिवेणीधाममा गोरखनाथ र चन्दन्नाथ लेख्न छत्र नुहाइ हुँदोरहेछ । जुम्लावासीहरू चन्दननाथ अनि अछाम, डोटी, बाजुरावासीचाहिँ गोरखनाथ । जसले छत्र नुहाइ गर्यो उसैले बडीमालिकाको पहिला पूजा गर्ने चलन रहेछ । पोहोरको जनैपूर्णिमामा चन्दननाथले छत्र नुहाइ गर्यो । त्रिवेणीधामबाटै बडीमालिका मन्दिरमा लिंगो लिएर जाने चलन रहेछ । तेस्रो दिनको हिँडाइ सबैभन्दा कठिन । निकै साँघुरो पहाडको बाटो । हिँड्दा कतिपय ठाउँमा त मानिसहरू ओहोरदोहोर पनि गर्न निमल्ने । कति ठाउँमा हिँड्दा मानिसहरू लडेर ज्यानै गुमाएका प्रसंग पनि हामीले सुन्यौं । र, बाटोको अवस्था हेर्दा हामीलाई अचम्म लागेन । मैले जीवनमा यति कठिन यात्रा कहिल्यै गरेको थिइनँ । त्रिवेणीधामबाट बडीमालिकाको मन्दिर पुग्न कसिलो ६ घण्टा लाग्नेरहेछ । बाटो हेर्दा यही डाँडोबाट त्यहीँसम्म त हो नि भन्ने लाग्ने तर उक्लँदै जाँदा कहिल्यै नपुगिने । करिबकरिब धेरै ठाउँमा हामीले ज्यान हत्केलामै राखेर यात्रा पूरा गर्यौं । यात्राभरिको सबैभन्दा अग्लो डाँडाको टुप्पोमा रहेछ बडीमालिका देवीको मन्दिर । खासै व्यवस्थित नभएको एउटा सानो मन्दिर । तर भगवान् आकारले वा सुविधाले ठूला हुने पनि होइनन् । यति धेरै मानिसहरू आस्थाले आउँछन् । मलाईचाहिँ धार्मिक आस्था मात्रैले नभई प्राकृतिक सुन्दरताले पनि यो यात्रा उत्तिकै विशेष लाग्यो ।"
खेल्नै सजिलो,"श्रावण २१, २०७४ दोस्रो साफ वुमेन्स च्याम्पियनसिप पाँच वर्षअघि कोलम्बोमा भएको थियो । नेपालको फाइनल भिडन्त उही परम्परागत प्रतिद्वन्द्वी भारतसँग भएको थियो । प्रतिस्पर्धाले रोमाञ्चक लय समात्न बाँकी नै थियो, नेपालले गोल गर्यो । दीपा अधिकारीले पेनाल्टी क्षेत्रबाहिरबाटै प्रहार गरेको बल लोभलाग्दो गोलमा परिणत भएपछि नेपालले अविश्वसनीय अग्रता लिएको थियो ।त्यस प्रहारमा गोल हान्छु भन्ने मलाई लागेकै थिएन, दीपाले बुधबार हाँस्दै भनिन्, गोलकिपर अगाडि बढिसकेकी रहिछन् । त्यसैले मैले माइनस गरेको बलमा थाहै नपाई सुन्दर गोल भयो । सुरुमै अग्रता लिएपछि उनलाई नेपाल दक्षिण एसियाली च्याम्पियन बन्ने विश्वास थियो । अबचाहिँ फाइनल जित्छौं भन्ने लाग्यो । साथीहरूलाई पनि त्यस्तै भएको रहेछ । च्याम्पियन भएपछि नेपालमा थुप्रै पुरस्कार पाउने सपना देखिसकेको थिएँ, मैदानमा छँदाकै मानसपाटलमा आएका कुरा उनले स्मरण गरिन् ।तर नेपाली टिमले भारतलाई रोक्न सकेन र ३१ ले हार्न पुग्यो । त्यसले दीपा र उनका सहकर्मीहरूको च्याम्पियन र पुरस्कार सपनालाई याथर्थमा बदलिने मौका नै दिएन । कोलम्बोमा नेपालले भारतविरुद्ध निकै राम्रो खेलेको थियो । त्यसअघि भारतलाई नेपालले पहिलो साफ च्याम्पियनसिप (सन् २०१०कक्सबजार) को फाइनलमा दिएको थियो, जहाँ भारतले १० ले जितेको थियो । हुन त १२ औं दक्षिण एसियाली खेलकुद (२०१६सिलोङ) मा नेपालले भारतसँग समूह चरणमा गोलरहित बराबरी खेलेको थियो तर नेपालले क्षेत्रीय महारथीविरुद्ध त्यसभन्दा राम्रो कोलम्बो र कक्सबजारमा गरेको थियो ।नेपाली महिला टिमले ११ वर्षपछि अन्तर्राष्ट्रिय फुटबलमा पुनरागमन गरेदेखि १२ औं साग २०१६ सम्म दीपाले लगातार राष्ट्रिय टिममा खेलिन् । सेन्टरब्याकदेखि राइटविङ्समा पनि जमेकी उनले ६ गोल गरेकी छन् । पछिल्लो समय उनको मुख्य काम फरवार्डका लागि गोलको अवसर सिर्जना गर्नु थियो ।कानेपोखरी, मोरङकी २४ वर्षीया दीपालाई गत महिना फरक खालको प्रस्ताव आयोअफ्रिकी महादेशकै सर्वोच्च शिखर किलिमान्जारो आरोहण गरी ५,७८५ मिटरको उचाइमा रहेको मैदानमा ९० मिनेट फुटबल खेल्ने । खेल र जीवनमा लैंगिक समानाताको लागि इक्वेल प्लेइङ फिल्डईपीएफ ले सबभन्दा माथिल्लो उचाइमा फुटबल खेलेको कीर्तिमान गिनिज बुक अफ वल्र्ड रेकर्ड मा दर्ता गराउनलाई किलिमान्जारोको कार्यक्रम ल्याएको थियो । राष्ट्रिय टिमका मुख्य प्रशिक्षक कुमार थापामार्फत किलिमान्जारो अभियानका लागि नेपालबाट दीपा र राष्ट्रिय टिमकी गोलकिपर एन्जिला तुम्बापो लिम्बूलाई प्रस्ताव आएको थियो । कीर्तिमानसँग देशकै नाम जोडिने भएपछि दुवैले प्रस्ताव स्विकारे पनि । तर एन्जिला हवाई टिकट लिएर पनि अन्तिम समयमा तान्जानिया गइनन् । दीपा पनि धेरै अवरोधहरू चिर्दै आफैं चुनौती सामना गर्न सक्ने हिम्मत लिएर उड्नुपर्यो ।काठमाडौंबाट दोहा हुँदै तान्जानियाको जान्जिबारस्थित किसौनी विमानस्थल ओर्लेपछि ईपीएफ टिम सात दिन पदयात्रा गर्दै किलिमान्जारो पुगेको थियो । हिमाल आरोहण गरी २५ जुन, २०१७ मा ९० मिनेट खेल्ने कार्यक्रम थियो । तान्जानिया पुग्नुअघि नै २३ देशका ३१ चर्चित खेलाडीहरूलाई अभियानमा थिए । जर्मन लिजेन्ड पेट्रा ल्यान्डर्स, सन् २०११ को विश्वकप र २०१२ को लम्डन ओलम्पिक खेलेकी अमेरिकी लोरी लिन्डसे, इंग्ल्यान्डका पूर्वलेफ्टब्याक रचेल युनिट, क्यानडाकी पूर्वडिफेन्डर सासा एन्ड्रयुज, मेक्सिकोकी पूर्वकप्तान मोनिका गोन्जालेजलगायत चर्चित खेलाडीहरू सहभागी थिए । यसमा दक्षिण एसियाकी एक्ली थिइन् दीपा ।भोल्क्यानो एफसी र ग्लेसियर एफसी गरी दुई टिम बनाइएको थियो । जर्मन पेट्रासँगै ग्लेसियर एफसीमा थिइन् दीपा । चुचुरोमा पुग्नुअघि तीन दिन २०२० मिनेट म्याच खेलाइएको थियो । उनले तीनै खेल खेलिन् । राइटविङ्सदेखि फरवार्डसम्म खेलेकी उनको सबैले प्रशंसा गरेको थियो । ठूला स्टारहरूसँग खेल्दा निकै रमाइलो लाग्यो । बेग्लै अनुभव भइरहेको थियो, उनले भनिन् ।टिम खेल्दै उक्लिँदै गरिरहेको थियो । सबभन्दा अगाडि दीपा हिँड्ने गर्थिन् । उनलाई लौरोको सहारा पनि परेन । उनी हिँड्न गाह्रो भएकाहरूलाई डोर्याउने गर्थिन् । त्यसबेला सबैले यिनी त सगरमाथाको देश नेपालकी हुन् भन्दा उनी गर्विलो भएको बताउँछिन् । तराई जिल्ला मोरङस्थित कानेपोखरीकी उनी स्वदेशमा भने काठमाडौं, इलाम र ताप्लेजुङभन्दा माथि उक्लिएकी थिइनन् । उनको चाहना पनि जाडोबाटै टाढै रहने नै हो ।हिमालयको देशकी भएर पनि उनको हिउँसँगको नाता टेलिभिजन र फोटोमा मात्र सीमित थियो । उक्लिदै जाँदा बाटोमा जमेका हिउँ थिए, साह्रै रमाइलो लागिरहेको थियो, उनले सुनाइन् । उक्लिँदै जाँदा उनलाई टाउको दुख्न थालेको थियो । अन्तिम दिन भने उनलाई श्वासप्रश्वासमा गाह्रो भयो । शिखर उक्लिन पाँच मिनेट मात्र बाँकी थियो । टाउको दुखाइ सहनै नसक्ने भयो । घोप्टो परी रुन थालें, उनले भनिन्, जीवन अब यति नै हो भन्ने लाग्यो । स्वदेशमै मरेको भए राम्रो हुन्थ्यो भन्ने सोचें ।हाई अल्टिच्युट सिक्नेस भएपछि उनलाई चिकित्सकले तल ओर्लने सल्लाह दिएका थिए । उनी भने अझै उक्लिन चाहन्थिन् । त्यति माथि पुगेपछि चुचुरोमै पुग्छु भन्ने आँट आएको थियो तर शरीरले साथ दिइरहेको थिएन । चिकित्सकले पनि रिस्क नलिनू भनेपछि तल्लो क्याम्पतिर झरें, उनले भनिन् । एक औषधि लिएपछि एकै छिनमा टाउको दुखाइ ठीक भयो । त्यसपछि फेरि उक्लिने उनलाई जोस चलेको थियो तर चिकित्सकले जान दिएनन् । त्यसैले उनी किलिमान्जारो उक्लिन सकिनन् र अन्तिम लक्ष्यको रूपमा रहेको ९० मिनेट खेल्न पनि पाइनन् । त्यस खेल र चुचुरो खुबै मिस गरें । ओर्लेपछि साथीहरूले पनि मलाई मिस गरेको बताइरहेका थिए, उनले भनिन् ।उनलाई नेपाल फर्कंदा अर्को जुनी लिएर आएको अनुभव भएको छ । एकदमै चिसोमा आवश्यक ज्याकेट, पञ्जालगायत कपडा नबोक्दा यसपालि किलिमान्जारो अभियानमा पछाडि परेको उनी बताउँछिन् । त्यति उचाइ र त्यस्तो चिसोमा पहिलोपल्ट पुगेको साह्रै गाह्रो भयो, उनले भनिन्, हिमाल चढ्नुभन्दा फुटबल खेल्नु नै सजिलो रहेछ । मानिसहरू सगरमाथा कसरी चढ्छन् भन्ने लाग्यो । सगरमाथा चढ्नेलाई स्यालुट गर्छु ।लियोनल मेसी, बार्सिलोना र अर्जेन्टिनाकी समर्थक दीपालाई भनिन्, हिमाल आरोहणमा सफल हुन सकिनँ तर वल्र्डकप खेलेका खेलाडीहरू भेट्दा साह्रै खुसी लाग्यो । हाम्रो लागि त्योभन्दा ठूलो खुसी विरलै मिल्छ । सन्न्यास लिइसकेका खेलाडी भए पनि विश्वकपका अनुभवीहरूको स्किल र स्पिड देखेर उनलाई अचम्मै लाग्यो । हामी त्यो स्तरमा त पुग्न सक्दैनौं तर राम्रो टिमसँग खेल्ने र स्वदेशमै निरन्तर प्रतियोगिता खेल्ने अवसर पायो भने हामी साफ च्याम्पियन चाही बन्न सक्छौं, उनले भनिन् ।:"
रेखा : कभी नहीं देखा !,"त्यो उसको सुसाइडल चिठी थियो । रातको समयमा । कोठामा एक्लै । त्यसले त्यो चिकर्टो मोर्दामोर्दा चाहिनेभन्दा सानो, जन्तरजत्रै बनाई र आफ्नो तकियामुन्तिर घुसारी । त्यसपछि पहिल्यैदेखि बन्दोबस्त गरेको, आफ्नी आमाले खाने गरेको निद्राको चक्की सिसीबाट हत्केलामा घोप्टाई । कतिवटा भनेर गनिन । मुठीभरि र फाँको हालेर सुती । रात धेरै बितेको थियो । आमा प्राय: ढिलो आउँथी । त्यस रात आएर छोरीको कोठामा जाँदा, छोरी त लडेर मुखबाट फिँज काढिरहेकी ! हत्तपत्त अस्पताल लगी । डाक्टरहरूले लगातार प्रयास गरेपछि, बिहानीपख बल्ल केटीलाई खतरामुक्त घोषित गरे । यही केटी हिन्दी फिल्मकी प्रख्यात नायिका रेखा थिइन् । आत्महत्या गर्न खोज्दा उनको नाउँ थियो भानुरेखा गणेशन ।आत्महत्याको तात्कालिक कारण थियो, उनी नौ कक्षामा फेल भएकी थिइन् सन् १९६८ मा । भित्री कारण झन् भयानक छ, आत्महत्याको । त्यसै बेलादेखि हो, आत्महत्यासित यिनको बारम्बार सरोकार परेको थियो । हामी केही केटाकेटी एकताक खुब फिल्म हेथ्र्यौं । तिनमा दक्षिण भारतका हिन्दीमा डब गरिएका फिल्म पनि हुन्थे । तिनका प्रमुख स्टारसित हामी परिचित थियौं । एमजी रामचन्द्रन, शिवाजी गणेशन र जेमिनी गणेशन । यिनैमध्ये एक जेमिनी गणेशन रेखाका पिता थिए । रेखाकी आमा पुष्पवल्ली, तमिल र तेलुगुकी नामी अभिनेत्री थिइन् । यिनैसँग जेमिनीले सम्बन्ध राखे, जसबाट दुई छोरी जन्मे । जेठी रेखा थिइन्, कान्छी राधा । जेमिनी गणेशनले हिन्दी फिल्ममा पनि काम गरेका थिए । दुवै हिट भए । तिमध्ये संसार बन्दा रेखा जन्मेकै थिइनन्, मिस मेरी बन्दा उनी तीन वर्षकी थिइन् । जेमिनी गणेशनभन्दा अघि रेखाकी आमाको सम्बन्ध जेमिनी स्टुडियोका मालिक वासनसँग थियो । वासनले जब दिलीपकुमार र देव आनन्दलाई लिएर इन्सानियत बनाउन खोजे, उनले यिनै पुष्पवल्लीलाई नायिका बनाउन त चाहे तर एउटा सर्त राखे, रामास्वामी गणेशनलाई छाड्नुपर्नेछ । कारण, त्यस बखतसम्म (पछि जेमिनी गणेशन भएका) रामास्वामी गणेशनसँग पुष्पवल्ली लागेकी थिइन्, पुुष्पवल्लीले गणेशन नै रोजिन्, नत्र ऐतिहासिक बनेको फिल्म इन्सानियत की हिरोइन पुष्पवल्ली हुन्थिन् । इन्सानियत मा पछि वीना रायलाई नायिका लिइयो । इन्सानियत चल्दा पनि रेखा तीन वर्षकै थिइन् । रेखालाई जीवनभरि नराम्ररी प्रभावित पार्ने कुरो के थियो भने, उनी नामी मातापिताकी नाजायज सन्तान थिइन् । जेमिनी गणेशनले यिनीहरूलाई कहिल्यै स्वीकार गरेनन् । रेखाहरू पहिले त ऐशो आराम मै पालिएका हुन् । पछि पुष्पवल्लीको उमेर खस्किँदै गयो, फिल्म कम हुँदै गयो । ऋण चढदै गयो । हुन त रेखाले लहडमा भनूँ १२ वर्षको उमेरमा एउटा तमिल फिल्म रंगुला रत्नम् मा बालभूमिका खेलेकी थिइन्, साँच्चि भन्ने हो भने रेखाको पहिलो फिल्म यही थियो । त्यसबखत उनी आठ कक्षामा पढ्दै थिइन् । त्यसै बखत उनको जीवनमा अनेक द्वन्द्वले प्रवेश गरेको देखिन्छ । स्कुलमा उनलाई लोट्टा भनिन्थ्यो जसको तमिलमा अर्थ हुन्छ नाजायज । रेखा काली र मोटी थिइन्, मान्छेहरू कलुटी र थसुल्ली भन्थे । उनी पढ्नमा पनि तेज थिइनन् । बल्लतल्ल पास हुन्थिन् । जसोतसो गरेर नौ कक्षासम्म पुगिन् । नौ कक्षामा फेल भएपछि पढाइ त उनले छाडिन् नै त्यसअघि उल्लेख गरेको सुसाइड अटेम्ट गरेकी हुन् । असफलता, हतासा, काली र लोट्टा सम्बोधनसँगै (त्यसमाथि) उनको कम्मरलाई कमर नहीं कमरा भनिन्थ्यो । यी सबका साथ ३३ इन्चको कम्मर लिएर उनी फिल्मी दुनियाँमा प्रवेश गरेकी थिइन् । यिनलाई हिरोइन मेटेरियल कोही मान्दैनथे । उनको लवाइखवाइ पनि बिन्दास थियो । हुन त त्यही अनगढताले उनलाई काम पनि दिलायो । एकदिन एउटा निर्माता कुलजित पालले रेखालाई दायाँबायाँ कतै नहेरी निश्चिन्त भएर प्लेट चाटचुट गरेर खाइरहेको देखे । के मन पर्यो, के मन पर्यो, उनले घोषणा गरिदिए मेरो फिल्मकी हिरोइन यही केटी हुन्छे । नत्र दक्षिणकी नायिका वाणीश्रीसँग कुरा भइसकेको थियो । फिल्म थियो, अनजाना सफर नायक विश्वजित र अर्का विनोद खन्ना ।नायिका बनेर यही फिल्मका लागि रेखाले पन्ध्र वर्षको उमेरमा पहिलोपटक क्यामेरा फेस गरिन् । अनजाना सफर पछि दो सिकारी बन्यो । तर दो सिकारी फिल्म बनेको नौ वर्षपछि मात्रै सन् १९७८ मा प्रदर्शित भयो । यो फिल्म हीरा खजानाको खोजमा आधारित छ । अंग्रेजी फिल्म सोलोमन्स माइन्स मा आधारित यो फिल्म न उच्च हो, न खास (बिशेष) हो । तैपनि दो सिकारी रेखाको पहिलो साइन गरेको फिल्मका रूपमा चिनिन्छ । फिल्मको पहिलो सुटिङको दिन विश्वजितले क्यामेरा अन भएपछि रेखालाई पाँच मिनेटसम्म किस गरिदिए । फिल्म यसले गर्दा चर्चित भयो, यद्यपि यो फिल्ममा त्यो दृश्य राखिएको छैन, तर फिल्मको हाइलाइट नै आजसम्म पनि त्यसैको छ । रेखा भन्छिन् उनलाई थाहा थिएन । कोही भन्छन् उनलाई थाहा थियो, यस्तै । यो उनको पहिलो विवाद थियो, त्यसपछि जीवनभरि उनी कुनै न कुनै विवादमा अल्झिरहिन् । उनी आफैंले पनि यस्ता विवादलाई निम्त्याएकै हुन् । उनको यस्तो धारणा देखिन्छ बदनाम हुँदा नाम हुँदैन र ?एउटा आँटिलो फिल्मी यात्रा गरिन् रेखाले । काली, मोटी नायिका त्यस बखतसम्म हिन्दी सिनेमामा कोही आएकै थिएन । मोटी भएपछि फिल्ममा गएकी भन्नेहरू छन् । हेमा मालिनीलाई पनि काली भन्थे तर उनी मोटी रहिनन् । र ड्रिम गर्ल भनिन्थ्यो उनलाई । पछि यिनै हिरोइनसँग प्रेम गर्न नायकहरू झुत्ती खेल्ने भए, कसरी ? रेखाले पछि आफूलाई बनाउँदैसजाउँदै लगिन् । दुग्धकल्प, योग आदिको त ट्रेन्ड नै चलाइन् रेखाले । उनीअघि हिरोइनहरूको यस्तो त्यति सुनिँदैनथ्यो । उनलाई अग्ली डकलिङ, सेक्स किटेन, सेक्स क्रेजी आदि कैयौं अपमानजनक सम्बोधन दिइन्थे फिल्मी दुनियाँमा । रेखा सहन्थिन् । यिनको शोषणको चर्चा पनि फिल्म प्रवेशको दिनदेखि कति चल्यो कति ? आजसम्म चलेकै छ । रेखा र फरजाना भन्ने यिनकी सहायिका लिभ इन मा छन् त्यो त स्पष्ट छ । केटीको यस्तो प्राय: सुनिन्न । भन्छन् लेस्वीयन सम्बन्ध छ । फरजाना प्राय: पुरुष भेषमा रेखासँग हिँड्छिन्, त्यसमा पनि ठ्याक्क अमिताभजस्तो भएर । यस्ता विवादहरूले रेखालाई आजसम्म पनि पछ्याएका छन् । रेखाले विनोद मेहरासँग हुँदा, एकपटक विषसेवन गरेकी थिइन्, पछि होइन भनिन्, त्यो चर्चा छँदैछ । मुकेश अग्रवाल भन्ने एक व्यापारीसँग बिहे गरिन्, जो मानिसक रोगको औषधि खान्थे । सातै महिनामा उसले रेखाकै दुपट्टाको पासो लगाएर आत्महत्या गर्यो । रेखा भन्छिन् त्यो दुपट्टा मेरो होइन । तर उसको आत्महत्या त यथार्थ हो । त्यस बखत दुनियाँले र फिल्मी दुनियाँले जसरी उनलाई राष्ट्रिय खलनायिका करार दियो, उनको पोस्टर च्यातियो, उनको हिट हुनुपर्ने फिल्म फ्लप भयो । त्यो अनौठो हुन्छ कुनै पनि व्यक्तिको जीवनमा । रेखाले सब सहिन्, त्यो झन् अद्भुत छ, त्यसैले उनलाई अलग बनाउँछ । यस्तो हुँदाहुँदै पनि तीन हप्ता पनि नबित्दै, एकपछि अर्को गर्दै चार फिल्ममा साइन गर्ने नायिका पनि यिनै बनिन् । सुरुका चार फिल्ममा सावनभादो सन् १९७० मा आएको थियो जसले उनलाई स्थापित गराएको थियो, फिल्म सुपरहिट बन्यो । त्यसमा रेखाले एउटी सरल ग्रामीण बालाको भूमिका खेलेकी छन् । नायक नवीन निश्चलसँगको एक दृश्यमा उनले एउटा शिशु बोकेकी हुन्छिन् । नायक सोध्छ, तेरी सादी हो गई ?नायिका भन्छे, अभी बच्चा हुआ है, सादी नहीं । त्यस बखत सारा हल हाँस्छ । त्यहाँबाट हिँडेकी रेखा केही हिटफ्लमका कुरा छाडिदिऊँ, फेरि पछि फर्केर नहेर्ने भइन् । हिन्दी सिनेमाकी ट्रेनसेटर नायिका बनिन् । यस्तो पनि भनिन्छ उनको व्यक्तित्व यस्तो बनेकोमा फिक्सेसन मनोविज्ञान पनि छ, पिताकै अनुकरणमा उनले आफ्नो व्यक्तित्व ढालिन्, बेस्सरी फिल्म साइन गरिन्, फिल्म र जीवनमा पिता जेनिनी गणेशन बन्न खोजिन् । कहिलेकाहीं हेट पनि अनुकरणको आधार बन्छ भन्छन् मनोविज्ञानमा । रेखाले वर्षको १०१५ फिल्म साइन गर्दा वा त्यसअघि पनि जेमिनी गणेशन वर्षमा १०१२ फिल्म लिन्थे । जेमिनी गणेशनबारे किताब लेख्दा, उनकै एक पत्रकार छोरी नारायणीले किताबको शीर्षक इटर्नल रोमान्टिक : माई फादर राखेकी थिइन् । त्यसमा रेखाले पनि आफ्ना आमाबुवाबारे धारणा राखेकी छन् । पछि रेखाले पनि आफ्नो छवि इटर्नल रोमान्टिक झैं बनाएको देखिन्छ । जीतेन्द्र, विनोद मेहरा, किरण कुमार, सञ्जय दत्त, संजीव कुमार, शैलेन्द्र सिं, अमिताभ बच्चन, मुकेश अग्रवाल धेरै नामहरू रेखासित जोडिएका छन् । एकपटक उनी एउटा समारोहमा सिउँदोमा सिन्दूर हालेर पुगिन् । तत्कालीन राष्ट्रपतिले समेत सोधेछन्, तपाईंले कसको नाउँको सिन्दूर लाउनुभयो ?रेखाले जवाफ दिइन्, होइन, हामीतिर यस्तो रिवाज छ । तर मानिस भन्थे, रिवाज भए अघिअघि किन हालिनन् सिन्दूर ? अड्कल काट्दा त्यो सिन्दूर कसैले जमिनआसमान भन्ने फिल्ममा साथ खेलेका सञ्जय दत्तको भने, कसैले अमिताभकै नाउँको भने । यस्तो रहस्य पनि रेखाले राख्न सक्थिन् । यी सारा सम्बन्धमा अमिताभ बच्चनसँगको यिनको सम्बन्ध आजसम्म चर्चित छ । अमिताभरेखा जमानाकी बढी गम्भीर मानिएकी नायिका जया भादुरीका नातिनातिनासमेत भइसके, रेखा अझै अमिताभप्रति समर्पित देखिन्छिन् । उनी सेक्सपियरियन शैलीमा अमिताभलाई संकेत गरेर भन्छिन्, गुलाब जे गरे पनि गुलाबै रहन्छ । अर्थात् ह्वाट इज इन अ नेम ।बलिउडमा हिमांशु राय, देविका रानी, दिलीप कुमार, मधुवाला आदिका प्रेमप्रसंग चर्चित छन्, फरक यति छ अमिताभ र रेखाको विवाह र अविवाह वा विवाह र पूर्वविवाहबीचको प्रेम हो । अझ अमिताभका बयानहरू हेर्दा त रेखाको एकतर्फी प्रेम देखिन्छ । परिस्थितिले भने त्यस्तो देखिन्न । केही थियो भन्ने नै भान हुन्छ । नमक हराममा पनि रेखाअमिताभ खेलेका छन् तर त्यसमा उनी शशी कपूरकी नायिका छिन् । त्यहाँसम्म उनीहरूको सम्बन्ध सामान्य नै थियो । दो अन्जाने फिल्म खेल्दा दुवै अत्यन्त नजिक आए भनिन्छ । त्यसै फिल्ममा रेखाको अभिनयलाई पहिलोपटक मिडिया र पब्लिकले पनि गम्भीर रूपमा लिए । यसमा नायिकाको वेम्पिस रोल भए पनि आँट गरेर खेलिन् । फिल्मको सुटिङ कलकत्तामा गरिएको थियो, जसका लागि अमिताभ र रेखा एक महिना एउटै होटलमा बसेका थिए । निकटता त्यसै बखत बढ्यो । अमिताभ कलकत्ताका पुराना बासिन्दा, त्यसैले त्यस बेलाका आफ्ना कुरा सुनाउन उत्साही अनि रेखा सुन्न उत्सुक । दो अन्जानेकै सेटमा अमिताभको अनुशासन, सद्व्यवहार, सुटिङमा ठीक समयमा पुग्ने आदि गुणले सबै प्रभावित थिए, रेखा झन् बढी प्रभावित भइन् । सुटिङका लागि कहिल्यै टाइममा नपुग्ने, जस्तोसुकै अभिनेतालाई पनि कुराउने रेखा चारै बजे उठेर तयार भएर ६ बजे सेटमा पुग्न थालिन् । त्यस दिनदेखि रेखा बद्लिइन् । जीवनभरि उनमा अमिताभको प्रभाव रह्यो । उनी आफ्नो परिवर्तनको सारा श्रेय अमिताभलाई दिन्छिन् आज पनि । पछि त उनी अमित नभनेर पत्नीले पतिलाई परम्परागत रूपमा गर्ने सम्बोधन उहाँ भन्न थालिन् । अहिले पनि त्यही गर्छिन् । यो फेरि बेग्लै कुरो हो, पछि फेरि उनी निर्माता आदिलाई आफ्ना हरकत ले दु:ख दिने आदि यथावत् गर्न थालिन्, अमिताभको फिल्मबाहेक । अमिताभको फिल्ममा उनी सधैं पूर्ण अनुशासित रहिन्, उहाँ को फिल्म हो नि त ? अफबाह भाइरल हुन्थ्यो । अमिताभ र रेखा सँगै बस्न थाले, यो दिन यस्तो भयो, त्यो सेटमा यस्तो भयो । यस्ता चर्चा दो अन्जाने देखि थालिएको, आजसम्म रोकिएको छैन । यद्यपि दो अन्जानेको समयभन्दा कति वर्षअघि नै अमिताभले जयासँग बिहे गरिसकेका थिए । अनि यिनै चर्चाका कारणले होला, पहिले राम्रो भएको जया र रेखाको सम्बन्ध पछि कहिल्यै राम्रो भएन । कहाँसम्म भने, मुकद्दर का सिकन्दर भन्ने अत्यन्त हिट र रेखाको सानै भए पनि प्रभावशाली अभिनय भएको फिल्म हेरेपछि जयाले रेखासँग फिल्म नखेल्न भनिन् अमिताभलाई, त्यसमा तिनको इन्टिमेसी देखेर । जया जान्दथिन् यो फिल्म हो, तैपनि उनलाई पचेन । मुकद्दर का सिकन्दर मा एउटा दृश्यमा कुनै पात्रले भन्छ अमिताभलाई छाडिदे म पचास हजार दिन्छु । रेखाको जवाफ हुन्छ, इतने में तो मैं उनकी तस्बिर भी ना बेचुँ । दर्शक हलमा ताली बजाउँदै आह्लादित हुन्छन् । त्यस्ता रेखा, अमिताभ र जयालाई एकै फिल्ममा देख्ने कल्पना कसैले गर्दै गरेको थिएन । यश चोपडाले सिलसिला फिल्ममा यो असम्भवलाई सम्भव गरेर देखाइदिए । हिन्दी सिनेमामा धेरै प्रेमीप्रेमिका नायकनायिका बनाएर प्रेमकथामा खेलाइएको छ, तर यो कहिल्यै भएको थिएन, आफ्नै कथामा प्रेमीप्रेमिकापत्नीको त्रिकोण बनेको होस् र ती आफ्नो जीवनकथालाई आफैंले पर्दामा उतारिरहेका हुन् । सिलसिला यसैका लागि चर्चित छ । फिल्ममा केही परिवर्तन अवश्य छ, तर त्यो चाँजोपाँजो मिलाउनेलाई हो । त्यसको एउटा गीत ये कहाँ आ गए हम रेखालाई मन पर्ने गीत हो । चर्चा र हल्यान्डको सुरम्य फूलबारी आदि हुँदाहुँदै पनि फिल्मले अपेक्षित आर्थिक सफलता भने प्राप्त गर्न सकेन । मलाई व्यक्तिगत रूपमा भने संजीव कुमारको भूमिका र अभिनय पनि मन परेको हो सिलसिलामा, जसले त्यति चर्चा पाएन । यसरी पुरानो किस घटनापछि विवादले घेरिएकी रेखा आज पनि विवादबाहिर छैनन् । उहिल्यै प्रसिद्ध पत्रिका लाइफ ले उनीबारे लेख्दा, उसै बखत पनि उनले पुन: विश्वजितसँग चुम्बनको स्टिल चित्र कसरी खिचाइन् भन्ने प्रश्न उठेको थियो । उनी अत्यन्त बोल्ड बयान दिन्थिन्, जुन कुनै नायिकाले आजसम्म दिएनन् (अबकाले देलान्, अर्को कुरा हो) । म आजसम्म गर्भवती नहुनु संयोग नै हो, विवाहपूर्व वा पछि यौन वा प्रेम खराब होइन आदि । त्यस्तै बयान थिए, जसले रेखालाई नाफानोक्सान दुवै गराए । रेखामा बोल्डनेस का साथै हास्यचेत पनि छ भन्ने देखिन्छ । उही लाइफ पत्रिकाको पत्रकारसित त्यतिखेर भएको प्रश्नोत्तर यस्तो छ : के तपाईं किसिङको फेभरमा हुनुहुन्छ ? यस । कुन अवस्थामा ? जब हिरोइनले स्ल्याक्स पहिरेकी होस् ।यस्तैयस्तै । तर यस्तो गर्दागर्दै, नाजायज सन्तान भनिएकी, काली र थसुल्ली मानिएकी, गैरजिम्मेवार र अनुशासनहीन मानिएकी, कामुक भनिएकी रेखालाई निर्मातानिर्देशकले कसरी सहन गरे र, उनलाई फिल्ममाथि फिल्म अफर हुँदै गए भन्ने प्रश्न अवश्य उठ्छ, आश्चर्य पनि अवश्य लाग्छ । तर त्यसको उत्तर पाउन धेरै भौंतारिनु पर्दैन । त्यसको एउटै उत्तर छ प्रतिभा । सुन्दर र प्रतिभाशाली नायिका अरू पनि भए बलिउडमा, तर लेडी अमिताभ रेखाका केही विशेषता अलग छन् । रेखा धेरै पढेलेखेकी होइनन्, तर अंग्रेजी माध्यममा स्कुल पढ्ने हुनाले, हिन्दी पटक्कै नजान्दा पनि अंग्रेजी लेटरमा संवाद लेख्थिन् र तुरुन्तै यसरी बोलेर सुनाइदिन्थिन् । मान्छेलाई विश्वासै हुँदैनथियो, यिनी हिन्दी जान्दिनन् । डबिङ पनि अरू कलाकारभन्दा आधा समयमा सक्थिन्, त्यो पनि बेजोड किसिमले । रेखाको डाइलग डेलिभरी र आवाजको भावात्मकता मीना कुमारीपछिका केही उम्दा कलाकारजस्ता लाग्दछन् । उनले केही अन्यका लागि पनि डब गरिदिएकी छन्, जस्तो सूर्यवंशम्मा नायक अमिताभकी आमाको संवादमा उनैले आवाज दिएकी छन् । रेखाका धेरै साथी बने र छुट्टिए पनि । हेमा मालिनीजस्ता साथी भने यथावत् रहे । रेखालाई आरोपहरू लागे, आलोचना गर्नेहरू बढे, उनको बहिष्कार पनि भयो । तर सबलाई जितिन्, लेडी अमिताभ रेखाले । एकपटक धर्मयुग भन्ने एक समयको अत्यन्त प्रतिष्ठित र लोकप्रिय पत्रिकामा एउटा लेख छापिएको थियो । लेखकको नाउँ सम्झना छैन, भाव सम्झन्छु । त्यसमा लेखकले तुलना गर्दै भनेका थिए, हेमा मालिनी सुन्दर छिन्, प्रतिभा कम छ । शबाना, जया र स्मिता प्रतिभाशाली छन् तर सौन्दर्य कम छ । रेखा मात्र एउटी यस्ती नायिका हुन्, जसमा सौन्दर्य र प्रतिभा दुवै मौजुद छ ।सम्भवत: यसैले रेखालाई जिताएको हो र हिन्दी फिल्मजगत्की एक लिजेन्ड बनाएको हो । बलिउडमा यति लामो उमेरसम्म ग्लामरस देखिइरहने नायिका अरू देखिन्न । उनको जितलाई यसले पनि कायम राखेको छ । पुनामा हामी केही साथीभाइ, बलिउडमा कसैकसैले रेखाका लागि प्रयोग गर्ने गरिएको वाक्यांश, केही जिस्केर पनि प्रयोग गर्दथ्यौं, रेखा, कभी नहीं देखा ।रेखाका आधा दर्जनभन्दा बढी फिल्म यस्ता छन्, जसमा उनले अभिनयको उचाइ छोएकी छन्, उत्कृष्ट छन् । मिडियाकै अनुसार ती फिल्ममा रेखाबाहेक अरूले न्याय गर्न सक्दैन थिए । उमराव जान, उत्सव, कलियुग, खूब सुरत, दो अन्जाने, घर आदि । योभन्दा बढी एक कलाकार के चाहन्छ ? सबैले खोजेकै यही हुन्छ । रेखाले त्यो प्राप्त गरिन्, यस्ता कलाकार धेरै हुँदैनन्, कहीँ पनि ।"
