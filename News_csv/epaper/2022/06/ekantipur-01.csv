शीर्षक,विवरण
प्रधानमन्त्रीको प्रयास कात्तिकमै चुनाव,"सोमबार बालुवाटारमा बसेको बैठकमा पनि दुवै दलका नेताले असन्तुष्टि पोखेका थिए । एसका नेताहरूले खासगरी इटहरी र बुटवल उपमहानगरपालिकाको प्रमुखमा कांग्रेस उम्मेदवारले ठूलो मतान्तरले जित्दा पनि उपप्रमुखमा आफ्ना उम्मेदवारले हारेको विषय उठाएका थिए ।त्यसैगरी जसपाले जनकपुर उपमहानगरमा प्रमुख आफ्ना उम्मेदवारको सट्टा कांग्रेसले विद्रोही उम्मेदवार जिताएको र विराटनगरको उपप्रमुखमा आफ्ना उम्मेदवारलाई हराएको प्रसंग उठाएका थिए ।त्यस्तै बैठकमा सहभागी माओवादी नेता श्रेष्ठले पनि मुलुकलाई भूराजनीतिक जटिलतामा धकेल्ने काममा सरकार उद्यत रहेको भन्दै गठबन्धनलाई निरन्तरता दिने कि नदिने भन्ने प्रश्न उब्जेको भन्दै प्रधानमन्त्रीको ध्यानाकर्षण गराएका थिए । दुई छिमकी चीन, भारत र शक्ति राष्ट्र अमेरिकासँग सन्तुलित परराष्ट्र नीति कायम राख्न सरकार असफल भएको छ । सरकार नै अमेरिका र भारततिर ढल्किँदा नेपाल भूराजनीतिक जटिलतामा फस्ने डर बढेकाले गठबन्धनलाई नीतिगत रूपमै निरन्तरता दिन अप्ठ्यारो पर्न सक्छ, स्रोतका अनुसार बैठकमा श्रेष्ठको भनाइ थियो । प्रधानमन्त्री देउवा भने सहयोगी तीन दलका नेताहरूलाई आश्वस्त पार्ने प्रयासमा थिए । परराष्ट्र नीतिको समीक्षा गर्न परराष्ट्रमन्त्रीलाई समेत सहभागी गराएर छुट्टै बैठक राख्छु, त्यस्तै गठबन्धनका उम्मेदवारविरुद्ध गतिविधि गर्ने कांग्रेस कार्यकर्तालाई कारबाही गरिएको र अहिले देखिएका कमजोरी हटाएर संघ र प्रदेशको चुनावमा जाने भनेर प्रधानमन्त्रीले आश्वस्त पार्ने कोसिस गर्नुभयो, गठबन्धनमा सहभागी एक नेताले भने ।कांग्रेस नेता पौडेलले पनि सत्ता घटक दलहरूको अविश्वास र आशंका मेटाउने काम प्रधानमन्त्रीबाट भएको भन्दै यही गठबन्धनले आगामी संघ र प्रदेशसम्मै निरन्तरता पाउने विश्वास प्रकट गरे । लोकतान्त्रिक प्रक्रियामा हामी सबै जोडिएका छौं । त्यसैले अब कांग्रेस र कम्युनिस्ट भनेर विभेदको चर्को राजनीति गर्नु व्यर्थ छ । राजनीतिक स्थायित्व र स्थिरताका लागि हामी एकै ठाउँमा रहनुपर्छ, उनले भने । माओवादी नेता वर्षमान पुन मंसिरमा कि फागुनमा भन्ने चर्चा भइरहे पनि कुन मितिमा चुनाव गराउने भन्ने निर्णय हुन समय लाग्ने बताउँछन् । चुनाव भएको मितिले पाँच वर्षको कार्यकाल मंसिरमा नै पुग्ने हँॅुदा त्यतिबेला नै चुनाव गर्न उपयुक्त हुन्छ भन्ने मत छ, पुनको भनाइ छ, गहिरो छलफल हुन बाँकी छ ।सोमबारको बैठकमा माओवादी अध्यक्ष दाहालले कात्तिकमै पनि चुनाव गर्न सकिने धारणा राखेका थिए । अन्तर्राष्ट्रिय अभ्यास हेर्दा चुनाव भएकै मितिमा कार्यकाल सकिन्छ, त्यसैले कात्तिक अन्तिम वा मंसिर सुरुमा चुनाव गर्नुपर्छ भन्ने कुरा राख्नुभयो । त्यसमा कसैको पनि विमति थिएन, बैठकमा सहभागी एक नेताले भने । ती नेताका अनुसार संसद्मा पेस भएको बजेटलगायत महत्त्वपूर्ण विधेयक अगाडि बढाउने र त्यसपछि मुलुकलाई चुनावतिर लैजाने तयारी छ ।"
विद्युतीय सवारीको कर हटाउन सांसदहरूको माग,"विद्युतीय सवारीसाधनलाई किन फुटबल बनाइरहेका छौं ? स्वास्थ्यका दृष्टिले नेगेटिभ सूचीमा भएका सामग्री रक्सी, चुरोट, सुर्तीजस्ता चिजमा अन्तःशुल्कको प्रबन्ध गर्ने हाम्रो प्रचलन छ । अब हामीले विद्युतीय सवारीसाधनको आयातमा पनि अन्तःशुल्क र भन्सार शुल्क बढाउने भयौं, उनले भने, यसको अर्थ विद्युतीय सवारीसाधनको प्रयोगलाई निरुत्साहित गर्दै छौं । भोलि विद्युत् बढी होला, खेर जाला मतलब छैन तर महँगो पेट्रोलडिजेल किनेरै सवारीसाधन चढ्न विवश हुनेछौं । विद्युतीय सवारीमा बढाएको करलाई उनले बजेटको असंगतिका रूपमा अर्थ्याएका थिए । यससम्बन्धमा उनले सोधे, अर्थमन्त्रीले विद्युतीय सवारीसाधनको भन्सार महसुल बढाउने र अन्तःशुल्क लगाउने गल्ती किन गर्नॅभयो ? बुझ्न सकिएको छैन । एमालेका सांसद योगेश भट्टराईले विद्युतीय सवारीमा लगाएको कर र सरकारी नीतिमा विरोधाभास देखिएको बताए । विद्युतीय सवारीसाधनमा अन्तःशुल्क र भन्सार महसुल ८० प्रतिशतभन्दा बढी वृद्धि गरिएको छ, उनले अर्थमन्त्री शर्मालाई प्रश्न गरे, के यसले विद्युत् खपत हुने विद्युतीय सवारीसाधनको चाप बढ्दै जाने र पेट्रोलियम पदार्थको खपत घट्दै जाने हुन्छ ? विद्युतीय सवारीसाधनको प्रयोगले पैसा स्वदेशमा नै बस्ने तर पेट्रोलियम पदार्थमा खर्च हुने रकम विदेश जाने उनले उल्लेख गरे । आयल निगममा बुझाएको रकम नेपालमा बस्दैन, विद्युत् प्राधिकरणमा बुझाएको पैसा मूलभूत हिसाबले नेपालमा बस्छ । त्यसकारणले तपाईंले प्राथमिकता कहाँ दिँदै हुनुहुन्छ ? उनले भने । माओवादी सांसद अमनलाल मोदीले राष्ट्रपति विद्यादेवी भण्डारीले वाचन गरेको सरकारको नीति तथा कार्यक्रम र अर्थमन्त्रीले प्रस्तुत गरेको बजेटमा विद्युतीय सवारीबारे भिन्नता रहेको बताए । सरकारको नीति तथा कार्यक्रममा विद्युतीय सवारीसाधनको प्रयोगमा जाने भन्ने थियो । पेट्रोलियम पदार्थको न्यूनीकरण र विस्थापन गर्ने भन्ने सोचेका थियौं । अघिल्लो वर्षमा बजेट भाषणमा विद्युतीय कार र सवारीसाधनमा कर वृद्धि गर्दा चर्को विरोध भएको थियो । त्यसपछि नयाँ तरिकाले सल्लाह गरेर सम्बोधन गरिएको थियो । त्यसपछि २ सय किलोवाटसम्मको विद्युतीय सवारीमा १५ प्रतिशत मात्रै कर लगाउने निर्णय भयो, उनले भने, आज तपाईंबाट १ सय किलोवाटसम्म छुट दिने र १ सय किलोवाटदेखि २ सय किलोवाटसम्म १५ प्रतिशत कर र १५ प्रतिशत अन्तःशुल्क गरेर ३० प्रतिशत कर लगाउने निर्णय गरियो । यो कर छुट गराउनुपर्छ ।यसअघि विद्युतीय सवारीमा अन्तःशुल्क थिएन । पिकपावर १०० किलोवाटदेखि २०० सम्मको विद्युतीय सवारीमा १५ प्रतिशत भन्सार महसुल थियो । यस्तै, २०० देखि ३०० किलोवाटमा ३० प्रतिशत, ३०० किलोवाटभन्दा माथिका विद्युतीय सवारीमा ४० प्रतिशत भन्सार दर थियो । आर्थिक वर्ष २०७६७७ को बजेटमा तत्कालीन अर्थमन्त्री युवराज खतिवडाले विद्युतीय सवारीमा ८० प्रतिशतसम्म अन्तःशुल्क लाग्ने व्यवस्था राख्दा चर्को विरोध भएको थियो । पछि २०७६ असोजमा मन्त्रिपरिषद्बाट अन्तःशुल्क घटाएर १० प्रतिशतमा झारियो । चालु आर्थिक वर्ष २०७८७९ का लागि विष्णु पौडेलले ल्याएको विनियोजन विधेयकमा १० वर्षभित्र साना सवारीलाई विद्युतीय सवारीले प्रतिस्थापन गर्ने भन्दै अन्तःशुल्क पूर्ण खारेज गरिएको थियो । पछि प्रतिस्थापन विधेयक ल्याउँदा पनि अर्थमन्त्री जनार्दन शर्माले उक्त व्यवस्था यथावत् राखे । अहिले अर्थमन्त्री शर्माले नै विद्युतीय सवारीको क्षमताअनुसार ३० देखि ६० प्रतिशतसम्म अन्तःशुल्क र सोही दरमा भन्सार महसुल तोकेका छन् ।"
आइतीमाया र एलिना चेपाङलाई न्याय खोइ ?,"(चितवन)  न्याय के हो ? कसैले सोध्यो भने चितवन राप्तीकी आइतीमाया चेपाङका अधबैंसे आँखा भरिएर आउँछन् । किनभने, आफूले न्याय पाए नपाएको विवेचना गर्न सक्ने विधिशास्त्रीय ज्ञान उनसँग छैन । तर फेरि कहिल्यै उस्तै हुन नसक्ने गरी भत्किएको हुँदाखाँदाको जीवनको लयले दिने नित्य पीडा भने उनीसँग छ । नेपालको कानुन र त्यसको प्राविधिक चस्माले हेर्दा उनलाई न्याय परेको देखिन्छ । छोरालाई पिटेर ज्यान लिने सैनिकलाई अदालतले जन्मकैद हुने फैसला गरेको छ । सरकारले १० लाख रुपैयाँ राहत पनि दिएको छ । आमाको मन त सन्तानकै सम्झनाले दुखिराख्दो रैछ, तैपनि चित्त बुझाउन खोज्छु, उनी भन्छिन्, यो नातिनीलाई के भनेर सम्झाऊँ ? सधैं बाबुआमालाई खोज्छे, के जवाफ दिऊँ ?आइतीमायालाई पुत्रवियोगले भन्दा बढी पीडा ४३ महिनाकी उनकी नातिनी एलिनाका अबोध प्रश्नहरूले दिन्छन् । छोरालाई सेनाले मार्यो, केही महिनापछि बुहारीले अर्को बिहा गरी, उनी भन्छिन्, दूध नछुट्दै मेरी नातिनी टुहुरी हुन पुगी ।बाबु मारिँदा एलिना २१ महिनाकी थिइन्, जसलाई पितृ वियोगको कुनै बोध हुन पाएन । केही महिनापछि एलिनाकी आमा रिपुमाया प्रजाले काखे छोरी जिम्मा लगाउँदै आइतीसँग अनुमति मागिछन्, मेरो सिंगै जोवन बाँकी छ आमा, विधवा भएर कसरी बसिराख्नु ?चितवनकै युवकसँग २१ वर्षकी उनले बिहे गर्ने निधो गरिसकेकी रहिछन् । बुहारीले त्यसो भनेपछि मैले रोक्न सकिनँ, उसको जीवनको निर्णय मैले गरेर हुने कुरा भएन, आइतीमाया भन्छिन्, मुटुमा ढुंगा राखेर मैले ऊ गएको हेरिरहें, बालखा नातिनीले हेर्दाहेर्दै बाउआमा गुमाई । छोरा भएको भए यो दिन आउने थिएन । बिहा गरेर गए पनि छोरीलाई कहिलेकाहीँ भेट्न आउने बाचा रिपुमायाले गरेकी रहिछन् । त्यसको केही महिनापछि फोन पनि गरेकी थिई एक पटक, छोरीसँग कुरा गराइदिएको थिएँ, आइतीमायाले भनिन्, तर उसको नयाँ लोग्नेले आइन्दा कुरा नगर्नु भनेछ, त्यसपछि त फोन आएको पनि छैन । अब नातिनीले आमाको अनुहारै देख्न पाउन्न होली ।हजुरबा विष्णुलाल चेपाङ नातिनीलाई उनका बाआमा नै विदेश गएका छन् भनेर फकाउँछन् । त्यसमा थपथाप गर्दै आइतीमाया नातिनीलाई मनाउन खोज्छिन्, उनीहरू चाँडै नानीलाई भेट्न आउँदै छन् ।एलिनाको उमेरका केटाकेटी छरछिमेकमा मन्टेश्वरीमा पढ्न जान थालेका छन् । तर, विष्णुलालले उनलाई भर्ना गरिदिन सकेका छैनन् । भर्नाको अलग्गै पैसा लाग्छ । त्यसमाथि किताब, कापी, झोला, लुगाफाटो किन्न परिगो, उनी भन्छन्, महिनावारी पैसा पनि दिनुपर्ने रहेछ, यो सबै त मैले कहाँबाट ल्याउनु ? विष्णुलाललाई कहिलेकाहीं मिल्ने ज्यालामजदुरीबाट प्राप्त पैसाले परिवारको रासनपानी मुस्किलसँग थेग्छ । १२ कक्षा पढ्दै गरेकी छोरीलाई वर्षको १० हजार शुल्क पनि उनले जुटाउन सकेका छैनन् । त्यसमाथि नातिनीलाई पढाउने खर्चको जोहो गर्नुपर्ने भएपछि उनले पाएसम्म मजदुरी खोज्न थालेका छन् । सरकारले दिएको १० लाख राहतमध्ये पाँच लाखको ४ धुर ऐलानी जग्गा किनेका छन्, दुई लाख ऋण तिरेरै सकियो । बाँकी तीन लाख नातिनीको नाममा खाता खोलेर राखिदिएको छु, ऊ ठूली भएपछि झिक्न पाउने गरी, विष्णुलालले भने, के गर्नु, ऊ बुझ्ने भएपछि केही त दिनैपर्यो । दोषीलाई जेल र राहत पाएपछि धेरैले उनलाई भने, लौ है, जे भए पनि न्याय मिल्यो तपाईंहरूलाई । विष्णुलाल दम्पतीलाई पनि बुद्धिले त न्याय पाएँ भन्छ, तर मनले त्यो मान्दैन । त्यो न्यायले मेरी नातिनीलाई के फरक पार्यो ? आइतीमाया भन्छिन् । राष्ट्रिय मानवअधिकार आयोगले विष्णुलालको परिवारले पाएको यो न्याय नितान्त प्राविधिक भएकाले खास समस्याको सम्बोधन हुन नसकेको जनाएको छ । राज्यकै ज्यादतीबाट राजकुमार चेपाङ मारिए र उनकी नाबालिग छोरी बेसहारा बनिन्, आयोगका कायममुकायम सचिव मुरारीप्रसाद खरेल भन्छन्, अब उनको अभिभावक पनि राज्य नै हुनुपर्छ, दोषीलाई जेल हाल्दैमा र केही रकम राहत तिर्दैमा राज्यले न्याय दिएँ भन्न मिल्दैन ।न्याय भनेको मानसिक सन्तुष्टि पनि भएकाले चेपाङ परिवारमा परेको दुःखलाई अदालतको फैसला मात्रैले सम्बोधन गर्न नसकेको उनी बताउँछन् । बेसहारा बनेकी बालिकाको जीवनमा कुनै आघात आउन नदिन सरकारले उनलाई बालमनोविद्को परामर्शमा ल्याउनुपर्छ, एसओएसजस्ता संस्थाहरूसँग समन्वय गरेर बालमैत्री वातावरणमा हुर्काउनुपर्छ, खरेल भन्छन्, नत्र, बाबुआमा फर्केर आउने आसमा उनी हुर्किन बाध्य भइरहनुपर्दा पछि आघात सिर्जना गर्छ, जसले उनको जीवनलाई बिथोल्छ । के भएको थियो चेपाङ परिवारमा ?विष्णुलाल र आइतीमायाको जीवनमा ०७७ साउन १ ले कहिल्यै नभरिने घाउ दियो । संक्रान्तिको दिन गाउँका दुई युवती र पाँच युवक चितवन निकुञ्ज छेउको राप्ती खोलामा माछा मार्न र निबुवा तथा घोंगी लिन भनी घरबाट निक्लेका थिए । तिनमा राजकुमार पनि सामेल थिए । उनीहरूको घर रहेको राप्ती नगरपालिका२ पिप्ले मिलनचोकदेखि दक्षिण झन्डै १५ मिनेट हिँडेपछि राप्ती खोलाको ड्याम आउँछ । त्यहींबाट राप्ती तरेर राजकुमारसहित सात जना घोंगी खोज्न निकुञ्ज छिरेका थिए । निकुञ्जभित्रको ज्युँडी खोलामा घोंगी बटुल्दै गर्दा उनीहरूलाई सैनिकले पक्रेर कुटपिट गर्ने, हजार पटक बसउठ गर्न लगाउने र गह्रौं मुढा बोकाउने यातना दिए । घर पुगेका राजकुमारले घटनाबारे घरमा कसैलाई भनेनन् । रिपुमायाले सर्ट खोल्दा शरीरमा डाम देखिन् । साउन ४ पछि मुखबाट रगत नै निस्कन थाल्यो । गाउँको मेडिकलमा भएको उपचारले बिसेक नभएपछि भरतपुर पुर्याए । अस्पताल लगेलगत्तै चिकित्सकले उनलाई मृत घोषणा गरे । बाबु विष्णुलालले कुटपिटमा संलग्नलाई कारबाही गर्न चितवन जिल्ला प्रहरी कार्यालयमा साउन ९ मा उजुरी दिए । सोही वर्षको भदौ २५ मा छोरालाई कुटपिट गर्ने हुद्दा चिरणकुमार बुढाको नाम नै किटान गरेर चितवन जिल्ला प्रहरी कार्यालयमा किटानी दिए । यसबीचमा विष्णुलाल र आइतीमायाले नेपाल चेपाङ संघको साथसहयोगमा न्याय माग्दै आन्दोलन गर्नुपरेको थियो । नागरिक समाज र मानवअधिकारकर्मीको ठूलो दबाब पछि जोहेरी परेको १० दिनमा गत वर्ष असोज ४ मा प्रहरीले बुढालाई समायो । चिरणविरुद्ध चितवन जिल्ला अदालतमा असोज २७ मा मुद्दा दायर भयो । राजकुमारको मुद्दामा जिल्ला अदालतका न्यायाधीश गायत्रीप्रसाद रेग्मीले गत वर्ष असार २८ मा फैसला सुनाउँदै हुद्दा बुढालाई नौ महिना कैद र नौ हजार रुपैयाँ जरिवाना तोकेका थिए । पीडितलाई दुई लाख रुपैयाँ क्षतिपूर्ति भराउन र पीडित राहत कोषमा दुई सय रुपैयाँ जम्मा गराउन पनि फैसलामा उल्लेख थियो । कैद समय भुक्तान (पूरा) भइसकेका कारण हुद्दा चिरण फैसला आएलगत्तै कारागारबाट मुक्त भएका थिए । हुद्दा चिरणविरुद्ध जिल्ला अदालतमा कर्तव्य ज्यानमा मुद्दा दायर भएको थियो । तर फैसला हुँदा भवितव्य भनी कम सजाय गरिएको थियो । चितवनका जिल्ला न्यायाधिवक्ता (सरकारी वकिल) को कार्यालयले सो फैसलाविरुद्ध उच्च अदालत पाटनको हेटौंडा इजलासमा गत वर्ष असोज २६ मा पुनरावेदनका लागि निवेदन दिएको थियो । निवेदनपछि उच्च अदालतले फागुन ८ मा बुढालाई जन्मकैदको सजाय गरेको छ । राजकुमारको मृत्युपछि शव नबुझेर परिवार र चेपाङ संघले आन्दोलन गरेको थियो । चितवन जिल्ला प्रशासनमा परिवार, संघसंस्था, निकुञ्ज र सेनाका अधिकारी तथा राप्ती नगरपालिकाका प्रतिनिधिबीच वार्ता भएर कारबाही प्रक्रिया सुरु गर्ने, राहत र सहयोगका उपलब्ध गराउनेबारे सहमति भएको थियो । चितवन निकुञ्जले सात लाख र राप्ती नगरपालिकाले तीन लाख रुपैयाँ राहत दिएका थिए । राजकुमारकी छोरीलाई उमेर नपुग्दासम्म भरण पोषण र १२ कक्षासम्म शिक्षाका लागि लोथर मध्यवर्ती उपभोक्ता समितिमार्फत चितवन निकुञ्जले सहयोग गर्ने सहमति पनि भएको थियो । तर, त्यसअनुसारको कुनै काम नभएको विष्णुलालको दुःखेसो छ । राजकुमारको परिवार बस्ने घर मर्मतमा निकुञ्जले सहयोग गर्ने प्रतिबद्धता भएर शवको सद्गद् गरिएको थियो । कच्ची छाप्रोलाई विस्थापन गरी हाल बनाइएको एकतले ब्लक राप्ती नगरपालिकाका निवर्तमान उपप्रमुख इमानसिंह लामाको व्यक्तिगत सहयोगमा मर्मत र रङरोगन गरिएको छ ।"
विद्यालय शिक्षा सुधार्न ९२ अर्बको ५ वर्षे कार्यक्रम,"(काठमाडौं)  शिक्षा, विज्ञान तथा प्रविधि मन्त्रालयले आउँदो आर्थिक वर्षदेखि करिब एक खर्ब लागतमा विद्यालय शिक्षा क्षेत्र योजना (एसईएसपी) लागू गर्ने भएको छ । सन् २०१६१७ मा सुरु गरिएको विद्यालय क्षेत्र विकास कार्यक्रम (एसएसडीपी) लाई निरन्तरता दिँदै संघीयताअनुकूल नयाँ कार्यक्रम सुरु गर्न लागिएको मन्त्रालयको योजना महाशाखाका सहसचिव हरिप्रसाद लम्सालले बताए । यो कार्यक्रम १० वर्ष सञ्चालन गर्ने मन्त्रालयको लक्ष्य छ । पहिलो चरण ५ वर्षका लागि बजेटको व्यवस्था गरिएको छ भने दातृ निकायले ९२ अर्ब लगानी गर्ने प्रतिबद्धता जनाएका छन् । आगामी ५ वर्षका लागि विद्यालय शिक्षामा ९ खर्ब ५४ अर्ब बजेट आवश्यक पर्ने अनुमान छ । सरकारले ८ खर्ब ३३ अर्ब र दातृ निकायले ९२ अर्ब बेहोर्ने छन् । अनुमानअनुसार अझै २९ अर्ब बजेट अपुग हुने देखिन्छ । एसियाली विकास बैंक, विश्व बैंक, ग्लोबल पार्टनरसिप फर एजकुेसन, नर्वे, फिनल्यान्ड, युनिसेफ, अमेरिकी अन्तर्राष्ट्रिय विकास नियोग र युरोपियन युनियनलगायत दातृ निकायले सहयोगको प्रतिबद्धता गरेका छन् । अर्थमन्त्री जनार्दन शर्माले आइतबार संसद्मा बजेट पेस गर्दै प्रदेश र स्थानीय तहको सहकार्यमा रोजगारमूलक र जीवनोपयोगी शिक्षा प्रदान गर्न विद्यालय शिक्षा क्षेत्र सुधार कार्यक्रम कार्यान्वयनमा ल्याइने बताए । एसईएसपीले पनि एसएसडीपीले जस्तै सार्वजनिक शिक्षा सुधार गर्ने लक्ष्य लिएको छ । अघिल्लो कार्यक्रमले पूरा गर्न सकेको उद्देश्य साउनदेखि सुरु हुने नयाँ योजनाले पूरा गर्ने मन्त्रालयका अधिकारीहरूको दाबी छ । मन्त्रालयले सञ्चालन गर्दै आएका कतिपय नियमित कार्यक्रम पनि एसईएसपीभित्रै समेटिने सहसचिव लम्सालले जनाए । एसएसडीपीअघि मन्त्रालयले विद्यालय क्षेत्र सुधार कार्यक्रम (एसएसआरपी) लागू गरेको थियो । दशकदेखि विभिन्न कार्यक्रम लागू गरिए पनि त्यसले लिएका लक्ष्य पूरा हुन सकेका छैनन् । शिक्षाविद् मीनबहादुर विष्ट सरकारले प्रतिबद्धता र उत्तरदायित्व पूरा नगर्दा विकास योजनाजस्तै शिक्षा योजना पनि असफल हुने गरेको बताए । योजना छनोट र कार्यान्वयन गर्दा ध्यान दिनुपर्छ, उनले भने, हाम्रा योजना असफल हुने, ५० प्रतिशत पनि लक्ष्य हासिल गर्न नसक्ने इतिहास छ । एसईएसपीले नयाँ संविधान र संघीयता कार्यान्वयनमा जोड दिएको छ तर यसअनुसार शिक्षा ऐन बनेको छैन । माध्यमिक शिक्षासम्मको अधिकार स्थानीय, प्रदेश र संघमध्ये कुन तहमा हुने भन्ने अझै विवाद छ । यसअघिका दुई कार्यक्रममा न्यूनतम भौतिक पूर्वाधारयुक्त विद्यालय निर्माण, भर्ना दर बढाउने, बाल विकास कक्षाको अनुभवसहित कक्षा १ मा भर्ना प्रतिशत वृद्धि गर्ने, साक्षरता उन्मूलन, अनिवार्य र निःशुल्क शिक्षा, शिक्षण सिकाइ, शिक्षक तालिममा सुधारलगायतका लक्ष्य थियो । अहिले पनि यिनै अपूरा लक्ष्य पूरा गर्ने उद्देश्य राखेर कार्यक्रम घोषणा गरिएको हो । शिक्षा मन्त्रालयको तथ्यांकमा २०७७ मा ७० प्रतिशत बालबालिका मात्रै बाल विकास कक्षाको अनुभवसहित कक्षा १ मा भर्ना भएका थिए भने त्यो दर २०७८ मा वृद्धि भएर ७५ प्रतिशत पुगेको छ । विद्यालय उमेर समूहका तीन प्रतिशत बालबालिका अझै विद्यालयबाहिरै छन् । केही दशकदेखि शिक्षा विकासका योजना मूलभूत रूपमा एउटै रहेकाले पनि कार्यक्रममा नवीनता नदेखिएको शिक्षाविद् विष्टको बुझाइ छ । पहिलेका योजना पूरै असफल भए भन्ने पनि होइन, कमीकमजारी पक्कै छन् तर लक्ष्य हासिल गर्न केही सूचकमा सकारात्मक सफलता हासिल भएको छ, उनले भने, पहुँच, सहभागिता, गुणस्तर, सीप विकास, समावेशिता, स्थानीय तहको क्षमता अभिवृद्धिमा अहिलेको कार्यक्रमले जोड दिएको छ भने ८० प्रतिशत कार्यक्रम पुरानै समस्याको पुनरावृत्तिमा देखिए पनि केही नवीन कार्यक्रम छन् । शिक्षाको गुणस्तर बढेको नदेखिएकाले असमानतालाई समानतामा ल्याउन अझै धेरै प्रयास गर्न बाँकी रहेको उनले प्रस्ट्याए ।"
वाग्मती सरकारको खर्च ३५ प्रतिशत मात्रै,"(मकवानपुर)  वाग्मती प्रदेश सरकारको खर्चको अवस्था असाध्यै कमजोर देखिएको छ । चालु आर्थिक वर्षको २ महिनाभन्दा कम समय बाँकी रहँदा अझै ६५ प्रतिशत बजेट खर्च गर्न बाँकी छ । खर्च बढाउन मन्त्रालय विभाजन गरेको भनिए पनि चालु आवको १० महिनामा प्रदेश सरकारको खर्च निराशाजनक देखिएको हो ।हालसम्म प्रदेशले कुल बजेटको ३५ प्रतिशत मात्र बजेट खर्च गर्न सकेको प्रदेश लेखा नियन्त्रक कार्यालयले जनाएको छ । यसअघि एमालेले प्रदेश सरकारको नेतृत्व गर्दा बजेट खर्च गर्न नसकेको र आर्थिक वर्षको अन्तिममा मात्र जथाभावी खर्च गरेको भन्दै चर्को आलोचना गर्ने हालका सत्ता घटक दलहरू पनि पुरानै लयमा देखिएका हुन् । हाल माओवादी केन्द्र, कांग्रेस तथा नेकपा (एकीकृत समाजवादी) प्रदेश सरकारमा छन् ।गत आव ०७७७८ मा डोरमणि पौडेल नेतृत्वको सरकारले असारमा मात्रै १२ अर्ब रुपैयाँ बजेट खर्च गरेको थियो । ११ महिनासम्म बजेट खर्च गर्न नसकेको सरकारले एकै महिनामा १२ अर्ब रुपैयाँ मनलाग्दी रूपमा खर्च गरेको भन्दै विरोध भएको थियो । ७ महिनाअघि गठबन्धनका तर्फबाट प्रदेश सरकारको नेतृत्व गरेका मुख्यमन्त्री राजेन्द्रप्रसाद पाण्डेले प्रदेश सरकारको काम छिटो, छरितो र प्रभावकारी बनाउने भन्दै ८ वटा मन्त्रालयलाई विभाजन गरी १४ वटा बनाएका थिए । गत वर्षको तुलनामा चालु आवमा ६ वटा मन्त्रालय र १० जना मन्त्री थप गरिएको भए पनि बजेट खर्च भने अघिल्लो सरकारभन्दा कमजोर देखिएको प्रदेश लेखा नियन्त्रक कार्यालयको तथ्यांकले देखाएको छ ।चालु आवमा सरकारले ५७ अर्ब ७७ करोड ६४ लाख २७ हजार रुपैयाँको बजेट ल्याएको थियो । जसमध्ये हालसम्म २० अर्ब ५४ करोड ९२ लाख २९ हजार ६ सय ७२ रुपैयाँ मात्रै खर्च भएको छ । प्रदेश लेखा नियन्त्रक कार्यालयका अनुसार प्रदेशमा रहेका मन्त्रालयमध्ये सबैभन्दा कम बजेट खर्च मुख्यमन्त्री तथा मन्त्रिपरिषद् कार्यालयले गरेको छ । ३ अर्ब ७० करोड २९ लाख ७७ हजार रुपैयाँ बजेट पाएको उक्त मन्त्रालयले १० महिनामा ४ प्रतिशत अर्थात् १५ करोड ७८ लाख ५ हजार २ सय ५३ रुपैयाँ मात्रै खर्च गर्न सकेको छ ।सबैभन्दा बढी बजेट खर्च आर्थिक मामिला तथा योजना मन्त्रालयले गरेको छ । मन्त्रालयको बजेट ३५ करोड ६४ लाख १८ हजार रुपैयाँ रहेकामा २४ करोड ६० लाख ४ सय ४६ रुपैयाँ खर्च गरिसकेको छ । यो प्राप्त बजेटको ६९ प्रतिशत हो । भौतिक पूर्वाधार विकास मन्त्रालयले ३६ प्रतिशत बजेट खर्च गरेको छ । कार्यालयले दिएको जानकारीअनुसार यो मन्त्रालयले ३ अर्ब ७६ करोड ४९ लाख ३२ हजार बजेट पाएको थियो । ९ अर्ब ९७ करोड ५५ लाख ८४ हजार रुपैयाँ बजेट रहेको सामाजिक विकास मन्त्रालयले ३० प्रतिशत रकम खर्च गरेको छ ।४ अर्ब ३१ करोड ३८ लाख १ हजार रुपैयाँ बजेट पाएको उद्योग, पर्यटन, वन तथा वातावरण मन्त्रालयको खर्च २९ प्रतिशत मात्रै छ । भूमि व्यवस्था, कृषि तथा सहकारी मन्त्रालयले २६ प्रतिशत खर्च गरेको छ । ८६ करोड ४६ लाख ४५ हजार रुपैयाँ बजेट पाएको आन्तरिक मामिला तथा कानुन मन्त्रालयले १० महिनामा १४ करोड ४७ लाख २५ हजार ६ सय ६ रुपैयाँ खर्च गरेको छ । यो कुल बजेटको १६ प्रतिशत हो ।प्रदेश सरकारले चालु आर्थिक वर्षमा करिब ६५ प्रतिशत बजेट खर्च हुने अनुमान गरेको छ । आर्थिक मामिला तथा योजनामन्त्री शालिकराम जम्मकट्टेलले केन्द्र सरकारबाट प्रदेशमा सञ्चालन भएका योजनाको भुक्तानी बढेसँगै खर्च पनि बढ्ने दाबी गरे । कोरोना महामारीको प्रभाव बजेट खर्चमा पर्यो । अघिल्लो सरकारले बजेट बनाउँदा ध्यान दिन नसक्दा यस्तो अवस्था आएको हो, मन्त्री जम्मकट्टेलले भने ।"
श्रीमान्को कुटाइबाट घाइते महिलाको मृत्यु,"चितवन (कास) श्रीमान्को कुटाइबाट गम्भीर घाइते भएकी एक महिलाको उपचारका क्रममा सोमबार मृत्यु भएको छ । खैरहनी नगरपालिका१० की ४० वर्षीया ती महिलालाई श्रीमान्ले बिहीबार साँझ निर्घात कुटपिट गरेका थिए । कुटपिटपछि घाइते उनको भरतपुर अस्पतालमा उपचार भइरहेको थियो ।भरतपुर अस्पतालका सूचना अधिकारी गोपाल पौडेलका अनुसार महिलाको गुप्तांग र कम्मरमा गहिरो चोट लागेको थियो । अस्पताल ल्याउँदै गर्दा नै उहाँको अवस्था गम्भीर थियो । सोमबार दिउँसो ३ बजेतिर अपरेसन गर्यौं । त्यसपछि अवस्था सुधारोन्मुख नै थियो । तर, मध्यरातमा मुटुको चाल एक्कासि बन्द भयो, पौडेलले भने ।अस्पतालमा भेटिएका महिलाका आफन्तका अनुसार श्रीमान्श्रीमतीबीच प्रायः झगडा भइरहन्थ्यो । जुठाजु सधैं रक्सी खान्थे र झगडा सुरु गर्थे । त्यो दिन साँझ पनि त्यही भयो । तर यसरी कुटपिट गरेको त थाहा थिएन, महिलाकी कान्छी देउरानीले भनिन् । माइला देवरले कमाइका विषयमा दाजुभाउजूबीच भनाभन हुने गरेको बताए । दाइ केही काम नै गर्दैनन् । रक्सी खाने र हल्लिएर मात्रै हिँड्ने हुन् । माछा मार्ने, निमेक र ज्यालामजदुरी गरेर ३ जना सन्तानको लालनपालन र घर चलाउने काम भाउजूले गर्दै आउनुभएको थियो, उनले भने ।मृतक महिलासँग लामो समयदेखि परिचित खैरहनी१० की वडासदस्य जेयान्तीकुमारी पासवान श्रीमान्ले कुटेर उनको मुहार सधैं सुन्निएजस्तो देखिने गरे पनि बिहीबार साँझ कल्पना नै गर्न नसकिने घटना भएको बताइन् । कुटपिट गर्ने श्रीमान्लाई तत्कालै गाउँलेहरूले समाएर प्रहरीको जिम्मा लगाएका थिए ।प्रहरीले मृतकका श्रीमान् ४० वर्षीय रामचन्द्र माझीलाई पक्राउ गरेर जबर्जस्ती करणी र ज्यान मार्ने उद्योगमा मुद्दा चलाउन अनुसन्धान गरिरहेको जनाएको छ । उपचारका क्रममा सोमबार राति ११ः५० बजे ती महिलाको निधन भएको छ, चितवन प्रहरी प्रवक्ता डीएसपी नरहरि अधिकारीले भने, घटनाबारे थप छानबिन गरिरहेका छौं ।"
वन वृद्धि र उपयोगिता,"सरकार तथा समुदायको दशक लामो संरक्षण प्रयासपछि पछिल्ला वर्षहरूमा वन क्षेत्र बढिरहेको छ । वन तथा वातावरण मन्त्रालय संलग्न हालैको एक अध्ययनले राष्ट्रिय निकुञ्ज, वन्यजन्तु आरक्ष र संरक्षण क्षेत्रबाहेक वनको क्षेत्रफल ४६०७ प्रतिशत पुगेको देखाएको छ । यसलाई टिकाउनु वा अझ बढाउनु चुनौतीपूर्ण छ । कति वनहरू तस्करीका कारण भित्रभित्रै मासिइरहेका समाचारहरू बेलाबखत सार्वजनिक भइरहन्छन् खास गरी मुलुकमा कुनै संक्रमणकाल आउँदा यस्तो प्रवृत्ति बढ्ने गरेको छ । कति स्थानमा हाम्रो होस्ल्याङे विकासको मारमा पनि वन र वातावरण नै पर्ने गरेको छ । त्यसैले वन क्षेत्रको टिकाउ र व्यवस्थित वृद्धिमा वैज्ञानिक पहल र सतर्कताको खाँचो छ । अर्को, वन नवीकरणीय प्राकृतिक स्रोत भएकाले यसको समुचित सदुपयोग र वृद्धिको एकसाथ व्यवस्थापन गर्नुपर्ने चुनौती पनि उत्तिकै संगीन छ । बढ्दो जंगलका कारण सम्बन्धित समुदायहरू ससाना कुरामा लाभान्वित भएका पनि छन्, कार्बन व्यापारमा मुलुकले नै लाभ हासिल गरेको छ, तर सम्पूर्ण रूपमा यसको सदुपयोग भएको पाइँदैन । एकातिर, सामुदायिकसाझेदारी वनका काठ उत्पादन र बिक्रीबाट स्थानीय बासिन्दाको जीवनस्तर उकास्न यथोचित ध्यान दिइएको देखिँदैन भने, अर्कातिर दाँत कोट्याउने सिन्कादेखि घरका झ्यालढोका र फर्निचरका निम्तिसम्म विदेशबाट काठ आयात गर्नुपरिरहेको छ मुलुकको करिब आधा क्षेत्र वनले ढाक्दाढाक्दै पनि भारत, मलेसिया, इन्डोनेसिया, म्यान्मार, लाइबेरिया लगायतबाट काठ ल्याउनु परिरहेको छ । चालु आर्थिक वर्षको सुरुका नौ महिनामा मात्रै करिब ५ अर्ब रुपैयाँको काठ आयात भएको छ । यसबाट हाम्रो वन सदुपयोग तथा व्यवस्थापनमाथि प्रश्न उठेको छ ।सरकारले सार्वजनिक गरेको २०७८७९ को आर्थिक सर्वेक्षणअनुसार चालु आर्थिक वर्षका सुरुका आठ महिनामा मुलुकमा करिब डेढ करोड घनफिट काठ उत्पादन भएको छ । गत आर्थिक वर्षमा २ करोड घनफिट उत्पादन भएको थियो । बजारमा माग ३ करोड घनफिटजति छ । त्यसैले वन क्षेत्र वृद्धिसँगै यसको सदुपयोग तथा काठ उत्पादन वृद्धितर्फ सरकारले सोच्नुपर्छ । वन क्षेत्रको उत्पादकत्व बढाउन सके यससम्बन्धी उद्योग फस्टाउनुका साथै रोजगार तथा राजस्व पनि वृद्धि हुन्छ । आयात प्रतिस्थापन भई वैदेशिक विनिमय सञ्चिति बढ्छ, उल्टो काठ निर्यात गरी विदेशी मुद्रा आर्जन गर्न सकिन्छ । उपभोक्ताका लागि सजिलो र सहज तरिकाले स्वदेशी काठ उपलब्ध गराउँदा स्थानीय अर्थतन्त्र त मजबुत बन्छ नै, राष्ट्रिय अर्थतन्त्रमा पनि टेवा पुग्छ ।वनले धेरै भूभाग ओगटे पनि अर्थतन्त्रमा योगदान न्यून भयो भनेर दशकअघि सामुदायिक, साझेदारी र चक्लाबन्दी वनमा वैज्ञानिक वन व्यवस्थापन कार्यक्रम लागू गरिएको थियो । वन उपयोग विधिमा समुदायको भूमिका खुम्चियो र यसको विधिप्रक्रियामा कर्मचारीतन्त्र हावी भयो भन्ने कारण देखाएर यो कार्यक्रम २०७७ सालमा खारेज गरियो । यो कार्यक्रम हुँदा, काठको बिक्रीवितरणबाट काठ ठेकेदार र बिचौलिया मात्र मोटाए भनेर विरोध भएको थियो । त्यसो त, सुशासन र कानुनी पक्ष फितलो हुँदा अन्य सार्वजनिक स्रोतको पनि राज्य संयन्त्रमा पहुँच हुनेहरूले अत्यधिक दोहन गर्ने प्रवृत्ति नेपालमा नौलो होइन । त्यसैले वनप्राकृतिक स्रोतको उपयोगको विधि तथा प्रक्रियामा पनि काठ ठेकेदारबिचौलिया वा स्वार्थ समूहहरूको हालीमुहाली रोक्नुपर्ने चुनौतीका माझ काम गर्नुपर्ने स्थिति छ । सरोकारवालाको समावेशी र अर्थपूर्ण सहभागिता सुनिश्चित गरे केही हदसम्म प्राकृतिक स्रोतको फाइदा समुदायमा पुर्याउन मद्दत मिल्नेछ । यिनै पक्षलाई प्राथमिकतामा राखेर दिगो व्यवस्थापनका लागि राष्ट्रिय मापदण्ड२०७८ को मस्यौदा तयार पारिएको छ । अघिल्लो कार्यक्रम असफल हुनुको मुख्य कारण रैथाने समुदायको वनमा पहुँच, वन पैदावार र वातावरणीय सेवाको उपयोगको अधिकार तथा निर्णय प्रक्रिया वा कार्यसमितिमा तिनको उपस्थिति सुनिश्चित नगर्नु थियो । यसलाई ध्यानमा राख्दै, अहिले वन उपभोक्ता समूहमा लैंगिक तथा सामाजिक समावेशी र सहभागितामूलक प्रक्रियाका लागि स्पष्ट व्यवस्था गरिएको छ । अब यसको कार्यान्वयनको पाटो र स्वार्थ समूहले यसको दुरुपयोग नगरून् भन्नेमा सरकारी पक्ष उत्तिकै चनाखो हुनुपर्छ । वन उपयोग नीतिमा कानुन र कार्यान्वयन संयन्त्रपछिको मुख्य सवाल हो यसको आम्दानीको वितरण । वन व्यवस्थापन क्रियाकलापलाई उत्पादनमुखी बनाउन आम्दानीको आकलन र सदुपयोगका लागि स्पष्ट खाका अपरिहार्य छ, ताकि वन पैदावरको बिक्रीबाट हुने आर्थिक फाइदा समुदायको स्वास्थ्य, शिक्षा, रोजगारी वृद्धिलगायतमा अधिकतम उपयोग गर्न सकियोस् । वन स्रोतको लाभांश समुदायले बढी पाउने परिस्थिति बनाउन बजार व्यवस्थापनका पक्ष प्राथमिकतामा पर्नुपर्छ । उपभोक्तासमुदाय मारमा नपर्ने वा बिचौलिया नमोटाउने गरी भाउ निर्धारण हुनुपर्छ । साथै, प्राकृतिक स्रोतको आम्दानी समुदायमै लगानी गर्ने थिति पनि सरकारले बसाल्नुपर्छ । र, परम्परागत ज्ञानअभ्यासलाई समेटेर वनजन्य उत्पादन पारदर्शी ढंगले समुदायको सहभागितामा संकलन, भण्डारण र बिक्रीवितरण गरी आम नागरिकको जीवनस्तर उकास्न उपयोग गर्नु अपरिहार्य छ ।"
काठमाडौंवासीको चाहना,"संघीय राजधानी काठमाडौंका बासिन्दाले अनेक समस्यामाझ जीवन चलाइरहेका छन् । यीमध्ये मुख्य हुन् फोहोर, हिलो बाटो, खानेपानी अभाव र महँगो स्वास्थ्य उपचार । राजधानीवासीले राज्यबाट पाउने न्यूनतम सुविधासम्म पाएका छैनन् । महानगरका नवनिर्वाचित मेयर बालेन्द्र शाह (बालेन) लाई काम गरेर देखाउने यो ठूलो अवसर पनि हो । काम गर्दै जाँदा अनेक चुनौती आइलाग्छन्, जसलाई पार गर्दै जनहितमा काम गर्नुपर्छ । राजनीतिक दलहरूबाट दिक्क भएका नागरिकले विकल्पका रूपमा बालेनलाई चुनेका हुन् । उनले कसरी जनचाहनाअनुरूप काम गर्छन्, हेर्न बाँकी छ । यदि इच्छाशक्ति प्रबल छ भने गर्न नसकिने केही छैन । दिनमा १८ घण्टा लोडसेडिङ हुने परिस्थितिको अन्त्य भएको धेरै भएको छैन । गर्छु भन्नु ठूलो कुरा होइन, कसरी भन्नेचाहिँ महत्त्वपूर्ण हो । यसअघिका मेयरका उम्मेदवारले पनि राजधानी सुन्दर बनाउँछु भनेरै चुनाव जितेका हुन् । तर भाषणले मात्र सुन्दर बनाए, कामले माखो मारेनन् । अबको मेयरको हबिगत यस्तो हुनु हुन्न । पुरुषोत्तम घिमिरे, जोरपाटी, काठमाडौं"
चीनतर्फको आवतजावत रोकिँदाको पीडा,"जंगबहादुर बुढाको चिनियाँ नाकाको सकस लेखमा हिमाली जिल्लामा बसोबास गर्ने सर्वसाधारणले लामो समयदेखि खप्दै आएको दुःखकष्ट, अभावग्रस्त दैनिकी समेटिएको छ । तिब्बततर्फ सहजै रोजगारी पाइने र राम्रो आम्दानी हुने भएकाले हिमाली जिल्लाका धेरै व्यक्ति कामका लागि त्यता जाने गर्थे । मजदुरीबाहेक व्यापारव्यवसाय गर्नेको पनि कमी छैन । तर सन् २०१९ देखि विश्वभरि फैलिएको कोभिड महामारीपछि उत्तरी नाकाबाट चीनतर्फको आवतजावत बन्द भएको छ । राज्यबाट उपेक्षित हिमाली भेगका जनता विषम परिस्थितिको सामना गर्दै लामो समयदेखि दुःखजिलोमा बाँचेका भए पनि अब उनीहरूलाई हातमुख जोड्न धौधौ परिरहेको छ । तातोपानी नाका वर्षौंदेखि चीनले बन्द गरिदिँदा सीमा क्षेत्रका मानिस मात्र नभएर ठूला व्यवसायीले पनि अपूरणीय क्षति बेहोर्नुपरिरहेको छ, करोडौं रुपैयाँका सामाग्री सीमापारि अलपत्र छन् । अर्को ठूलो नाका रसुवागढीकेरुङ क्षेत्रको अवस्था पनि उत्तिकै दर्दनाक छ । करिब तीन दशकअघि परम्परागत रूपमा चल्दै आएको तिब्बततर्फको चरन क्षेत्र एक्कासि चीनले बन्द गरिदिँदा हिमाली क्षेत्रको भेडाच्यांग्रा, चौंरीपालन व्यवसाय धराशायी बनिसकेको छ । कहिले भूकम्प, बाढी त कहिले कोभिडको बहानामा चीनले सीमानाकाहरू बन्द गरिदिँदा यताका शासक चुइँक्कसम्म नबोल्नु दुःखद छ । यथार्थमा हाम्रो कूटनीतिक पहल अत्यन्त कमजोर रहँदै आएको छ । खास गरी हिमाली भेगका जनताको उद्धार गर्न विशेष कार्यक्रम सञ्चालन गरिहाल्नु अपरिहार्य देखिन्छ । भुवनेश्वर शर्मा, चन्द्रागिरि२, काठमाडौं"
प्रमोद मिश्रको 'बालेनउदयको भाष्य लेखमा  बाट लिइएका टिप्पणी :,स्वतन्त्रको उदय हुनुको एक मात्र कारण जानेर वा नजानेर दलहरूको कार्यसम्पादनप्रतिको निराशा हो । सन्तोष लिम्बू
स्विडेनी तटस्थताको अन्त्य र नेपालको असंलग्नता,"नेपालको असंलग्न परराष्ट्र नीतितटस्थ हुनु भनेको सही वा गलतको पर्बाह नगरी युद्धबाट बाहिरै बस्नु हो । असंलग्नता ले युद्धको रोकथामका लागि गैरसैन्य उपायहरू लिनुलाई पनि जनाउँछ । नेपालले युक्रेनमा रुसी आक्रमणविरुद्ध जायज र सही अडान लिएको छ । युक्रेन युद्धमा चीन र भारतले रुसको विरोध गरेका छैनन् । नेपालको परराष्ट्र नीति लामो समयदेखि असंलग्नताको सिद्धान्तमा आधारित छ । उदाहरणका लागि, दोस्रो विश्वयुद्धपछि असंलग्न राष्ट्रहरूसँग मिलेर नेपालले नेटो र वार्सा सैन्य सम्झौताको विरोध गर्यो । नेपाल इजरायललाई मान्यता दिने पहिलो एसियाली राष्ट्र हो र योसँगै प्यालेस्टाइनी जनताको आत्मनिर्णयको अधिकारका पक्षमा पनि उभिएको छ । नेपालले दक्षिण अफ्रिकामा रंगभेदविरुद्ध अडान लिएको थियो, जब अमेरिका र बेलायतले रंगभेदी शासनलाई समर्थन गरिरहेका थिए । नेपालले भियतनाम युद्धको विरोध गर्यो, अमेरिकाका सम्बन्धमा, नेपालले ग्रेनाडामा अमेरिकी सैन्य आक्रमणविरूद्ध अडान लियो । हंगेरी र चेकोस्लोभाकियामा सोभियत संघले गरेको आक्रमणको नेपालले विरोध गरेको थियो । सोभियत संघले अफगानिस्तानमा आक्रमण गर्दा पनि नेपालले विरोध गरेको थियो । सोभियत नेता ख्रुस्चेभविरुद्ध संयुक्त राष्ट्रसंघमा उभिने व्यक्ति ऋषिकेश शाह हुन् । संयुक्त राष्ट्रसंघमा नेपालका स्थायी प्रतिनिधिका रूपमा उनले नेपाल सरकारको निर्देशनबिना हंगेरी र चेकोस्लोभाकियामा सोभियत आक्रमणको विरोध गरे । स्वेज नहर द्वन्द्वमा सोभियत संघ इजिप्टका पक्षमा थियो । बेलायत, फ्रान्स र इजरायलले स्वेज नहर नियन्त्रण गर्न इजिप्टमा आक्रमण गर्दा शाहले एङ्लोफ्रान्सेली आक्रमणको विरोध गरे । अमेरिकाले बेलायत, फ्रान्स र इजरायललाई आर्थिक प्रतिबन्धको धम्की दिएको थियो । यो नेपालको असंलग्नताको कोसेढुंगा थियो । शाहले राष्ट्रसंघमा गरेको काम नेपाल सरकारलाई मन परेन । भारतबाट पनि उनको आलोचना भएको थियो । संयुक्त राष्ट्रसंघमा रहेको छोटो अवधिमा शाहले नेपालको असंलग्न परराष्ट्र नीतिको अभिवृद्धिमा योगदान पुर्याए । टाइम म्यागजिनले (२४ अक्टोबर १९६०) लेखेको छ, असंलग्न परराष्ट्र नीति लाई सम्मानजनक बनाउने सबैभन्दा प्रभावकारी दर्जाका कूटनीतिज्ञ नेपालका ऋषिकेश शाह ।निष्क्रिय लोकतन्त्र र आर्थिक विकासको अभावका बाबजुद राष्ट्रसंघीय शान्ति सेनामा नेपालको भूमिका महत्त्वपूर्ण छ (नेपालका कूटनीतिज्ञहरूले यसबारे विश्वलाई बताउन आवश्यक छ) । सबैभन्दा महत्त्वपूर्ण उदाहरण, भारतचीन युद्धमा पनि नेपाल असंलग्न भएको थियो । स्विडेन र फिनल्यान्डले सैन्य गठबन्धनको व्यावहारिक विकल्प नभेटेका हुन सक्छन् । नेपालको असंलग्नताले परिस्थिति परिवर्तनसँगै विकल्पको व्यवस्था गर्छ, सैन्य गठबन्धनमा सामेल नभई आफ्नो जायज आवाज उठाएर शान्तिका लागि राष्ट्रसंघमा योगदान गर्न सक्छ । नेपालको असंलग्नता कायमै रहनुपर्छ । असंलग्नता नेपालको आधारभूत नीति हो । असंलग्नताका लागि असंवेदनशील राजनीतिज्ञहरू समस्या हुन सक्छन् । असंलग्नता कमजोरी होइन, शक्ति हो । हार्वर्ड जिनले भनेझैं, चलिरहेको रेलमा तटस्थ हुन सकिँदैन, पक्ष लिनुपर्छ । असंलग्नताका सन्दर्भमा पक्ष लिनुको अर्थ आणविक निःशस्त्रीकरण, शान्ति र सहअस्तित्व, विवादको शान्तिपूर्ण समाधान, मानवअधिकार, लोकतन्त्र आदिका पक्षमा उभिनु हो । शक्तिशाली हेपाहाविरुद्ध साना मुलुकहरूले संयुक्त रूपमा नैतिक शक्तिको अडान लिने हो । यसलाई कसरी प्रयोग गर्ने भन्ने चाहिा छनोटको विषय हो शक्तिशाली हेपाहाको हिस्सा बन्ने वा साना मुलुकहरू मिलेर संयुक्त रूपमा शक्तिशाली हेपाहाविरुद्ध खडा हुने ?"
काठमाडौं महानगरमा सांकेतिक विद्रोह,"स्थानीय तहको निर्वाचनमा काठमाडौं महानगरपालिकाको परिणामले देशको ध्यान खिच्यो । काठमाडौंको मेयरमा दलीय राजनीतिका दुई चर्चित उम्मेदवारलाई एक स्वतन्त्र उम्मेदवारले भारी मतले उछिने । स्थानीय मतदाताबाहेक अन्यलाई यस प्रकारको परिणाम सायद अपेक्षित थिएन । पहिला नै महानगरको नेतृत्व सम्हालिसकेका एमालेका केशव स्थापित तथा कांग्रेसी राजनीतिका सर्वोच्च नेता गणेशमान सिंहको पारिवारिक विरासतबीच नै कडा टक्कर हुने अनुमान सबैजसोको थियो । तर राजनीतिमा नाम नसुनिएका तथा युवा पुस्तामाझ मात्र चर्चित एक गायकले महानगरवासीको यति ठूलो अभिमत पाए, जुन सामान्य कुरा होइन । साँचो अर्थमा बालेन शाहले यो सफलता राष्ट्रिय झन्डा ओढेको अथवा राजनीतिक एजेन्डाका आधारमा पाएका होइनन् । उनले यो जनमत आम जनतामा देखिएको दलीय राजनीतिप्रतिको वितृष्णा एवं कुण्ठाका कारण पाएका हुन् । राजनीतिक दलहरूका नेताले वर्षौंदेखि आफ्नो आस्था, विश्वास र अपेक्षामाथि खेलबाड गर्दै आएकामा जनताद्वारा गरिएको सांकेतिक विद्रोह हो महानगरको वर्तमान राजनीतिक परिदृश्य । आम नागरिकको सहनशीलताले सीमा नाघिसकेपछिको विस्फोट पनि हो यो मतपरिणाम । उपत्यकामा जातीय राजनीति चल्छ भन्ने स्थापित मान्यतालाई समेत भत्काएको छ यो चुनावले । सोही मान्यताअनुरूप ठूला दलहरूले यहाँ बहुमत भएको नेवार समुदायकै उम्मेदवार उठाएका थिए । तर नेवारइतर समुदायका युवाले ती सबैलाई पछि पारे । राजनीतिमा व्यक्तिभन्दा संगठन ठूलो हुन्छ भन्ने मान्यता पनि अहिले टुटेको देखियो । जित सधैं आफ्नै पोल्टामा हुनुपर्छ भन्दै सामदामदण्डभेदको नीति लिएर चुनावी मैदानमा उत्रिएका दुई ठूला दललाई नपत्याएर, पञ्चायतकालीन राजनीतिको जरामा उभिएर पुनः राजतन्त्रको दुहाई दिँदै जनता गुहारिरहेको राप्रपालाई पन्छाएर स्वतन्त्र युवा उम्मेदवारलाई राजधानीवासीले विश्वास गर्नुमा सामान्य अर्थ लुकेको छैन । यसमा जनतामा रहेको परिवर्तनको चाहना मात्र होइन, जनआस्थालाई निरन्तर कुल्चँदै दलगत र व्यक्तिगत स्वार्थमा लिप्त राजनीतिको विकल्पको खोजी एवं जनादेशविपरीत जानुको परिणामसमेत प्रतिविम्बित भएको छ ।माइतीघर मण्डलामा उभिएर बानेश्वरतिरको चिटिक्क परेको सडक हेर्दै सुन्दर ऐतिहासिक सहर काठमाडौं भनी भाषण गर्ने नेताहरूले आधुनिकता र व्यापारका नाममा मासिएका ऐतिहासिक धरोहर तथा सांस्कृतिक एवं पुरातात्त्विक सम्पदाका कारण चोइटिएको मुटुको पीडाबोध गर्न सकेनन् । शान्ति वाटिकामा आमसभा गरी चर्का कुरा गर्नेहरूले सडकछेउ थुप्रिएको फोहोरको दुर्गन्ध थाहै पाएनन् । बाह्रैमास भत्कने फुटपाथ र त्यसमाथि बग्ने ढलको भलले उनीहरूको भाषणमा अवरोध पुर्याएन । नाकै फुटाउलाजस्तो दुर्गन्ध, आँखै ढाक्ने धूलो, वर्षात्मा हिले आहाल बन्ने सडक र पेटीमा सास्ती खेप्दै दैनिक ओहोरदोहोर गर्ने आम नागरिकको मर्मसम्म उनीहरू कहिल्यै पुग्न सकेनन् । उनीहरू सधैं सत्ताकै जोडघटाउमा व्यस्त रहे । खुला मञ्चमा दलीय झन्डा फहराउँदै शक्ति प्रदर्शन गर्ने राजनीतिक दलहरूले राजधानीमा एउटा व्यवस्थित बसपार्क नहुँदा यात्रुहरूले भोगेका पीडालाई आत्मसात् गर्न सकेनन् । भएको एउटा बसपार्कमा भ्यु टावर ठड्याएर समृद्ध नेपालको परिकल्पना गर्दा तमाम सर्वसाधारणले दैनिक आवागमनमा झेल्नुपरेको दुखेसो बुझ्ने चेष्टा कुनै दलका नेताले गरेनन् । जीर्ण बनेका आकाशे पुलको जोखिम यात्रा, अस्तव्यस्त बिसौनीका कारण गर्नुपर्ने लामो पैदलयात्रा, खाल्डाखुल्डीले क्षतविक्षत बनाएको सडक, मापदण्डबिनाका अव्यवस्थित बजार आदिको अनुभव टल्कने गाडीमा सवार नेताहरूलाई भएन । उनीहरूलाई फुट्नेजुट्ने अनि सरकार बनाउने र ढलाउने अभ्यासबाट कहिल्यै फुर्सद भएन ।आफ्ना समस्याको समाधान होला भनी चुनेर पठाएका जनप्रतिनिधिहरूको चुनावअघिका सम्पूर्ण वाचा र प्रतिबद्धता बिर्सने रोगबाट आजित आम नागरिक अब त्यसबाट मुक्त हुन चाहन्छन् । आफ्नो आस्थामाथि गरिएको कुठाराघातको एकएक हिसाब खोजिरहेका छन् उनीहरूले । जनता साँच्चै जनार्दन हुन्, जनताले चाहे जे पनि हुन सक्छ भन्ने यथार्थबोध गराउन सांकेतिक विद्रोह गरेका छन् अहिले काठमाडौंवासीले । तीन दशकदेखि देश र जनताका नाममा भएका दलीय राजनीतिक स्वार्थ र दाउपेचका कारण उत्पन्न अनगिन्ती विकृति र विसंगतिको अब अन्त्य हुनुपर्छ, अन्यथा जनताले दलहरूलाई यसरी नै किनारा लगाइदिनेछन् भन्ने चेतावनी अभिव्यक्त छ बालेनले पाएको प्रत्येक मतमा ।बालेनविजयलाई युवा पुस्ताको जितको संकेतका रूपमा मात्र हेर्नु पनि कच्चा आकलन हुनेछ किनभने यसअघि पनि राजधानीसहित देशका विभिन्न स्थानमा राजनीतिक दलका चर्चित युवा नेताहरूले नेतृत्व लिइसकेका छन् । उनीहरूका आमूल परिवर्तनकारी भाषण र आश्वासनहरू नेपाली जनताका कानमा अझै गुन्जिरहेका होलान् । त्यसबाट हौसिएका जनता अन्ततः काकाकुल नियतिमै जिउन विवश भए । दलगत एवं व्यक्तिगत स्वार्थ र किचलोको व्यूहबाट ती युवा नेताहरू पनि मुक्त हुन सकेका छैनन् । त्यसैले आम जनताको मनमा छ त केवल वितृष्णा । निर्वाचनप्रतिको वितृष्णाको परिणति पनि हो यसपालि खसेको मत प्रतिशत । जब आफ्नो मतको कदर हुँदैन वा आफूले चाहेजस्तो उम्मेदवार उठेको हुँदैन, मतदान गर्नुको औचित्य हुँदैन भन्दै धेरै जना घरै बसे । यो पनि सांकेतिक विद्रोह नै हो । अहिले नयाँ पुस्तालाई पुनः अवसर प्राप्त भएको छ तर यो अवसरभित्रका चुनौतीहरू भने त्यति सहज पक्कै छैनन् ।यस्तै अनगिन्ती असहजताबीच उदाएका छन् बालेन शाह । असंख्य युवा उनको पक्षमा नाराबाजी गरी जोसिइरहेका छन् मानौं उनले जितेपछि महानगरको कायापलट नै हुनेछ । जसरी ओलीको मेट्रो रेल र पानीजहाजका सपनाहरू नेपाली आँखामा अझै बिझाइरहेका छन्, त्यसरी नै बालेनका प्रतिबद्धताहरू पनि नबिझाऊन् । यो नै उनका लागि सर्वाधिक चुनौतीको विषय हो । महानगर प्रमुखको कुर्सीमा बसे पनि उनले आफ्नो जितजस्तै चमत्कार त्यहाँ अनुभव गर्न अवश्य पाउने छैनन् बरु सामना गर्नेछन् उही पुरानो संयन्त्रको । त्यसमा परिवर्तन गर्न उनलाई फलामको चिउरा चपाउनुजस्तै हुनेछ । दलीय राजनीतिक परिपाटीद्वारा निर्मित सो संयन्त्रबाट काम लिन उनलाई सहज हुने छैन । पेसाले प्राविधिक तथा गायकका लागि कुटिल राजनीतिको व्यूह तोड्दै जनचाहनाअनुरूप विकासनिर्माणमा लागेर आफ्नो साख जोगाउनु चानचुने कुरा होइन । तर, चुनौती जतिसुकै भए पनि दृढता र इच्छाशक्ति भए असम्भव केही हुँदैन । बालेनजस्ता युवाको दृढता र इच्छाशक्ति अनि देशप्रेम केवल काँधमा बोकेको राष्ट्रिय झन्डामा सीमित हुने हो वा व्यवहारमा नै लागू भएर राजधानीको मुहार फेरिने हो, त्यो त समयले नै देखाउला, तर अब पनि नेपाली जनता दलीय आस्थाका नाममा सहनशील भएर बस्ने छैनन् र एकपछि अर्को विकल्पको खोजीमा अग्रसर भइसकेका छन् भन्ने संकेत भने स्थानीय निर्वाचनले दिएको छ । बहुदलीय प्रजातन्त्रमा आस्था राख्ने जोकोहीले पनि मनन गर्नुपर्ने यथार्थ के हो भने, जबसम्म दलहरू जनताप्रति उत्तरदायी हुन्छन् तबसम्म तिनीहरूले जनमत पाइरहन्छन् । प्राप्त जनमतले दलहरूलाई बलियो बनाउँछ । दलहरू बलिया भएमा मात्र राजनीतिक स्थिरता रहन्छ । राजनीतिक स्थिरता नै मुलुकको विकास र समृद्धिको आधार हो । यही यथार्थबाट विमुख हुँदै जानाले हामीकहाँ दलीय राजनीतिले जनआस्था गुमाउँदै गएको अवस्थाको साक्षी बनेको छ जनतामा देखिएको राजनीतिक वितृष्णा । नीति, सिद्धान्त, आचार एवं जनउत्तरदायित्वलाई किनारा लगाएर केवल सत्ताप्राप्ति अनि दल, गुट र व्यक्तिगत स्वार्थमा अल्झिएको राजनीतिबाट उत्पीडित आम नागरिकको सांकेतिक विद्रोह हो काठमाडौं महानगरको चुनावी परिणाम ।"
प्रधानसेनापति शर्मा अमेरिका जाँदै,"काठमाडौं (कास) प्रधानसेनापति प्रभुराम शर्माले असार १३ देखि अमेरिकाको भ्रमण गर्ने भएका छन् । प्रधानमन्त्री शेरबहादुर देउवाको अमेरिका भ्रमणका लागि गृहकार्य भइरहेका बेला प्रधानसेनापति शर्माले असार १३ देखि १७ सम्म अमेरिका भ्रमण गर्न लागेका हुन् । अमेरिका पुग्नुअघि शर्माले संयुक्त राष्ट्रसंघको आह्वानमा शान्ति स्थापनाका लागि विभिन्न मुलुकमा नेपाली सेनाले गरिरहेको कामको अवलोकन पनि गर्नेछन् । शर्माले असार ४ देखि १० सम्म नेपाली शान्ति सैनिक तैनाथ रहेको लेबनान र सिरियास्थित मिसनको निरीक्षण भ्रमण गर्ने कार्यक्रम छ । त्यसक्रममा शर्माले मिसनहरूको वस्तुस्थिति, अपरेसनल गतिविधि, फौज तैनाथीको अवस्थाबारे जानकारी लिनेछन् ।"
अस्ट्रेलियामा झन्डै आधा मन्त्री महिला,"(अस्ट्रेलिया)  अस्ट्रेलियाली प्रधानमन्त्री एन्थोनी अल्बानिजीले नयाँ मन्त्रिमण्डल गठन गरेका छन् । अल्बानिजीले मंगलबार घोषणा गरेको २३ सदस्यीय मन्त्रिमण्डलमा १० जना महिला छन् । एक सातअघि प्रधानमन्त्री बनेका अल्बानिजीले त्यतिबेला ५ मन्त्रीलाई मुख्य मन्त्रालयको जिम्मा दिएका थिए । अस्ट्रेलियामा १० दिनअघि सम्पन्न निर्वाचनको अन्तिम परिणामअनुसार आफ्नो दल लेबर बहुमत सिटमा विजयी भएपछि अल्बानिजीले पूर्ण मन्त्रिमण्डल गठन गरेका हुन् । स्थानीय सञ्चारमाध्यमका अनुसार १ सय ५१ सदस्यीय तल्लो सदनमा लेबर ७७ सिटमा विजयी भएको छ । अस्ट्रेलियामा बहुमतको सरकार गठनका लागि ७६ सिट आवश्यक पर्छ । अल्बानिजीले सार्वजनिक गरेको मन्त्रिमण्डलमा नयाँ अनुहारलाई पनि प्राथमिकता दिइएको छ । जसमा आप्रवासी मन्त्रालयको जिम्मा पहिलोपटक आप्रवासी महिलालाई नै दिइएको छ । त्यस्तै, मुस्लिम मूलकी महिला नेतृले पनि मन्त्रालयको जिम्मेवारी पाएकी छन् । यसपहिले नै पार्टीका उपनेता रिचार्ड मार्ल्स उपप्रधान तथा रक्षामन्त्री बनेका छन् । त्यस्तै, पेनी योङ विदेशमन्त्री, केटी गालाघर अर्थमन्त्री र जिम चाल्मर ट्रेजररको शपथ लिइसकेका छन् । मंगलबार सार्वजनिक गरिएका मन्त्रीको सूचीमा पूर्व पार्टी नेता बिल सर्टनदेखि आप्रवासी नेतृ लिन्डा बर्नीसमेत समेटिएका छन् । २३ सदस्यीय क्याबिनेट मन्त्रीसँगै १२ जनालाई सहायक मन्त्रालयको जिम्मा दिइएको छ । पूर्व पार्टी नेता सर्टनले सरकारी सेवा तथा अपांगता भएका नागरिकलाई सहायता पुर्याउने एनडीआईएस मन्त्रालयको जिम्मा पाएका छन् । क्लेयर ओनिलले गृह मन्त्रालयको जिम्मा पाएकी छन् । मार्क ड्रफुस महान्यायाधिवक्ता तथा जेसन क्लेयर शिक्षामन्त्री बनेका छन् । प्रधानमन्त्री अल्बानिजीले मंगलबार घोषित मन्त्रिमण्डलमा सबैलाई समेटेको बताएका छन् । उनले १० महिलाले पहिलोपटक अस्ट्रेलियाको सरकारमा एकैपटक सहभागिता जनाएको बताए । लेबरले निर्वाचनताका वाचा गरेअनुसार राष्ट्रिय भ्रष्टाचार निवारण आयोगलाई यसै वर्षको अन्त्यसम्ममा कानुनी आधार दिइने बताएको छ । प्रधानमन्त्री अल्बानिजीले स्वास्थ्य क्षेत्र, जलवायु प्रदूषण, रोजगार, सहज जीवनयापनलगायतका मुद्दालाई प्राथमिकताका साथ अघि बढाइने जनाएका छन् । प्रधानमन्त्री अल्बानिजीले निर्वाचनताका गरेका वाचा पूरा गर्ने तथा नागरिकको हकहितका लागि लागिपर्ने प्रतिबद्धता दोहोर्याएका छन् । घोषित सबै मन्त्रीले बुधबार शपथ लिने कार्यक्रम रहेको सञ्चारमाध्यमले उल्लेख गरेका छन् । अस्ट्रेलियामा मे २१ मा सम्पन्न निर्वाचनमा सत्तारूढ दल लेबरले करिब एक दशक सत्तामा रहेको लिबरल गठबन्धनलाई हराएर बहुमतको सरकार निर्माण गरेको हो । केभिन रडको पालामा सरकारमा सहभागी भएदेखि लेबर ३ कार्यकाल सत्ताबाहिर थियो । अस्ट्रेलियाको विपक्षी दल लिबरलको नेतामा पिटर डट्टन चुनिएका छन् । हालै सम्पन्न निर्वाचनमा लेबरसँग हार बेहोरेपछि लिबरल नेता तथा पूर्वप्रधानमन्त्री स्कट मरिसनले राजीनामा दिएका थिए । लिबरल पार्टीको आन्तरिक बैठकबाट डट्टन सोमबार सर्वसम्मत रूपमा पार्टी नेता छानिएका हुन् । सन् २००१ देखि नै संसद्मा प्रवेश गरेका डट्टनले स्वास्थ्य, अध्यागमन, रक्षा, गृहलगायतका प्रमुख मन्त्रालयको जिम्मेवारी निभाइसकेका छन् । ४ वर्षअघि पार्टी नेता चयनको प्रक्रियामा उनी मरिसनसँग पराजित भएका थिए । यसअघि जलवायु परिवर्तनका मुद्दाहरूको विपक्षमा रहेको भन्दै आलोचित भएका उनले गल्ती स्वीकार गरिसकेका छन् । स्पष्ट र कडा स्वभावका डट्टनले जनताले आफूलाई परिवर्तित नेताका रूपमा पाउने दाबी गरेका छन् । लिबरल पार्टीका अर्का प्रभावशाली नेता तथा पूर्व ट्रेजरर जोस फ्रयाडनवर्गलाई लिबरल पार्टीको नेताको दाबेदारका रूपमा हेरिएको थियो । तर दस दिनअघिको चुनावमा फ्रयाडनवर्ग स्वतन्त्र उम्मेदवारसँग पराजित भएपछि डट्टनका लागि नेतृत्वको बाटो खुलेको हो ।"
अमृताको शव डेढ महिनादेखि अस्पतालमै,"(लुम्बिनी)  रूपन्देहीको तिलोत्तमा२ जानकीनगरकी अमृता खत्री टन्डनको शव अस्पतालमा राखेको मंगलबार ४८ दिन बित्यो । निष्पक्ष छानबिनका लागि दबाब दिँदै आए पनि भिसेरा परीक्षणको रिपोर्ट आउन नसकेको माइती पक्षले बताएका छन् । अनुसन्धानमा असन्तुष्टि जनाउँदै अन्तिम संस्कार गर्न नमानेपछि उनको शव लुम्बिनी प्रादेशिक अस्पतालको फ्रिजमै राखिएको छ । केटा पक्षले अमृताले आत्महत्या गरेको बताउँदै आएको छ भने माइतीले यातना दिएर हत्या गरिएको दाबी गरिरहेका छन् । अमृताको चैत ३० गते मृत्यु भएको थियो । २९ वर्षीया छोरीको मृत्युपछि नातिको मुख हेरेर मन बुझाइरहेको अमृताकी आमा सावित्राले सुनाइन् । बाबुलाई हेर्दा झलझली छोरीको सम्झना आउँछ, उनले भनिन्, उसको मनको कुरा बुझ्न सकेको भए यस्तो हत्ते हुने थिएन । घरनजिकैको मणिमुकुन्द कलेजमा स्नातक प्रथम वर्षमा पढ्दै गर्दा अमृताले नौ वर्षअघि प्रेम टन्डनसँग प्रेमविवाह गरेकी थिइन् । काठमाडौंमा मन्दिरबाट विवाह गरेर उनीहरू भारत गएका थिए । चार वर्षपछि मात्रै माइतीनजिकै घर बनाएर बस्ने गरी अमृता फर्किएकी थिइन् । भारतमा हुँदा कस्तो थियो, छोरीले त्यति भन्थिनन्, सावित्राले भनिन्, नाति जन्मिसकेपछि यहीं राखेर छोरीलाई भारत पठाइरहन्थें । श्रीमान् उतै जागिरे भएकाले अमृताकी सासू पनि भारत जान्थिन् । त्यसक्रममा बचन लगाउने, गाली गर्ने र नभएका कुरा लगाएर छोराबाट कुटाइ खुवाउने गरेको सुनेको अमृताका दाजु पुष्पकले सुनाए । गत वर्ष जेठपछि मात्रै उनले आफ्नो पीडा बताउन थालेको पुष्पकको भनाइ छ । बहिनी फर्निचर उद्योगमा काम गर्थिन्, उनले भने, कमाएको पैसा नदिए रिसाउने, नराम्रो बचन लाउने गर्दा रहेछन् । गत भदौ ३ मा अमृताले वडा कार्यालय पुगेर श्रीमान् तथा परिवारले दाइजो नल्याएको भन्दै सताउने गरेकाले घरमा बस्ने वातावरण नरहेको व्यहोरा खुलाउँदै उजुरी दर्ता गरेकी थिइन् । त्यसपछि वडाले घर र माइतीपक्षलाई कार्यालयमा बोलाएको थियो । परिवार हो, सानातिना झगडा हुन्छन् भनेर सम्झाएका थियौं, पुष्पकले भने । भदौयता छोरासित छुटाउन खोज्ने, श्रीमान्ले कुरा नगर्ने गरेको बहिनीले सुनाएको उनले सुनाए । उनका अनुसार अमृता माइती आएका बेला मलाई गाली मात्र गर्छन्, घर जान्न भनेर गुनासो मात्रै गर्थिन् । मृत्युको एक दिनअघि चैत २९ गते अमृता माइतीमै थिइन् । ज्वाइँले पटकपटक फोन गरेर घर जानैपर्ने बाध्यतामा पारेको पुष्पकको भनाइ छ । भान्जालाई जे पनि हुन सक्छ भनेर राति साढे ८ बजेपछि घर पठाइयो, उनले भने । पुष्पकका अनुसार घर पुगेपछि अमृताले म यहाँ बस्न सक्दिनँ, मलाई बचाउनुहोस् दाइ, म मर्न चाहन्नँ भनेर म्यासेज पठाएकी थिइन् । राति ९ बजेपछि ज्वाइँले फोन गरेर पुष्पकलाई अमृताले विष सेवन गरेकाले चाँडै अस्पतालमा आउन भनेका थिए । तर, अस्पताल पुर्याउनासाथ चिकित्सकले अमृताको मृत्यु भइसकेको घोषणा गरे । शव जलाएरमात्रै न्याय नमिल्ने भएकाले आफूहरूले रिपोर्ट पर्खिरहेको पुष्पक बताउँछन् । मेरो बहिनी मात्र होइन, अरू चेलीको जान सक्छ भनेर निरन्तर आन्दोलन र अदालत घेराउ गरिरहेका छौं, उनले भने । अदालतमा केटा पक्षको बयान सकिएर सासूससुरा २२ लाख धरौटीमा छुटिसकेका छन् । अमृताका श्रीमान् जेलमा छन् । आठ वर्षीय छोरा भने मामाघरमा छन् । अमृताका तर्फबाट मुद्दा हेरिरहेका सरकारी वकिलले उच्च अदालत तुलसीपुर बुटवल इजलासमा निवेदन दर्ता गरी धरौटीमा छुटेका सासू र ससुरालाई समेत थुनामा राख्नुपर्ने माग गरेका छन् । उक्त निवदेनमाथि अर्को बिहीबार बहस हुनेछ । अमृताका श्रीमान् प्रेम थुनामा रहेको तर आमाबुबा धरौटीमा छुटेकाले मुद्दा पुर्पक्षका लागि प्रतिवादीलाई समेत थुनामा राख्न भनी उच्च सरकारी वकिल कार्यालय बुटवलमा निवेदन लेखी पठाएको रूपन्देही जिल्ला अदालतका वकिल पुणेन्द्र पाण्डेले बताए । रूपन्देही प्रहरीका प्रवक्ता नवरत्न पौडेलले अमृताको मृत्यु प्रकरणमा अनुसन्धान गरी अदालतमा रिपोर्ट बुझाइसकेको बताए । हामीले अदालतमा रिपोर्ट पेस गरेका छौं, अब अदालतको फैसला नै अन्तिम हुन्छ, उनले भने । यसअघि तिलोत्तमा५ की सीता भण्डारी पौडेल गत भदौ २० गते आफ्नै कोठामा झुन्डिएको अवस्थामा भेटिएकी थिइन् । उनको हत्या भएको दाबी गर्दै माइती पक्षले घटनामा संलग्नलाई कारबाही नहुँदासम्म शव नबुझ्ने अडानसहित डेढ महिनासम्म आन्दोलन गरेका थिए । प्रहरीले सीताले झुन्डिएर आत्महत्या गरेको निष्कर्ष सार्वजनिक गरेपछि विवाह गर्दा लागेको १० लाख र सापटी लिएको १ लाख रुपैयाँसहित ११ लाख केटा पक्षले फिर्ता गर्ने सहमतिपछि ४६ औं दिनमा सीताको अन्त्येष्टि भएको थियो । पोहोर जेठ १४ गते दिउँसो सैनामैना नगरपालिकाको बर्माचोकस्थित आफ्नै निवासमा २३ वर्षीया विनीता भट्टराई झुन्डिएको अवस्थामा फेला परेकी थिइन् । माइतीले केटा पक्षले यातना दिएकाले मृत्यु भएको दाबी गरेको थियो । विनीताका श्रीमान् ३० वर्षीय प्रदीप र उनकी आमा कुर्त भट्टराई आत्महत्या दुरुत्साहन मुद्दामा २८ दिन थुनामा बसेपछि ९ लाख रुपैयाँ धरौटी बुझाएर रिहा भएका थिए । विवाह भएको २७ दिनमा उनको मृत्यु भएको थियो ।अमेरिका जाने तयारी गरिरहेकी बुटवल१२, ढवाहाकी अनिता रेग्मी असोज २० गते झुन्डिएको अवस्थामा फेला परिन् । श्रीमान् अमेरिकामै थिए । परिवारका अनुसार श्रीमान्ले आफूसित भएका गहना लिएर आऊ भनेका थिए । त्यसपछि गहना लैजाने विषयमा सासू र देवरलाई चित्त नबुझेपछि विवाद भएको थियो । माइती पक्षले हत्या भएको जाहेरी दिएपछि सासू र देवरलाई आत्महत्या दुरुत्साहन मुद्दा चलाएर कारबाही गरिएको थियो । यी सबै घटनाका विषयमा अनुसन्धान पूरा गरेर अदालतमा रिपोर्ट बुझाएपछि प्रक्रिया अघि बढेको जिल्ला प्रहरी प्रवक्ता प्रहरी नायब उपरीक्षक नवरत्न पौडेलले बताए । अनुसन्धान सकिएकाले यी विषयमा धेरै बोल्न मिल्दैन, उनले भने, अदालतको निर्णयअनुसार सजाय भोगिरहेका छन् । धेरै कुरा सहन नसक्ने अवस्था, देखासिकी तथा अन्य कारण यस्ता घटना भएको हुन सक्ने उनको भनाइ छ । राष्ट्रिय मानवअधिकार आयोग लुम्बिनी प्रदेश कार्यालय बुटवलका प्रमुख सन्तोष आचार्यले यस्ता घटनामा प्रहरीको अनुसन्धान कहाँ पुग्यो ? किन ढिलाइ भयो भनेर सोध्ने गरिएको बताए । अदालतमा पुगेको मुद्दामा सोधखोज गर्न मिल्दैन, उनले भने । सामाजिक, सांस्कृतिक परम्परा वा मनोवैज्ञानिक विषयले यस्ता घटना हुने गरेको उनको भनाइ छ । यसका लागि शिक्षा, ज्ञान र चेतना जरुरी छ, उनले भने, सामाजिक विकृतिले पनि यस्ता घटनामा भूमिका निर्वाह गरिरहेको छ ।"
बलात्कारसम्बन्धी उजुरीको हदम्याद हटाउन संकल्प प्रस्ताव,"काठमाडौं (कास) बलात्कारका घटनामा उजुरी दिने हदम्याद हटाउनका लागि कानुन संशोधन गर्न व्यवस्थापिका संसद्मा संकल्प प्रस्ताव दर्ता भएको छ । कांग्रेसका सांसदहरू डिला संग्रौला, सुजाता परियार, प्रमिला राई र रंगमती शाहीले सोमबार दर्ता गराएका हुन् । मुलुकी अपराध संहिताको दफा २२९ ले बलात्कारसम्बन्धी मुद्दामा कसुर भएको मितिले एक वर्षभित्र र यस परिच्छेदअन्तर्गतको अन्य कसुरमा त्यस्तो कसुर भएको कुरा थाहा पाएको मितिले तीन महिना नाघेपछि उजुर लाग्ने छैन भन्ने व्यवस्था छ । तर बलात्कारजस्तो जघन्य अपराधको पीडितले उक्त हदम्यादभित्र उजुर गर्न नसक्ने विभिन्न अध्ययन प्रतिवेदनले देखाएकाले समाजको आवश्यकता, बदलिँदो परिवेशलाई हेरेर हदम्याद हटाउनुपर्ने संकल्प प्रस्तावमा भनिएको छ । संविधानको धारा १६ मा सम्मानपूर्वक बाँच्न पाउने हक, धारा १८ समानताको हक, धारा २१ मा अपराधपीडितको हकको व्यवस्था छ । कुनै पनि पीडितले हदम्यादका कारण कानुनी प्रक्रियामा जान नसकेको खण्डमा संविधानले व्यवस्था गरेका मौलिक हक नै औचित्यहीन हुन पुग्छ, प्रस्तावमा भनिएको छ । सांसदहरूले पीडितलाई राज्यले निःशुल्क स्वास्थ्य, क्षतिपूर्ति तथा मानसिक उपचार एवं परामर्शको व्यवस्था गर्नुपर्ने, पीडितको सुरक्षा तथा पुनःस्थापनको जिम्मा राज्यले लिनुपर्ने माग पनि राखेका छन् । बलात्कारका घटनामा हदम्यादसम्बन्धी व्यवस्था हटाउन माग गर्दै राष्ट्रिय सभामा पनि केही दिनअघि संकल्प प्रस्ताव दर्ता भएको छ । आठ वर्षअघिको सौन्दर्य प्रतियोगिताकी एक प्रतिस्पर्धीले आफूलाई आयोजकले बलात्कार र यौन शोषण गरेको घटना सार्वजनिक गरेपछि हदम्यादका विषयमा बहस सुरु भएको हो । यसमा सांसद, अधिकारकर्मी र अन्य सरोकारवालाले चासो दिएका छन् । राष्ट्रिय महिला अधिकार दिवसका अवसरमा प्रतिनिधिसभाको महिला तथा सामाजिक समिति, महिला, कानुन र विकास मञ्च, इक्वाइलिटी नाउ ले काठमाडौंमा आयोजना गरेको यौनजन्य हिंसासम्बन्धी कानुन ः अन्तर्राष्ट्रिय अभ्यास र आगामी कार्यदिशा विषयक अन्तरक्रियामा पनि सहभागीले बलात्कारसम्बन्धी उजुरीको हदम्याद हटाउनुपर्नेमा जोड दिएका छन् । अधिवक्ता सविन श्रेष्ठले बलात्कारविरुद्धको कानुनसम्बन्धी परिभाषा फेर्नुपर्ने, हदम्याद हटाउनुपर्ने, फास्ट ट्र्याक न्याय निरूपणको व्यवस्था हुनुपर्ने, बलात्कारपीडितलाई उल्टै झूटा उजुरी लगाउने व्यवस्था हटाउनुपर्ने र पीडितलाई न्याय प्राप्तिमा महसुस हुने गरी क्षतिपूर्ति दिलाउनुपर्ने सुझाव दिए । मै हो निर्मलालाई बलात्कार गर्ने मान्छे भनेर कोही व्यक्ति छाती फुलाएर आयो भने चार वर्षअघि जस्टिस फर निर्मला भनेर आवाज उठाएका हामीले हदम्याद छैन भनेर ताली पिटेर बस्ने त ? सांसद बिना श्रेष्ठले बलात्कारविरुद्धको कानुनी व्यवस्थालाई पुनर्परिभाषित गर्नुपर्ने र हदम्याद हटाउनुपर्ने बताइन् ।"
पुस्तक नहुँदा पठनपाठनमा सकस,"(तनहुँ)  कक्षा ९ मा पढ्ने अर्पना पन्थ विद्यालय जान थालेको २ साता भइसकेको छ । व्यास१ स्थित जलदेवी माविमा पढ्ने उनले अहिलेसम्म ४ विषयका मात्रै किताब किन्न पाएकी छन् । बाँकी ५ वटा किताब बजार नपाएको उनको गुनासो छ । पुस्तक नपाउँदा पढ्न समस्या भएको उनले सुनाइन् । सबै किताब नपाउँदा स्कुलमा राम्रोसँग पढाइ भएको छैन, घरमा पनि पढ्न पाइएन, उनले भनिन् ।समस्या उनको मात्रै होइन । धेरै विद्यार्थी किताब नपाएर हैरान छन् । कक्षा ९ मा पाठ्यक्रम नफेरिएको भए दिदीदाइका पुराना किताब मागेर पढ्न हुन्थ्यो, उनले भनिन्, मसँग अकाउन्ट, कम्पलसरी म्याथ, अप्सनल म्याथ र व्याकरण गरी ४ वटा विषयका पुस्तक छन् । अरू साथीहरूसँग त त्यो पनि छैन ।पुस्तक पर्याप्त नहुँदा एउटैलाई ४५ जनासम्मले पालो गरेर पढ्नु परिरहेको कक्षा ८ की निकिता दुलालले सुनाइन् । पुस्तक नहुँदा गृहकार्य गर्न पनि मुस्किल भइरहेको कक्षा ७ का किरण बस्नेतले गुनासो गरे । कक्षामा सरहरूले कताकताबाट पढाउनुहुन्छ अनि होमवर्क दिनुहुन्छ । घर गएपछि उत्तर कहाँबाट खोजेर लेख्ने ? उनको प्रश्न छ ।नयाँ शैक्षिक शत्र सुरु भएसँगै जिल्लाका अधिकांश विद्यालयमा जेठको पहिलो साता पठनपाठन सुरु गरिएको छ । तर, पर्याप्त पुस्तक नहुँदा पढाउन समस्या आएको शिक्षकहरूले बताए । पछिल्लो २ वर्ष कोरोना महामारीका कारण शैक्षिक क्यालेन्डर खलबलिएको छ । यो वर्ष पनि ढिला सुरु भएको शैक्षिक सत्रमा विषयगत पुस्तक पर्याप्त उपलब्ध नहुँदा सिकाइमा प्रभाव परेको भानु१३ ठूलोढुंगास्थित अरनिको माविका प्रधानाध्यापक शैलेन्द्रकुमार शाहले बताए । नयाँ पाठ्यक्रमअनुसार पुस्तक उपलब्ध नहुँदा अनलाइनबाट पुस्तक डाउनलोड गरी पढाउँदै छौं, उनले भने । सरकारले कक्षा ४, ७ र ९ मा नयाँ पाठ्यक्रम लागू गरेको छ । जिल्लामा आवश्यकमध्ये हालसम्म २५ प्रतिशत मात्र आइपुगेको पुस्तक व्यवसायीहरू बताउँछन् । जिल्लामा ४ सय ४१ सामुदायिक र १ सय ३४ संस्थागत विद्यालय छन् ।"
नियोग संख्या पुनरावलोकन गर्दै सरकार,"(काठमाडौं)  सरकारले विदेशस्थित नियोगको संख्या पुनरावलोकन गर्ने भएको छ । आवश्यक स्थानमा नियोग नखोलेर अनावश्यक स्थानमा दूतावास खडा गरेको भन्ने आलोचना भइरहेका बेला सरकारले संख्या पुनरावलोकनको निर्णय गरेको हो । अर्थमन्त्री जनार्दन शर्माले आइतबार संघीय संसद्को संयुक्त सदनमा आर्थिक वर्ष २०७९८० को बजेट प्रस्तुत गर्दै बदलिँदो परिवेश र कार्यबोझ विश्लेषण गरी आवश्यकता र औचित्यका आधारमा विदेशमा रहेका नियोगहरूको संख्या पुनरावलोकन गरिने बताएका छन् । अहिले ३० मुलुकमा दूतावास, तीन स्थान (न्युयोर्क, जेनेभा र भियना) मा संयुक्त राष्ट्रसंघका लागि स्थायी नियोग र सात महावाणिज्य दूतावास गरी नेपालका ४० वटा नियोग छन् । सरकारले आवश्यकतासम्बन्धी अध्ययन नै नगरी विभिन्न समयमा स्पेन, ब्राजिल, ओमान, दक्षिण अफ्रिकालगायत मुलुकमा दूतावास खोलेको थियो । सरकारले महावाणिज्य दूतावास पनि त्यहीअनुसार खोल्यो । जसबाट नेपालको खर्च मात्र बढ्यो । नेपालले सन् १८५६ मा ल्हासामा वकिल कार्यालय खोलेको थियो, जसको मुख्य उद्देश्य नेपाल र तिब्बत (चीनमा तिब्बत विलय हुनुअघि) बीचको व्यापारलाई सहज गर्नु थियो । नेपाल र चीनबीचको सम्बन्धलाई थप सुधार गर्न र आर्थिकसामाजिक पक्षलाई अघि बढाउन सन् १९५६ मा चीनको स्वशासित क्षेत्र ल्हासामा महावाणिज्य दूतावास स्थापना गरियो । नेपालले पछिल्लो पटक सन् २०२१ मा फेरि चीनमै अर्को सहर छेन्दुमा महावाणिज्य दूतावास खोल्यो । योसँगै चीनमा चार महावाणिज्य दूतावास (ल्हासा, हङकङ, छेन्दु र गोन्जाउ) भए । तर त्यसको प्रतिफल नेपालले के पाउने भन्ने उत्तर परराष्ट्र मन्त्रालयसँग छैन । भारतको कोलकातामा एउटा महावाणिज्य दूतावास भए हुनलाई स्वाभाविक मानिए पनि अमेरिकाको न्युयोर्कमा खोलिएको महावाणिज्य दूतावासका विषयमा अझै प्रश्न उठिरहेको छ । साउदी अरबको जेद्दामा महावाणिज्य खोल्नुको उद्देश्य त्यहाँ कार्यरत नेपालीलाई सहजीकरण गर्न थियो । परराष्ट्र मामिला अध्ययन प्रतिष्ठानकी पूर्वउपकार्यकारी निर्देशक इन्द्र अधिकारी नेता र कर्मचारी एकअर्काको कामलाई लुकाउन तथा व्यक्तिगत स्वार्थपूर्तिका लागि फाइदा लिन विदेशमा नियोगहरू खोल्ने गरेको टिप्पणी गर्छिन् । उनले भनिन्, त्यसबाट सरकारलाई केही फाइदा हुन्छ भन्ने छैन । सरकारले विदेशस्थित नेपाली नियोगहरूलाई पुनरावलोकन गर्नुपर्ने उनले बताइन् । सुरुआतमा हामीले भूपरिवेष्टित मुलुक भएका कारण आफ्नो अधिकारका रूपमा दुवै मुलुकसँग व्यापार गर्ने हिसाबमा एउटा महावाणिज्य दूतावास खोलेको हो । चीनमा एउटासम्म महावाणिज्य दूतावास खोल्नु ठीक हो । तर जताततै किन खोलेको हो, थाहा छैन, उनले भनिन् । चीनमा चारवटा महावाणिज्य दूतावास भए पनि कोभिड१९ महामारी सुरु भएयता अन्तर्राष्ट्रिय नाकाहरू रसुवागढी र तातोपानीबाट सहज रूपमा सामग्री ओसारपसार हुन सकेको छैन । अर्थमन्त्री शर्माले नेपाली नियोगको भौतिक उपस्थिति नरहेको स्थानमा भर्चुअल दूतावासको अवधारणाअन्तर्गत सेवा प्रवाह गर्ने व्यवस्था मिलाइने बताएका छन् । सरकारले सार्वभौमिक समानता, पारस्परिक लाभ र सम्मानमा आधारित स्वतन्त्र, सन्तुलित र पञ्चशीलको सिद्धान्तका आधारमा अन्तर्राष्ट्रिय सम्बन्ध सञ्चालन गर्ने जनाइएको छ । नेपालको आर्थिक कूटनीतिलाई वैदेशिक लगानी, निर्यात व्यापार, पर्यटन प्रवर्द्धन, विकास सहायता परिचालन, प्रविधि हस्तान्तरण जस्ता क्षेत्रमा प्रभावकारी र उद्देश्यमूलक ढंगले परिचालन गरिनेछ, शर्माले भने । सरकारले विद्युतीय राहदानी सहज र सरल तवरले उपलब्ध गराउन राहदानी विभाग, जिल्ला प्रशासन कार्यालय र विदेशस्थित नेपाली नियोगमा स्रोत प्रबन्ध गरिएको जनाएको छ । कन्सुलर सेवा प्रवाह थप सहज, सरल र प्रभावकारी बनाइने पनि बजेट वक्तव्यमा उल्लेख छ । सरकारले चालु आर्थिक वर्षै विद्युतीय राहदानी वितरण थालेको छ । सरकारले कुल बजेटको ०३३ प्रतिशत नेपालको कूटनीतिक क्षेत्रलाई छुट्याएको छ । अर्थमन्त्री शर्माका अनुसार परराष्ट्र मन्त्रालयलाई ५ अर्ब ८३ करोड ३५ लाख रुपैयाँ विनियोजन गरिएको छ ।"
बजेटमा भर्चुअल दूतावास,"काठमाडौं (कास) सरकारले आर्थिक वर्ष २०७९८० को बजेटमा नेपाली नियोगको भौतिक उपस्थिति नरहेको स्थानमा भर्चुअल दूतावासको अवधारणाअन्तर्गत सेवा प्रवाह गर्ने व्यवस्था मिलाइने उल्लेख गरेको छ । नेपाल सरकारले भौतिक रूपमा दूतावास, त्यसो नभए महावाणिज्य दूतावास र त्यो पनि नभए अवैतनिक दूत राख्ने गरेको छ । तर बजेटमा उल्लेख गरिएको भर्चुअल दूतावास कस्तो हो भन्ने विषयमा परराष्ट्र मन्त्रालयले स्पष्ट पारेको छैन । बजेटमा भर्चुअल दूतावास ले कसरी स्थान पायो भन्ने सम्बन्धमा परराष्ट्रका अधिकारीहरू नै अनभिज्ञता प्रकट गर्छन् ।नेपालले आवश्यक नभएको मुलुकमा पनि दूतावास खडा गरेर राज्य कोषको खर्च बढाएको टिप्पणी भइरहेका बेला भर्चुअल दूतावास को योजना आएको छ । तर यो योजना परराष्ट्रसँग छलफल गरेर कि नगरी बजेटमा पारिएको हो भन्नेमा मन्त्रालयका अधिकारीहरू नै अन्योलमा छन् । सचिवज्यू (भरतराज पौड्याल) र प्रवक्ताज्यू (सेवा लम्साल) विदेश भ्रमणमा हुनुहुन्छ । उहाँहरू फर्केपछि भर्चुअल दूतावास बजेटमा कसरी पर्यो, यो के हो भन्ने सम्बन्धमा बुझेर जानकारी दिने छौं, मन्त्रालयका एक अधिकारीले भने ।भर्चुअल दूतावासको अवधारणा यहाँ नौलो सुनिए पनि विभिन्न मुलुकमा प्रयोगमा छ । कूटनीतिक क्षेत्रमा भर्चुअल दूतावास प्रविधिमैत्री अवधारणा हो । भर्चुअल दूतावासमा पनि कूटनीतिज्ञहरू हुन्छन् । तर उनीहरू सम्बन्धित मुलुकमा जाँदैनन्, आफ्नै देशमा बसेर प्रविधिको सहयोगमा सम्बन्धित देशका लागि काम गर्छन् । आफ्नै राजधानीमा बसेर अन्य देशमा रहेका आफ्ना र त्यस मुलुकका नागरिकसँग निरन्तर सम्पर्कमा रहन्छन् । अमेरिकाले इरानमा भर्चुअल दूतावासमार्फत काम गर्दै आएको छ । अमेरिकाले सन् २०११ मा बाराक ओबामाको कार्यकालमा इरानका लागि भर्चुअल दूतावास खोलेको हो । इरानको राजधानी तेहरानस्थित अमेरिकी दूतावासमा सन् १९७९ नोभेम्बर ४ मा त्यहाँका हतियारधारी विद्यार्थीले आक्रमण गरेर अमेरिकीहरूलाई बन्दी बनाएका थिए । त्यसयता दुई मुलुकबीच शत्रुतापूर्ण सम्बन्ध छ । त्यही कारण अमेरिकाले इरानमा दूतावास राखेको छैन । भर्चुअल दूतावास सञ्चालन गर्दा सम्बन्धित देशमा दूतावास रहेको मुलुकसँग सहकार्य गर्नुपर्ने हुन्छ । अमेरिकाले इरानस्थित स्विट्जरल्यान्डको दूतावाससँग सहकार्य गर्छ । भर्चुअल दूतावास मार्फत गरेको कामलाई कूटनीतिक सम्बन्धसम्बन्धी भियना अभिसन्धि (सन् १९६९) ले समेत मान्यता दिएको छ । दक्षिण एसियाली मुलुक माल्दिभ्सले पनि सन् २००७ देखि केही मुलुकमा भर्चुअल दूतावास को अवधारणाअनुसार काम गर्दै आएको छ । माल्दिभ्सले आफूलाई भर्चुअल दूतावास खोल्ने पहिलो मुलुकका रूपमा समेत दाबी गर्ने गरेको छ । भर्चुअल दूतावास का लागि डिप्लो फाउन्डेसन मार्फत पनि काम गर्ने चलन छ । डिप्लो फाउन्डेसन सन् १९९३ मा माल्टामा मेडिटेरियन एकेडेमी अफ डिप्लोम्याटिक स्टडिज मार्फत कूटनीतिक क्षेत्रमा प्रविधिमार्फत काम गर्न खोलिएको गैरनाफामूलक संस्था हो । डिप्लो फाउन्डेसन सन् २००२ नोभेम्बरमा माल्टा र स्विट्जरल्यान्ड सरकारले संयुक्त रूपमा स्थापना गरेका हुन् । संस्थाको मुख्यालय माल्टामा छ भने यसका शाखा कार्यालयहरू स्विट्जरल्यान्डको जेनेभा र सर्बियाको बेल्ग्रेडमा छन् । कूटनीतिज्ञ तथा प्रधानमन्त्रीहरूको परराष्ट्र सल्लाहकारसमेत रहिसकेका दिनेश भट्टराई नेपालको परिवेशमा भर्चुअल दूतावास एक मुलुकमा बसेर प्रविधिको प्रयोग गरेर अर्को मुलुकमा काम गर्ने अवधारणा रहेको बताउँछन् । उदाहरणका लागि, अफगानिस्तानमा समस्या हुँदा नयाँदिल्लीमा रहेको हाम्रो दूतावासले प्रविधिको प्रयोगबाट काम गर्यो । नेपालको दूतावास अफगानिस्तानमा छैन, उनले भने । पूर्वराजदूतसमेत रहेका भट्टराई केन्द्र (काठमाडौं) बाटै अन्य मुलुकमा प्रविधिको प्रयोग गरेर कूटनीतिक सेवा दिन भर्चुअल दूतावास को अवधारणा अघि बढाउन खोजिएको ठान्छन् । युक्रेनमा समस्या पर्दा पनि जर्मनीको बर्लिनमा रहेको नेपाली दूतावासले भर्चुअल माध्यममार्फत जिम्मेवारी पूरा गरेको भट्टराईको भनाइ छ । उनी अमेरिकाले इरानमा गर्दै आएको भर्चुअल दूतावास को अवधारणा नेपालका सन्दर्भमा लागू नहुने बताउँछन् । अमेरिका र इरानको कूटनीतिक सम्बन्ध छैन । इरानमा अमेरिकाको स्वार्थमा स्विट्जरल्यान्डले काम गरिदिन्छ, उनले भने, नेपालको सन्दर्भमा आफ्नो मुलुकको स्वार्थ अन्य मुलुकलाई दिएर काम लगाउने भन्ने हुन्न ।"
सशस्त्रका घुमुवा हतियार किनबेचमा !,"(बारा)  बर्दिवासस्थित सशस्त्र प्रहरीको वाहिनीबाट बारामा खटिएका चार प्रहरी अवैध हतियार किनबेचमा संलग्न भएको खुलेको छ । गत वैशाख २४ मा चुनावको चहलपहल बढेका बेला बाराको सीमावर्ती सिम्रौनगढ नगरपालिका९ बसबरियाबाट दुई पेस्तोल, त्यसमा प्रयोग हुने चार गोलीसहित दुई भारतीय युवक पक्राउ परेका थिए । त्यसमा वाहिनीबाट खटिएका वरिष्ठ हवल्दार अशोक साह, सहायक हवल्दारद्वय आत्माराम पटेल, रत्नसागर झा र जवान सुनीलकुमार यादव पनि संलग्न रहेको प्रहरी अनुसन्धानबाट खुलेको हो । उनीहरू सबै घरपायक सिभिल ड्युटीमा थिए । अशोक र सुनील सिम्रौनगढकै छेउमा पर्ने बाराको पचरौताका हुन् भने आत्माराम र रत्नसागर रौतहटका हुन् । घटनापछि उनीहरू बर्दिवास वाहिनीमा तानिएका हुन् । हतियारसहित पक्राउ परेकाहरूमा भारत घोडासहन थानाअन्तर्गत लौखान पञ्चायत१ का अखिलेशकुमार सिंह र भेलवा पञ्चायत१४ का पप्पु यादव छन् । उनीहरूको बयानका आधारमा जेठ ५ मा लौखानकै लालबाबु भनिने मधुवेन्द्र कुसवाहा पक्राउ परेपछि हतियार किनबेचमा सशस्त्र प्रहरीको संलग्नता खुलेको अपराध अनुसन्धानका एक प्रहरी अधिकारीले बताए । सशस्त्र प्रहरीको सल्लाहमा भारतबाट नेपालमा हतियार पुर्याइदिने र त्यसबापत केही पैसा पाउने गरेको बयान उनीहरूले दिएका छन्, ती अधिकारीले भने ।लालबाबु यसअघि पुस १५ मा सिम्रौनगढ बजारबाटै पेस्तोलसहित पक्राउ परेका थिए । तिनै पेसेवर लालबाबुले भरियालाई पैसा दिएर भारतबाट हतियार नेपाल पठाउँथे, ती अधिकारीले भने । भारतबाट हतियार मगाएर बिक्री गर्ने, कहिले पक्राउ गरी राम्रो काम गरेको देखाउने प्रचारबाजी केही प्रहरीमा देखिएको एक प्रहरी अधिकृतले बताए । सिम्रौनगढस्थित बीओपी इन्चार्ज सशस्त्र प्रहरी निरीक्षक सिंघबहादुर मल्ल वाहिनीबाट खटिएको टोलीकै सूचनाका आधारमा सीमा आसपासबाट हतियार बरामद गर्ने गरेको बताउँछन् । पाँच महिनायता सिम्रौनगढबाट २ वटा हतियार बरामदको घटनामा चार जनालाई पक्राउ गरिएको उनको भनाइ छ । जिल्ला न्यायाधिवक्ता जुद्धबहादुर आलेले चारै जना सशस्त्र प्रहरीले हाजिर भएर बयान दिएको बताए । हाजिरी जमानीमा छाडेका छौं, उनले भने, सुराकीका रूपमा आफूहरू त्यस घटनामा संलग्न भएको उनीहरूको भनाइ छ । सादा पोसाकमा परिचालित प्रहरीलाई घुमुवा भन्ने गरिन्छ । उनीहरूलाई वाहिनीका डीआईजी गणेश ठाडा मगरले स्क्वाड टोलीका नाममा लामो समयदेखि परिचालन गरेका हुन् । त्यस्ता प्रहरीले सीमावर्ती क्षेत्रमा घुम्दै सुरक्षा, अपराधसम्बन्धी सूचना संकलनका नाममा तस्कर र व्यापारीसित अवैध रकम असुली गर्ने गरेको प्रहरीका एक अधिकारीले बताए । सिम्रौनगढ नगरपालिकामै पटकपटक हतियार बरामद हुने गरेको छ । प्रहरीका अनुसार डेढ वर्षयता नगर क्षेत्रबाटै ५ वटा पेस्तोल, १ दर्जन गोली र ८ जना भारतीय युवक पक्राउ परिसकेका छन् ।"
खराब मौसममा विमान उडाउन रोक,"काठमाडौं (कास) नागरिक उड्डयन प्राधिकरणले भौगोलिक विकट क्षेत्रमा मौसम खराब हुने भविष्यवाणी गरिएका बेला विमान उडाउन रोक लगाएको छ । मुस्ताङमा आइतबार तारा एअरको ट्विनअटर विमान दुर्घटना हुनुमा खराब मौसम प्रमुख कारण रहेको प्रारम्भिक अनुमानका आधारमा प्राधिकरणले उडानमा कडाइ गरेको हो । प्राधिकरणको उक्त निर्णयसँगै पाइलटले हेरेर मात्रै उडान गर्ने (भीएफआर प्रणाली) आन्तरिक हवाई रुटमा मौसमसम्बन्धी भविष्यवाणीले प्रतिकूलता देखाए विमान उडाउन पाइने छैन । नागरिक उड्डयन प्राधिकरणले भीएफआर उडानमा सुरक्षा अभिवृद्धि गर्न यस्तो निर्णय गरेको जनाएको छ । प्राधिकरणले मंगलबार जारी गरेको विज्ञप्तिमा जल तथा मौसम विज्ञान विभागबाट जारी भएका मौसमसम्बन्धी भविष्यवाणीले कुनै उडान क्षेत्रमा निश्चित अवधिसम्म उडानका लागि प्रतिकूल मौसम विवरण दिएको अवस्थामा प्राधिकरणले वायुसेवा सञ्चालक र विमानस्थललाई उडानमा रोक लगाउन परिपत्र गर्ने उल्लेख छ । प्राधिकरणले वायुसेवालाई उडानअघि पुग्नुपर्ने गन्तव्य र हवाई मार्गको मौसमबारेको जानकारी जल तथा मौसम विज्ञान विभागबाट लिई विमानस्थलमा उडानअघि बुझाउन निर्देशन दिएको छ । नेपालमा वायुसेवालाई मौसमको जानकारी दिने निकाय जल तथा मौसम विज्ञान विभाग मात्रै हो । काठमाडौं, पोखरालगायत सहरमा विभागका कार्यालय विमानस्थलमै छन् । तिनले मौसमको भविष्यवाणीबारे निश्चित अवधिका बुलेटिन वायुसेवालाई सशुल्क वितरण गर्छन् । घटनास्थल पुगेका एक अधिकारीका अनुसार आइतबार तारा एअरको ट्वीनअटर विमान इनरुट (हवाईमार्ग) को बादल छल्न तोकिएको उडान रुटबाट बायाँतर्फ लाग्दा पहाडमा पखेटा ठोक्किएर दुर्घटना भएको अनुमान गरिएको छ । प्राधिकरणले उक्त विमानको ककपिट भ्वाइस रेकर्डर (सीभीआर) घटनास्थलबाट सेनाको हेलिकोप्टरमा पोखरा हुँदै मंगलबार काठमाडौं ल्याइसकेको छ । पाइलट र एटीसीबीच भएको संवाद रेकर्ड हुने उक्त सीभीआर बुधबार प्रतिवेदनसहित संस्कृति, पर्यटन तथा नागरिक उड्डयन मन्त्रालयलाई बुझाइने जनाइएको छ । जोमसोम विमानस्थलका अनुसार उक्त दुर्घटनामा मृत्यु भएका सबै २२ जनाको शव काठमाडौं पठाइएको छ ।"
ॅसंकटोन्मुख परिस्थिति बेवास्ता गरी बजेट ल्याइयो,"(काठमाडौं)  विश्व परिदृश्यले निम्त्याएका संकट र नेपालले भोगिरहेका आर्थिक चुनौतीलाई सम्बोधन गर्ने गरी बजेट आउन नसकेको अर्थतन्त्रका जानकारहरूले बताएका छन् । लामो समयदेखि मत्थर हुन नसकेको महामारी, रुसयुक्रेन तनाव, पेट्रोलियम, ऊर्जा तथा खाद्यान्न संकटलगायत विश्वव्यापी समस्या र घट्दो रेमिट्यान्स तथा विदेशी मुद्रा सञ्चितिको चाप, बढ्दो आयात, न्यून पुँजीगत खर्च, तरलता अभाव जस्ता आन्तरिक समस्या समाधान गर्ने विषय बजेटमा पर्न नसकेको उनीहरूको भनाइ छ । महत्त्वाकांक्षी अंकसहितको बजेटले अहिलेको आर्थिक परिस्थितिलाई सम्बोधन गर्न नसकेको उनीहरूको दाबी छ । अहिले नेपालले भोगिरहेका समस्या एकातिर र बजेटका प्राथमिकता अर्कैतिर भएको एमाले उपाध्यक्ष एवं पूर्वअर्थमन्त्री सुरेन्द्र पाण्डेले बताए । वर्तमान आर्थिक अवस्थालाई बिलकुल बेवास्ता गरियो । मानौं कि, कुनै समस्या नै छैन, कान्तिपुरले मंगलबार आयोजना गरेको बजेट समीक्षा कार्यक्रममा पाण्डेले भने, विश्व र नेपालले भोगिरहेको समस्या एकातिर छन् । बजेटका योजना र कार्यक्रमले अर्को दिशा तय गरेका छन् । उपचार गर्नुपर्ने एकातिर छ, हामी अर्कैतिर मल्हम लगाइरहेका छौं ।सरकारले सजिलो कुर्सीमा बसेर सामान्य अवस्थाको झैं बजेट ल्याएको पाण्डेको टिप्पणी छ । आर्थिक नीति तथा प्राथमिकता संकट निवारणमा केन्द्रित हुन नसकेको र बजेटले समातेको बाटो नै फरक हुँदा यसबाट सकारात्मक नतिजाको अपेक्षा गर्न नसकिने उनको दाबी छ । अहिले नेपालको विदेशी मुद्रा सञ्चिति हरेक महिना १२ देखि १५ करोड डलरले घटिरहेको छ । खाद्यान्नलगायतका उपभोग्य वस्तुको आयात अत्यधिक बढिरहेको छ । वार्षिक नीति तथा कार्यक्रम र बजेटमा राखिएका योजनाको प्रकृति हेर्दा आगामी आर्थिक वर्षका लागि राखेको मूल्यवृद्धि सीमा सजिलै नाघ्ने पाण्डेको भनाइ छ । आगामी आर्थिक वर्षका लागि ७ प्रतिशतको सीमाभित्र राख्ने भनिएको मूल्यवृद्धि यथार्थपरक छैन । कम्तीमा एकल अंकमा कायम गर्न सके पनि ठूलो उपलब्धि हुनेछ, उनले भने, विश्वव्यापी रूपमै मुद्रास्फीति बढिरहेको छ । युरोप, अमेरिकालगायत मुलुकले मूल्यवृद्धिको समस्या भोगिरहेका छन् । निर्यातको कटौती पनि त्यसैको नतिजा हो । पेट्रोलियम अभाव तथा सम्भावित खाद्य संकटलगायत कारण उपभोग्य वस्तुमा निरन्तर मूल्य बढिरहेको र भारतले विभिन्न वस्तुको निर्यातमा कटौती गरिरहेका कारण नेपालको मूल्यवृद्धि दोहोरो अंकसम्म जाने उनको भनाइ छ । सरकारको आयव्यय लक्ष्यमाथि पनि पाण्डेले प्रश्न उठाए । आन्तरिक उत्पादन बढाउने र आन्तरिक राजस्व भनेर सरकारले गरेका दाबी पनि १२ खर्ब ४० अर्बको राजस्व संकलन भएन भने त्यसको जिम्मेवारी कसले लिने ? पाण्डेले प्रश्न गरे । प्रतिपक्ष सांसदहरूले आलोचना गरे पनि सत्तापक्ष सांसदहरूले भने एकाध विषयमा बाहेक उत्कृष्ट बजेट भएको दाबी गरिरहेका छन् । सरकारले कृषिमा ३२ प्रतिशत बजेट विनियोजन गरेर इतिहासमै राम्रो काम गरेको माओवादी केन्द्रका सांसद एवं पूर्वअर्थमन्त्री वर्षमान पुनले बताए । बजेटमार्फत नेपालको कृषि प्रणालीलाई संरचनात्मक रूपमा सुधारको सुरुवात गरिएको उनको भनाइ छ । बजेटमार्फत वर्षौंदेखिको निर्वाहमुखी कृषि प्रणालीलाई रूपान्तरण गर्न खोजिएको छ, पुनले भने, यो ऐतिहासिक र साहसी कदम हो । बजेटमा ५ खर्ब रुपैयाँको लघुवित्त कोष स्थापनाको कुराले प्राथमिकता पाएकाले उक्त कोषमार्फत सस्तो ब्याजदरको कर्जा घरघरमा पुर्याउन खोजिएको उनले बताए । यसले खासगरी ग्रामीण भेगमा रहेका वित्तीय पहुँचको अभाव रहेका नागरिक बढी लाभान्वित हुने भएकाले अन्ततः मुलुकलाई फाइदा पुग्ने उनले बताए । राम्रा नीति आए पनि कार्यान्वयन पक्ष फितलो हुने नेपालको पुरानै समस्या भएकाले त्यसमा सुधार गर्न सके आगामी वर्षको बजेटमा समावेश नीति तथा कार्यक्रमले मुलुकलाई फाइदा पुग्ने उनको दाबी थियो । बजेटमा विभिन्न ५ वटा विषयलाई निकै महत्त्वसाथ सम्बोधन गरिएको राष्ट्रिय योजना आयोगका उपाध्यक्ष विश्व पौडेलले बताए । उत्पादनबिनाको उपभोग, वितरणबिनाको समृद्धि, प्रतिफलबिनाको खर्च, स्थिरताबिनाको गति र मूल्यांकनबिनाको कार्यक्रम निरन्तरता हामीले भोगिरहेका अवस्था हुन् । कुर्सीमा जुन मान्छे पुगे पनि यिनै प्रश्न भोग्ने हो, उनले भने । तरलता अभाव नेपालले लामो समयदेखि भोगिरहेको चुनौती रहेको पनि पौडेलको भनाइ छ । आर्थिक वृद्धिदर राम्रो र सरकारप्रति निजी क्षेत्रको विश्वास भएकाले कर्जाको माग बढेको हो । तरलता सहज बनाउन कि त वैदेशिक लगानी राम्रो हुनुपर्यो, कि रेमिट्यान्स बढ्नुपर्यो, उनले भने । मूल्यवृद्धि भयो भनेर खर्च कम गर्ने र विकासको गति रोक्न नहुने उनको तर्क छ । विकासमा सरकार र प्रतिपक्षको समान धारणा आउनुपर्ने उनले बताए ।संकट आइरहेका बेला कृषि केन्द्रित बजेट ल्याउनु सकारात्मक रहेको पनि उनको भनाइ छ । ८ प्रतिशतको आर्थिक वृद्धिदरका आधारहरू पनि पौडेलले प्रस्तुत गरे । आर्थिक वृद्धिमा आगामी वर्ष विद्युत् उत्पादन बढ्ने र त्यसले ३६ प्रतिशतसम्म योगदान गर्ने अपेक्षा गरिएको छ । कृषि, निर्माण र सूचना प्रविधिका क्षेत्रमा पनि हामी राम्रो प्रगति गर्छौं । विद्युतीय गाडीमा कर बढाउने सरकारी निर्णयको पनि उपाध्यक्ष पौडेलले बचाउ गरे । महँगो गाडीमा छुट दिँदा त्यसको लाभग्राही कुन वर्गका पर्छन्, हामीलाई थाहा छ, उनले भने ।कोभिडपछि भर्खरै तंग्रिन थालेको अर्थतन्त्रमा तरलता र बाह्य क्षेत्रमा परेको चापका बीचमा अत्यधिक मात्रामा बढाइएको बजेटको आकार र ८ प्रतिशतको आर्थिक वृद्धि हासिल गर्नु चुनौतीपूर्ण हुने उद्योग वाणिज्य महासंघका अध्यक्ष शेखर गोल्छाले बताए । विद्यमान आर्थिक परिदृश्यमा राजस्व वृद्धिको लक्ष्य अस्वाभाविक देखिन्छ, उनले भने, यसले निजी क्षेत्रमा थप चाप पर्नेछ । लामो समयदेखिको तरलता अभावका कारण ब्याजदर उच्च भएको छ भने मूल्यवृद्धिदर पनि निरन्तर अकासिएको छ । यसले निजी क्षेत्रलाई उद्योग व्यवसाय गर्न पनि कठिन भएको उनले बताए । उद्योगी व्यापारीहरूका लागि यस्तो कठिन समय यसअघि कहिल्यै आएको थिएन, उनले भने, मूल्यवृद्धि पनि निरन्तर बढिरहेको छ । यसले उत्पादन लागत पनि बढाएको छ ।बजेटले कृषि उत्पादनको राष्ट्रिय अभियान वर्ष घोषणा गर्दै आधारभूत कृषि उत्पादन धान, मकै, गहुँ, तरकारी र फलफूलको आयात आगामी आर्थिक वर्षमा ३० प्रतिशतले कम गर्ने कुरा सकारात्मक भएको उनले बताए । कृषि व्यवसाय, तरकारीलाई डिहाइड्रेड गर्ने व्यवसाय र कोल्ड स्टोर व्यवसाय सञ्चालन गरी प्राप्त गरेको आयमा लाग्ने करमा शतप्रतिशत कर छुटको व्यवस्थाले कृषिको व्यवसायीकरणमा सहयोग पुग्ने उनको धारणा छ । प्रदेशस्तरमा जडीबुटी प्रशोधन उद्योग स्थापना गरिने व्यवस्थाले यस क्षेत्रमा आबद्ध उद्यमीलाई खुसी बनाएको उनले बताए । युवा उद्यमशीलता विकास गर्न र नवप्रवर्तन गर्न स्टार्टअप व्यवसायमा सुरुवाती पुँजी उपलब्ध गराउने व्यवस्थालाई बजेटले निरन्तरता दिएको छ । तर विगतमा आएको यो कार्यक्रम कार्यान्वयन नभएकाले आगामी वर्ष जसरी पनि लागू गर्नुपर्नेमा उनले जोड दिए । १० करोडसम्मको वैदेशिक लगानी स्वचालित माध्यमबाट अनुमति दिने व्यवस्थासँगै वैदेशिक लगानीको सीमा घटाइनु सकारात्मक भएको पनि उनले बताए ।अहिले संकटबाट गुज्रिरहेको अवस्थालाई सम्बोधन गर्न नसके पनि बजेटले चौतर्फी क्षेत्रलाई समेट्न खोजेको अर्थशास्त्री कल्पना खनालको धारणा छ । विदेशी लगानीको न्यूनतम सीमा ५ करोडबाट २ करोडमा झार्ने, स्वदेशी उत्पादन प्रवर्द्धन गर्ने, नवप्रवर्तनलाई प्रवर्द्धन गर्ने, आयकरमा छुट दिने जस्ता विषय बजेटका सकारात्मक पक्ष रहेको खनालले बताइन् । बजेटले कृषि क्षेत्रलाई बढावा दिने र खाद्य सम्प्रभुतालाई प्रवर्द्धन गर्ने भनिए पनि यस क्षेत्रसँग जोडिएका आपूर्ति शृङ्खला निर्माण र ब्याकवार्ड, फरवार्ड चेन कसरी निर्माण गर्ने भन्ने आएको छैन, खनालले भनिन्, औद्योगिक उत्पादनलाई प्रवर्द्धन गर्ने भनेर विशेष आर्थिक क्षेत्र (सेज) लाई प्राथमिकतामा राखिएको भनिएको छ । तर सेजले नेपालको अर्थतन्त्रमा वास्तविक योगदान कति गरिरहेको छ भन्ने स्पष्ट छैन । बजेटले पुँजीगत खर्च कसरी बढाउने भनेर स्पष्ट कार्ययोजना ल्याउन नसकेको पनि उनले बताइन् । पुँजीगत खर्च बढाउनका लागि छुट्टै कानुन बनाएर अघि बढ्ने भनेको छ । तर अहिलेका कानुनी समस्या कुनकुन हुन् र त्यसलाई कसरी सम्बोधन गर्ने भन्ने कुरा स्पष्ट छैन, उनले भनिन् । नेपालले ज्ञानमा आधारित अर्थतन्त्र (नलेव बेस्ड इकोनोमी) मा रूपान्तरित हुन नसके अरू उत्पादनमा चीन र भारतजस्ता ठूला अर्थतन्त्रसँग प्रतिस्पर्धा गर्न नसकिने पनि खनालको भनाइ छ । कार्यक्रममा पूर्वअर्थमन्त्री पाण्डेले राष्ट्रिय योजना आयोगको भूमिका र कार्यशैलीमाथि पनि प्रश्न उठाए । योजना आयोगसँग अर्थमन्त्रीलाई कुनै हिसाबले प्रत्यक्ष जोड्नुपर्ने उनको भनाइ छ ।"
राजस्व लक्ष्यप्रति निजी क्षेत्रको गुनासो,"काठमाडौं (कास) उद्योग वाणिज्य महासंघ (एफएनसीसीआई)ले बजेटमा घोषित राजस्व लक्ष्य प्राप्ति चुनौतीपूर्ण रहेको औंल्याएको छ । निजी क्षेत्रका लागि बजेटले दिन खोजेका सुविधाको स्वागत गर्दै महासंघले वर्तमान चुनौतीपूर्ण अवस्थामा लक्षित राजस्व अस्वाभाविक भएको जनाएको हो । विद्यमान आर्थिक परिदृश्यमा राजस्व वृद्धिको लक्ष्य अस्वाभाविक देखिन्छ । यसले निजी क्षेत्रमा थप चाप पर्नेछ, महासंघले जारी गरेको बजेटमा भनिएको छ । बजेटमा सरकारले १२ खर्ब ४० अर्ब रुपैयाँ राजस्वमार्फत स्रोत जुटाउने लक्ष्य लिएको छ । बजेटको लक्ष्य हासिल गर्न साना तथा मझौला उद्यमीलाई थप प्रोत्साहन एवं मौद्रिक नीतिमार्फत व्यावसायिक लागत कम गरी अर्थतन्त्र चलायमान बनाउनु आवश्यक रहेको महासंघको भनाइ छ । लक्षित ८ प्रतिशतको आर्थिक वृद्धि हासिल गर्नु चुनौतीपूर्ण हुने महासंघको ठम्याइ छ । बजेटमा कृषि उत्पादनको राष्ट्रिय अभियान वर्ष घोषणा गर्दै आधारभूत कृषि उत्पादन धान, मकै, गहुँ, तरकारी र फलफूलको आयात आगामी आर्थिक वर्षमा ३० प्रतिशतले कम गर्ने विषय सकारात्मक रहेको महासंघले जनाएको छ । आगामी आर्थिक वर्ष निर्यात दोब्बर गर्ने, आयात न्यूनतम २० प्रतिशत घटाउने र आगामी ५ वर्षभित्र व्यापार सन्तुलन कायम गर्ने महत्त्वाकांक्षी विषय पनि बजेटमा उल्लेख छ । युवा तथा वैदेशिक रोजगारीबाट फर्केका व्यक्तिबाट सञ्चालन हुने व्यवसायलाई प्रोत्साहन गर्न च्यालेन्ज फण्डको स्थापनामार्फत सहुलियतपूर्ण कर्जा उपलव्ध गराइने र निजी क्षेत्रसँगको साझेदारीमा ज्ञानमा आधारित व्यवसाय विस्तार गर्न सातै प्रदेशमा बिजनेस इन्कुवेसन सेन्टर सञ्चालन गरिने विषयलाई महासंघले प्रशंसा गरेको छ । भैरहवा र सिमरा विशेष अर्थिक क्षेत्रलाई पूर्ण रूपमा सञ्चालन गर्न आवश्यक बजेट व्यवस्था गरी सञ्चालनको सुनिश्चिता गराउन आवश्यक छ, महासंघले भनेको छ, नेपालगन्ज आईसीपी निर्माण सम्पन्न गर्ने र भैरहवा आईसीपी निर्माण प्रारम्भ गर्ने सुनिश्चितता निजी क्षेत्रले खोजेको छ । उत्पादन वृद्धिका लागि घोषित दशकको महासंघले स्वागत गरेको छ । यसैबीच नेपाल सेनेटरी प्याड उत्पादक संघले बजेटमा गरिएको आयातित स्यानिटरी प्याडमा ९० प्रतिशत भन्सार महसुल छुटको घोषणाले स्वदेशी उद्योगलाई हानि पुर्याउने प्रतिक्रिया जनाएको छ । हाल १५ प्रतिशत रहेको भन्सार महसुल अब १५ प्रतिशत मात्र लागु हुनेछ, जब कि कच्चा पदार्थमा १ प्रतिशत भन्सार महसुल घोषणा गरिएको छ । तर केही कच्चापदार्थ तथा प्याकेजिङ मेटेरियलमा लाग्ने ५ प्रतिशत अन्तःशुल्कबारे कुनै घोषणा गरिएको छैन, संघले जारी गरेको विज्ञप्तिमा भनिएको छ, यो कदमले स्वदेशी उद्योग अप्रतिस्पर्धी भई बन्द हुनेछन् । १५ अर्बको हालको आयात बढेर ५ वर्षमा वार्षिक ७५ अर्ब पुग्नेछ । व्यापार घाटाको डरलाग्दो घेराबाट हामी कहिल्यै उम्किन सक्नेछैनौं । इन्टरनेट सर्भिस प्रोभाइडर्स एसोसिएसन नेपालले पनि विज्ञप्तिमार्फत बजेटमा सरकारले दूरसञ्चार सेवाशुल्क ३ प्रतिशत कटौती गरे पनि ग्राहकलाई जम्मा १७ रुपैयाँ मात्र सहुलियत पुग्ने बताएको छ । उसले सेवाशुल्क घट्ने भ्रममा नपर्न पनि आग्रह गरेको छ ।"
जिल्ला समन्वयमा पनि एमाले खुम्चिँदै,"कसरी गठन हुन्छ समन्वय समिति ? जिल्लाको विकासमा समन्वय गर्ने निकाय समन्वय समितिमा प्रमुख र उपप्रमुखसहित बढीमा ९ सदस्य निर्वाचित हुन्छन् । संविधानको धारा २२० (३) मा जिल्ला सभाले बढीमा ९ जना सदस्य रहेको जिल्ला समन्वय समिति चयन गर्ने व्यवस्था गरेको छ । समितिको निर्वाचन स्थानीय तहको निर्वाचन सम्पन्न भएको ३० दिनभित्र गरिसक्नुपर्छ । निर्वाचन आयोगका प्रवक्ता शालिग्राम शर्मा पौडेलका अनुसार कार्यपालिकाका चयन भइसकेका जिल्लामा जिल्ला समन्वय समितिको निर्वाचन प्रक्रिया सुरु गर्न सकिन्छ । जिल्लामा सबै कार्यपालिकाको गठन भइसकेपछि जिल्ला समन्वय समितिको निर्वाचन गर्ने बाटो खुल्छ, जिल्लाले आआफ्नो ढंगले अघि बढाउन सक्छन्, उनले भने । जिल्ला समन्वय समितिलाई जिल्लाभित्रका सरकारी तथा गैरसरकारी क्षेत्रबाट सञ्चालित विकास निर्माणमा समन्वय, रेखदेख र अनुगमन गर्ने अधिकारसमेत छ । त्यस्ता विकास कार्यक्रमका सम्बन्धमा पर्यावरणीय सन्तुलन कायम गर्ने भूमिका समेत उसलाई कानुनी रूपमै दिइएको छ । जिल्लाका विकासका प्राथमिकता, योजना छनोटदेखि कार्यान्वयनको दिशामा समेत समन्वय गर्ने भूमिका समन्वय समितिले गर्छ । स्थानीय तह निर्वाचन ऐन २०७३ अनुसार गाउँपालिका र नगरपालिकामा निर्वाचित प्रमुख र उपप्रमुख मात्रै यसका मतदाता हुन्छन् । समितिको उम्मेदवार बन्न भने वडाध्यक्ष र सदस्यहरूसम्मले पाउँछन् ।"
काठमा आत्मनिर्भर हुन दिगो वन व्यवस्थापन कार्यक्रम,"काठमाडौं (कास) सरकारले चालु आर्थिक वर्षदेखि दिगो वन व्यवस्थापन कार्यक्रम लागू गर्ने भएको छ । सिल्भिकल्चर प्रणालीमा आधारित दिगो वन व्यवस्थापनको माध्यमबाट वन पैदावारमा आत्मनिर्भर हुन काठ आपूर्ति तथा वनजन्य उद्यम विकास र विस्तार गर्ने बजेटमा उल्लेख छ । काठजन्य सामग्रीमा आत्मनिर्भर बन्न र गैरकाष्ठजन्य प्रशोधित सामग्रीको निर्यात प्रवर्द्धन गर्ने उद्देश्यले दिगो वन व्यवस्थापन कार्यक्रम लागू गर्न लागिएको हो । दिगो वन व्यवस्थापनका क्रममा वन क्षेत्रको संरक्षण गर्दै व्यावसायिक प्रयोगलाई सन्तुलित रूपमा अघि बढाइने सरकारको नीति छ । दिगो वन व्यवस्थापन कार्यक्रमका लागि वन तथा वातावरण मन्त्रालयले यसअघि नै मापदण्ड तयार गरिसकेको छ । वन पैदावारको आपूर्ति बढाउन र कृषकको आम्दानी वृद्धि गर्न देशव्यापी रूपमा कृषि, वन तथा बृहत्तर हरियाली प्रवर्द्धन कार्यक्रम अभियानका रूपमा सञ्चालन गर्ने बजेटमा समावेश छ । निजी जमिनमा रहेका रूखबिरुवा अन्य कृषि बालीसरह कटान गरी ओसारपसार गर्न पाउने गरी कानुनी व्यवस्था गरिने भएको छ । निजी क्षेत्रको सहभागितामा उत्पादित काठको गुणस्तर अभिवृद्धि गर्न सातै प्रदेशमा काठ सिजनिङ तथा ट्रिटमेन्ट प्लान्ट स्थापना गर्न सहुलियतमा कर्जा प्रवाह गरिने भएको छ । प्रदेशसँगको सहकार्यमा निजी वन प्रवर्द्धन र विकासका लागि वृक्षरोपण गर्न १ करोड बिरुवा वितरण गरिने बजेटमा उल्लेख छ । जनताको रहर, हरित सहर अभियान अन्तर्गत देशका सहरलाई हरियालीयुक्त बनाउन १० हजार बहुवर्षीय बिरुवा रोपिनेछ । चालु आवमा सामुदायिक वन विकास कार्यक्रमअन्तर्गत थप २३ लाख हेक्टर सामुदायिक वनको व्यवस्थापनबाट स्थानीयस्तरमा वनजन्य वस्तुको माग पूरा गर्नुका साथै रोजगारी सिर्जनामा टेवा पुग्ने कार्यक्रमसमेत सञ्चालन गरिनेछ । एकीकृत जलाधार व्यवस्थापनको माध्यमबाट उपल्लो र तल्लो तटीय अन्तरसम्वन्ध कायम राखी जलाधारको दिगो व्यवस्थापन गर्नुका साथै जलाधारको संरक्षण तथा दिगो व्यवस्थापन गरी जलवायुजन्य जोखिम न्यूनीकरण एवं भूमि तथा जलको उपयोग बढाइने नीति लिइएको छ । वृक्षरोपण, तटबन्ध तथा अन्य तरिकाबाट भूक्षय नियन्त्रण गरी कृषियोग्य जमिन र बसोबास क्षेत्रको संरक्षण गरिने बजेटमा उल्लेख छ । वन क्षेत्रबाट बग्ने नदी, खोला र खोल्सीमा थुप्रिएका ढुंगा, गिट्टी, बालुवा जस्ता नदीजन्य पदार्थहरू सोही स्थानमा तटबन्ध बनाउन उपयोग गरिनुका साथै बाँकी सार्वजनिक पूर्वाधार निर्माणमा उपयोग गरिने बजेटमा उल्लेख छ । राष्ट्रपति चुरे संरक्षण कार्यक्रमका लागि आगामी आवका लागि २ अर्ब १७ करोड रुपैयाँ विनियोजन गरिएको छ । त्यस्तै तराई मधेसका नदीहरूमा तटबन्ध गरी नदी उकास जमिनमा बायोइन्जिनियरिङलगायतका माध्यमबाट हरियाली करिडर निर्माण गरिने र महाभारत क्षेत्रमा खानी विभागले पहिचान गरेका सम्भाव्य स्थानमा वातावरणीय मूल्यांकनका आधारमा मार्बल, ग्रेनाइट तथा बहुमूल्य धातु, फलाम, ढुंगा र चट्टानको उत्खनन तथा प्रशोधन गरी निर्यात गरिने उल्लेख छ । जलवायु परिवर्तनका कारण हिमाली क्षेत्रमा परिरहेको असरको वैज्ञानिक अध्ययन अनुसन्धान गर्न तथा हिममौसमी प्रणालीको निरन्तर अनुगमन गर्न अहिले सञ्चालित नौ हिम केन्द्रलाई पूर्ण स्वचालित रियल टाइम प्रणालीमा स्तरोन्नति गरिने बजेटमा उल्लेख छ । हिमताल विस्फोटको जोखिम न्यूनीकरण गर्न संखुवासभाको एक, सोलुखुम्बुका दुई र मनाङको एक गरी चारवटा हिमतालमा रहेको पानीको सतह घटाइने बजेटमा उल्लेख छ । सँगै तल्लोतटीय क्षेत्रमा पूर्वसूचना प्रणालीको निर्माण गरी सञ्चालनमा ल्याइने उल्लेख छ । जलवायु परिवर्तनको प्रतिकूल असरलाई न्यूनीकरण गर्न अनुकूलनका कार्यक्रम सञ्चालन गरिनेछ भने अर्थतन्त्रलाई हरित अर्थतन्त्रमा रूपान्तरण गर्न सम्भाव्य सबै उपाय अवलम्बन गरिने उल्लेख छ । जलवायु परिवर्तनसम्बन्धी राष्ट्रिय तथा अन्तर्राष्ट्रिय प्रतिबद्धता कार्यान्वयन गरिने र शून्य कार्बन उत्सर्जन रणनीति प्रभावकारी रूपमा कार्यान्वयन गरिनेछ । राष्ट्रिय रूपमा र सबै स्थानीय तहमा जलवायु परिवर्तन अनुकूलन कार्ययोजना बनाई लागू गरिने बजेटमा उल्लेख छ । पूर्वाधार निर्माणका ठूला आयोजनामा विपद् जोखिम न्यून गर्न जलवायु परिवर्तन अनुकूलनका उपयाहरू अवलम्बन गर्नुपर्ने व्यवस्थासमेत गरिने बताइएको छ । विपद् जोखिम न्यूनीकरण तथा व्यवस्थापन प्राधिकरणका लागि १ अर्ब ६१ करोड विनियोजन गरिएको छ । विपद् उद्धार कार्यलाई थप प्रभावकारी बनाउन पूर्वमा सप्तरी र पश्चिममा कैलाली जिल्लामा सशस्त्र प्रहरी बलमातहत विपद् उद्धार तालिम शिक्षालय स्थापना गरिने भएको छ ।"
अग्रजका बिम्बहरू इतिहास जोडिएका कलाकृति प्रदर्शनीमा,"(काठमाडौं)  ललितपुर चापागाउँस्थित रहेको बज्रबाराही मन्दिर र वरपरका दृश्यहरू पाँच दशकअघि कस्ता थिए होलान् ? त्यसताकाको परिवेशलाई यतिबेला बबरमहलस्थित नेपाल आर्ट काउन्सिलमा चित्रकलामा दुरुस्तै देख्न सकिन्छ । अग्रज कलाकार तेजबहादुर चित्रकारले तेल रंगका माध्यममा विसं २०२७ सालमा चित्र कोरेका थिए । पहिलोपल्ट कोलकातामा औपचारिक रूपमा कला अध्ययन गरेका चन्द्रमानसिंह मास्के र तेजबहादुरले नेपालमा परम्परागत रूपमा चलेको चित्रकलामा पश्चिमा वस्तुवादी र यथार्थपरक धार भित्र्याएका थिए । उनका छोरा कलाकार मदन चित्रकारका अनुसार बज्रबाराही मन्दिरको चित्र उनका बाबु तेजबहादुरले दिवंगत हुनुभन्दा एक वर्षअघि मात्र कोरेका थिए । छोरा मदनको संग्रहमा रहेको उक्त चित्र नै अहिले प्रदर्शनीमा राखिएको हो । तेजबहादुरको मात्र नभएर काउन्सिलमा लैनसिंह बाङ्देल, उत्तम नेपाली, मनुजबाबु मिश्र जस्ता दिग्गज दिवंगत चित्रकारका कृतिहरू प्रदर्शनीमा राखिएका छन् । जसले आधुनिक कलाको धारलाई स्थापित गर्न महत्त्वपूर्ण योगदान पुर्याएका छन् । अग्रजका बिम्बहरू शीर्षकमा प्यागोडा समूहले मंगलबारदेखि सुरु गरेको प्रदर्शनीमा हालसम्म पनि सिर्जनामा सक्रिय रहेका दुई दर्जनभन्दा बढी कला साधकका सिर्जनासमेत अवलोकन गर्न सकिन्छ । प्रदर्शनीमा समकालीन तथा आधुनिक धारका चित्रकलासँगै मूर्तिकला पनि समावेश छन् । आधुनिक कलाका अग्रज साधकहरू वत्सगोपाल वैद्य, शशिविक्रम शाह, ठाकुरप्रसाद मैनाली, शशिकला तिवारीदेखि लिएर कृष्ण मानन्धर, किरण मानन्धर, मदन चित्रकार, केके कर्माचार्य, गोविन्द डंगोल, वीरेन्द्रप्रताप सिंह, गौतमरत्न तुलाधार, श्यामलाल श्रेष्ठ, विजय थापा, दिवंगत शंकरराज सिंह सुवालसम्मका कलाकृतिहरू प्रदर्शनमा छन् । विन्टर शीर्षकमा बाङ्देलले कोरेको चित्रदेखि जीवन राजोध्यापाय, मुकेश मल्ल, रमेश खनाललगायत अमूर्त धारका चित्रहरू उत्तिकै अर्थपूर्ण खालका छन् । प्रदर्शनीमा सहभागी लेखक एवं कला सर्जक मदनले प्रदर्शनी कलाको इतिहासलाई देखाउने महत्त्वपूर्ण अवसरका रूपमा रहेको सुनाए । हाम्रा अग्रज र उनीहरूका सिर्जनाहरू हराइरहेका छन्, उनले भने, हाम्रा अग्रजका इतिहास जोडिएको कलाहरू यति सजिलै किसिमले हामीले हेर्न पाएका छौं । नयाँ पुस्ताका लागि प्रदर्शनी निरन्तर हुनुपर्ने उनले सुनाए । उपत्याकाको परिवेश यत्तिकै पनि कलाका लागि सम्पन्न रहेको सुनाउँदै प्राध्यापक केदारभक्त माथेमाले प्रदर्शनी युवा पुस्ताका कलाकारका लागि निकै महत्त्वपूर्ण रहेको धारणा राखे । प्रदर्शनी सोमबारसम्म जारी रहनेछ ।"
गौफ र ट्रेभिसान सेमिफाइनलमा,"पेरिस (एएफपी) टिनएजर्स कोको गौफ र मार्टिना ट्रेभिसानले पहिलोपल्ट ग्रान्ड स्लाम टेनिसको सेमिफाइनलमा स्थान बनाउनेक्रममा मंगलबार फ्रेन्च ओपनको अन्तिम चारको यात्रा तय गरेका छन् ।१५ वर्षको छँदै बिम्बल्डन ओपन खेल्ने सबैभन्दा कान्छी खेलाडी बन्नेक्रममै भेनस विलियम्सलाई पराजित गर्दै चौथो चरण पुगेर तीन वर्षअघि तहल्का मच्चाएकी अमेरिकी गौफले आफ्नै देशकी स्लोएन स्टेफेन्सलाई ७५, ६२ ले पराजित गर्दै सेमिफाइनल यात्रा तय गरिन् । खाना अरुचिको समस्याबाट मुक्त भएर फर्किंदै व्यावसायिक टेनिस करिअरलाई नयाँ उचाइमा पुर्याएकी ट्रेभिसानले तीन सेटको प्रतिस्पर्धामा क्यानडेली १९ वर्षीया लेयलाह फर्नान्डेजको चुनौती ६२, ६७, ६३ ले समाप्त पार्दै क्वाटरफाइनल पार गरिन् ।विश्व वरीयतामा २३ औं स्थानमा रहेकी गौफ स्टेफेन्सविरुद्ध युएस ओपन २०२१ को बदला लिइन् । यससँगै उनले गत वर्ष पेरिसमा पछि च्याम्पियन भएकी बारबोरा क्रेसिकोभाविरुद्ध क्वाटरफाइनलमा बेहोरेको हारको सम्झनालाई पनि यसपालि मेटेकी छन् । तीन वर्षयता ग्रान्डस्लाममा पहिलोपल्ट क्वाटरफाइनल खेलेकी स्टेफेन्सले गौफलाई रोक्दै दोस्रो सेट आफ्नो पक्षमा पारे पनि सफलता हात पार्न सकिनन् । मैले धेरै खुसी महसुस गरेकी छु, १८ वर्षीया गौफले भनिन्, गत वर्षको हार मेरो लागि निकै कठिन भएको थियो तर मलाई विश्वास भयो कि त्यो खेलले मलाई बलियो बनाइदियो । उनले थपिन्, पछिल्लो समय मैले स्लोएनविरुद्ध हारेकी थिएँ । अहिले फरक रह्यो । म अहिले मानसिक रूपमा उनीजस्तै बलियो भएकी छु, जुन अरूले गर्न सक्दैनन् ।विश्व वरीयतामा ५९ औं स्थानकी ट्रेभिसान गौफभन्दा १० वर्ष बढी उमेरकी हुन् । उनी सन् २०२० मा आश्चर्यजनक रूपमा क्वाटरफाइनल पुगेकी थिइन् । उनी पहिलो डब्लुटीए उपाधि राबत (मोरक्को) मा जितेर फ्रेन्च ओपनमा आइपुगेकी हुन् । उनको मंगलबारको सफलता लगातार ९ खेलको जित पनि हो । सारा इरानी (२०१३) पछि फ्रेन्च ओपनको सेमिफाइनल पुग्ने उनी पहिलो इटालियन हुन् । उनी विश्व वरीयताको शीर्ष ३० भित्र पुग्न सफल भइन् ।"
नेपालविरुद्ध नै खेल्नुपर्ने,"(ह्युजटन, अमेरिका)  हरेक खेलाडीको एउटा सपना हुन्छ आफ्नो देशको राष्ट्रिय टोलीबाट खेल्ने । अझ ती खेलाडी जसले नेपाली राष्ट्रिय टोलीबाट सबै दिएका छन् । कुनै दिन यस्तो पनि आउला भनेर वसन्त रेग्मी र पृथु बाँस्कोटाले सोचेका पनि थिएनन् । वसन्त नेपालबाट सर्वाधिक विकेट लिने खेलाडी हुन् । विश्व क्रिकेट लिगको संरचनामा उनी १ सय विकेट पूरा गर्ने विश्वका पहिलो खेलाडी । धेरै पटक नेपाली टोली मैदानभित्र संकटमा परेका बेला उनले उद्धार गरेका छन् । पृथुले जति अवसर पाए त्यसमा प्रदर्शन दिने मौका चुकाएनन् । खालि उनलाई विभिन्न चोटले पिरोलिरह्यो । अहिले उनै वसन्त र पृथु नेपालविरुद्ध नै खेल्न गइरहेका छन् । आईसीसी विश्वकप लिग २ को खेल खेल्न नेपाली क्रिकेट टोली आइतबार टेक्ससको ह्युजटन आइसकेको छ । लिग २ का खेल जुन ९ देखि सुरु हुनेछ । त्यसभन्दा अगाडि नेपालले जनवरी २ र ४ मा पेरिरी भिउ मैदानमा दुई अभ्यास खेल खेल्दै छ । पहिलो खेल नेपाली अल स्टार्सविरुद्ध छ । त्यही अल स्टार्सबाट नेपालविरुद्ध नै वसन्त र पृथु नै खेल्दैछन् । नेपालविरुद्ध खेल्नु दुवैका लागि यो कल्पनाबाहिरको विषय हो । पृथुले त यो फिलिङ प्रकट गर्न नै सकिरहेका छैनन् । उनै पृथुको कप्तानीमा नेपाली अल स्टार्सले नेपालविरुद्ध खेल्दै छ । वसन्त वासिङटन डीसीमा युनिटी कप खेलेर मंगलबार ह्युजटन आइसकेका छन् । नेपालविरुद्ध नै एकदिन खेल्नुपर्ला भनेर मैले सोचेको पनि थिइनँ, सायद यो समयको खेल रहेछ । तर म जुन टोलीबाट खेल्छु, त्यो टोली नै पहिलो प्राथमिकता हो, वसन्तले भावुक हुँदै सुनाए । उनले सन् २०१९ मा पछिल्लो पटक नेपालबाट खेलेका थिए । उनी अमेरिका आएर यतै भिज्न लागेको दुई वर्षभन्दा बढी भयो । तर, उनी अहिले पनि आफूलाई नेपाली टोली बाहिर राख्दैनन् । मैले आफूलाई कहिल्यै नेपाली टोलीबाहिर राखेको छैन, एकदिन म फेरि नेपालबाटै खेल्नु छ, वसन्त नेपाली टोलीबाट पुनः खेल्नेमा आशावादी छन् ।वसन्त र पृथुले नर्थ टेक्सस क्रिकेट एसोसिएसनको डालास लिगमा डीएफडब्लू स्टायलियन्सबाट प्रत्येक आइतबार खेल्दै आएका छन् । मार्चको दोस्रो साता सुरु डालास लिगमा पृथुले पहिलो साता नै एक खेलमा ७५ रन हानेका थिए । उनी नेपालविरुद्ध खेल्न तयार छन् । तर, कसरी खेल्ने र के गर्ने भन्ने प्रकट गर्न सकिरहेका छैनन् । नेपालविरुद्ध खेल्नुपर्छ भनेर सोचेको पनि थिइनँ, अर्को हिसाबमा हेर्ने हो भने यो अवसर पनि हो, जसमा मैले आफैं कप्तानी गरिरहेको छु । त्यसैले फरक खालको अनुभव भइरहेको छ, पृथुले भने, नेपालविरुद्ध नै खेल्नुपरे पनि आफू क्लब टिमबाट खेलिरहेको छु भनेर सामान्य हिसाबमा चित्त बुझाउँदै बसेको छु । मैले सोच्दै नसोचेको विषयको सामना गरिरहेको छु ।नेपाली अल स्टार्सका टिम व्यवस्थापन गरिरहेकाहरू आशिक लामा र सञ्जय शर्माले भनेपछि खेल्न लागेको पृथुले सुनाए । नेपाली राइनोजबाट सन् २०१६ मा तत्कालीन कप्तान पारस खड्कासहित, ज्ञानेन्द्र मल्ल, शरद भेषावकर, सुवास खकुरेल, वसन्त, सोमपाल सिद्धान्त र पृथुले टु एक्स क्रिकेट प्रतियोगिता खेलेका थिए । ह्युजटनमा ६० हजार डलर पुरस्कार राशिको यो प्रतियोगिता जित्नेक्रममा पारसले एक खेलमा पाकिस्तानी खेलाडीसम्मिलित एक टोलीविरुद्ध खेल्दा सइद अजमाललाई एकै ओभरमा ४ छक्का प्रहार गरेका थिए ।नेपाल आएको त्यो टोलीमा अहिले सोमपाल मात्र ह्युजटनमा छन् । पृथु नेपाली अल स्टार्स राम्रो बनेको दाबी गर्छन् । अनुभवी खेलाडीहरूले गर्दा अल स्टार्स टोली राम्रो बनेको छ, मैले धेरै खेलाडीसँग सँगै खेलेको छु । यसमा नियमित खेलिरहेका खेलाडी छन् । यहाँको कन्डिसनबारे उनीहरूलाई राम्रो थाहा छ, ह्युजटनको उच्च आद्रतामा नेपालले खेल्नुपर्ने जनाउँदै पृथुले भने, नेपाल विश्वकप लिग २ को महत्त्वपूर्ण खेल खेलिरहेको छ र अल स्टार्सविरुद्धको खेल उनीहरूलाई राम्रो अभ्यास र महत्त्वपूर्ण खेलपूर्व अनुभव बटुल्ने राम्रो अवसर हुनेछ ।पृथु र वसन्तसहित अल स्टार्स टोलीमा अर्का नेपाली खेलाडी कनिष्क चौगार्इं, इन्डियन प्रिमियर लिग खेलिसकेका विपुल शर्मा र हरमित सिंह, न्युजिल्यान्डका कोरे एन्डरसन, दक्षिण अफ्रिकाका एन्ड्रे गोएज र स्याड्ली भान स्यालकविक, क्यानडाका नितिश कुमार, पाकिस्तानका मोहम्मद इल्याज, अमेरिकाबाट खेलिसकेका आदिल भाटीलगायतका खेलाडी छन् । नेपालका प्रशिक्षक पुबुदु दासानायकेको प्रशिक्षणमा क्यानडा सन् २०११ को एकदिवसीय विश्वकपमा उत्रँदा नितिश कुमारले १५ वर्षमा विश्वकप खेलेका थिए भने एन्डरसन एक समय एकदिवसीय अन्तर्राष्ट्रियमा सबैभन्दा छिटो शतक बनाउने खेलाडी हुन् । पृथु अमेरिका आएर जम्न लागेको १४ महिनामात्र भएको छ । त्यसयता उनी डालासबाट साढे चार घण्टाको दुरीमा रहेको ह्युजटनमा क्रिकेट खेल्न आउनेक्रम जारी छ । गत सेप्टेम्बरमा उनलाई तत्कालीन प्रशिक्षक डेव ह्वाटमोरले ओमान विश्वकप लिग २ को खेल खेल्न जान लागेको नेपाली प्रारम्भिक टोलीमा राखेका थिए । तर, पृथु अमेरिका आइसकेकाले उनले नेपाली टोलीबाट आफ्नो नाम फिर्ता लिएका थिए ।नेपाल त नेपाल नै हो, बाहिर देशमा निकै गाह्रो हुन्छ, अमेरिकाको संघर्षपूर्ण जीवनलाई पृथु संक्षिप्तमा टुंग्याउँछन् । गत वर्ष उनले प्रधानमन्त्री कपको ५ खेलमा २ सय १५ रन हानेका थिए । त्यसपछि मेयर कपमा पनि उनले यही प्रदर्शन दोहोर्याएपछि उनलाई नेपाली टोलीमा पुनरागमन गर्ने मौका खुलेको थियो । तर, त्यही बेलामा उनी अमेरिका आइसकेका थिए । रणनीतिक हिसाबमा नेपालबारे मैले जति बुझेको छु, त्यो अल स्टार्सको टोलीलाई भन्ने छु । नेपाल युवा टोली हो, अनुभवको हिसाबले नेपालका धेरै खेलाडीलाई यो राम्रो अवसर हुनसक्छ, पृथुले भने । दासानायके अमेरिकाको प्रशिक्षक रहिसकेकाले उनलाई सबै थाहा हुनु नेपालका लागि सकारात्मक पक्ष रहेको पृथु मान्छन् । दासानायकेको प्रशिक्षणमा पृथुले १० वर्षअघि नेपाली राष्ट्रिय टोलीबाट डेब्यु गरेका थिए । नेपालले अल स्टार्सपछि जुन ४ मा ह्युजटन हरिकन्ससँग दोस्रो अभ्यास खेल खेलेपछि लिग २ का लागि जुन ६ मा टोली आधिकारिक होटलमा बस्नेछ । त्यसअघि अमेरिका आएको नेपाल टोलीलाई ह्युजटनमा सबैजसो बन्दोबस्त नेपाली अल स्टार्सले नै गरेको छ । नेपाली टोलीको ह्युजटनमा चाँजोपाँजो मिलाउने प्रमुख भूमिका उत्सव सिग्देलले निभाएका छन् । उनी नेपालको खेल हेर्न अमेरिकाको बाल्टिमोरबाट धेरै देश पुगिसकेका छन् । प्रायः सबै खेल उनले नेपालको जर्सी र नेपालको झन्डा काँधमा बेरेर हेर्ने गरेका थिए । नेपालले खेलेको पहिलो खेल विपक्षीको जर्सी लगाएर हेर्नुपर्ने भएको छ, नेपाली अल स्टार्सको जर्सीमा सजिएका उनी भन्छन् ।"
निशान र चन्द्रमालाई स्वर्ण,"काठमाडौं (कास) निशान थापा र चन्द्रमा थापा क्षेत्रीले मंगलबार पारा राष्ट्रिय खेलकुदअन्तर्गत उपत्यकाव्यापी पारा एथलेटिक्स प्रतियोगिताको होचापुड्कातर्फ स्वर्ण पदक जितेका छन् । दशरथ रंगशालामा भएको प्रतियोगितामा निशान पुरुष २ सय मिटर दौडमा विजेता भए । देवराज घिमिरे दोस्रो र मानबहादुर श्रेष्ठ तेस्रो भए । चन्द्रमाले महिला १ सय मिटर दौडमा सिर्जना सेन्चुरी (दोस्रो) र छोरीमाया थापा (तेस्रो) लाई पछाडि पार्दै स्वर्ण जितिन् ।बहिरातर्फ महिला २ सय मिटर दौडमा जयन्ती विष्टले स्वर्ण, पूजा बाँस्तोलाले रजत र हीरामाया घलेले कांस्य जिते । पुरुषमा अजय कर्ण, सौगात पोखरेल र उर्गेन गुरुङ क्रमशः शीर्ष तीन स्थानमा विजयी रहे । अजयले पुरुष ४ सय मिटर दौडमा पनि स्वर्ण जिते । उर्गेन दोस्रो र अनिश खड्का तेस्रो भए । उक्त स्पर्धाको महिलामा हीरामायाले स्वर्ण जितिन् । उनको यो व्यक्तिगत दोस्रो स्वर्ण हो । विनिता थापा दोस्रो र सविता देउला तेस्रो भए ।"
