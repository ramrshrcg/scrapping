शीर्षक,विवरण
मधेसका दलित बस्ती जहाँ पक्षाघात नभएका टोलै छैनन्,"ओमप्रकाश ठाकुर (सर्लाही), भरत जर्घामगर (सिरहा) र देवनारायण साह (मोरङ)"
जसपाको विवाद उत्कर्षमा,"यसले पार्टीमा झनै अध्यक्षको मनोमानी प्रवृत्ति बढ्दै गर्दा पार्टीमा अथाह असन्तुष्टि बढेको सुनाए । गुटको बैठकको निर्णय हामीलाई मान्य छैन, उनले भने, पार्टी धरापमा जाँदै छ, यसको मिलन सूत्र भनेकै अध्यक्ष उपेन्द्रकै हातमा छ ।केन्द्रीय कार्यकारिणी सदस्य गंगानारायण श्रेष्ठले आफूसँग स्पष्टीकरण सोध्ने निर्णय भएको भन्ने सुनेको तर कारबाही गर्ने आधार नभएको बताए । मैले मिडियामा हल्ला सुनें । मलाई केका आधारमा कारबाही गर्ने ? कुनै बैठक नबसी बाहिर हल्ला गर्नुको खासै अर्थ छैन, उनले भने, निर्वाचन सकिएलगत्तै बैठक बसेर छलफल गर्न अध्यक्षलाई अनुरोध गरेका हौं । अहिलेसम्म खबर छैन । पार्टीमा नेतृत्वबीच असन्तुष्टि बढेपछि केन्द्रीय कार्यकारिणी समितिले संघीय परिषद् अध्यक्ष भट्टराई, अध्यक्ष यादव र वरिष्ठ नेता अशोक राई रहेको मुख्यालय गठन गरेको थियो । मुख्यालयलाई आपसी छलफलबाट निर्णय गर्ने जिम्मेवारी दिइएको थियो । मुख्यालयको निर्णयलाई केन्द्रीय कार्यकारिणी समिति र केन्द्रीय समितिबाट अनुमोदन गर्नुपर्ने व्यवस्था छ । गठनको साढे तीन महिना बित्दा मुख्यालयको बैठक एक पटक पनि बसेको छैन । पार्टीलाई समानुपातिक नेतृत्व प्रणालीमा लैजान भट्टराई पक्षले जोड दिँदै आए पनि अध्यक्ष यादवले बेवास्ता गर्दै आएका छन् । स्थानीय तह निर्वाचनको टिकट वितरण र सत्ता गठबन्धनबाट निर्णय गर्दा पार्टीमा छलफल नगरिएको गुनासो भट्टराई पक्षधरले गर्दै आएका थिए । पुराना गुनासा सम्बोधन नहुँदै आएका मन्त्री फेरबदल र कारबाहीसम्मका विषयले मतभेद झनै बढाएको हो । नेतृत्व तहमा चर्किएको मनमुटावले पार्टीलाई फुटतिर डोर्याएको छ । भट्टराई पक्षले मंगलबार अनौपचारिक छलफल गरेर यादव पक्षका कारण पार्टी फुटतिर गएको निष्कर्ष निकालेको छ । अब पार्टी फुट्नुको विकल्प छैन, छलफलमा सहभागी एक नेताले भने ।स्रोतका अनुसार भट्टराई पक्षले २१ सदस्यीय (निलम्बित दुईबाहेक) संसदीय दलमा बहुमत जुटाएर यादवलाई संसदीय दलको नेताबाट हटाउन र मन्त्री हेरफेर गर्न तयारी गरेको थियो । तर निर्णायक बिन्दुमा सांसद मोहम्मद इस्तियाक राई र प्रदीप यादव सम्पर्कविहीन भएपछि भट्टराई पक्ष आफ्नो रणनीतिअनुसार अगाडि बढ्न सकेन । अध्यक्ष यादवले इस्तियाक राई र प्रदीप यादव दुवैलाई मन्त्री बनाउने आश्वासन दिएर आफ्नो कित्तामा लगेको स्रोतको भनाइ छ । राई र प्रदीपले साथ दिएपछि अध्यक्ष यादव पार्टीमा बलियो बनेका छन् । अध्यक्ष यादवले मन्त्री हेरफेर गरेपछि असन्तुष्टहरू आफ्नो खेमामा आउने र बहुमत पुग्ने अपेक्षा भट्टराई पक्षले गरेको छ । बहुमत जुटाउन नसके मन्त्री हेरफेरपछि ४० प्रतिशतको बलमा नयाँ पार्टी गठन गर्ने उनीहरूको तयारी छ । यसका लागि भट्टराईले प्रधानमन्त्री शेरबहादुर देउवासमक्ष कुराकानी गरिसकेको स्रोतले जनाएको छ । अध्यक्ष यादव पक्षले भने मन्त्री हेरफेरमार्फत आफ्नो पक्षलाई झनै शक्तिशाली बनाउने दाबी गरेको छ । दुवै पक्ष केन्द्रीय समितिमा पनि बहुमत जुटाउने खेलमा लागेका छन् । भट्टराई समूहले २ सय २५ केन्द्रीय सदस्यको हस्ताक्षर संकलन गरिसकेको दाबी गरेको छ । ५ सय सदस्यीय केन्द्रीय समिति रहेकामा केहीले पार्टी छाडेका छन् । जसपामा २५ देखि ३० जना तटस्थ छन् । वैकल्पिक राजनीति शक्तिको सपना बोकेर यादव नेतृत्वको संघीय समाजवादी फोरम र भट्टराई नेतृत्वको नयाँ शक्ति पार्टीले ०७६ वैशाख २२ मा पार्टी एकता गरेका थिए ।"
अमेरिकी ट्रकमा ५० आप्रवासी मृत,"नगरप्रमुख निरेन्बर्गका अनुसार चालकले बेवारिस छाडेको ट्रकको एसी बिग्रिएको थियो र त्यसभित्र खानेपानी थिएन । यति बेला सान एन्टोनियोमा निकै गर्मी हुन्छ । सोमबार त्यहाँको तापक्रम ३९४ डिग्री सेल्सियस पुगेको थियो । विभिन्न सञ्चारमाध्यममा सार्वजनिक तस्बिरहरूमा अमेरिकी आपत्कालीन सेवाका कर्मचारीहरू एउटा ठूलो ट्रकको वरिपरि देखिन्छन् । रेलको पटरीनजिकै ट्रक फेला परेपछि सुरुमा प्रहरीले सवारी चालकको खोजी गरेका थिए । स्थानीय प्रहरीले तीन जनालाई नियन्त्रणमा लिएर थप अनुसन्धानका लागि संघीय निकायका अधिकारीलाई बुझाएको बीबीसीले जनाएको छ । घटनाबारे समाचार सार्वजनिक भएपछि घटनास्थल पुगेका सान एन्टोनियोस्थित मेक्सिकोका महावाणिज्यदूतले अनुसन्धानमा सहयोग गर्ने बताएका छन् । गैरकानुनी रूपमा अमेरिका छिर्न आप्रवासीहरूले मेक्सिकोको बाटो रोज्ने गरेका छन् । उनीहरू दलालको सहारामा जोखिम मोल्दै अमेरिका छिर्छन् । यही विषयले अमेरिका र मेक्सिकोबीच सम्बन्धसमेत चिसिने गरेको छ । घटनास्थलनजिकै कार्यरत सुरक्षाकर्मी एड्वार्ड रेनाले आप्रवासीको मृत्युको खबरले आफू आश्चर्यमा परेको बीबीसीलाई बताएका छन् । ट्रक भेटिएको ठाउँनजिकै रेलबाट आप्रवासीले हाम फालेको दृश्य मैले धेरै पटक देखेको छु, उनले भनेका छन्, कुनै दिन यस्तै नराम्रो घटना हुन्छ भन्ने मलाई लागेको थियो । तस्करहरूले आप्रवासीका बारेमा कुनै मतलब गर्दैनन् । अमेरिकामेक्सिको सीमा क्षेत्रबाट २ सय ५० किलोमिटरको दूरीमा पर्ने सान एन्टोनियो मानव तस्करी हुने प्रमुख बाटो हो । मानव तस्करहरूले वैधानिक कागजपत्र बिना अमेरिकी भूमिमा पस्न सफल भएका आप्रवासीलाई दुर्गम क्षेत्रमा जम्मा गरेर अन्यत्र लैजान ट्रक तथा लरी प्रयोग गर्छन् । बेवारिस ट्रकमा ५० वटा शव फेला पर्नुलाई अमेरिकामा हुने मानव तस्करीसँग जोडिएको सबैभन्दा खराब घटनाका रूपमा लिइएको छ । सान एन्टोनियोको दक्षिणी क्षेत्रबाट टेक्सासको मुख्य भाग जोड्ने दुईवटा मुख्य राजमार्ग वरपर ग्रामीण बस्ती छन् । भर्खरै विकसित हुँदै गरेको सान एन्टोनियोको उक्त क्षेत्रबाट गुड्ने ट्रक तथा लरी सुरक्षाकर्मीको निगरानीमा पर्दैनन्, जसका कारण तस्करहरूलाई आप्रवासी ओसार्न सहज हुने गरेको बताइन्छ । यसअघि सन् २०१७ मा सान एन्टोनियोस्थित वालमार्ट सुपरमार्केटनजिकै एक ट्रकमा १० जनाको शव भेटिएको थियो । सन् २००३ मा पनि सान एन्टोनियोकै दक्षिणी क्षेत्र स्वेल्टरिङमा १९ जना मृत फेला परेका थिए । अमेरिकाको आन्तरिक सुरक्षा मन्त्रालयले घटना अनुसन्धानको जिम्मेवारी लिएको छ । आन्तरिक सुरक्षामन्त्री आलिहान्ड्रो मायोर्कासले मानव तस्करहरूले पैसाका लागि कमजोर व्यक्तिको शोषण गरिरहेका र उनीहरूको ज्यान जोखिममा पारिरहेका बताए । टेक्सास राज्यका गभर्नर ग्रेग अबोटले आप्रवासीको मृत्युमा अमेरिकी राष्ट्रपति जो बाइडेन जिम्मेवार रहेको आरोप लगाएका छन् । विपक्षी दल रिपब्लिकनका अबोटले बाइडेनको घातक खुला सीमा नीतिको परिणामस्वरूप आप्रवासीले ज्यान गुमाएको बताए ।"
शरणार्थी मान्यता दिन रोहिंग्याको माग,"काठमाडौं (कास) म्यानमारका रोफिक आलम ६ जनाको परिवारसहित बूढानीलकण्ठ नगरपालिका११ कपन राम मन्दिर छेउ बस्छन् । म्यानमारमा हिंसा भड्किएपछि उनीजस्तै धेरै रोहिंग्याहरू विस्थापित हुन पुगे । सन् २०१२ मा रोफिकका आमाबुबा ८ जना छोरालाई लिएर बंगलादेशतिर लागे । आमाबुबासहित ७ जना भाइहरू हाल बंगलादेशस्थित शरणार्थी शिविरमा छन् । रोफिक भने पत्नीसहित दुई छोरा लिएर भारत हुँदै जोगबनी नाकाबाट छिरेर काठमाडौं आइपुगे । यहाँ आएपछि उनीहरूबाट दुई छोराको जन्म भयो । बूढानीलकण्ठको कपन राम मन्दिर र लसुनटार शिविरमा ४ सय ६० जना रोहिंग्या बसोबास गर्दै आएको रोहिंग्या शिविरका संयोजकसमेत रहेका आलम बताउँछन् । शिविरमा बालबालिका मात्रै १ सय ८५ जना छन् । यहाँ उनीहरू जग्गा भाडामा लिएर शिविर स्थापना गरेर बसोबास गरिरहेका हुन् । जग्गाधनीले जग्गाको भाडा सयौं गुना बढाएर आफूहरूलाई हटाउन लागेको उनीहरूको गुनासो छ । संकट बढ्दै गएपछि शिविरका रोहिंग्याहरू सोमबारदेखि राजधानीमा प्रदर्शनमा उत्रिएका छन् । जग्गाधनीले हाम्रो क्याम्प हटाउन खोज्दै छ, अब कहाँ गएर बस्नु ? आलमले भने, वार्षिक २ लाख ४० हजार रुपैयाँ तिर्दै आएको जग्गाको भाउ बढाएर १२ लाख रुपैयाँ पुर्याएका छन् । बसोबासको सुनिश्चितता, शरणार्थीको मान्यतालगायत ११ बुँदे माग राख्दै रोहिंग्यासहित श्रीलंका, अफगानिस्तान, पाकिस्तान, सोमालिया, इराक, इरानबाट आएर काठमाडौंका विभिन्न स्थानमा बसिरहेकाहरू शरणार्थीका लागि संयुक्त राष्ट्रसंघीय उच्च आयोग (यूएनएचसीआर) को महाराजगन्जस्थित कार्यालय अगाडि धर्नामा छन् । मंगलबार पनि बालबालिका विद्यालय पोसाकसहित र मुस्लिम महिलाहरू बुर्कामै बालबच्चासहित वर्षाको प्रवाह नगरी धर्नामा उत्रिए । संयुक्त राष्ट्रसंघको सन् १९४८ को मानवअधिकारसम्बन्धी घोषणाले प्रत्याभूत गरेको मौलिक अधिकारको सुनिश्चित हुनुपर्ने, यूएनएचसीआरद्वारा सन् १९८९ मा प्रदान गरिएको बालअधिकार सुनिश्चित गर्नुपर्ने, पेसा छनोट गर्न दिनुपर्ने, सहरी शरणार्थीविरुद्ध भेदभावपूर्ण नीति र प्रावधान परिवर्तन गर्नुपर्ने माग रहेको जाफर मियाँले बताए । उनीहरूले नेपाल सरकारसँग आफूहरूलाई शरणार्थीका रूपमा स्विकार्नुपर्ने, आफ्नो देश फर्कन चाहनेका लागि तत्काल फर्कने व्यवस्था गरिदिनुपर्ने, भुटानी शरणार्थीलाई झैं तेस्रो देश पुनःस्थापना गरिनुपर्ने माग गरेका छन् । आफूहरूको शान्तिपूर्ण प्रदर्शनमा प्रहरीले घाइते हुने गरी हस्तक्षेप गरेको आलमले बताए । रोहिंग्या मात्र होइन, सहरी शरणार्थीका रूपमा काठमाडौंका विभिन्न स्थानमा बसोबास गरिरहेकाहरूको संयुक्त माग भएको र माग पूरा नभएसम्म प्रदर्शन गरिरहने राम मन्दिर कपन बस्दै आएका जाफर मियाँको भनाइ छ । बौद्ध धर्मावलम्बीको बाहुल्य रहेको म्यान्मारले अल्पसंख्यक रोहिंग्या मुसलमानलाई बंगलादेशबाट आएका बंगाली भन्दै आएको छ । रोहिंग्याका पुस्तौंपुस्ता म्यान्मारमै बसेको भए पनि यस्तो आरोप लाग्दै आएको उनीहरू बताउँछन् । सन् १९८२ देखि लगभग सबै रोहिंग्यालाई नागरिकता दिन पनि म्यान्मारले अस्वीकार गर्दै आएको छ । यही कारणले उनीहरू राज्यविहीन अवस्थामा छन् । रोहिंग्याको घर जलाएको, युवाहरूको हत्या, बलात्कार गरेको लगायतका आरोप सरकारी सेनामाथि लाग्दै आएको छ । सरकारी सेनाको कारबाहीबाट बच्न रखाइन राज्य छोडेर भाग्नेको संख्या १० लाखभन्दा बढी रहेको बताइन्छ । ७ लाख रोहिंग्या छिमेकी बंगलादेशमै शरणार्थी जीवन बिताइरहेका छन् भने केही देशभित्रै आन्तरिक शरणार्थी बनेका छन् ।"
मझधारमा परेपछि गौतमले खोले नयाँ पार्टी,"(काठमाडौं)  एमालेबाट गत भदौमा अलग भएका नेता वामदेव गौतमले नयाँ पार्टी गठन गरेर चुनौतीपूर्ण यात्रा सुरु गरेका छन् । वामपन्थी शक्तिहरूलाई ध्रुवीकरण गर्ने उद्देश्यसहित ७४ वर्षीय गौतमले मंगलबार आफ्नै नेतृत्वमा नेकपा एकता राष्ट्रिय अभियान पार्टी घोषणा गरेका हुन् । वृद्धभत्ता थाप्ने उमेरमा गौतमले पार्टी निर्माण गर्नुका पछाडि बाध्यता र केही रणनीति छन् । एमालेमा ७० वर्षे उमेर हदका कारण कार्यकारी भूमिकामा बस्न मिल्दैनथ्यो । एकीकृत समाजवादीमा प्रवेश गराउन अध्यक्ष माधवकुमार नेपालले अनिच्छा देखाएका थिए । सक्रिय राजनीतिबाट टाढिन नचाहेका उनले अन्ततः आफ्नो संयोजकत्वमा नयाँ दल गठन गरेका हुन् । तीन पटक उपप्रधानसहित गृहमन्त्री र तीन पटक निर्वाचित सांसद बनेका गौतम सरकारको सिफारिसमा राष्ट्रपतिबाट मनोनीत भएर राष्ट्रिय सभा सदस्य छन् । कुनै समय एमालेभित्र किङमेकर रहेका गौतमले सानो समूह र परिवारका सदस्यलाई समेटेर पार्टी बनाएका छन् । गौतमले ७५ सदस्यीय केन्द्रीय कमिटी गठन गरेका छन् । गौतम गृहमन्त्री भएका बेला प्रहरीमा जागिर लगाइने आश्वासनमा घूस लिँदै गर्दा अख्तियार दुरुपयोग अनुसन्धान आयोगको टोलीद्वारा रंगेहात पक्राउ गरेका डीबी कार्कीलाई उनले सचिवको जिम्मेवारी दिएका छन् । कार्कीलाई विशेष अदालतले भ्रष्टाचार अभियोगमा ६ महिना जेल र १ लाख रुपैयाँ जरिवाना तोकेको थियो । महाकाली सन्धिसम्बन्धी विवादका कारण उनले ०५४ सालमा एमाले फुटाएर आफ्नै नेतृत्वमा माले गठन गरेका थिए । ०५६ को संसदीय निर्वाचनमा एक सिट पनि जित्न नसकेपछि उनी फेरि एमालेमै फर्केका थिए । एमालेको नवौं राष्ट्रिय महाधिवेशन (०७१) सम्म गौतम जुन पक्षमा उभिन्थे पार्टी नेतृत्वमा उसैको पाल्ला भारी हुन्थ्यो । मंगलबार पार्टीको घोषणा गर्दा गौतमले पनि त्यस्तै दाबी गरे । मैले आज पार्टी शिलान्यास गरेको छु, उद्घाटन गर्ने बेला नेपाल चकित हुनेछ । लाखौं व्यक्ति यो पार्टीको वरपर गोलबन्द हुनेछन् । म जुन पार्टीमा जान्छु, त्यो पार्टी त्यस्तै हुन्छ । विगतमा पनि त्यस्तै भएको थियो, उनले भने । तर नयाँ पार्टीले ठूलै शक्ति हासिल गर्ने र राष्ट्रिय राजनीतिमा प्रभाव पार्नेमा गौतमसँगै काम गरेकाहरूलाई पनि आशंका छ । राजनीतिक विश्लेषक हरि रोकाले नयाँ पार्टी गठनमार्फत वामपन्थी शक्तिहरूबीचको एकता अभियान सफल पार्ने गौतमको उद्देश्य पूरा हुनेमा शंका गरे । उहाँले घोषणा गरेको पार्टीले चुनावमा बहुमत ल्याउनेभन्दा पनि लेफ्टका नाममा भएका पार्टीहरूको एकताका लागि सूत्रधार आफू बन्न सकिन्छ कि भन्ने प्रयत्न मात्रै हो जस्तो देखिन्छ, उनले भने, उहाँसग जुन खालको टिम छ, त्यस टिमले सहजतापूर्वक एकता अभियानलाई सञ्चालन गर्न सक्ने देखिँदैन । रोकाका अनुसार गौतम पछिल्लो समय राजनीतिक अस्तित्वमा समेत थिएनन् । ०५४ मा उहाँले नयाँ पार्टी गठन गर्दा पुरानो विरासतसँग जोडिएका र राजनीतिक मानिस थिए । त्यस्तो बेला त पार्टी टिक्न सकेन । अहिले त्यस्तो मान्छे देखिँदैनन् । अर्कातर्फ विरासत पनि हुनुपर्छ, त्यो पनि देखिँदैन, उनले भने, सैद्धान्तिक प्रतिबद्धता पनि देखिँदैन । अमूर्त कुरा लिएर एकताका कुरा गर्नुको अर्थ पनि हुन्छ जस्तो लाग्दैन । ०५८ मा एमालेमा फर्केपछि गौतम सानो तर सशक्त गुटको नेताका रूपमा रहेका थिए । उनलाई पूर्वमाले नेताहरूको समर्थन थियो । दोस्रो संविधानसभा चुनावलगत्तै भएको संसदीय दलको चुनावसम्म आउँदा केही प्रभावशाली युवा नेताले गौतमका साथ छाडेका थिए । गौतमले केपी शर्मा ओलीलाई संसदीय दलको नेताका रूपमा समर्थन गर्दा घनश्याम भुसाल, योगेश भट्टराई, ठाकुर गैरे, रामकुमारी झाँक्रीसहितका नेताले झलनाथ खनाललाई साथ दिएका थिए । आठौं महाधिवेशनमा खनाललाई अध्यक्षमा निर्वाचित गराउन पनि गौतमको भूमिका महत्त्वपूर्ण थियो । ०७० सालमा संसदीय दल नेता जितेसँगै ओली राष्ट्रिय राजनीतिमा सशक्त हुँदै गए भने गौतमको शक्ति खुम्चिँदै गयो । नवौं महाधिवेशनमा पनि ओलीलाई जिताउन गौतमको भूमिका प्रमुख थियो । गौतम जता जानुभयो उहाँका पछि रहेकाहरू उतै रहे । तर गौतम निस्कँदा केही मात्रै साथमा आए, धेरै उतै रहे, एमालेका एक स्थायी कमिटी सदस्यले भने, रामायणमा रामचन्द्र बनवास गएको जस्तै भयो । बनवासपछि आएका सैनिकहरू आधा दायाँबाट र आधा बायाँबाट जादा रामचन्द्र एक्लै परेका थिए । गौतमसँग रहेका नेताहरू कोही माधव नेपालकहाँ पुगेका छन्, केही ओलीतर्फ रहेका छन् । गौतम अहिले एक्लै हुनुहन्छ । गौतम ओलीसँग जाँदा उनीसँगै गएका रवीन्द्र अधिकारी, यामलाल कँडेल, गणेश ठगुन्नासहितका नेता ओली समूहमै रहे । त्यसपछि पनि गौतमसँग रहेका नेताहरू बलराम बाँस्कोटा, हरि पराजुली, सावित्री भुसाल, केशवलाल श्रेष्ठलगायत पछिल्लो समय माधवकुमार नेपाल नेतृत्वको एकीकृत समाजवादीमा छन् । गौतमलाई लामो समयदेखि साथ दिएका एकीकृत समाजवादीका स्थायी कमिटी सदस्य बाँस्कोटा गौतमका लागि असहज स्थिति रहेको बताउँछन् । एकता अभियान सञ्चालन गरेर नेकपालाई पुनर्जीवित गराउने भन्नुभयो । त्यसमा सम्भावना छैन भन्नेमा हाम्रो राजनीतिक मत रह्यो । हामीले उहालाई एकीकृत समाजवादीको नेता बन्नुस् भनेर अनुरोध गरेका थियो तर उहाँ त्यही अभियानमा लाग्नुभयो । जसका कारण हामी दुईतिर भयौं । अहिले एकीकृत समाजवादी आकार ग्रहण गर्ने प्रक्रियामै छ, उनले भने, हामो संविधानले पार्टी खोल्न पाउने स्वतन्त्रता दिएको छ तर जनताको चाहना पार्टी नफुटुन भन्ने छ । अर्कोतिर पार्टी फुटिराखेका छन् । उनले गौतमको यात्रा चुनौतीपूर्ण रहेको बताए । विगतमा बाबुराम भट्टराईले पनि नयाँ पार्टी खोल्नुभयो, त्यो चलेन । उहाँले जुन उत्साह, उमंग लिएर पार्टी खोल्नुभएको छ, चल्दैन भन्न मिलेन तर चुनौतीपूर्ण छ । तत्कालीन नेकपामा विवाद चर्कंदा गौतमको भूमिका सधैं ढुलमुल थियो । गौतमले नेकपा भंग हुनमा एमाले अध्यक्ष केपी शर्मा ओली, माओवादी केन्द्र अध्यक्ष पुष्पकमल दाहालसहित तत्कालीन केन्द्रीय सचिवालयका नौ सदस्य जिम्मेवार रहेको बताउँदै आएका छन् । उनका अभिव्यक्ति चाचाँडै बदलिने गर्दथे । प्रधानमन्त्री हुने गौतमका उत्कट चाहनालाई तत्कालीन नेताहरूले आफ्नो पक्षमा पार्न पूर्ण रूपमा प्रयोग गरे । ०७४ सालमा प्रतिनिधिसभा चुनावमा माओवादी र एमालेबीच गठबन्धन हुँदा पनि गौतम सुरक्षित मानिएको क्षेत्रबाट पराजित भएका थिए । अर्को चुनाव नहुँदासम्म सिंहदरबारमा ढोका बन्द भए पनि उनी संविधान संशोधन गरेरै प्रधानमन्त्री बन्ने चाहना व्यक्त गर्थे । राष्ट्रिय सभाका सांसदले पनि प्रधानमन्त्री बन्ने बाटो खुला गर्नेदेखि विभिन्न निर्वाचन क्षेत्रमा उपनिर्वाचन गराए प्रतिनिधिसभाको सदस्य बन्ने यत्नमा पनि गौतम लागिरहे । समकालीन नेताहरू ओली, नेपाल, खनाल, दाहाल प्रधानमन्त्री भइसकेकाले पनि राजनीतिको उत्तरार्धमा पुगेका गौतममा एकपटक प्रधानमन्त्री हुने रहर निकै थियो । तत्कालीन नेकपाको शक्तिसंघर्षमा उनको प्रधानमन्त्री बन्ने रहर पनि एउटा फ्याक्टर बनेको थियो । ०७७ पुस ५ मा प्रतिनिधिसभा विघटनपछि तत्कालीन नेकपा अध्यक्षद्वय ओली र दाहालले समानान्तर गतिविधि गर्न थालेपछि गौतमले ०७८ माघ १४ मा पार्टी एकता राष्ट्रिय अभियानको घोषणा गरेका थिए, जसमा ६ सय ५१ सदस्यीय केन्द्रीय समन्वय समिति र एक सय ७५ सदस्यीय कार्यसम्पादन समिति रहेको संगठनात्मक संरचना थियो । त्यसबेला उनले उत्तरतिर फर्किएका केपी ओली र दक्षिणतिर फर्किएका प्रचण्डलाई विपरीत दिशाबाट आमनेसामने बनाउने काम गरेपछि मात्र यो अभियानले विश्राम लिने उद्घोष गरेका थिए । उक्त अभियानले कुनै प्रभावकारी हस्तक्षेप गर्न सकेन, बरु एमाले विभाजनपछि उनको अभियानमा जोडिएका धेरै जसो नेताकार्यकर्ता माधवकुमार नेपाल नेतृत्वको एकीकृत समाजवादीमा समाहित भए ।सर्वोच्च अदालतको फैसलाबाट एमाले र माओवादी केन्द्र ब्युँतिएपछि गौतम कहिले ओली त कहिले नेपाल समूहसँग नजिकिए । ०७८ असार १८ मा एमाले (माधव नेपाल पक्षबाहेक) को केन्द्रीय कमिटी बैठकमा उनी सहभागी भए । त्यतिबेला उनले आफू अध्यक्ष ओलीसँग आएको बताएका थिए । म तपाईंकोमा आइसकेँ, अब फर्किन्न, उनको भनाइ थियो । त्यतिबेला गौतमले पार्टी एकताको जिम्मा आफूलाई दिन पनि आग्रह गरेका थिए । म यति दिन भन्दिनँ तर केही दिनभित्र एकता गर्छु, तपाईंलाई चित्त बुझ्ने गरी नै एकता गर्छु, उनले भनका थिए, एमालेपछि अन्य पार्टीसँग पनि एकता गर्छु । विश्वास गर्ने नगर्ने तपाईंको कुरा हो । ओलीले चासो नदेखाएपछि गौतमले ओलीको कार्यशैलीमाथि प्रश्न उठाउँदै पार्टी उपाध्यक्ष र सदस्यबाट राजीनामा दिएर औपचारिक रूपमा दोस्रो पटक एमालेबाट बाहिरिए । म आफैँ संलग्न भएर निर्माण भएको एमालेमा तपाईंकै गलत विचार, प्रवृत्ति र शैलीका कारण यस पार्टीमा रहिरहन असमर्थ भएकाले आजको मितिमा पार्टीको उपाध्यक्षको पद र पार्टीका सबै जिम्मेवारीबाट राजीनामा दिएको छु, ०७८ भदौ १८ मा गौतमले राजीनामा दिँदै भनेका थिए्, फेरि पनि तपाईंसँगको चार दशक लामो मित्रताका कारण अबउप्रान्त पनि हामी दुईबीचको व्यक्तिगत सम्बन्ध मित्रतापूर्ण रहोस् भन्ने अपेक्षा छ ।त्यतिबेला एमाले विभाजन भइसकेको थियो । त्यसअघि गौतम समकालीन नेता नेपाल र खनालले गठन गरेको एकीकृत समाजवादीमा खुल्ने चर्चा चलेको थियो । नेपाल गौतमलाई एकीकृत समाजवादीमा भित्र्याउन चाहन्थे । तर गौतमले सर्त राखे दलको मार्गदर्शक सिद्धान्त जनताको बहुदलीय जनवाद (जबज) हुनुपर्ने । गौतमको प्रस्तावमा अध्यक्ष नेपाल सहमत भए पनि खनाल तयार भएनन् । पार्टीको मार्गदर्शक सिद्वान्त मार्क्सवादलेलिनवाद मात्रै राखेर जनताको बहुदलीय जनवाद हटाएपछि म त्यो पार्टीमा गइन, त्यतिबेला कान्तिपुरसँग गौतमले भनेका थिए ।एकीकृत समाजवादीमा रहन गौतमले सहअध्यक्षको चाहना पनि राखेका थिए । तर नेपालले सहअध्यक्ष बनाउँदा वरीयता नमिल्ने बताए । गौतमले आफू तेस्रो वरीयतामा रहेर सहअध्यक्ष बन्न तयार रहेको बताएका थिए । तर नेपाल त्यसका लागि पनि तयार भएनन् । त्यसपछि एकीकृत समाजवादीमा गौतमको अध्याय बन्द भयो । त्यतिबेलासम्म नेता हरि पराजुली, बलराम बाँस्कोटाले गौतमको साथ छाडिसकेका थिए । तर स्थानीय तहको चुनावमा एकीकृत समाजवादीको चुनावी गीत गौतमले लेखिदिए । त्यसपछि गौतम राष्ट्रिय राजनीतिमा गुमनाम जस्तै थिए । मंगलबार नयाँ पार्टीको घोषणा गरेर उनी फेरि चर्चामा आएका छन् । उहाँले पार्टी खोल्ने अवस्था आउँछ भन्ने अनुमान निकै अगाडिदेखि थियो । किनभने उहाँले आफ्नो राजनीतिक वर्चस्व कायम गर्नका लागि एमालेभित्र डिल गरिरहनुभएको थियो, विश्लेषक रोकाले भने, एमालेमा पहिला माधव नेपाललाई साथ दिनुभयो । पछि केपी ओलीलाई साथ दिनुभयो । बढ्ता धोका ओलीजीले दिएजस्तो महसुस उहाँले गर्नुभयो । माधवजीले पनि पार्टी चलाउन सक्नुहुन्छ भन्ने उहाँलाई लागेन । त्यसले गर्दा वामदेवजी अलप हुनुभएको थियो ।०३५ सालमा मुक्ति मोर्चा समूह हुँदै गौतम अखिल नेपाल क्रान्तिकारी कोअर्डिनेसन केन्द्रमा प्रवेश गरेका थिए । त्यसको केही समयमा नै कोअर्डिनेसन केन्द्रसहित माले बनेको थियो । ०४८ र ०५१ मा बर्दिया १ बाट विजयी भएका गौतमले ०७० सालको दोस्रो संविधानसभा निर्वाचनमा बर्दिया र प्यूठानबाट जितेका थिए । उनी ०५६ र ०६४ को निर्वाचनमा भने पराजित भएका थिए ।"
"पूर्वमा भीषण बाढी, दुई हजार घर डुबानमा","(विराटनगर)  अविरल वर्षापछि पूर्वका विभिन्न नदीमा आएको बाढीले मोरङमा एक जनाको मृत्यु भएको छ । दुई हजारभन्दा बढी घर डुबाउँदा सयौं सर्वसाधारण विस्थापित भएका छन् । मोरङको गछिया खोलामा आएको बाढीले बगाएर सुन्दर हरैंचा६ का ५८ वर्षीय रामबहादुर विकको मृत्यु भएको हो । खोला तर्ने क्रममा उनलाई बाढीले बगाएर तीन किलोमिटर तल पुर्याएको थियो । बाढीले मोरङमा मात्रै करिब १५ सय जना प्रभावित भएका छन् । सिंघिया र केसलिया खोलामा तटबन्ध नहुँदा विराटनगरवासी हरेक वर्ष डुबानमा पर्दै आएका छन् । झापामा हजारभन्दा बढी घर डुबानमा परेका छन् । अविरल वर्षाले सप्तकोसी नदीमा जलस्तर बढेपछि कोसी ब्यारेजसँगै सुनसरी, सप्तरी र उदयपुरमा सतर्कता अपनाइएको छ । उदयपुरमा बाढीले सडक बगाउँदा यातायात अवरुद्ध भएको छ । विराटनगरको बजार क्षेत्रबाट पूर्वमा बग्ने सिंघिया र पश्चिममा बग्ने केसलिया खोलाको तटबन्ध गर्ने नवनिर्वाचित महानगर प्रमुख नागेश कोइराला र प्रतिस्पर्धी एमाले उम्मेदवार सागर थापाको मुख्य चुनावी मुद्दा थियो । अघिल्ला प्रमुख भीम पराजुली र उनका प्रतिस्पर्धी एमालेका विनोद ढकालले पनि यी दुई खोलाको दीर्घकालीन तटबन्ध गर्ने भन्दै आसपासका बासिन्दाको भोट मागेका थिए । दुवै खोलाको बाढीले मंगलबार सयौं परिवार विस्थापित भएको प्रहरीको तथ्यांक छ । महानगरका वडा १, २, ४, ६, ७, ८, ११, १२, १६, १८ र १९ का बासिन्दा प्रभावित भएका छन् । सिंघियाको बाढीले विराटनगर८ हाटखोलाको सुकुम्बासी बस्तीका २५ घर विस्थापित भएका छन् । उनीहरूलाई सुरक्षित स्थानमा सारिएको मोरङका डीएसपी दीपक श्रेष्ठले बताए । सिंघियाकै बाढीको जोखिममा रहेका महानगरको वडा २ का १५ परिवारलाई सुरक्षित स्थानमा सारिएको छ । छिमेकी कटहरी१ को टाइगर टोल, हनुमान मन्दिर एरिया र जम्टोकीका १ सय ३० परिवार विस्थापित भएका छन् । सिंघिया खोलाको बाढी विराटनगर२ को सरस्वती बस्तीमा पस्दा २० घर डुबानमा परेको डीएसपी श्रेष्ठले बताए । बाढीले उत्तरी मोरङमा पनि क्षति पुर्याएको छ । बाहुनीमा खहरे खोला पस्दा ८ घर डुबानमा परेका छन् भने बाढीले विराटनगर, कटहरी, बेलबारीका ७ सयभन्दा बढीले घर छाड्नुपरेको छ । यस्तै, बाढीको पानी पसेपछि बुढीगंगा२ स्थित विराट शिक्षण अस्पतालको आकस्मिक कक्ष बन्द गरिएको छ । कानेपोखरी, केराबारी, सुनवर्षी, पथरीशनिश्चरे पनि बाढीले प्रभावित छन् । झापाका हजारभन्दा बढी घर डुबानमा परेका छन् । मेची, रतुवा, मावा, कमल, कन्काईलगायतका नदीमा आएको बाढीले घर डुबानसँगै दुई हजारभन्दा बढी परिवार विस्थापित भएका छन् । नदी किनारका सुकुम्बासी बस्ती प्रभावित छन् । प्रमुख जिल्ला अधिकारी छवि रिजालले अप्ठ्यारोमा परेका करिब ३ सय जनालाई सुरक्षित स्थलमा सारिएको बताए । गौरादह, गौरीगन्ज, कमल, शिवसताक्षी, बाह्रदशी र भद्रपुरमा पनि बाढी बस्तीमा पसेको उनले बताए । प्रहरीको सहयोगमा प्रभावितलाई उद्धार गरेर सुरक्षित स्थलमा राखिएको छ । जिल्ला प्रहरी कार्यालय झापाका अनुसार गौरादह६ तेलिया डाँगीमा रतुवा खोलाको बाढी पस्दा सयभन्दा बढी घर डुबानमा परेका छन् । भद्रपुरका विभिन्न वडामा मेचीको बाढीले असर पुर्याएको छ । शिवसताक्षीका ३ र ४ नम्बर वडामा कमल खोला पसेर ४० घर डुबानमा परेका छन् भने झापा१ मिलनबस्तीका ९० घर डुबेका छन् । गौरीगन्ज४ का १५ घर डुबानमा परेपछि प्रभावितलाई नजिकैको स्कुलमा सारिएको छ । बाह्रदशीको गौरीगाउँमा अदुवा खोलाको बाढी पस्दा ७ घरका ३३ जना विस्थापित भएका छन् । उनीहरूलाई नजिकैको स्कुल र धर्मशालामा आश्रय दिएर राखिएको प्रहरीले जनाएको छ । झापा गाउँपालिकाका सितुमारी, मिलनबस्ती, सिर्जनाबस्ती, टप्पुबस्तीमा कन्काई नदीको बाढी पस्दा ३ सय ५० घर डुबानमा छन् । रेडक्रस सोसाइटी झापाका अध्यक्ष लोकराज ढकालले वर्षा नरोकिएका कारण अझै क्षति बढ्न सक्ने बताए । बाढी प्रभावितलाई रेडक्रस र विपद् व्यवस्थापन समितिले त्रिपाललगायतका खाद्यान्न उपलब्ध गराएको छ । निरन्तरको वर्षासँगै सप्तकोसी नदीको जलस्तर बढेको छ । मंगलबार दिउँसो ब्यारेजमा पानीको बहाव १ लाख २८ हजार २ सय २५ क्युसेक प्रतिसेकेन्ड थियो । ब्यारेजमा जलस्तर बढेपछि अपराह्न ४ बजे १९ वटा ढोका खोलिएको सुनसरीका प्रमुख जिल्ला अधिकारी इन्द्रदेव यादवले बताए । सप्तकोसीमा पानी बढेपछि तटीय क्षेत्रमा सतर्कता बढाइएको छ । कोसीमा काठे डुंगा चलाउन, माछा मार्न र बाढीले ल्याएका दाउरा नदीबाट झिक्नसमेत प्रशासनले रोकेको छ । सर्दु, सेउती, सेहरा, सुनसरीजस्ता साना खोलामा पनि बाढी आएको छ तर क्षति घटना भने नभएको प्रजिअ यादवले बताए ।मदन भण्डारी राजमार्गको उदयपुर खण्ड विभिन्न स्थानमा अवरुद्ध भएको छ । गिदेरी र सिसुवा खोलाको बाढीले बेलका४ र ९ का खेतीयोग्य जमिन कटान गरेको नगरप्रमुख अशोक कार्कीले बताए । नदीको बहाव तपेश्वरीतर्फ जान सक्ने भएकाले रोकथाम गर्न सेनाले प्रयास थालेको उनको भनाइ छ । त्रियुगामा पनि बाढी आएकाले तटीय क्षेत्रमा उच्च सतर्कता अपनाइएको जिल्ला प्रशासन कार्यालय उदयपुरले जनाएको छ । पर्वत पोर्तेल (झापा), विनोद भण्डारी (मोरङ), प्रदीप मेन्याङ्बो (सुनसरी) र डिल्लीराम खतिवडा (उदयपुर)"
६ ठाउँमा गोताखोर टोली,"काठमाडौं (कास) मनसुनजन्य बाढी र डुबानमा परेकालाई उद्धार तथा बेपत्ताको खोजी गर्न सशस्त्र प्रहरी बल (एपीएफ) मुख्यालयले देशका ६ ठाउँमा गोताखोर टोली तैनाथ गरेको छ । बाढी र डुबानको उच्च जोखिममा रहेका क्षेत्रलाई लक्षित गरी सशस्त्र प्रहरीका युनिटमा चौबिस घण्टा तैनाथ रहने गरी गोताखोर टोली खटिएको हो । मुख्यालयका अनुसार गोताखोर तालिमप्राप्त ५६ जनालाई सुनसरीको पकलीमा रहेको बराह बाहिनी, चितवनको कुरिनटारस्थित सशस्त्र प्रहरी विपद् व्यवस्थापन शिक्षालय, काठमाडौं सिनामंगलको विपद् व्यवस्थापन गण, पोखरा, बाँकेको शमशेरगन्ज र कैलाली गरी सशस्त्र प्रहरीका ६ युनिटमा गोताखोर टोलीलाई तयारी अवस्थामा राखिएको हो ।कुरिनटारमा १० जना र बाँकी सबै अन्य ५ ठाउँमा तैनाथ गरिएका छन् । डुबानमा परेकाको सशस्त्रले १ सय २० फिट तल पुगेर उद्धार तथा वेपत्ताको खोजी गर्न सक्ने गरी गोताखोर जनशक्ति तयार पारेको छ । विपद् व्यवस्थापनकै लागि अहिलेसम्म २ हजार ३४ जनशक्ति तयारी हालतमा राखिएको सशस्त्रले जनाएको छ । यसबाहेक विपद् प्रतिकार्य योजनाअन्तर्गत हिमाली ११ जिल्लाका १३ ठाउँका युनिटमा पनि विपद् उद्धार उपकरण पठाइएको, २६ जिल्लाका ३४ युनिटमा ५५ वटा रेस्क्यु बोट र १० जिल्लामा १६ वटा मोटरबोट तयारी अवस्थामा राखिएका छन् ।जेठ ३१ मा गृहमन्त्री बालकृष्ण खाँणको अध्यक्षतामा बसेको विपद् जोखिम न्यूनीकरण तथा व्यवस्थापन कार्यकारी समिति बैठकले आगामी मनसुनजन्य प्रतिकार्य योजना पारित गरेको थियो । मनसुनजन्य प्रकोपबाट यो वर्ष १९ लाख ९९ हजार ८ सय ७५ जनसंख्या र ४ लाख २१ हजार ४७ घरधुरी प्रभावित हुने विपद् जोखिम न्यूनीकरण तथा व्यवस्थापन प्राधिकरणको प्रक्षेपण छ । विपद्बाट प्रदेश १, मधेस प्रदेश, वाग्मती र लुम्बिनी बढी प्रभावित हुने प्रक्षेपण छ । गृह मन्त्रालयका अनुसार मनसुनजन्य विपद्बाट २०६८ वैशाख १ देखि २०७८ चैत ३१ सम्मको एक दशकमा भएका ५ हजार ८ सय २५ घटनामा २ हजार ३ सय ६२ को ज्यान गएको छ । ८ सय ८० अझै बेपत्ता छन् । १० वर्षको यो अवधिमा १ हजार ६ सय ४६ जना घाइते, ७८ हजार ८ सय ११ परिवार प्रकोपबाट प्रभावित र ६१ हजार ४ सय ३२ घरमा क्षति भएको अभिलेख छ । यो अवधिमा बाढी र डुबानबाट मात्रै ८ सय ५७, पहिरोबाट १ हजार ३ सय ८७ र भारी वर्षाका कारण १ सय १८ जनाको ज्यान गएको गृह मन्त्रालयको अभिलेखमा उल्लेख छ ।यसैगरी यो अवधिमा बाढीबाट १६ अर्ब ८० करोड ७३ लाख ६० हजार, पहिरोबाट १ अर्ब ७५ करोड २६ लाख ५० हजार र भारी वर्षाबाट ५२ करोड ३७ लाख ८६ हजार बढी धनमाल क्षति भएको छ । २०७७ वैशाख १ देखि २०७८ चैत मसान्तसम्म प्राकृतिक प्रकोपबाट २ सय ५८ जनाको ज्यान गएको थियो । ६५ जना बेपत्ता र १ सय ९२ जना घाइते भएका थिए । १ वर्षको यो अवधिमा १ हजार ६ सय ५२ घरमा क्षति पुगेको थियो । ६ सय ७८ खानेपानी संरचना, ५२ वटा जलविद्युत्, ४५ पक्की पुल, ३ वटा बेलिब्रिज, ८७ वटा झोलुंगे पुल, ५८ वटा सरकारी भवन र ९३ शिक्षण संस्थाका भवनमा क्षति पुगेको थियो ।"
गोबरगाढा बस्तीमा कटानको त्रास,"राजविराज (कास) सप्तरीको हनुमाननगर कंकालिनी१३ गोबरगाढा टापुका बासिन्दा यो वर्ष मनसुनको सुरुमै उठीबास लाग्ने त्रासमा छन् । कोसी नदीले घेरिएको बस्तीमा पूर्वबाट बाढीले कटान सुरु गरेको छ । नगरप्रमुख वीरेन्द्र माझीका अनुसार बाढीले विद्यालय बगाउने जोखिम बढेपछि झ्याल, ढोका र छाना खोलेर राखिएको छ । बस्तीमा अहिले ६० परिवारका २ सय ५० जना बस्दै आएका छन् । यस्तै, विभिन्न खोलाको बाढीले कञ्चनरूप११ का धेरै भाग डुबानमा परेको छ । वडाध्यक्ष ललित गोजेवारका अनुसार बघुवा खोलाको बाढी ३० मिटर तटबन्ध भत्काएर बस्तीतर्फ सोझिएको हो । २० घर डुबानमा परे, वर्षा नरोकिए पूरै बस्ती डुब्छ, उनले भने । उक्त वडामा देवी खोलाको बाढीले खोदहरदेवी खण्डको पुललाई क्षति पुर्याएको छ ।"
प्रांगारिक खेती गर्नेलाई छैन मलको चिन्ता,"(चितवन)  असार लागेपछि धमाधम धान रोपाइँ सुरु हुँदा धेरैजसो किसानलाई रासायनिक मल अभावले पिरोलेको छ । मल गोदाम खाली भएको खबरले किसानहरू चिन्तामा छन् । कहींकतै मल बाँडेको खबर सुन्दा हुत्तिँदै लाइन लाग्न पुग्छन् । तर, चन्द्रप्रसाद अधिकारीलाई यसको कुनै चिन्ता छैन । उनको खेतमा आज (असार १५) हिले कार्यक्रम हुँदै छ । बिहीबार रोपाइँ पनि गर्दै छन् ।असारको चटारोले बेफुर्सदी भएका उनले बजारमा मल पाइएलानपाइएला भनेर ख्याल राख्नै पर्दैन । खेतमा वर्षको एकपटक राम्रोसँग प्रांगारिक मल राखेपछि धान पनि हुन्छ, तरकारी र मकैलाई पनि त्यसैले धान्छ । कतै बढी पो हुने हो कि भन्ने डर पनि हुन्न, उनले भने ।उनी साढे ४ बिघा जमिनमा खेती गर्छन् । धान, मकैजस्ता अन्न बालीका अलावा व्यावसायिक तरकारी खेती पनि गर्छन् । उनी व्यावसायिक तरकारी खेती गर्ने चितवनकै अगुवा किसान हुन् । भरतपुर महानगरपालिका१५ फूलबारी श्रीपुरका उनले २०४७ सालेखि नै रासायनिक मल र विषादीबिनै खेती गर्दै आएका हुन् । फूलबारी र शिवनगरका २३० जना किसानलाई समेटेर गठन भएको प्रांगारिक कृषि उत्पादक सहकारीका उनी अध्यक्ष पनि हुन् ।उनले खेतमा गोठेमल, गड्यौला मल प्रयोग गर्छन् । नर्सरी र ब्याडमा पिना कुटेर छर्छन् । हरियो मलका रूपमा ढैंचा लगाउँछन् । हुर्किएको ढैंचालाई जोतेपछि कुहिन्छ र मल बन्छ । अपुग मल जोहो गर्न कम्पोस्ट च्याम्बर पनि राखेका छन् । उनी घरबाट निस्कने कुहिने वस्तु खेर जान दिँदैनन् । गोठ पनि सुधार गरेर मल तयार गर्दै आएका छन् । गोठ सुधार गरेर मल राम्रोसँग पच्ने तरिकाले च्याम्बर बनाएको छु । वर्षमा ५७ ट्र्याक्टर मल गोठबाट निस्कन्छ । सामान्य गोठको ५ ट्र्याक्टर बराबर यो एक ट्र्याक्टर मलले काम गर्छ, उनले भने । यति गर्दा पनि पुगेन भने कहिलेकाहीँ उनी गाउँबाट गोबर मल खरिद गर्छन् । त्यसैले विदेशबाटरासायनिक मल आयोआएन भन्ने खबरले उनको कृषि कर्मलाई केही फरक पार्दैन । रासायनिक मल र विषादी प्रयोग गरेको भन्दा आफ्नो जमिनमा धान बिघामा २४ क्विन्टल र गाजर लगायतका तरकारी कट्ठामा १२ क्विन्टल बढी फल्ने उनले दाबी गरे । झारले भने अलि दुःख दिन्छ । झार मार्नका लागि प्रायः ले झारनाशक विषादी छर्छन् । म भने झार गोड्न खेताला नै लगाउँछु, उनले भने, तर यसो गर्दा खर्च भने १० गुणा बढी हुन्छ । उत्पादन राम्रो हुने, मल किन्न नपर्ने, माटो सुधार हुने, रोग किराले दुःख नदिने भएकाले उनी खर्चको पीर मान्दैनन् ।सबैले यसरी पनि सोच्दैनन् । उनको सहकारीमा आबद्ध २५० जनामध्ये पूर्ण रूपमा प्रांगारिक खेती गर्ने निकै कम छन् । आफ्नो जमिनमध्ये कम्तीमा २ कट्ठामा प्रांगारिक खेती गर्ने व्यक्ति मात्रै सहकारीको सेयर सदस्य हुन पाउँछ । पूर्ण प्रांगारिक खेती गर्ने २५ जना मात्रै रहेका उनले जानकारी दिए । झार गोड्ने पिरलोले उनीहरूलाई सताएको उनको भनाइ छ । खर्च धेरै हुने भएपछि किसानहरूले झारनाशक राख्न थाले । झारनाशक राखेपछि त्यो प्रांगारिक भएन । खर्चको तुलनामा मूल्य र प्रोत्साहन नभएपछिहामीले मात्रै रोक्न पनि सकेनौं, उनले भने ।डेढ बिघा जमिन भएकी स्नेहलता न्यौपाने पनि सहकारीको सेयर सदस्य हुन् । उनी पनि पूर्ण रूपमा प्रांगारिक खेती गर्छिन् । तर, कहिलेकाहीँ कुनै नयाँखाले रोगको समस्या देखा पर्दा भने उनी आत्तिन्छिन् । मैले अघिल्लो वर्ष छरेको जै घाँसमा डढुवा देखियो । के गर्ने कसो गर्ने भयो । पछि प्रांगारिक तरिकाले नै समाधान खोज्यौं, उनले अनुभव सुनाइन्, यस्तो बेला रासायनिक मल हाल्नुपर्छ भन्ने धेरै निस्कन्छन् । नत्र त हामीलाई गोबर मल नै पुग्दो छ ।प्रांगारिक खेतीमा अनुसन्धान नियमित नहुँदा नयाँखाले समस्या निम्तिँदा किसान आत्तिने गरेको अधिकारी पनि बताउँछन् । हामीले २०३० वर्षदेखि एकै तरिकाले खेती गर्दै आएका छौं । नयाँ केही समस्या देखिँदा यसको विकल्प यो छ है भन्ने भए सजिलो हुन्थ्यो तर त्यस्तो छैन । समग्रमा कृषि क्षेत्र नै ओझेलमा छ । त्यसमाथि प्रांगारिक कृषि झनै छायामा छ, उनले भने ।प्रांगारिक खेती गर्दै गए माटो आफैं मलिलो हुँदै आउने गरेको उनको अनुभवले देखाएको छ । माटो र मानव स्वास्थ्य रक्षा गर्ने, आयातित मलको भर पर्नु नपर्ने प्रांगारिक कृषिमा प्रोत्साहन गर्ने नीति सरकारले लिए किसानहरू यसतर्फ लाग्न अभिप्रेरित हुने उनले बताए ।"
सिंहदरबारतिरै टहलिँदै सहसचिवहरू,"अर्कोलाई विस्थापन गर्न कसरतपहुँचवाला सहसचिवहरूले आर्थिक रूपमा आकर्षक मानिएका विभाग, आयोग र कार्यालयमा कार्यरतलाई अन्तै सरुवा गराएर आफू जाने कसरत गरिरहेका छन् । कतिपयले विभागीय प्रमुख हुँदाहुँदै पनि अर्को आकर्षक ठाउँमा सरुवा मागिरहेको स्रोतले जनाएको छ । सम्पत्ति शुद्धीकरण विभागको महानिर्देशकका रूपमा ९ महिनाअघि सरुवा भएका प्रेमप्रसाद भट्टराईलाई सरुवा गर्न तयारी सुरु भएको छ । स्रोतले भन्यो, जुन शक्तिकेन्द्रले उहाँलाई पठायो, उसैको चित्त बुझाउन नसकेपछि उहाँ आफैं पनि सरुवा हुने मनस्थितिमा हुनुहुन्छ । विभागमा जगेडामा रहेका सहसचिव पठाउने कि अरू खोज्ने भन्नेमा शक्तिकेन्द्र लागिसकेको संघीय मन्त्रालय स्रोतले जनाएको छ । भट्टराईले पनि निकटस्थसँग आफू दबाबमा रहेको बताउने गरेका छन् । सम्पत्ति शुद्धीकरण विभागमा प्रभावकारी काम गर्नेभन्दा पनि शक्तिकेन्द्रको अपेक्षा पूरा गर्नुपर्ने बाध्यता रहेछ, भट्टराईको भनाइ उद्धृत गर्दै स्रोतले भन्यो ।केही सहसचिवले काठमाडौं महानगरपालिकाको प्रमुख प्रशासकीय अधिकृत र काठमाडौंको प्रमुख जिल्ला अधिकारीलाई सरुवा गरेर आफू जान कसरत गरिरहेका छन् । जगेडामा बसेका सहसचिव शोभाकान्त पौडेल र विष्णुप्रसाद कोइरालाले काठमाडौंको प्रमुख प्रशासकीय अधिकृत ताकेका छन् । पौडेलले काठमाडौंका प्रमुख बालेन्द्र शाहसम्म कुरा पुर्याएको स्रोतले जनाएको छ । संघीय मन्त्रालय भने हालका प्रमुख प्रशासकीय अधिकृत लोकनाथ पौडेललाई सरुवा गर्ने कि नगर्ने टुंगोमा पुग्न सकेको छैन । मन्त्रालयका एक अधिकारीले भने, सुरुमा शोभाकान्तका विषयमा सकारात्मक स्थिति देखिएको थियो । तर अहिले हालकै कार्यकारीलाई निरन्तरता दिन खोजिएको जस्तो लाग्छ । पौडेल महानगरमा सरुवा नभए खानेपानी मन्त्रालय जाने सम्भावना छ । खानेपानीमन्त्रीले नै उनलाई पठाउन भनिसकेका छन् । १० महिनाअघि काठमाडौंको प्रजिअ बनेका गोविन्दप्रसाद रिजाललाई सरुवा गरेर फणीन्द्र पोखेरल, भीष्म भुसाल, तीर्थ भट्टराईमध्येबाट सरुवा गर्ने तयारी गरिएको छ । सम्पत्ति शुद्धीकरण विभागका महानिर्देशक भट्टराईले पनि काठमाडौंको प्रजिअ हुन चाहेको स्रोतको भनाइ छ । पोखरेल हाल गृह मन्त्रालयमा रहेकाले उनलाई नै प्रजिअ बनाएर पठाउने सम्भावना बढी रहेको संघीय मन्त्रालय स्रोतले जनाएको छ । राजस्व अनुसन्धान विभागबाट तीन साताअघि सरुवा भएका पौडेलले सञ्चार तथा सूचना मन्त्रालय जान लबिइङ गरिरहेका छन् । स्रोतका अनुसार उनी सोही मन्त्रालयमा सरुवा हुनेमा ढुक्क छन् । सहसचिवहरू आफैंले रोजेको स्थानमा जान लागिपरेका छन् । निर्णय कतै भएको छैन तर आफू जाने ठाउँ आफैं घोषणा गरिरहेका छन् । सरकारका एक मन्त्रीले आफूले चाहेर मात्र कर्मचारी सरुवा गर्न नसक्ने गुनासो गरेको एक सचिवले सुनाए । मैले चाहेर मात्र कर्मचारी सरुवा गर्न सकिँदैन, ती मन्त्रीको भनाइ उद्धृत गर्दै उनले भने । लोक सेवा आयोगका पूर्वअध्यक्ष उमेश मैनाली अहिले प्रशासनिक क्षेत्रमा राणाकालीन समयको जस्तो पजनी प्रथा बसालिएको बताउँछन् । कर्मचारीलाई छोटो समयमा सरुवा गर्दा कार्यसम्पादनको मूल्यांकन कुन आधारमा गर्ने ? उनले भने, राजनीतिज्ञहरूले प्रशासनिक क्षेत्रलाई तहसनहस हुने गरी गिजोल्दै लगे । राजनीतिक व्यक्तिले प्रहरीलाई होम गार्ड र निजामती कर्मचारीलाई नोकरचाकर जस्तै व्यवहार गरेको मैनालीले बताए । पहिले पनि यो अवस्था नभएको होइन तर अहिले प्रशासन क्षेत्रमा झाँगिएको विकृतिको दोषी स्वयम् कर्मचारी पनि हुन् । किनकि उनीहरू व्यक्तिगत स्वार्थका लागि चाकडीमा लिप्त हुन थाले, उनले भने । सचिव र सहसचिव सरुवा गर्ने समयावधि नतोकिएकाले सत्तामा रहनेले जथाभावी गरेको मैनालीको निष्कर्ष छ ।"
कहाँकहाँ छ खाली ?,"स्थानीय तहअन्तर्गत तीन उपमहानगरपालिका, उद्योग, वाणिज्य तथा आपूर्ति मन्त्रालय, सञ्चार तथा सूचना प्रविधि मन्त्रालयमा सहसचिवको दरबन्दी रिक्त छन् । सञ्चार मन्त्रालय र राष्ट्रिय योजना आयोगमा एक वर्षदेखि नै सहसचिव रिक्त छ । वाग्मती प्रदेशको श्रम, रोजगार तथा यातायात मन्त्रालय र गण्डकी प्रदेशको युवा खेलकुद मन्त्रालयमा पनि रिक्त छ । लुम्बनी प्रदेशको कानुन, महिला, बालबालिका तथा ज्येष्ठ नागरिक मन्त्रालयमा सहसचिवको दरबन्दी रिक्त छ । प्रदेश १ को भूमि, व्यवस्था, सहकारी तथा गरिबी निवारण र यातायात व्यवस्था तथा सञ्चार मन्त्रालयमा सहसचिवको एकएक दरबन्दी रिक्त छ । मधेस प्रदेशमा वाणिज्य, आपूर्ति तथा विज्ञान प्रविधि मन्त्रालयमा र कानुन, न्याय तथा प्रदेशसभा मामिला मन्त्रालयमा सहसचिव छैनन् । कर्णाली प्रदेशको प्रदेश नीति योजना आयोग र प्रदेश प्रमुखको कार्यालयमा सहसचिवको दरबन्दी खाली छ । सुदूरपश्चिम प्रदेशको लोक सेवा आयोग र नीति तथा योजना आयोगमा पनि रिक्त छ । सहसचिवहरू प्रदेशमा जान तयार नहुँदा दरबन्दी रिक्त भएको हो । केन्द्रमा भने आर्थिक रूपमा आकर्षक नरहेको भन्दै सहसचिवहरू जान मान्दैनन् । उनीहरूले नचाहेसम्म सरुवापत्र थमाए पनि रद्द गर्नुपर्ने अवस्था आउने गरेको संघीय मन्त्रालयका अधिकारीहरू बताउँछन् ।"
गाडी कुर्दै हुम्ली,"(हुम्ला)  अर्थमन्त्री जनार्दन शर्माले जेठ १५ गते बजेट प्रस्तुत गर्दै आगामी वर्षभित्र हुम्लालाई सडक सञ्जालमा जोड्ने गरी बजेट विनियोजन गरिएको घोषणा गरे । तर आगामी वर्षभित्रको आश्वासन बाँड्ने उनी पहिलो अर्थमन्त्री होइनन् । २०७१ सालदेखिका सबै अर्थमन्त्रीले प्रत्येक बजेटमा यही बाचा दोहोर्याउँदै आएका छन् ।हरेक वर्ष अर्थमन्त्रीले दिने बासी आश्वासनबाट हुम्लावासी भने आजित छन् । एउटाले बजेट ल्याउँछ, कार्यान्वयन गर्ने बेला अर्को पार्टीको सरकार हुन्छ, सबैले आगामी वर्ष भन्छन्, आगामी भन्दाभन्दै हामीले ९ वर्ष गुजारिसक्यौं, सिमकोटका व्यवसायी विजय लामाले भने, सडककै कारण हामी अर्कै देशका नागरिकजस्ता छौं, हुम्लामा विकासको अनुभूति हुन सिमकोटमा सडक पुग्नैपर्छ ।साँच्चै आगामी वर्षभित्र हुम्लामा पुग्ला त गाडी ? पर्याप्त बजेट, विस्फोटक पदार्थ र कामदार भए हामी त तयारी अवस्थामै छौं, सडक निर्माण कार्यदल प्रमुख सेनानी अनुप पोखरेलले भने, बजेटकै कारण हाम्रो काम सिजनल भइरहेको छ । उनका अनुसार यो वर्ष सरकारले २० करोड रुपैयाँ छुट्याएको छ । आवश्यकताअनुसार बजेट विनियोजन नहुँदा आफूहरूले सोचेजति काम गर्न नसकेको उनको भनाइ छ ।हुम्लामा सडक निर्माणको योजना झन्डै २२ वर्ष पुरानो हो । २०५४ सालमा हुम्लामा भोकमरीसँगै फैलिएको भाइरल इन्फ्लुएन्जाबाट करिब ५० स्थानीयले ज्यान गुमाएपछि खाद्यान्न अभावको स्थायी समाधानका लागि तत्कालीन जिल्ला विकास समितिले चीनसँग सडक जोड्ने योजना बनाएको थियो । हालका कर्णाली मुख्यमन्त्री जीवनबहादुर शाही त्यतिबेला जिविस सभापति थिए । २०५७ सालबाट सुरु भएको हुम्लाको सडक निर्माणको काम अझै सकिएको छैन ।सडक सुविधा नहुँदा स्थानीय उत्पादनले बजार पाउन सकेको छैन भने दैनिक उपभोग्य सामान नेपालगन्ज र सुर्खेतबाट जहाजमा १ सय २५ रुपैयाँ प्रतिकिलो ढुवानी गरी उपभोग गर्नुपर्ने बाध्यता छ । अहिले प्रदेश राजधानी सुर्खेतमा ७५ देखि ८० रुपैयाँ प्रतिकिलो पाइने चामल हुम्ला पुग्दा २ सय ५० रुपैयाँमा किन्नुपर्छ । सडक नभएकै कारण हुम्लाको विकास प्रभावित बनेको स्थानीय कमल शाहीले बताए । उनका अनुसार सडक सुविधा नहुँदा विकास बजेटको ७५ प्रतिशत रकम निर्माण सामग्री ढुवानीमा खर्च हुने गरेको छ । सिमेन्ट बोराकै ८ हजार रुपैयाँ छ, उनले भने, ढुवानी महँगो हुँदा साना विकास योजना निर्माण गर्न पनि कम्तीमा एक करोड रुपैयाँ खर्च हुन्छ ।२०५७ सालमा जिविसको आन्तरिक स्रोत प्रयोग गरी सिमकोटहिल्सा सडक खन्न सुरु गरिएको थियो । २०५८ बाट सडकलाई विश्व खाद्य कार्यक्रमले कामका लागि खाद्यान्न कार्यक्रम सञ्चालन गरी निरन्तरता दियो भने दुर्गम क्षेत्र विकास समितिले सडकमा ७ लाख रुपैयाँ खर्च गर्यो । २०५९ सालदेखि २०६५ सालसम्म जिविसले ६ करोड ८० लाख रुपैयाँ खर्च गरी फेरि सडक निर्माणलाई निरन्तरता दिए पनि तीव्र गतिमा काम हुन नसकेपछि एक्स्काभेटर खरिद गरी सडकको काम गरिएको थियो । तर, ९५ किलोमिटर लामो सडकमा च्याछहरा भीरले चुनौती थप्यो । ७ सय मिटरको कडा चट्टानमा ट्र्याक खोल्न झन्डै ७ वर्ष लागेको जिविसका तत्कालीन इन्जिनियर देवी ऐडी बताउँछन् ।मुख्यमन्त्री शाहीले माथिबाट सडक जोड्न समस्या भएपछि सिमकोटहिल्सा सडकको परिकल्पना गरिएको बताए । बोर्डरसम्म चीनले नै सडक खनेको थियो, त्यसैले उतैबाट सडक जोड्दा हुम्लाको समस्या समाधान हुने देखिएको थियो, उनले भने, पछि सरकारले कर्णाली राजमार्गसँग सिमकोटलाई जोड्ने योजना बनायो, यही गतिमा काम भए एक वर्षभित्र हुम्ला राष्ट्रिय सडक सञ्जालमा जोडिन्छ ।तत्कालीन जिविसले निर्माण सुरु गरेको सडकलाई केन्द्रीय सरकारले १२ वर्षपछि मात्र आफ्नो हिस्सा बनायो । सरकारले २०६९ साल चैतमा हिल्सासिमकोट सडक आयोजना कार्यालय स्थापना गरी यो सडकलाई कर्णाली करिडोरको एक खण्ड बनाएको छ । अहिले सो सडक खण्डको ९५ किलोमिटरमध्ये चीनको सीमा नाम्खा गाउँपालिकाको हिल्साबाट च्याछहरासम्म साढे ७५ किलोमिटर र सिमकोटदेखि च्याछहरासम्म १९ किलोमिटर गरी ९४ किलोमिटर सडकमा पुरै ट्र्याक खोलिएको छ । तर सडकमा गएको पहिरो र हिमपातका कारण हिल्साबाट ढाडकेर्मीको पातिहाल्नेसम्म साढे ७४ किलोमिटर र सिमकोटदेखि ताक्रुखोलासम्म १९ किलोमिटरमा मात्र मिनीट्रक, जिप र ट्र्याक्टर आवतजावत भइरहेका छन् । च्याछहराभीरको ३ सय मिटर सडकमा ग्रेडिङ मिलाउनेबित्तिकै गाडी सिमकोटदेखि हिल्सासम्म गुड्ने सडक आयोजनाका इन्जिनियर नीरजकुमार राजवंशीले बताए ।पर्याप्त बजेट विनियोजन नहुँदा र समयमै बजेटको अख्तियारी नआउँदा पनि सडक निर्माणमा समस्या भएको जिविसका तत्कालीन इन्जिनियर ऐडीको भनाइ छ । उनका अनुसार च्याछहराको कडा चट्टान फोड्न लामो समय विस्फोटक पदार्थको अभाव देखिएको थियो । अहिलेसम्म आयोजनाको सिमकोटहिल्सा खण्डमा १ अर्ब ५ करोड रुपैयाँ खर्च भएको आयोजना कार्यालयले जनाएको छ ।कर्णाली करिडोरअन्तर्गत खुलालुलैफुसल्लीसल्लासम्मको १ सय २३ किलोमिटर सडकको ट्र्याक खुलेपछि गत असार ३१ गते नेपाली सेनाले सडक आयोजनालाई हस्तान्तरण गरेको थियो । अब दुलीकुनादेखि लालीबगरसम्म १२ किमि सडक खोल्न बाँकी छ । त्यसमध्ये रिपखोलाबाट लालीबगरसम्म ७ किलोमिटर सडक खन्न नेपाली सेनालाई जिम्मा दिने सरकारले निर्णय गरेको छ । अहिले खुलालुभन्दा तलको सडक कर्णाली राजमार्गअन्तर्गतको सुर्खेत जुम्ला सडकसँग जोडिएको छ भने सल्लीसल्लाभन्दा माथि १३ किमि दुलीकुनासम्म सडक विभागले निर्माण सकेर यातायात सञ्चालनमा ल्याएको थियो । सेनाको सडक निर्माण कार्यदल प्रमुख अनुप पोखरेलका अनुसार अनुसार गत वर्षसम्म १ सय २३ किलोमिटर सडक निर्माण गर्दा १ अर्ब ६४ करोड रुपैयाँ खर्च भएको थियो । सदरमुकाम सिमकोट जोड्न झन्डै १ हजार मिटरको छारेभीर, ३ सय ५० मिटरको सुनाखाडाभीर, ५ सय मिटरको लालीबगडाभीर चुनौती रहेको कार्यदल प्रमुख पोखरेलले बताए । उनका अनुसार ट्र्याक खोल्न बाँकी रहेको १२ किमिमध्ये झन्डै २ हजार ३ सय मिटरमा कडा चट्टान छ । ती भीरमा विस्फोटक पदार्थ विस्फोट गराएर मात्र सडक खन्न सम्भव छ ।कर्णाली करिडोरको पूर्णता पाए समग्र कर्णाली प्रदेशको विकासमा टेवा पुग्ने नागरिक अगुवा हुम्ला उद्योग वाणिज्य संघका अध्यक्ष न्याम्ग्याल लामाले बताए । उनका अनुसार सडक बने चीनको हिल्सादेखि कर्णालीका अधिकांश जिल्लाको सम्बन्ध भारतको रुपैडियासम्म जोडिन्छ । यो सडक बने एकैसाथ चीन र भारतसँग सम्बन्ध स्थापित गरी व्यावसायिक फाइदा लिन सकिन्छ, उनले भने, अन्य विकासका पूर्वाधार निर्माणमा पनि सहज हुन्छ ।"
अपांगता भएका महिलाका लागि छाउपडी : ओडारमुनि बित्छ रात,"(बझाङ)  बझाङको सैनपसेलाकी २८ वर्षीया कमला जप्रेललाई महिनावारीका हरेक चक्र अत्यासलाग्दा दिनजस्तो लाग्छ । जन्मजात दृष्टिसम्बन्धी अपांगता भएकी उनी १४ वर्षको उमेरमा पहिलो पटक महिनावारी भएकी थिइन् । त्यसयताका प्रत्येक महिनावारीका दिन सम्झिँदा उनको मन ढक्क हुन्छ ।सुदूरपश्चिम र कर्णाली प्रदेशको पहाडी तथा हिमाली जिल्लामा अझै पनि छाउपडी कुप्रथा कायमै छ । नियमित प्राकृतिक प्रक्रियालाई अपवित्र र अशुद्धका नाममा महिला र किशोरीहरूलाई घरबाहिर छाउगोठमा त कसैकसैले ओडार तथा बारीका कान्लामा पाल टाँगेर राख्ने गरिन्छ । यस्तो अभ्यास शारीरिक र मानसिक स्वास्थ्यका हिसाबले मात्रै नभई सुरक्षाका हिसाबले समेत जोखिमपूर्ण देखिन्छ । अझै यस्तो अभ्यास कमला जस्ता अपांगता भएका किशोरी तथा महिलाका निम्ति झनै दुसाध्यकर बनिरहेको देखिन्छ । कमलाले महिनावारीका दिन ओढ्नेओछ्याउने लुगा बोकेर खोलामा (छाउगोठ) जानुपर्ने र त्यहीं पाँच दिन बिताउनुपर्ने समयलाई नर्ककै बाससँग तुलना गरिन् । भनिन्, महिनाको पाँच दिन त नर्ककै बास हुन्छ, कति दुःख हुन्छ, सुनाएर साध्य छैन । लुगा धुने र नुहाइधुवाइ गर्ने धारा फरक हुने भएकाले कमलालाई त्यहाँसम्म पुग्न आपतै पर्छ । कतिसम्म भने लगाएको र ओढेका सबै लुगा धुनुपर्ने नियमका कारण उनी गर्मीयाममा पाँच दिनसम्म पछ्यौरा मात्रै ओढेर सुत्ने गर्छिन् । उनले सुनाइन्, जाडोयाममा हिउँ पर्छ । पछ्यौराले धान्दैन । लुगा नओढे चिसोले मरिएला भन्ने डर । ओढौं भने कसरी धुने भन्ने चिन्ता ? दृष्टिविहीन र अन्य अपांगता भएका किशोरीहरूलाई छाउगोठमै दुर्व्यवहारको जोखिमसमेत हुने गरेको देखिन्छ । उनले भनिन्, छाउगोठमा एक्लै बस्दा गलत नियत भएका कोही मान्छे आइहाले भने म देख्दिनँ, नराम्रो गरे भने कसरी भागौंला भन्ने डरले राम्रोसँग निद्रा लाग्दैन, बाहिर केही आवाज आए पनि डरले निद्रा खुल्छ ।बाजुराको बडीमालिका नगरपालिकाकी ३५ वर्षीया बास्मती थापाको चिन्ता कमलाको भन्दा चर्को छ । बाहिर हिँडडुल गर्दा पनि सहारा चाहिने उनलाई छाउगोठमा बस्दा आमाले स्याहार गर्ने गरेकी छन् । उनी महिनावारी हुँदा लुगा धोइदिनेदेखि नुहाइदिने सबै काम आमाले नै गर्ने गर्छिन् । ६५ वर्षीया वृद्धा आमा आफैं पनि सहारा चाहिने अवस्थामा पुगिसकेकाले आउने दिनको चिन्ताले उनलाई निद्रा लाग्न छोडेको छ । अब आमा आफैं पनि नसक्ने भइसक्नुभएको छ । उहाँ थलिनुभयो अथवा केही भइहाल्यो भने म कसरी बाँच्ने होला, सुदूरपश्चिममा व्याप्त छाउपडी कुप्रथाका कारण सामान्य मान्छेभन्दा अपांगता भएकाहरू बढी समस्या भोगिरहेको देखिन्छ । सपांगहरू त जसोतसो पाँच दिन काट्छन् । अपांगता भएकाहरूले यो अवधिमा अकल्पनीय पीडा भोग्नुपर्छ, अपांग कल्याण संघ बाजुराकी सदस्य तुलसी हमालले भनिन्, कोहीकोही त बोल्न, हातखुट्टा चलाउन नसक्नेहरू छन् । उनीहरूले पनि छाउ बार्नुपर्छ । त्यस्तालाई कति सास्ती होला ? उनले कतिपयका अभिभावकहरूले यस्तो बेलामा सहयोग गर्ने गरेको भए पनि धेरै जसोले महिनावारीका बेला सास्ती मात्रै नभएर अपमान पनि खेप्नुपरेको बताइन् ।अछाम, बझाङ र बाजुरातिर छाउ कुप्रथा व्याप्त हुँदा अपांगता भएका महिलाहरू थप मारमा पर्ने गरेको धनगढी बसेर सुदूरपश्चिमको अपांगता भएका महिलाको अवस्थाबारे अध्ययन गरिरहेकी प्रिया खड्काको बुझाइ छ । अछाममा अपांगताका अधिकारकर्मी जंग विकले अपांगता भएका महिलाहरू छाउ कुप्रथा पीडाको दोहोरो मारमा रहेको बताउँछन् । हिँडडुलमा समस्या हुनेहरूलाई छाउगोठ टाढा पर्ने हुँदा आँगनमै पाल टाँगेर छाउ बार्न लाउँछन् । छाउ बार्नै पर्ने परम्पराले कति दिदीबहिनीहरू पाल टाँगेर बस्नुपर्ने, अरूले बोकेर भए पनि बार्नलाई छुट्टै बस्ने ठाउँमा पुर्याउने चलन छ, अपांगता भएका महिलाहरूलाई जोखिम त्यसै छ, छाउ बार्न घरबाहिर बसाइँदा असुरक्षा हुने गरेको देखिन्छ, अरू महिलाभन्दा कमजोर नै हुन्छन्, प्रतिकार गर्ने अवस्था हुन्न, उनले भने । नेपाल राष्ट्रिय अपांग महासंघको सन् २०१९ को अध्ययन प्रतिवेदनमा ६७ प्रतिशत अपांगता भएका महिला विभिन्न किसिमका हिंसाको सिकार हुने गरेका छन् । सार्वजनिक तथा खुला स्थान, विद्यालय, सार्वजनिक यातायात र घरपरिवारभित्रै हिंसा भोग्ने गर्छन् । सुदूरपश्चिम र कर्णाली प्रदेशका पहाडी तथा हिमाली जिल्लाहरू छाउ कुप्रथाजस्ता हानिकारक कुप्रथा र परम्पराको अभ्यासले हिंसा र दुर्व्यवहारको झनै जोखिम हुने गरेको अधिकारकर्मीहरूको भनाइ छ । राष्ट्रिय मानवअधिकार आयोगले २०७५ मा गरेको एक अध्ययनअनुसार २०६२ सालयता छाउगोठमा बस्दा कम्तीमा १५ जनाले ज्यान गुमाएको अभिलेख छ । छाउगोठमा बसेको समयमा महिला तथा किशोरीहरू हिंसामा (बलात्कार, दुर्व्यवहार) पर्ने, मृत्यु हुने, बिरामी पर्ने, बालबालिकाको मृत्यु हुने, कुपोषणको सिकार हुने, सर्पदंशबाट मृत्यु हुने, निसासिएरसमेत मृत्यु भई जीवनको अधिकारबाट समेत वञ्चित भएको अवस्था छ, उक्त अध्ययनमा भनिएको छ । अपांगता भएका महिलाहरूलाई असुरक्षाको थप जोखिम हुने हुँदा छाउपडी कुप्रथाकै अन्त्य गर्नुपर्ने राष्ट्रिय अपांग महासंघकी उपाध्यक्ष रमा ढकाल बताउँछिन् । खासगरी सुदूरपश्चिम र कर्णालीमा बार्ने भए पनि छाउपडी कुप्रथा सिंगो देशकै ठूलो समस्या हो, सामान्य महिलालाई नै चुनौती छ भने अपांगता भएका महिलालाई झन् समस्या हुने नै भयो, उनले भनिन्, आखिर हामीसँग कानुन पनि छ भनेपछि कार्यान्वयनमा सरकारले संवेदनशीलता र तदारुकता देखाउनुपर्यो ।अपांगता भएका व्यक्तिको अधिकारसम्बन्धी ऐन, २०७४ अनुसार देशैभरि शारीरिक, दृष्टिसम्बन्धी अपांगता, सुनाइ, श्रवण दृष्टिविहीन, स्वर र बोलाइ, मानसिक वा मनोसामाजिक, बौद्धिक, हेमोफिलिया, अटिज्म र बहुअपांगता गरी अपांगतालाई १० किसिममा वर्गीकरण गरिएको छ । २०६८ को जनगणनाअनुसार अपांगता भएकाहरूको जनसंख्या ५ लाख १३ हजार ९१३ छ ।छाउपडी गोठमा बसेर छाउ बारिरहेका बेला विभिन्न कारणले महिलाहरूको ज्यान जान थालेपछि सरकारले यस कुप्रथालाई गैरकानुनी घोषणा गरेको छ । मुलुकी अपराध संहितामा रजस्वला वा सुत्केरीको अवस्थामा छाउपडीमा राख्ने वा अन्य भेदभाव, छुवाछूत वा अमानवीय व्यवहार गर्न नहुने उल्लेख गरिएको छ । यस्तो कसुर गरेको ठहर भए तीन महिनासम्म कैद वा तीन हजार रुपैयाँसम्म जरिवाना वा दुवै सजाय हुन सक्ने व्यवस्था छ ।"
धान दिवसको सार्थकता,"अन्यथा केही नभए, आज राष्ट्रिय धान दिवस भन्दै देशभर उच्चपदस्थ अधिकारीहरूले पनि तामझामका साथ हिलोमा पस्ने र धान रोप्ने काम गर्ने छन् । कृषिप्रधान मुलुकमा धानकै नाममा एक दिन विशेष उत्सव मनाउनुको आफ्नै अर्थ छ । तर धानसँग अन्तरसम्बन्धित वर्षौंदेखिका मुद्दालाई सम्बोधन गर्ने दिशामा कुनै पाइला नचाली खालि तामझामका साथ दिवस मात्रै मनाउनुको चाहिँ कुनै अर्थ छैन । त्यसैले, परिणाम दिने कार्यमै सम्बद्ध पक्षको थप मिहिनेत आवश्यक छ ।खासगरी धान उत्पादन वृद्धि गर्दै आयात प्रतिस्थापनका लागि मलबिउ अभाव र सिँचाइ असुविधाजस्ता कृषि कर्मका सर्वकालिक समस्याहरू सामधान गर्नुपर्छ । मुलुकभर करिब औसतमा १४ लाख ७० देखि १४ लाख ८० हजार हेक्टरसम्म धान रोपाइँ हुन्छ । कृषि मन्त्रालयको तथ्यांकअनुसार २०७७७८ मा १४ लाख ७३ हजार ४ सय ७४ हेक्टरमा धान रोपाइँ भएको थियो । उक्त क्षेत्रफलबाट ५६ लाख २१ हजार ७ सय १० टन धान उत्पादन भयो । २०७८७९ मा १४ लाख ७७ हजार ३ सय ७८ हेक्टरमा धान रोपाइँ भयो । धान रोपाइँ हुने क्षेत्रफल बढे पनि यस वर्ष उत्पादन भने ४ लाख ९१ हजार ८५ टनले घटेर ५१ लाख ३० हजार ६ सय २५ टनमा झर्यो । यसमा मलबिउ र सिँचाइ सुविधा नहुनु नै मुख्य समस्या हुन् । यस वर्ष पनि यिनै समस्याहरू दोहोरिएका छन् । गत आर्थिक वर्षको यसै अवधिको आँकडासित तुलना गर्दा झन् खराब अवस्था देखिएको छ । अर्थात्, गत वर्षभन्दा यसपालि धान रोपाइँ कम भएको छ । बाली विकास तथा जैविक विविधता संरक्षण केन्द्रका अनुसार १० गतेसम्मको अवधिमा धान रोपाइँ १० प्रतिशत बिन्दुले घटेको छ । आर्थिक वर्ष २०७८७९ को असार १० गतेसम्म २७ प्रतिशत रोपाइँ भएकामा २०७९८० असार १० गतेसम्म १७ प्रतिशत मात्रै भएको छ ।रोपाइँ कम हुनुका पछाडिको तत्कालीन कारण मनसुनलाई मानिएको छ । अहिलेसम्म मनसुन मुलुकको पूर्वी भागमा सक्रिय भए पनि पश्चिममा सक्रिय भइसकेको छैन । कुल धानखेती हुने क्षेत्रमध्ये करिब २५ देखि ३३ प्रतिशत जमिनमा मात्रै सिँचाइ सुविधा छ । बाँकी आकाशे वर्षामै भर पर्नुपर्छ । यिनै कारण धान रोपाइँ कम भई उत्पादनमा कमी आउने प्रारम्भिक संकेत देखिइसकेको छ । अर्कोतर्फ रोपाइँ भइसकेका स्थानमा पनि रासायनिक मल प्रयोग गरिएको छैन । अधिकांश जिल्लामा रोपाइँ सुरु भइसक्दा पनि किसानले मल पाएका छैनन् । भारतीय सीमावर्ती जिल्लाका केही किसानले सीमावर्ती बजारदेखि अनौपचारिक माध्यमबाट मल ल्याएर जोहो गरेका छन् भने, कतिपय पहाडी जिल्लामा किसानहरू चर्को मूल्य तिर्न विवश छन् । सरकारले अघिल्लो वर्षको तुलनामा यस वर्ष न्यूनतम मल पनि ल्याउन सकेको छैन । नेपालमा वार्षिक करिब साढे ७ लाखदेखि ८ लाख टन मल आवश्यक पर्छ । जसमध्ये साढे ५ लाख टन आयात गर्न सके किसानले अभाव महसुस गर्नुपर्दैन । धानबालीका लागि मात्रै करिब १ लाख ५० हजार मल भए पुग्छ । तर, भारत सरकारसँग सम्झौता गरी जीटुजी मार्फत मल ल्याएर आपूर्ति व्यवस्था सहज बनाइने आश्वासन दिएको सरकारले मल भने ल्याइदिएन । सरकारले भारतबाट ५ वर्षका लागि रासायनिक मल ल्याउन गत फागुनमा समझदारी गरेको थियो । त्यहीबमोजिम कृषिमन्त्री महिन्द्र राय यादवले किसानलाई दिएको आश्वासन अब झूटो साबित भइसकेको छ ।यस्तै झूट र अव्यवस्थाका कारण किसानले कर्म गरे पनि उत्पादन बढाउन सकेका छैनन्, जसले गर्दा आयातमै निर्भर हुनुपर्ने बाध्यता छ । भन्सार विभागको विवरणअनुसार धान तथा चामल खरिदमा बर्सेनि अर्बौं रुपैयाँ बाहिरिने गरेको छ । आर्थिक वर्ष २०७७७८ मा २० अर्ब ५५ करोडको धान, २७ अर्ब ६२ करोडको चामल र २ अर्ब ६१ करोडको कनिका आयात भएको थियो । यस आर्थिक वर्षको ११ महिनामा पनि १६ अर्ब ७९ करोडको धान, २७ अर्ब १२ करोडको चामल र १ अर्ब ३८ करोडको कनिका आयात भएको छ । सम्भावना भएर पनि व्यवस्थापकीय कमजोरीका कारण कृषि उत्पादन बढाउन नसक्नु र विदेशी मुद्रा सञ्चिति घटेर अर्थतन्त्र संकटोन्मुख रहेकै अवस्थामा कृषि सामग्रीका नाममा अर्बौं रुपैयाँ बाहिरिनु कहालिलाग्दो अवस्था हो । यो अवस्थाको अन्त्य गर्न मलबिउसम्बन्धी सरकारकै नीति पूर्ण रूपमा कार्यान्वन गरिदिए पुग्छ । मलको आपूर्ति व्यवस्था सहज बनाउन सरकारले नै जारी गरेको मल नीति छ, जसअनुसार बाली लगाउनु ६ महिनाअघि नै मल सुनिश्चित गर्नुपर्छ, र बाली लगाउने बेला घरदैलोमा पुर्यादिनुपर्छ । तर, ढुवानीटेन्डरमा हुने कमिसनको चक्करले किसानले कहिलै मल पाउँदैनन् । ग्लोबल टेन्डरमार्फत खरिद हुने मल, टेन्डर प्रक्रियामा हुने चलखेलले समयमै आयात हुँदैन । किसानको मर्का बुझ्न सरकार संवेदनशील छैन भन्ने उदाहरण त चालु आर्थिक वर्षको बजेटमा मल शीर्षककै रकम कटौतीसम्बन्धी व्यवस्था नै हो । अर्थमन्त्री जनार्दन शर्माले चालु आर्थिक वर्षको तुलनामा आगामी वर्षका मल खरिदका लागि आधा बजेट घटाइदिएका छन्, जुन मुलुकको अर्थतन्त्रका लागि प्रतिगामी काम हो ।सम्बन्धित कर्मचारीदेखि राजनीतिक नेतृत्वले बुझ्नै पर्छ, अर्थतन्त्र सुधारका लागि हाम्रो आफ्नै उत्पादनको संरक्षण तथा उत्पादन वृद्धिका साथै आयात प्रतिस्थापन गर्नु जरुरी छ । त्यसको प्रमुख सम्भाव्य क्षेत्र भनेकै कृषि हो, जसमा पनि धानबाली मुख्य हो । तर, परिणाम दिने काम नगर्ने, देखावटी कार्यक्रम मात्रै गर्ने कार्यले धानको उत्पादन बढाउँदैन । यसकारण, आजको धान दिवसलाई सार्थक बनाउन धानबालीका प्रमुख समस्याहरू सामधानका निम्ति जोड दिनैपर्छ ।"
मदन भण्डारीलाई लेखमा सम्झिने कि व्यवहारमा ?,"एमालेका महासचिव शंकर पोखरेलको मदन भण्डारीले कोरेको राजनीतिको नयाँ बाटो लेखले लोकप्रिय कम्युनिस्ट नेता मदन भण्डारीको योगदान उजागर गरेको छ । भण्डारीले कम्युनिस्ट हुनुको नाताले राजसंस्थाबारे दिएको अभिव्यक्ति अहिले गणतन्त्रकालमा पनि निकै सान्दर्भिक बन्न पुगेको छ । उनी भन्थे राजसंस्था राजतन्त्र रहने कि राजसंस्था भन्ने कुरा महत्त्वपूर्ण सवाल होइन, बरु दलाल सामन्ती अवशेष या पुँजीवादी शोषण या दमन कायम रहने कि नरहने भन्ने मुख्य हो । अहिले नेपालमा गणतान्त्रिक संविधान कार्यान्वयन भई राजालाई राष्ट्रपतिले विस्थापित गरे पनि राष्ट्रपतिका लागि व्यवस्था गरिएका अनावश्यक तडकभडकले भण्डारीको गरिब राष्ट्रमा राष्ट्रपतिका लागि थोरै अर्थात् केही लाख रुपैयाँले खर्च धान्न सकिन्थ्यो भने राजसंस्थाका नाममा राजपरिवारका सदस्यहरूसमेतका लागि बढी खर्च जनताले बेहोर्नुपर्ने हुन्छ भनाइ स्मरण गराएको छ । सार्वजनिक अस्पतालहरूको दुर्दशा सुधार्न सकिएको छैन, नयाँ त कुरै छोडौं सञ्चालनमा रहेका अस्पतालहरू अभावग्रस्त छन्, मुटुमै रहेको पुरानो सार्वजनिक विद्यालय वैदेशिक सहयोगमा निर्माण हुन पुग्यो, ऐतिहासिक त्रिचन्द्र कलेजको दुरवस्था हेर्न नसकिने खालको छ तर राष्ट्रपतिका लागि आवास अनावश्यक फराकिलो, सुविधा सम्पन्न, नयाँ हेलिकोप्टर, अत्याधुनिक विलासी सवारीसाधन आदि खरिदले भण्डारीले स्थापना गरेको पार्टी नै सत्तामा रहेका बखत प्राथमिकता पाउनुपर्थ्यो त ? के राष्ट्रपतिका निम्ति नेपालमा त्यस्तो ठूलो चुनौती थियो र ? यस्ता गुनासा प्रकट गर्दा कतै गायक त कतै नागरिक समाज पार्टी सम्बद्ध नेताकार्यकर्ताको कोपभाजनको सिकार हुनु दुर्भाग्य थियो । सबैभन्दा उदेकलाग्दो त, स्वयं वामपन्थी पृष्ठभूमिका मात्रै होइन, झापा विद्रोहमा नेतृत्वसमेत गरी लामो समय जेल बसिसकेका नेताहरूले समेत प्रकट गरेका असन्तुष्टि एवं असहमतिउपर कुनै सुनुवाइ हुन सकेन । मदन भण्डारी सैद्धान्तिक मात्रै होइन, अपितु व्यावहारिक नेता पनि थिए । उनी व्यक्तिगत जीवनशैली या व्यवहारलाई पनि संयमित अनुसाशित एवं साधारण राख्नुपर्छ भन्ने सोचाइ राख्थे । अपेक्षा या अनुमान गर्न सकिन्छ उनको शेषकालपछि एमालेका नेताहरूको व्यक्तिगत जीवनशैली या आर्थिकस्तर जुन रूपमा चुलिन पुग्यो, सायद भण्डारीले त्यसो हुन दिने थिएनन् कि ! बहुदलीयता स्वीकार गरे पनि मुलुकलाई समाजवादी बाटो उन्मुख गराउने लक्ष्य लिएको पार्टीका नेताहरू सत्ता र पद प्राप्तिका लागि संसदीय विकृतिहरूलाई घनीभूत बनाउँदै सोही भासमा डुब्नबाट भण्डारीले रोक्ने थिए कि ! एमालेप्रतिको मेरो मुख्य गुनासो उसले चिकित्सा सेवा र शिक्षालाई पार्टीका नेता कार्यकर्ताको स्वार्थ गाँसिएका निजी क्षेत्रलाई जिम्मा लगाउन उद्यत हुनुप्रति हो । यो सवालमा कांग्रेस पनि निर्दोष छैन । तर केपी शर्मा ओलीले सरकारको नेतृत्व गर्दा र एमालेले सार्वजनिक शिक्षण एवं स्वास्थ्य संस्थाहरूप्रति खेलेको भूमिका किञ्चित पनि भण्डारीको भावनाको ठीक विपरीत थियो । प्रदेशमा सार्वजनिक मेडिकल कलेजहरू स्थापनाको माग गर्ने गोविन्द केसी सायद भण्डारी रहेको भए एमालेबाट चिकित्सा शिक्षाविरोधीका रूपमा संज्ञित हुने थिएनन् । अहिले नेपाली कांग्रेसका एक महामन्त्रीले आगामी नेतृत्वका लागि सार्वजनिक रूपमै दाबी गरिसकेका छन् । ओलीबाट नियुक्त महासचिव पोखरेलबाट सो दाबी भएको सुनिएको छैन । भण्डारी विचारको अनुसरणको दाबी गर्ने पोखरेल स्वयंले मुख्यमन्त्रीको भूमिका निर्वाह गर्दा उनका विचार कत्तिको सम्झन पुगे ? सो क्षेत्रमा सार्वजनिक शिक्षा, स्वास्थ्य, कृषिजस्ता सवालले कत्तिको प्राथमिकता पाए ? त्यसैले बीपी कोइरालाको अनुयायीको दाबी गर्ने कांग्रेस नेताहरूले व्यवहारमा बीपीलाई बिर्सनुभन्दा पोखरेलजस्ता नेताले भण्डारीलाई बिर्सनु अस्वाभाविक मान्नुपर्ने हुन्छ किनकि बीपी बितेको त ४० वर्ष नाघिसकेको छ । त्यसैले भण्डारीको सान्निध्य पाएका नेताहरूले जिम्मेवारी पाउँदा उनका विचारहरू पो कार्यान्वयन गर्नुपर्थ्यो । ढुण्डीराज पौडेल, नेपालगन्ज"
सुस्त सहरको अभ्यस्तता,"आगतका कथाविकासका लागि संघीय सरकारको मुख ताकेर बस्नेहरूलाई निराशाबाहेक केही हात लाग्ने छैन । बहुसंख्यकवादी प्रजातन्त्रमा राज्य व्यवस्थाले अल्पसंख्यकहरूको हित प्रवर्द्धनका लागि काम गर्ने कुरा आउँदैन । वर्चस्ववादको संस्कृतिमा बहिष्कृतप्रति दयामाया त देखाउन सकिन्छ, तर वर्चस्वशाली समुदायले आफ्नो पूर्वाधिकार स्वेच्छाले परित्याग गरेको उदाहरण भेट्टाउन गाह्रो छ । अद्यापि आफ्नै अस्तित्व जोगाउन संघर्ष गरिरहेको प्रदेश सरकारसँग स्रोत र साधनको अभाव त जे छ छँदै छ, स्थिति परिवर्तन गर्ने तिनको जाँगरसमेत सुस्तरी मर्दै छ । फजुलखर्चीको कारण देखाएर संघीय व्यवस्थाको मानमर्दन गर्नेहरू विशाल फौजको औचित्यबारे चुइँक्क बोल्दैनन् । सुरसाको मुखजस्तो निरन्तर बढ्दै गएको संघीय सरकारको भूमिका विस्तारबारे मुख खोल्दैनन् । विचरा प्रदेश सरकारहरूलाई खुट्टा टेक्न पनि कठिन हुने देखिँदै छ ।मधेशको सहरी विकासमा नाफा क्षेत्रको भूमिका पनि खासै हुने छैन । चाकर पुँजीवादको जगजगी कायम रहेसम्म आन्तरिक वा बाह्य लगानीकर्ता राज्य सञ्चालनका प्रमुख व्यक्तिहरूको प्राथमिकता पछ्याउन बाध्य हुने रहेछन् । मणिपाल समूहले इन्जिनियरिङ कलेजका लागि जलेश्वर र मेडिकल कलेजका लागि जनकपुरमा जग्गा व्यवस्था गरेको थियो, तिनको लगानी भने पोखरातिर गयो । वाग्मती र कमला नदीको बहाब क्षेत्रका बीच कुनै पनि उल्लेख्य औद्योगिक लगानी आकर्षित हुन सकेको देखिँदैन । वैदेशिक सहयोग पनि प्रभावशाली राजनीतिकर्मीहरूको निर्वाचन क्षेत्रतिरै तेर्सिने हो । भारतीय अनुदानको मेडिकल कलेज धरान पुग्नुमा धेरै थरीको स्वार्थ जोडिएको थियो । चितवनको क्यान्सर अस्पतालका अधिकांश बिरामी मधेशका विपन्न हुन्छन् । तीमध्ये कतिपयको घरखेत अस्पतालसम्म ओहोरदोहर गर्नमै जान्छ । निराशाजनक सुनिएला, तर जलेश्वरको पुनुरुत्थानका लागि संगठित स्थानीय प्रयत्नको विकल्प छैन । प्रजातान्त्रिक प्रतिस्पर्धामा मतदाताले आआफ्नो प्राथमिकताअनुकूल पार्टी वा प्रतिनिधिको छनोट गर्नु स्वाभाविक हो । तर यो वा त्यो दल अथवा पुरानो वा नयाँ प्रतिनिधि छनोट गरेर खासै फरक पर्नेवाला छैन । प्रदेश सरकारलाई पंगु बनाउन भए पनि पालिकाहरूले सीमित स्वायत्तता पाएका छन् । तिनले त्यस्तो स्वायत्तताको प्रयोग सामान्यजनको सशक्तीकरणका लागि प्रयोग गरून् भन्ने सुनिश्चित गर्न सचेत नागरिकको संगठित अनुगमन एवं दबाब जरुरी छ । स्वागतद्वार, भ्यु टावर, चौडा सडक एवं अग्ला भवन सहरी विकासका मानक होइनन् । नगर विकसित हुन नागरिक सक्षमतामा लगानी आवश्यक पर्छ ।बाढी र सुक्खा मधेशको नियमित नियति हो । समाधान सिँचाइका लागि मुख्य नदीहरूमा बाँध निर्माण, नहरहरूको व्यापक सञ्जाल वा नदी नियन्त्रणका अग्ला तटबन्धभन्दा पनि सुक्खायाममा जल प्रवाहको प्रबन्धन, पोखरीहरूको संरक्षण एवं परम्परागत कुलोहरूको पुनर्स्थापनमा खोज्नु उपयुक्त हुनेछ । जलवायु परिवर्तनको प्रभावले गर्दा आउँदा दिनमा वर्षा एवं उष्णताको चक्र अझै अस्थिर र अनितयमित हुने निश्चित छ । त्यस्तो परिस्थितिमा ठूला संरचनाभन्दा साना उपायहरू बढी अनुकूलनीय सावित हुने छन् । जलेश्वरजस्तै मधेशका अधिकांश सहरहरू औद्योगिक वा व्यापारिक केन्द्रभन्दा पनि कृषिमा आधारित ग्रामीण अर्थतन्त्रका समूह हुन् । खेतीपातीमा राज्य, बजार वा अन्तर्राष्ट्रिय समुदायमध्ये कसैको रुचि छैन, त्यो किनभने मधेशको कृषिको प्रारूप मूलतः निर्वाहमूखी भएकाले त्यहाँबाट कर र नाफा आउने वा उपभोक्ता बजार विस्तार हुने सम्भावना अत्यन्त कम छ । बालुवा र गिट्टीका लागि नदी तलको मनपरी उत्खनन, बस्ती विस्तार वा पूर्वाधार विकासका नाममा व्यापक वन फँडानी, वातावरणीय दिगोपनबारे वास्तै नगरी बनाइएका औद्योगिक योजना तथा उपभोक्ताको सहजता देखाएर बिक्रेताले बढावा दिएको प्लास्टिकका झोलाको प्रयोगजस्ता प्रवृत्तिहरू न्यूनीकरण गर्न पालिकाहरू सक्षम छन् । तर व्यापक नागरिक दबाबबेगर तिनले ठेक्कापट्टामा रमाउन छोडेर त्यस्ता कुनै काम गर्ने छैनन् ।राज्य सञ्चालनका लागि अधिकारमा आधारित दृष्टिकोण बनाउन गैरसरकारी संस्थाहरूले निर्वाह गरेको भूमिकालाई कम आंकलन गर्न मिल्दैन । विदेशी सहयोग पाउने लोभले गर्दा भए पनि सबैजसो बाहुनवादीहरूको नियन्त्रणमा रहेका गैससले समेत महिला, दलित, मधेशी एवं जनजातिका मुद्दा पनि उठाउन बाध्य हुन्छन् । तर तिनले प्रवर्द्धन गर्ने गरेका कोठेउग्रता, टिसर्ट सक्रियता, फेसबुक आन्दोलन एवं ट्वीटर विद्रोहका आफ्नै सीमा छन् । संगठित आधुनिकीकरणका लागि विद्यालय, सेना, संगठित उद्योग, ट्रेड युनियन एवं राजनीतिक दलजस्ता संस्थाहरू एवं स्वतन्त्र नागरिकहरूको स्वस्फूर्त आन्दोलनको भूमिकालाई महत्त्वपूर्ण ठहर्याइएको छ । पाठ्यक्रम निर्धारणमा स्थानीयहरूको कुनै हात नभएकाले विद्यालयहरू वर्चस्ववाद विस्तारको संयन्त्र बन्न गएका छन् । मधेशीहरूका लागि सेनाको महत्त्व जंगलमा मृगका लागि बाघको रजगज भएजस्तै हो । चाकर पुँजीवादमा औद्योगिकरण तात्कालिक नाफाका लागि मात्र हुन्छ । त्यसैले ट्रेड युनियन बलियो हुने सम्भावना छैन । राजनीतिक दलको वजन तिनको मतसंख्याबाट तौलिन्छ । सबै मधेशी दल राष्ट्रिय बन्ने धुनमा लागेका त्यत्तिकै होइनन् । पहिलो मधेश विद्रोह रातारात फैलिएको मुख्य कारण नागरिक अग्रसरता थियो । त्यस्तै स्वस्फूर्त प्रयत्न सामाजिक रूपान्तरण एवं आधुनिकीकरण विस्तारका लागि चाहिएको छ । माछा पानीमा रमाएजस्तै राजनीतिकर्मीहरू निर्वाचनको नियमिततामा रम्न थालेका छन् । सुस्त सहरहरूको तन्द्रा तोड्न कठिन देखिन्छ ।"
बलात्कारमा यसकारण राज्य दोषी,"पुरुषले गर्ने महिला हिंसामा पर्ने विविध आयाममध्ये यौनजन्य हिंसा प्रमुख मात्र नभएर संख्यात्मक हिसाबले पनि सबैभन्दा बढी पाइएको छ । उसो त, वर्तमान समाजको फेरिँदो चरित्र हेर्दा यौनजन्य हिंसाको दायरा पुरुषले महिलाविरुद्ध गर्नेमा मात्र अब सीमित रहेन । समलिंगी र विपरीतलिंगीय दुवै दृष्टिकोणबाट गरिएका यौनजन्य हिंसा केन्द्रित अनुसन्धानहरूले पुष्टि गर्छन्, यौनजन्य हिंसा एउटा व्यक्तिले अर्को व्यक्तिलाई गर्न सक्छ र गरिरहेको छ, चाहे त्यो जुनसुकै लैंगिक पहिचान भएको व्यक्ति किन नहोस् । विश्वमा भएका विभिन्न अध्ययनले के पनि प्रस्ट पारेका छन् भने, विपरीत लैंगिक पहिचान भएकाबीच गरिएका यौनजन्य हिंसा मूलतः पुरुषले महिलाविरुद्ध नै गरेको पाइन्छ भने समलिंगी जोडीहरूमा गरिएको प्राज्ञिक अध्ययनअनुसार पुरुषको भूमिकामा रहेको व्यक्तिले महिलाको भूमिकामा रहेको व्यक्तिविरुद्ध बलात्कारलगायत अन्य यौनजन्य हिंसा गरेको पाइएको छ । यी अध्ययनहरू एसिया, अफ्रिका, युरोप र अमेरिकी महादेशका थुप्रै मुलुकमा भएका छन् । हाम्रो जस्तै समाजको बनोट, सामाजिक संरचनागत विभेद र लैंगिक शक्ति सन्तुलनको असमान तराजुले गर्दा अधिकांश लैंगिक यौनजन्य हिंसा पुरुषले महिलाविरुद्ध गरेको पनि अनुसन्धानहरूले पुष्टि गरेका छन् । त्यसैले ती अध्येताहरूको निष्कर्षअनुसार बलात्कार र यो अपराधसँग जोडिने यौनजन्य हिंसा पितृशक्तिलाई समाजमा संस्कृतिका रूपमा झन् संस्थागत गर्ने पितृसत्ताको एउटा धारिलो रणनीति हो, जसले पुरुषले कानुनी रूपमा पराधीन र आर्थिक रूपमा परनिर्भर महिलालाई शारीरिक, मनोवैज्ञानिक र भावनात्क रूपमा नियन्त्रणमा राख्छ । हाम्रो नागरिकता र सम्पत्तिमाथिको पुरुषकेन्द्रित स्वामित्वले पनि यो तर्कलाई पुष्टि गर्छ । त्यसैले बलात्कार व्यक्ति विशेष नभई एउटा जटिल र हिंस्रक सोचले गरेको हुन्छ, त्यो क्रमशः संस्कृतिका रुपमा विकास भएर एउटा प्रणाली नै बन्छ र यो प्रक्रिया नै बलात्कारसँग जोडिएको पितृसत्ताको स्वार्थ हो, सैद्धान्तिक धार हो । पितृसत्ताको उद्देश्य जहिले पनि जुनसुकै समाजमा पनि महिलालाई अधीनमा राख्न र उसको शरीर, मनोविज्ञान, पहिचान, यौनिकता र अस्तित्वमाथि नै नियन्त्रण गर्नु हो । यस्तो नियन्त्रण जसले सबैखाले महिला अधिकारलाई चुनौती दिन्छ र महिला भनेको सधैं कानुनी रूपमा पराधीन र आर्थिक रूपमा परनिर्भर रहिरहनुपर्छ भन्ने मान्यतालाई स्थापित पनि गर्छ । पराधीन र परनिर्भरताका राजनीतिक, आर्थिक, सामाजिक, सांस्कृतिक मापदण्डहरू नै राज्यले तय गरेका महिला सुरक्षा र अधिकारका कवचहरू हुन् । त्यसैले बलात्कार राज्यद्वारा व्यवस्थापन गरिएको एउटा सामाजिक अपराध हो, राजनीतिक सवाल हो र राजनीतिक रूपमा बलात्कारमा राज्य स्वयं दोषी छ । यही कारण नै उसले गंगा चौधरीहरू जन्माइरहन्छ । उसो त, गंगा चौधरीहरू नेपाली समाजको प्रतिनिधि पात्र मात्र हुन्, जसले बलात्कारमा पीडितलाई दोषी ठान्छन् । अपराधलाई सामान्यीकरण गर्नका लागि हदम्याद, उमेरलगायत बलात्कृत भएको आलो दसीप्रमाणका गोटीहरू चालिरहन्छन् । यसरी हेर्दा बलात्कार महिलाविरुद्धको अपराधको अन्तिम प्रहार हो, जसले प्रभावित महिलाको मनोवैज्ञानिक, सामाजिक, सांस्कृतिक, यौनिक र स्वास्थ्यका साथै व्यक्तिगत पहिचानमै धावा बोल्छ र भन्छ ती महिला खराब हुन्, बलात्कारको आरोप गलत हो । किनकि पितृसत्ताले त्यो अपराध सहमतिमा भएको ठान्छ । पितृसत्ताको यो ठम्याइले हाम्रो जस्तो साँघुरो र सामन्ती सोचग्रस्त समाजमा प्रभावित महिलालाई एकातिर र सिंगो समाजलाई अर्कातिर उभ्याइदिन्छ । स्वाभाविकै रूपमा समाज भनेको सामाजिक संरचनाहरूको एउटा जटिल सञ्जाल हो, जसभित्र परिवार, समुदाय, छरछिमेक, श्रमबजार, सञ्चारमाध्यम र राज्य पर्छन् । राज्यभित्रका विभिन्न निकाय पनि सञ्जालभित्र महत्त्वपूर्ण मानिन्छन् । यी संरचनाहरू निर्बाध रूपमा पितृसत्ता नियन्त्रित छन्, चाहे ती पुरुषहरूले नेतृत्व गरेका हुन् वा महिलाले । यद्यपि केही अपवादबाहेक परिवारदेखि राज्यसम्म सबै संरचना मूल रूपमा पुरुष नियन्त्रित नै छन् । यौनजन्य हिंसा र विशेष गरी बलात्कार प्रभावितको सन्दर्भमा, सामाजिक सञ्जालका निकायहरूका आआफ्नै विशिष्ट भूमिका रहन्छन् । ती सबैको मूल उद्देश्य भने जर्मन समाजवादी चिन्तक मारिया माइस र बेलायती समाजशास्त्री सिल्भिया वाल्वेहरूले भनेझैं एउटै हुने गर्छ अपराध भएको समाजको चरित्रअनुरूपको पितृसत्तालाई भरथेग गर्ने । माइस र वाल्वेहरूका अध्ययनलाई आधार बनाउँदा सामाजिक संरचनाका निकायहरूमा सबैभन्दा शक्तिशाली सामाजिक, सांस्कृतिक इकाइ परिवार र राजनीतिक रूपमा राज्य हुन्छन् । एकातिर परिवारले बलात्कृत महिला सदस्यलाई या त घटना लुकाउन दबाब दिन्छ या त बयान फेर्नका लागि राज्य र समाजसँग मिलेमतो गर्छ, किनकि परिवारको दृष्टिकोणमा महिला सदस्यभन्दा इज्जत महत्त्वपूर्ण ठानिन्छ । त्यसैले परिवारले पितृसत्ता रचित र परिभाषित इज्जतसँग यौनिकतामा आधारित सांस्कृतिक सम्झौता गर्दैन वा गर्न चाहँदैन । कथंकदाचित परिवारले आफ्नो सदस्यलाई साथ दिन थाल्यो भने छरछिमेक, राजनीति र राज्यका निकायहरूले त्यो परिवारलाई नै सामाजिक, राजनीतिक र सांस्कृतिक अपमान गर्नसमेत प्रयास गर्छन् । त्यसैले त परिवारको मूली जो मूलतः पुरुष हुन्छ र अधिकांश परिवेशमा पितृसत्ताको सहयोगी पनि हुन्छ, उसले रोज्ने भनेको बलात्कृत महिला सदस्य हुँदैन, पितृसत्ता नै हो, किनभने यति बेला इज्जत जोगाउन सहयोग ऊ बाँचेको समाज र उसले चुनेका जनप्रतिनिधिले नै गर्ने हो ।उता परिवारभन्दा शक्तिशाली राज्य हुन्छ । किनकि राज्यसँग नीतिनियम, स्रोतसाधन र राजनीतिक शक्ति हुन्छ । राज्य आफैं पितृसत्ताको नेतृत्वदायी निकाय हो, जसले लैंगिक, वर्गीय, जातीयलगायत विभिन्न पहिचानअनुसार नागरिकलाई कानुनी रूपमा विभाजन गर्छ र सोहीअनुसार शासन गर्छ । राज्यलाई सामाजिक न्याय स्थापित गर्नु छैन बरु बलात्कारी संरक्षण गर्दा उसको पितृसत्ता झन् सुदृढ भएको ठान्छ । त्यसैले त पल शाहहरू, मनोज पाण्डेहरू वर्षौंसम्म बिनारोकटोक समाजमा डुलिरहन्छन्, पुरस्कृत हुन्छन्, सेलिब्रिटी भएर पुजिन्छन् अनि क्रमशः कुलीन वर्गमा उक्लिन्छन् । त्यति मात्र होइन, बलात्कारीको सामाजिक, आर्थिक, राजनीतिक सम्बन्धमा केही बाछिटा लाग्दैन बरु उनीहरूको विवाहमा सामाजिकसांस्कृतिक महोत्सव हुन् थाल्छन्, ५ तारेहरूमा । तर तिनले बलात्कार गरेका पीडितहरू समाजमा दबिएर, च्यापिएर रोइरहन्छन्, बहिष्कृत हुन्छन् र सामाजिक, सांस्कृतिक र मनोवैज्ञानिक अपहेलना र आर्थिक संकट परे आत्महत्यासम्मको नियति भोग्न बाध्य हुन्छन् । यस्ता थुप्रै उदाहरण छन् । समाज र राज्य केवल तमासे भएर बस्छन्, पीडितसँग दायित्वबिनाको सतही सम्झौता गर्छन् र क्रमशः बलात्कारीलाई संरक्षण दिँदै जान्छन् तर पीडितलाई बिर्सन्छन् । उसो त, सतही सम्झौता राज्यलाई आवश्यक पनि पर्छ किनकि पितृसत्तामा सडकमा बलात्कृत महिला र उनका समर्थकले धर्ना दिनु भनेको राज्यको इज्जतमा धावा बोलेको ठहर्छ । सडक धर्नामा गरेका कुनचाहिँ सम्झौता सही तरिकाबाट लागू भएका छन्, आजसम्म ?बलात्कारीलाई संरक्षण गर्नु बलात्कारको मतियार हुनु नै हो जुन कुरा सामन्ती कानुन र पितृसत्ताका दफाले पनि सैद्धान्तिक रूपमा स्विकारेका छन् । त्यसैले पनि राज्य बलात्कारमा दोषी छ । त्यसै कारण त ऊ निर्मलाहरूका बलात्कारीलाई पहिचान गर्न चाहन्न, द्वन्द्वका बेला उसका सुरक्षा निकायहरू बलात्कारका घटनालाई थामथुम पारी थन्क्याइदिन्छन् मात्र होइन नमिता, सुनीता काण्डजस्तै सदाका लागि मेटाउने प्रयास गर्छन् । अनि निहारिकाहरूले कसरी न्याय पाउँछन् ? बरु दोषी ठहर्न सक्ने प्रबल सम्भावना छ किनकि निहारिकाहरूकै मत र करबाट पालिएका जनप्रतिनिधिहरूले संसद्को रोस्टमबाट खुलेआम बलात्कारका अपराधमा महिला स्वयं दोषी हुन् पीडितचाहिँ बलात्कारी पुरुष हो भनेर तर्क गर्छन् । अनि परिवारको इज्जत जोगाउने जिम्मेवारी दिइएकी महिलाले बलात्कारविरुद्ध कारबाही गर्नसमेत रोक्छन् ।उसो त बलात्कारलाई हेर्ने र बुझ्ने दृष्टिकोण र पीडितलाई गर्ने व्यवहार राज्य, परिवार, छरछिमेक र बृहत् समाजको मात्र कहाँ गलत हो । र यही पंक्तिमा हाम्रो समाजमा महिला अधिकार मानव अधिकार हो भन्दै पैरवी गर्ने कतिपय संघसंस्था र सञ्चारमाध्यम पनि पर्छन् । उनीहरूमा पनि गंगा चौधरीहरूकै मानसिकता भेटिन्छ । जस्तो कि बलात्कारी पुरुष आफन्त, परिवारको सदस्य वा घनिष्ट मित्र परेको छ भने उसको अपराध लुकाउने, उसका विरुद्ध उजुरी गर्न पीडित महिलालाई नसघाउने वा हतोत्साही गर्ने र उजुरी परिहाले पनि फिर्ता लिन वा बयान फेर्न दबाब दिने पनि धेरै भेटिन्छन् । यो दोहिरो मापदण्डले सघाउने भनेको पितृसत्ता र उसलाई मलजल गर्ने शाही महिलावादलाई नै हो, सामाजिक न्याय स्थापित गर्नलाई होइन । यतिसम्म कि दिनभर बलात्कारीविरुद्ध पैरवी गर्ने अनि बेलुका पीडितलाई प्रहरीमा उजुरी नगर्न बरु मिलापत्र गर्न परामर्श दिने पनि भेटिन्छन् । यसरी सबै पक्ष विश्लेषण गर्दा र हाम्रो समाजका छिद्रहरू हेर्दा, बलात्कार राज्यलगायत हाम्रा सामाजिक संरचनाहरूले संरक्षित मात्र होइन प्रायोजित अपराधमध्ये सबैभन्दा निकृष्ट महिलाविरुद्धको अपराध हो । बलात्कार राज्यद्वारा प्रायोजित हुन्छ, र यो पितृसत्ताको विषाक्त हतियार हो भन्ने कुराको राम्रो उदाहरण हो द्वन्द्वकालमा भएका बलात्कारका घटनाहरू । यसरी हेर्दा बलात्कार एउटा सामान्य लैंगिक हिंसा मात्र नभएर शक्तिको खेल पनि हो जहाँ पितृसत्ता र राज्यसत्ता जुन एक अर्काका परिपूरक हुन्, तिनले एकअर्कालाई सुदृढ पार्न र अझ बढी संस्थागत गरी एउटा हिंसात्मक संस्कृति नै निर्माण गर्छन् । यस्तो संस्कृति जहाँ बालिका, किशोरी र महिलाहरूलाई भय, त्रास र डरमा बाँच्न सिकाइन्छ, बाध्य पारिन्छ, र बालक, किशोर र पुरुषलाई समाजमा सबै अपराध गर्न छुट भएको शक्तिशाली मानिसका रूपमा सामाजिकीकरण हुने वातावरण सिर्जना गरिन्छ । अनि परिवार, समुदाय, बजार र राज्यजस्ता सामाजिक संरचनाका सञ्जालद्वारा संरक्षण गरिन्छ, उसका अपराधलाई सकेसम्म ढाकछोप गर्न खोजिन्छ । यो शक्तिको खेल एउटा व्यक्तिविशेष मात्र नभई पितृसत्ताको हो, व्यक्ति त एउटा पात्रको रूपमा प्रयोग भएको हुन्छ । त्यसैले हामीले फेर्नुपर्ने त हाम्रो सोच, हिंस्रक संस्कृति हो, जसको जगमा पितृसत्ता मौलाएको हुन्छ र राज्यसत्ता सञ्चालित हुन्छ । विभिन्न मुलुकमा भएका प्राज्ञिक र नीतिगत अध्ययनहरूले पुष्टि गरेअनुसार बलात्कार संस्कृतिका केही प्रमुख सामाजिकसांस्कृतिक सूचक सामाजशास्त्रीहरूले तय गरेको पाइन्छ । तीमध्ये धेरैजसो हाम्रो जस्तो अध्ययनबिना नै लहडका भरमा नीति तय गरिने मुलुक र राजनीतिक परिवर्तनसँगै सामाजिक, सांस्कृतिक रूपान्तरणमा अगाडि बढ्न नसकी गिजोलीएको समाजका लागि सान्दर्भिक छन् । ती हुन् बलात्कृत महिलालाई दोष थुपार्नु यौनजन्य गालीचुट्किला र ठट्टामजाक सामाजिक संवादहरूमा प्रयोग गर्नु बलात्कारका घटना राज्यद्वारा लुकाउनु, दर्ता नगर्नु, जबरजस्ती दर्ता गरे पनि कारबाही अगाडि नबढाउनु पीडितलाई सार्वजनिक रूपमा गालीगलौज, हेला तथा घृणा गर्नु सार्वजनिक समारोह र सांस्कृतिक स्थलहरूमा प्रतिबन्ध लगाउनु महिलाका पहिरन र हाउभाउमा नकारात्मक टीकाटिप्पणी गर्नु पुरुष शक्तिशाली महिला कमजोर भन्ने गलत सन्देशमूलक सामग्री, विज्ञापन, गीत संगीत, सिनेमा, टीभी सिरियललगायतबाट विषाक्त माहोल खडा गर्नु महिलाले सहनुपर्छ भन्ने खालका गलत सन्देश प्रवाह गर्नु बलात्कारीलाई राजनीतिक र सामाजिक संरक्षण प्रदान गर्नु ।त्यसैले जबसम्म हामीले विषाक्त र विभेदीकारी संस्कृति फेर्न जाँगर गर्दैनौं, प्राविधिक कानुनका पुरुष पोषित दफाहरूले सामाजिक न्याय स्थापित गर्न र बलात्कारजस्तो जगन्य अपराध सम्बोधन गर्न सकिन्न, बरु सांसद गंगा चौधरीहरूले जनताको मत बलात्कारी जोगाउन प्रयोग गरी रहन्छन र पल शाह, मनोज पाण्डे र सुशील चटौतलगायतका आरोपीहरू पुरस्कृत हुने सम्भावना सधैं रहिरहन्छ ।"
बिचौलियाको यन्त्रमा परिणत राज्य संयन्त्र,"राज्य संयन्त्र नै बिचौलियाको भरपर्दो यन्त्रजब राज्यशक्तिमा बिचौलिया शक्तिको बिगबिगी बढ्छ तब राज्य संयन्त्र स्वयं बिचौलियाको षड्यन्त्र यन्त्रमा रूपान्तरित हुने गर्छ । बिचौलियाहरू राज्य प्रणाली बाहिरका अवैध शक्ति केन्द्र हुन् जसको उदय आफैं भएको होइन । उनीहरू राज्य संरक्षित र पोषित निर्णायक गिरोह हुन्, जसले लोकतान्त्रिक प्रणालीलाई नै गन्तव्यविहीन बनाएका छन् । विगतमा तन्त्रका लागि जेलनेलमा परेका नेताहरू अहिले बिचौलियाको यन्त्र र षड्यन्त्रको जालोमा उम्किनै नसक्ने गरी फसेका छन् । बिचौलिया प्राप्ति र अवैधानिक लाभका सहज पात्र हुन्, जसले राज्य शक्तिको स्रोतलाई लुटको धन फुपूको श्राद्ध का रूपमा उपयोग गरिरहेका छन् । उनीहरूले दलभित्रका प्रायः सबै प्रभावशाली नेताहरूमा लगानी गरिरहेका हुन्छन् । चुनावी तथा दैनिकी खर्च सबै धानिदिएका हुन्छन् । सरकार परिवर्तन र दल विभाजन हुँदा तथा निर्वाचनका समयमा उनीहरूको बजार झनै विस्तार हुने गर्छ । परेका बेला एकअर्कालाई सक्दो सहयोग गर्ने गरी अघोषित साझेदारीमा उनीहरूको व्यवसाय फस्टाएको हुन्छ । व्यवस्थापन र सन्तुलन कलामा निपुण उनीहरू कमाउन र गुमाउन जति पनि जोखिम मोल्न तयार रहने गर्छन् । अकुत सम्पत्तिको चाँजोपाँजो मिलाइदिने, व्यापारव्यवसायमा नेता तथा तिनका परिवारका सदस्यको हिस्सेदारी कायम गरिदनेजस्ता रणनीति अख्तियार गर्ने भएकाले उनीहरूको सम्बन्ध दीर्घकालीन किसिमको हुने गर्छ । बिचौलिया राज्य संयन्त्रको एउटा मुख्य शक्तिकै रूपमा स्थापित भइसकेकाले, सरकारी पदाधिकारी, सुरक्षा अधिकारीहरूको वृत्तिविकासको अवसर पनि तिनमै निर्भर हुने गरेको देखिन्छ । त्यही भएरै, बिचौलियाले सगौरव फलानालाई फलाना पदमा सरुवाबढुवा मैले नै गराएको हो भनिरहेका हुन्छन् । त्यसैले बिचौलियाबीच रमाएका नेता, सरकारी पदाधिकारी र राज्य संयन्त्रबाट सुशासन, समृद्धिको सपना साकार हुने अपेक्षा गर्नु नै निरर्थक छ । अहिले बालेनहरू भिन्न ढंगले सुशासनका प्रतिनिधि पात्रका रूप स्थापित हुन खोज्दै छन् । युवा चेतना र सम्भावनाको गर्भबाट राजनीतिक फाँटमा उदाउन खोजिरहेको बालेन प्रवृत्ति लाई समेत बिचौलियाले हातमा लिने हरसम्भव प्रयास गर्ने नै छन् । तसर्थ बिचौलियामा निर्भर राज्याधिकारी र राजनीतिक दलभित्रका नेताहरूको बहिर्गमन नै मुलुकलाई सुशासनको मार्गमा डोर्याउने एक मात्र अनिवार्य सर्त बन्न गएको छ । बिचौलियारहित राज्य संयन्त्रको निर्माण नगरी मुलुक आफैं रीति, थिति र नीतिमा चल्न सक्दैन । राज्यप्रणाली र पद्धतिका बाधक बिचौलिया प्रवृत्तिलाई उजागर, निरुत्साहित र निर्मम कारबाही गर्ने कार्यलाई व्यवस्थित रूपमा टुंगोमा पुर्याउन आवश्यक छ, जसका लागि जनस्तरबाटै निरन्तर खबरदारी चाहिन्छ । बिचौलियाको न्यानो काखमा मस्त निदाएका कुम्भकर्ण प्रवृत्तिका नेताहरूलाई आगामी निर्वाचनमा विस्थापित नगरे मुलुकको भविष्य हाम्रै अचेतन स्वार्थको सिकार बन्ने निश्चित छ । तसर्थ बिचौलियालाई धिकार्नुभन्दा तिनलाई राज्य संयन्त्रमा स्थापित गर्ने नेतागणलाई नै विस्थापन गर्ने अभियानमा हामीले आआफ्नो स्तरबाट योगदान पुर्याउन आवश्यक छ । भण्डारी अवकाशप्राप्त प्रहरी अतिरिक्त महानिरीक्षक हुन् ।"
रुसी आक्रमणमा १८ युक्रेनी मारिए,"किभ (एजेन्सी) रुसी फौजले गरेको क्षेप्यास्त्र आक्रमणमा युक्रेनमा कम्तीमा १८ जनाको मृत्यु भएको छ । देशको क्रेमेन्चुक औद्योगिक क्षेत्रमा सोमबार रुसले एक्स२२ क्षेप्यास्त्र प्रहार गरेको थियो । आक्रमणपछि ३६ जना सम्पर्कविहीन छन् । उनीहरूको खोजी कार्य भइरहेको अधिकारीहरूले जनाएका छन् । घटनामा घाइते भएकामध्ये २५ जनाको सघन उपचार कक्षमा उपचार गराइएको छ, एक अधिकारीले भने । आक्रमणका कारण भौतिक संरचनामा ठूलो क्षति पुगेको जनाइएको छ । क्षेप्यास्त्र प्रहार गरिएका बेला घटनास्थलमा झन्डै एक हजार सर्वसाधारण थिए । घटनामा ज्यान गुमाउनेहरूको संख्या यकिन भइनसकेको जनाइएको छ । जर्मनीमा जी७ शिखर सम्मेलनका सहभागी नेताहरूले युक्रेनमाथिको आक्रमण रोक्न रुसविरुद्ध कडा कदम चालिने चेतावनी दिइरहेका बेला रुसी फौजले क्षेप्यास्त्र आक्रमण गरेको हो । युक्रेनले उत्तर एटलान्टिक सन्धि संगठन (नाटो) को सदस्यता लिने तयारी गरेपछि गत फेब्रुअरी २४ मा रुसले आक्रमण सुरु गरेको हो । अन्तर्राष्ट्रिय समुदायले रुसमाथि दबाब सिर्जना गरिरहेको भए पनि तत्काल युद्ध रोकिने कुनै संकेत छैन । रुसले युक्रेनमाथि आक्रमण सुरु गरेयता करिब ५ हजार युक्रेनी सर्वसाधारणको मृत्यु भइसकेको र कम्तीमा ५ हजार घाइते भएका राष्ट्रसंघले जनाएको छ । त्यस्तै, युद्धका कारण दुवै पक्षका हजारौं सुरक्षाकर्मीले ज्यान गुमाएका छन् भने ६९ लाख युक्रेनी विस्थापित भइसकेका छन् । तीमध्ये ५८ लाखले शरणार्थीका लागि विभिन्न देशमा आवेदन दिएका छन् । २१ लाख स्वदेश फर्किसकेका राष्ट्रसंघीय शरणार्थी निकायले जनाएको छ । कम्तीमा ८० लाख युक्रेनी भने देशभित्रै विस्थापित भएको जनाइएको छ । युद्ध चर्कंदै गएपछि पोल्यान्ड, हंगेरी र स्लोभाकियाले युरोपेली संघअन्तर्गतका देशका लागि सीमा खुला गरेका कारण कतिपय विस्थापित अन्य देशमा पुगेका छन् । संघले युक्रेनबाट विस्थापितलाई ३ वर्षसम्म सदस्य राष्ट्रमा बस्न र काम गर्न पाउने अधिकार दिएको छ ।"
अस्ट्रेलियामा नेपालीको जनसंख्या १ लाख ३० हजार,"(अस्ट्रेलिया)  अस्ट्रेलियामा नेपालीको जनसंख्या करिब १ लाख ३० हजार पुगेको छ । ५ वर्षअघि ५५ हजार मात्र रहेको नेपालीको जनसंख्या झन्डै १ सय २५ प्रतिशतले बढेको तथ्यांक सार्वजनिक भएको छ ।अस्ट्रेलिया सरकारले हरेक ५ वर्षमा राष्ट्रिय जनगणना गर्ने गरेको छ । सन् २०१६ को जनगणनामा करिब ५५ हजारको हाराहारीमा रहेका नेपालीको संख्या ५ वर्षको अन्तरमा दोब्बर बढी भएको हो । अस्ट्रेलियन सरकारले मंगलबार सार्वजनिक गरेको जनगणनाको तथ्यांकअनुसार विदेशमा जन्मिएर अस्ट्रेलिया आउने नागरिकको जनसंख्या वृद्धिमा नेपालीको संख्या दोस्रो स्थानमा परेको छ ।यस पाँच वर्षको अवधिमा मात्र झन्डै ७० हजार नेपाली थपिएका छन् । अस्ट्रेलियाको तथ्यांक विभागले सार्वजनिक गरेको तथ्यांकअनुसार सन् २०११ मा जम्मा २७ हजार मात्र जनसंख्या रहेको नेपालीको संख्या ११ वर्षमा १ लाख ३० हजार पुगेको छ ।अस्ट्रेलियामा अध्ययनका लागि आउने विदेशी विद्यार्थीको संख्यामा नेपाली तेस्रो स्थानमा रहेकाले पनि यो जनसंख्या वृद्धिलाई स्वाभाविक रूपमा लिइएको छ । यसका साथै अस्ट्रेलियन सरकारले अनिवार्य नगरेका कारण जनगणनाको फाराम नभर्ने कैयौं नेपाली रहेका कारण यो संख्या अझ धेरै हुन सक्ने अनुमान गरिएको छ । सन् २०१० सम्म विद्यार्थीका रूपमा रहेका अधिकांश नेपालीले स्थायी बासिन्दाको अनुमति लिएका कारणसमेत नेपालीको संख्या ह्वात्तै बढेको अध्यागमन क्षेत्रका जानकारको भनाइ छ । उनीहरूले यो संख्या आगामी वर्षहरूमा अझ बढ्न सक्ने बताएका छन् । अस्ट्रेलियाको तथ्यांक विभागले मंगलबार सार्वजनिक गरेको सन् २०२१ को जनगणनाको विवरणमा केही रोचक तथ्यांकसमेत सार्वजनिक भएको छ । अस्ट्रेलियाको जनसंख्यामध्ये करिब आधा (४८ दशमलव २ प्रतिशत) अभिभावक विदेशमा जन्मिएका छन् भने करिब २८ प्रतिशत नागरिक विदेशमा जन्मिएका छन् ।अस्ट्रेलियाले कोरोना भाइरस महामारीका बाबजुद १० लाख बढी विदेशीलाई आफ्नो देशमा भित्र्याएको छ भने भारतबाट मात्र करिब २ लाख २० हजार थपिएका छन् । भारतमा जन्मिने देशको हिसाबले अस्ट्रेलिया इंग्ल्यान्डपछिको तेस्रो ठूलो राज्य बन्न पुगेको छ । यसअघि चीन र न्युजिल्यान्ड भारतभन्दा अघि थिए ।यसैगरी, अस्ट्रेलियामा रहेका ५५ लाख नागरिकले आफ्नो परिवारमा अंग्रेजीबाहेक अन्य भाषासमेत बोल्ने गरेको तथ्यांक सार्वजनिक भएको छ । यस्तै म्यान्डरिन भाषा अंग्रेजीपछि सबैभन्दा धेरै बोलिने भाषामा गनिएको छ । करिब ९ लाख अस्ट्रेलियामा रहेका जनताले या त अंग्रेजी राम्रो नबोल्ने वा बोल्दै नबोल्नेसमेत विवरण सार्वजनिक गरिएको छ ।३ लाख ६७ हजार नागरिकले अरबिक भाषा बोल्ने गरेका छन् भने झन्डै २ लाख ४० हजार नागरिक पन्जाबी भाषा बोल्छन् । अस्ट्रेलियाका तथ्यांकविद् डा डेभिड ग्रुएनले जनगणनामा २५० वंशज र ३५० भाषालाई समेटिएको बताए ।"
किनारभरि ड्रागन फल खेती,सुर्खेतको गुर्भाकोट नगरपालिका१२ भट्टेचौरमा लगाइएको ड्रागन फल खेती । भेरी नदी किनार रहे पनि सिँचाइ असुविधा रहेको र रातो माटोका कारण बालीनाली नहुने ठाउँमा स्थानीयले सामूहिक ड्रागन फल खेती गरिरहेका हुन् । भट्टेचौरका २० घरधुरी मिलेर ५ बिघाभन्दा बढी जग्गामा करिब ९ हजार बिरुवा रोपेर ड्रागन फलको व्यावसायिक खेती गरिएको छ । तस्बिर ः हरिहरसिंह राठौरकान्तिपुर
कानुन नहुँदा रेलका संरचना जोगाउन मुस्किल,"(काठमाडौं)  जयनगरजनकपुर खण्डमा रेल सञ्चालनमा आएको दुई महिना पुग्न लाग्दा रेलवेसम्बन्धी कानुन अझै बन्न सकेको छैन । रेल सञ्चालनसम्बन्धी व्यवस्थित कानुन नबन्दा समस्या भएको हो । नेपाल रेलवे कम्पनीका अनुसार अहिले अध्यादेशको भरमा रेल चलाइएको छ । लामो समय थन्किएका दुई सेट रेल ०७८ चैत ८ मा रेलवे अध्यादेश जारी गरेर सञ्चालनमा ल्याइएको थियो । आधिकारिक रूपमा भने गत चैत १९ बाट यी रेल सञ्चालनमा आएका हुन् । अध्यादेश आए पनि अहिले कानुन नहुँदा रेलमा कुनै दुर्घटना भए के गर्ने भन्ने प्रश्न रहिरहेको कम्पनीका महाप्रबन्धक निरञ्जन झा बताउँछन् । रेलमा चोरी भयो, कुनै अवैध सामान ल्याउने काम गरियो र टिकटै नकाटी कसैले यात्रा गरे, के सजाय गर्ने भन्ने कानुन नहुँदा समस्या भएको छ, उनले भने, अध्यादेशबाट रेल त चलाइएको छ । तर छुट्टै कानुन नहुँदा सधैं कसरी रेल चलाउन सकिन्छ ? सुरक्षित रूपमा रेल चलाउनकै लागि पनि कानुन अपरिहार्य रहेको उनको भनाइ छ । भौतिक पूर्वाधार तथा यातायातमन्त्री रेणुकुमारी यादव पनि कानुन नभएर समस्या भएको दाबी गर्छिन् । केही दिनअघि राष्ट्रिय सभाका सदस्यहरूले उठाएको प्रश्नको जवाफ दिने क्रममा मन्त्री यादवले कानुन नभएका कारण भारतबाट जथाभावी सामान ल्याउने गरिएको पाइएको बताइन् । अहिले त्यसमा कडाइ त गरिएको छ । तर कानुन भए जस्तो हुँदैन, उनले भनिन्, कानुन भए अझ ठोस ढंगले नराम्रा गतिविधि रोक्न सकिन्थ्यो । रेलवे प्रतिस्थापन विधेयक, ०७९ असार ३ मा राष्ट्रिय सभामा दर्ता भई प्रक्रियामा अघि बढेको छ । विधेयक पास हुनेबित्तिकै धेरै कानुनी अवरोध स्वतः हट्नेछ, यादवले भनिन् । तर रेल चलाउन पटकपटक अध्यादेश ल्याइयो । तर रेल चल्न निकै सकस भयो । ०७८ साल वैशाख र मंसिरमा मात्र दुई अध्यादेश जारी गरियो । तर दुवै अध्यादेशको समय गुज्रिँदा पनि आधिकारिक रूपमा रेल सञ्चालन भएन । पछि ०७८ चैत ८ मा तेस्रो पटक अध्यादेश जारी गरेर रेल सञ्चालनमा ल्याइएको हो । त्यस्तै यसअघि ०७६ पुस १८ मा रेलवे विधेयक राष्ट्रिय सभामा दर्ता भएको थियो । ०७८ साउन २७ मा राष्ट्रिय सभाबाट पारित विधेयक ०७८ असोज २५ मा सरकारले फिर्ता लिएको थियो । अहिले फेरि विधेयक दर्ता गरिएको छ । कानुन बनेर आए रेल चलाउन समस्या धेरै नहुने सञ्चालन प्रभावकारी हुने मन्त्री यादवको दाबी छ । रेलवेको अनुगमन गर्दा कानुन अभावले कामकारबाहीमा समस्या देखिएको राष्ट्रिय सभा सदस्य गोपीबहादुर सार्की आछामीले बताए । टिकट नलिई रेल चढ्दा कारबाही गर्ने व्यवस्था छैन, रेल ट्र्याकमा पशुचौपाया र सर्वसाधारण आउजाउ गर्दा दुर्घटना भए कानुनी व्यवधानले समस्या भएको पाइयो, उनले भने, प्राविधिक र अन्य जनशक्ति भर्ना गर्न पनि समस्या देखिएको पाइयो ।अहिले जयनगरकुर्थाको ३४९ किलोमिटर खण्डमा दुईवटा रेल सेट सञ्चालनमा छन् । थप बिजलपुरासम्मको १७५ किमि खण्डमा रेल सञ्चालनको तयारी रहेको नेपाल रेलवे कम्पनीका महाप्रबन्धक झाले बताए । अहिले दुईदुई पटक नेपाल र भारतबाट रेल आउजाउ हुन्छ । यात्रुको चाप धेरै छ । तर रेल अपुग भएको छ, उनले भने, थप दुई थान रेल सेट चाहिएको छ, यति भए यात्रुलाई सहज हुने थियो । अहिले टिकटबिनाकै यात्रु पनि चढिदिँदा चाप बढी हुने र टिकटसहितका यात्रुले पनि अनावश्यक समस्या बेहोर्नुपरेको उनको भनाइ छ । दुईवटा रेल सेट चल्दा १६ सयसम्म यात्रु हुन्छन् । शनिबार, आइतबार र बुधबार यसरी दुई वटा रेल सेट चलाउने गरिएको छ, अघिपछि एउटा मात्र हुन्छ, उनले भने, कुर्थाबिजलपुराको साढे १७ किमि खण्डमा रेल चल्न थालेपछि थप रेल सेट नभए यात्रु व्यवस्थापन गर्न गाह्रो हुन्छ । बिजलपुरा खण्डमा भारत सरकारबाट बनाइएका भौतिक संरचना ठीक छन्छैनन् भनेर हेरिने र त्यसपछि हस्तान्तरण गरेर रेल चलाइने उनको भनाइ छ ।"
संसदीय समितिको निर्देशनविपरीत ब्रोकर लाइसेन्स बाँडिँदै,"यी हुन् अर्थसमितिका निर्देशन हाल २ करोड रूपैयाँ चुक्ता पुँजी रहेको धितोपत्र व्यवसायीहरूको पुँजी वृद्धि गरी ०७९ असारसम्म १० करोड रूपैयाँ पुर्याई पब्लिक लिमिटेड कम्पनीमा रुपान्तरण गर्ने धितोपत्र व्यवसायी आपसमा गाभिन चाहे निश्चित अवधिको कर सहुलियत दिई गाभिन प्रोत्साहन गर्ने धितोपत्र दलाल व्यवसायीलाई समग्र वित्तीय प्रणाली र विशेषगरी धितोपत्र कारोबार सम्बन्धमा तोकिएको विशिष्ट पाठ्यक्रम आधारित जाँच लिई अनुमति पत्र दिने व्यवस्था गर्ने धितोपत्र दलाल व्यवसायीहरुले विद्युतीय कारोबार प्रणालीलाई पूर्ण रुपमा लागू गर्न हालको टीएमएस सिस्टम उनीहरुलाई नै सञ्चालन गर्न जिम्मेवारी दिने धितोपत्र व्यवसायीबाट हुन सक्ने अनौतिक वा अनुचित कारोबार वा मिलोमतो वा भित्री सूचनाका आधारमा गरिने कारोबार नियन्त्रण गर्न कानुन भए प्रभावकारी रुपमा लागू गर्ने, नभए कानुन बनाएर कार्यान्वयन गर्ने आवश्यक मापदण्ड व प्रक्रिया पुर्याई आवश्यकताअनुसार प्रदेश वा स्थानीय तहमा शाखा विस्तार गरी ब्रोकरहरुलाई सेवा प्रवाह गर्न प्रोत्साहन गर्ने पुँजीको सीमा, सर्त र मापदण्ड तोकी रियल मार्केट डिलर इजाजत लिन चाहने धितोपत्र दलाल व्यवसायीलाई अनुमति दिने धितोपत्र दलाललाई स्टक डिलरसिप दिँदा आफ्नो प्रयोजनका लागि किनिएका धितोपत्र र ग्राहकका लागि गरिने धितोपत्रको कारोबारमा अनुचित प्रभाव देखिन सक्ने, स्वार्थको द्वन्द्व हुनेलगायत अवाञ्छित गतिविधि पूर्ण रुपमा नियन्त्रण गर्ने"
डलरको मूल्यमा नयाँ कीर्तिमान,"काठमाडौं (कास) नेपाल राष्ट्र बैंकले बुधबारका लागि एक अमेरिकी डलरको विनिमय दर १२६३४ रुपैयाँ तोकेको छ । यो हालसम्मकै उच्च हो । यसअघि गत बिहीबार एक अमेरिकी डलरको विनिमय दर १२५७२ रुपैयाँ पुगेको थियो । त्यसपछिका केही दिन डलरको भाउ केही सुस्ताएको थियो । मंगलबारदेखि भने पुनः बढ्न थालेको थियो । सोही क्रममा बुधबार अमेरिकी डलरको भाउले नयाँ रेकर्ड बनाएको हो । दुई साताअघि एक अमेरिकी डलरको विनिमय दर १२५१६ रुपैयाँ थियो । त्यसपछिका ५ दिन १२५२२ रुपैयाँ कायम रह्यो । गत मंगलबार केही घटेर १२५०७ रुपैयाँ कायम भएको विनिमय दर गत बुधबार फेरि उकालो लाग्दै १२५२२ रुपैयाँमा पुगेको थियो । गत वर्षको असार मसान्तको तुलनामा वैशाखसम्म अमेरिकी डलरसँग रुपैयाँ ३७१ प्रतिशतले कमजोर (अवमूल्यन) रहेको राष्ट्र बैंकको प्रतिवेदनमा उल्लेख छ । तर अघिल्लो आर्थिक वर्षको सोही अवधिमा रुपैयाँ २७२ प्रतिशतले बलियो (अधिमूल्यन) थियो । २०७९ वैशाख मसान्तमा अमेरिकी डलर १ को खरिद विनिमय दर १२३६३ रुपैयाँ पुगेको छ, प्रतिवेदनमा भनिएको छ, २०७८ असार मसान्तमा उक्त विनिमय दर ११९०४ रुपैयाँ थियो ।पछिल्ला साढे ४ वर्षमा डलर भाउ करिब २३ रुपैयाँ बढेको छ । सन् २०१७ डिसेम्बरमा १ डलरको भाउ १०२ रुपैयाँ मात्रै थियो । विश्वबजारमा डलरको माग अकासिएपछि भाउ पनि बढेको हो । पछिल्लो पटक गत वैशाख २७ देखि हरेक दिनजसो नयाँ उचाइमा पुगेको डलर भाउ जेठ ६ मा १२४६७ रुपैयाँ पुगेको थियो । त्यसअघि गत फागुन २४ मा १२३४४ रुपैयाँ र २०७७ वैशाख १० मा १२३२४ रुपैयाँसम्म पुगेको थियो ।पछिल्ला केही महिनायता विश्व बजारमा अमेरिकी डलरको माग बढ्दा त्यसको असर भारतीय मुद्रा (भारु) हुँदै नेपाली मुद्रासम्म आइपुगेको हो । नेरु र भारुबीच स्थिर विनिमय दर छ । स्थिर विनिमय दरसँगै नेपालको कुल वैदेशिक व्यापारको ठूलो हिस्सा भारतमा निर्भर छ । यसकारण भारुको विनिमय दर घटबढ भएपछि नेरु पनि प्रत्यक्ष प्रभावित हुन्छ । अहिले पनि त्यही भएको हो । मंगलबार साँझ ८ बजेसम्म एक अमेरिकी डलरको विनिमय दर भारु ७९०३४ पुगेको छ, जुन ६ तारिखमा यस्तो विनिमय दर भारु ७८०६ थियो । त्यसयता भारतमा पनि निरन्तर जसो भारु कमजोर बन्दै गएको छ । सोही क्रममा मंगलबार हालसम्मकै उच्च बनेको हो । विश्वबजारमै अमेरिकी डलरको माग बढेकाले भाउ पनि बढेको बताइएको छ ।"
डीएफटीक्यूसी नम्बर हेरेर मात्र पानी पिउनू,"काठमाडौं (कास) खाद्य प्रविधि तथा गुण नियन्त्रण विभागले प्रशोधित पिउने पानीको बोतल र जारको लेबलमा डीएफटीक्यूसी नम्बर हेरेर मात्रै उपभोग गर्न आग्रह गरेको छ । बर्खायाममा झाडापखाला रोगका विभिन्न हानिकारक सूक्ष्म जीवाणुको संक्रमण बढ्ने र त्यस्तो पानीको प्रयोगबाट रोगको संक्रमण सम्भावना रहेको जनाउँदै विभागले डीएफटीक्यूसी नम्बर हेरेर मात्रै पानी पिउन अनुरोध गरेको हो ।बिर्को सिलबन्दी भएको पिउने पानी उपभोग गर्न पनि विभागले आग्रह गरेको छ । दूषित पानीको प्रयोगले रोगको संक्रमण हुने सम्भवना छ, स्वच्छ तथा सफा पानीको प्रयोग गर्न सबैमा अनुरोध गर्दछौं, विभागले मंगलबार जारी गरेको विज्ञप्तिमा भनिएको छ, प्रशोधित पिउने पानी उत्पादन तथा बिक्रीवितरणमा प्रशोधित पिउने पानी उत्पादनसम्बन्धी निर्देशिका०७४ बमोजिम प्रावधान पूरा गरी खाद्य ऐननियमअनुसार अनुज्ञापत्र लिई नवीकरण अद्यावधिक गरेर उत्पादन र बिक्री गर्न उद्योगीलाई सूचित गरेका छौं । अन्यथा खाद्य ऐननियमअनुसार कारबाही हुन्छ ।"
भारतले तत्काल १५ हजार टन युरिया दिने,"(नयाँदिल्ली)  भारतबाट पहिलो लटमा १५ हजार टन युरिया मल नेपालले पाउने भएको छ । भारतको राष्ट्रिय केमिकल फर्टिलाइजर (आरसीएफ) ले कृषि सामग्री संस्थानको वीरगन्जस्थित गोदामसम्म उक्त मात्रामा युरिया पुर्याइदिने सहमति भएको छ । नेपालले भारत सरकारसँग बर्सेनि १ लाख ५० हजार टन युरिया मल किन्ने सम्झौता गरेको छ । गत फेब्रुअरी २२ मा भएको सम्झौताअनुसार पहिलो खेप नेपाल जाने भएको हो । भारतले नेपालका लागि टेन्डर प्रक्रियाबाट किनेर आपूर्ति गर्दा धेरै समय लाग्ने भएकाले फास्ट ट्र्याक मा मल उपलब्ध गराइदिन नेपालले आग्रह गर्दै आएको थियो । त्यही आग्रहअनुसार भारत सरकार तत्काललाई आफ्नै स्टक मलको आपूर्ति गरिदिन सहमत भएको हो । मलको आपूर्ति प्रक्रियाका लागि कृषि सामग्री संस्थानका महाप्रबन्धक राजेन्द्रबहादुर कार्की एक सातादेखि भारतमा छन् । भारतको आरसीएफका अधिकारीहरूसँग छलफलका लागि मुम्बई पुगेका कार्कीले पहिलो खेपको आपूर्तिको सुनिश्चितता भएको जानकारी दिए । उडिसाको धामरा पोर्टबाट पहिलो खेपको आपूर्ति हुने भएको छ, कान्तिपुरसँग उनले भने, संस्थानको बोरा र लोगोमा मलको प्याकिङदेखि वीरगन्जसम्मको ढुवानीको काम भारत पक्षले नै गर्नेछ । एलसी खोलेर पैसा भुक्तानीको प्रक्रिया थालेलगत्तै मल आपूर्तिको काम सुरु हुने कार्कीले जानकारी दिए । १० दिनभित्र मल ढुवानी सुरु हुने उनको भनाइ छ । १५ हजार टन भनेको ३ लाख बोरा हुन्छ । त्यसको ढुवानीका लागि ४२ वटा डब्बा भएको ६ वटा मालवाहक ट्रेन आवश्यक पर्नेछ । आरसीएफले मलको मूल्यमै ढुवानी भाडासमेत जोड्नेछ । वीरगन्जको सुक्खा बन्दरगाहसम्म मालवाहक ट्रेनबाट मलको ढुवानी हुनेछ । भारतले बाहिरबाट किनेकै मूल्यमा नेपालले मल पाउनेछ । रासायनिक मलको भाउ अन्तर्राष्ट्रिय बजारमा दिनदिनै परिवर्तन हुने भएकाले मूल्यसूची भने तय भइसकेको छैन ।जेठ २३ मा कृषि तथा पशुपन्छी विकासमन्त्री महिन्द्र राय यादवले भारतका रसायन एवं मलमन्त्री मनसुख मान्डवियासँग भेटेर मल आपूर्तिका लागि छोटो प्रक्रिया अपनाइदिन आग्रह गरेका थिए । भारतीय मन्त्री मान्डवियाले त्यसमा सहमति जनाउँदै तत्काललाई स्टक बाटै मल दिने प्रतिबद्धता जनाएका थिए । त्यसको फ्लो अप दिल्लीस्थित नेपाली राजदूत शंकर शर्माले गरिरहेका थिए । शर्माले यसबीचमा मन्त्री मान्डविया र मन्त्रालयका सचिवसहितका अधिकारीसँग भेटेर मलको आपूर्ति गर्ने सरकारी निकाय आरसीएफलाई मन्त्रालयबाट पत्राचार गराएका हुन् । त्यसले मल आपूर्तिको वातावरण बनेको दूतावास स्रोतले उल्लेख गरेको छ । यताका मन्त्रीले हाम्रो मन्त्रीसँग प्रतिबद्धता त जनाउनुभयो । तर त्यसको कुनै लिखित डकुमेन्टेसन भएन, स्रोतले भन्यो, मन्त्रालय मातहतका निकायले छोटो प्रक्रियाबाट मल आपूर्ति गर्ने विषयमा अनभिज्ञता जनाएपछि राजदूतले मन्त्री र सचिवसहितका अधिकारीहरूलाई भेटेर आग्रह गर्नुभएको हो । संस्थानका महाप्रबन्धक कार्की र भारतीय निकाय आरसीएफका अध्यक्ष एवं महाप्रबन्धक एससी मुडगेरिकरबीच मुम्बईमा पहिलो खेपको मल आपूर्तिका विषयमा सहमति भएको हो । नेपाल आफैंले ढुवानी गर्दा त्यसका लागि गरिने टेन्डरलगायत प्रक्रियाले ७०७५ दिनपछि मात्रै ढुवानी सुरु हुने स्थिति भएकाले छिटोका लागि भारतलाई नै आग्रह गरिएको बताइएको छ । संस्थाले गरेको ग्लोबल टेन्डरबाट पनि ३० हजार टन युरिया मल ओमानबाट कोलकाताका लागि हिँडिसकेको कार्कीले जनाए । अर्को ग्लोबल टेन्डरअन्तर्गतकै ४० हजार टन डीएपी इजिप्टबाट आउँदै छ ।"
चिया विशेष क्षेत्र घोषणा माग,"बिर्तामोड (कास) प्रदेश १ लाई चिया विशेष क्षेत्र घोषणा गर्न सरोकारवालाले माग गरेका छन् । विदेशी मुद्रा आर्जन गर्ने प्रदेशकै मुख्य बाली भएकाले यसको समग्र समस्या समाधान तथा प्रवर्द्धनका लागि चिया विशेष क्षेत्र घोषणा आवश्यक रहेको उनीहरूको भनाइ छ । प्रदेशलाई चिया विशेष क्षेत्र घोषणा गर्दै चियालाई कृषि, पर्यटन र उद्योगमार्फत अन्तर्राष्ट्रिय क्षेत्रसम्म जोड्नुपर्नेमा उनीहरूको जोड छ । मुलुकमा उत्पादितमध्ये ९५ प्रतिशत चिया प्रदेश १ मा उत्पादन हुने भएकाले पनि चिया विशेष क्षेत्र घोषणा आवश्यक रहेको उनीहरूको बुझाइ छ । ९५ प्रतिशतभन्दा बढी चिया प्रदेश १ मै उत्पादन हुने भएकाले विशेष क्षेत्र घोषणाले चिया क्षेत्र प्रवर्द्धनमा महत्त्वपूर्ण अर्थ राख्ने राष्ट्रिय चिया तथा कफी विकास बोर्ड, झापाका निमित्त प्रमुख सुमन त्रिखत्रीले बताए ।"
पाँचविरुद्ध भ्रष्टाचार मुद्दा,"काठमाडौं (कास) सडक निर्माणमा अनियमितता गरेको आरोपमा रूपन्देहीको ओमसतिया गाउँपालिकाका तत्कालीन प्रमुख प्रशासकीय अधिकृतसहित पाँच जनाविरुद्ध अख्तियार दुरुपयोग अनुसन्धान आयोगले भ्रष्टाचार मुद्दा दायर गरेको छ । ओमसतिया४, मटेरिया गाउँको मुख्य सडक निर्माणमा गुणस्तरहीन काम गरेको आरोपमा अख्तियारले तत्कालीन प्रमुख प्रशासकीय अधिकृत राजु नेपाल, इन्जिनियर लवकुश चाई, सब इन्जिनियर सन्तोष भुसाल तथा सडक निर्माण उपभोक्ता समिति अध्यक्ष गजतराज यादव र सचिव धर्मराज खरविन्दविरुद्ध बिगो, कैद र जरिवाना तथा अनियमितता भएको रकम भराउनुपर्ने मागदाबीसहित विशेष अदालतमा मुद्दा दायर गरेको हो ।"
प्रधानसेनापति शर्मा अमेरिकामा,काठमाडौं (कास) प्रधानसेनापति प्रभुराम शर्मा पाँचदिने औपचारिक भ्रमणका लागि अमेरिका पुगेका छन् । उनी संयुक्त राष्ट्रसंघको आह्वानमा शान्ति स्थापनार्थ नेपाली शान्ति सैनिक रहेका लेबनान र सिरियामा निरीक्षण भ्रमण सकेर अमेरिका पुगेका हुन् । प्रधानसेनापति शर्माले सोमबार भर्जिनियाको क्वान्टिकोस्थित नेसनल म्युजियम अफ द मरिन क्रप्स र मरिन क्रप्स बेसको अवलोकन गरेका छन् । उनले त्यहाँका सैनिक अधिकारीहरूसँग भेटवार्ता पनि गरेको नेपाली सेनाले जनाएको छ । शर्माले अमेरिकास्थित नेपाली राजदूत श्रीधर खत्रीसँग वासिङ्टन डीसीमा भेटवार्ता गरेका थिए । उनी न्युयोर्कस्थित संयुक्त राष्ट्रसंघको कार्यालयमा पनि जाने कार्यक्रम छ । शर्मा असार १७ मा फर्कनेछन् ।
इंग्ल्यान्डको नयाँ क्रिकेट अध्याय,"द टेलिग्राफ (लन्डन)  जम्माजम्मी तीन सातामा बेन स्टोक्सले त्यो उपलब्धि आत्मसात् गरेका छन् । जुन जो रुट र क्रिस सिल्भरउडले तीन वर्षमा पनि हात पारेका थिएनन् । स्टोक्सले इंग्लिस क्रिकेटका लागि टेस्ट नयाँ परिचय थपिदिएका छन् । यो वास्तवमै फरक छ । सायद अहिलेसम्म कोही पनि कप्तानले यति समयमा यति धेरै आफूलाई स्थापित गर्न सके । उनले इंग्ल्यान्डको खेल्ने शैलीमै परिवर्तन ल्याए । यसलाई क्रान्तिकै नाम दिँदा पनि केही फरक पर्दैन । तेस्रो तथा अन्तिम टेस्टमा इंग्ल्यान्ड ७ विकेटले विजय भएको औपचारिकता पूरा भएपछि विश्व च्याम्पियन न्युजिल्यान्डमाथि उनको ह्वाइटवास पनि सम्भव भयो । सन् २०११ यता इंग्ल्यान्डले दुई वा त्यो भन्दा बढीको टेस्ट शृंखलामा यस्तो एकपक्षीय जित निकालेको यो पहिलोपल्ट हो । यो सफलताको श्रेय स्टोक्सले इंग्ल्यान्डकै एकदिवसीय कप्तान इयोन मोर्गनलाई दिन चाहे, जसले अन्तर्राष्ट्रिय क्रिकेटबाट संन्यास लिने घोषणा गरेका छन् । मोर्गनले एकदिवसीय क्रिकेटमा इंग्ल्यान्डका लागि यस्तै क्रान्ति रचेका थिए । त्यो न्युजिल्यान्डविरुद्ध नै थियो । स्टोक्स मान्छन्, एकदिवसीय टिमका लागि मोर्गनले जे जस्तो गरे आफूले पनि टेस्ट क्रिकेटमा त्यसलाई पछ्याए । टेस्ट क्रिकेट मनपराउने र त्यसमा आफूलाई सिद्ध गर्न खोज्ने इंग्लिस खेलाडीका लागि अब सबथोक स्पष्ट भएको छ, त्यो भनेको आफ्नो काम र जिम्मेवारी । अझ ठ्याक्कैभन्दा ब्याटर हो भने सकारात्मक रहने र रन बटुल्ने । बलर हो भने आक्रामक पारामा खेल्ने । खासमा यो अस्ट्रेलियाली पाराको क्रिकेट हो, जसलाई न्युजिल्यान्डमा जन्मेका स्टोक्स र ब्रेन्डन म्याकलमले इंग्लिस क्रिकेटमा पनि भित्र्याए । प्रशिक्षक म्याकलमले इंग्लिस क्रिकेट टिमको जिम्मेवारी सम्हालेको पनि धेरै भएको छैन खाली २५ दिन । अचेल कप्तान स्टोक्स र प्रशिक्षक म्याकलमबीच खुबै कुरा मिल्छ । उनीहरूबीच विचार मिलेको देखिन्छ, किनभने दुवै धेरै बोल्न खालका होइनन् । तर, स्टोक्स र म्याकलमले ठीक समयमा ठीक बोलेका छन् । जसलाई सबै खेलाडीले बुझेका छन् । परिस्थितिले पनि इंग्लिस क्रिकेटलाई अहिले मदत गरेको छ । सबै तीनै टेस्टका लागि प्रयोग भएका पिच फ्लाट रहे । त्यसैले पूरा शृंखलामा १५ ड्युक बल प्रयोगमा आयो । विश्व टेस्ट च्याम्पियनसिपपछि न्युजिल्यान्ड त्यस्तो टिम रह्यो, जसले आफ्नो दिशा गुमायो । त्यही समय इंग्ल्यान्डले लय समातेको छ । सायद न्युजिल्यान्डलाई आफ्ना खेलाडीप्रति विश्वास कम हुन थालेको छ । त्यसैले त जहाँ इंग्ल्यान्डले आफ्नो स्पिनरमाथि पूर्ण विश्वास देखायो, त्यहीं न्युजिल्यान्ड कप्तान केन विलियम्सनले एजाज पटेललाई खेलाएनन् । लर्डसमा भएको खेलमा स्टोक्सले उनीमाथि निर्ममतापूर्वक रन बटुलेका थिए । उनको स्थानमा आए माइकल ब्रेसवेल । उनी पनि उत्तिकै महँगा साबित भए । प्रत्येक ओभरमा ६ को हाराहारीमा रन दिए । पिचले बलरलाई मदत गरिरहेको नभए पनि इंग्ल्यान्डले शृंखलामा ६० विकेट लियो । त्यहीं ब्याटिङ पनि उत्तिकै आक्रामक रह्यो । तीन टेस्टमा इंग्ल्यान्डले प्रतिओभर ४५४ को औसतले रन बनाएको थियो । सन् २००५ यता घरेलु मैदानमा इंग्ल्यान्डको यो प्रदर्शन अहिलेसम्मकै उच्च हो । इंग्ल्यान्डको यस्तो सबै प्रदर्शन न्युजिल्यान्डले पहिले ब्याटिङ गरेपछि हो । इंग्ल्यान्डले पहिलो ब्याटिङ गर्छ भने उसको प्रदर्शन कस्तो हुनेछ, त्यो हेर्न लायक रहनेछ । विश्वास गर्न सकिन्छ, यो आक्रामक शैली हराउने छैन । अर्को साता इंग्ल्यान्डले भारतको सामना गर्नेछ र यो भारतीय टिम न्युजिल्यान्डभन्दा पक्कै केही सुदृढ देखिन्छ । लगातार तीन टेस्टको चौथो इनिङ्समा २ सय ५० रनभन्दा माथिको स्कोर सफलतापूर्वक पछ्याउने काम हुन्छ भने इंग्ल्यान्डको प्रदर्शनलाई भाग्यले साथ दिएको मात्र पक्कै भन्न मिल्दैन । यस्तो खेल्ने सोचका लागि केही हदसम्म मोर्गनलाई धन्यवाद दिर्नैपर्छ । मार्चतिर वेस्ट इन्डिजविरुद्ध निकै खराब खेलेका खेलाडी नै अहिलेको इंग्लिस टिममा छन् । यस्तोमा यो प्रदर्शनको परिवर्तनको खास श्रेय स्टोक्स र म्याकलमलाई नै दिनुपर्छ । पूरा शृंखलामा त्यस्तो मोड प्रत्येक खेलमा आयो, जतिबेला न्युजिल्यान्डले प्रतिस्पर्धामाथि आफ्नो पूर्ण पकड राख्न सक्थ्यो । तर, पाहुना टिम प्रत्येकपल्ट चुकेको थियो । पूरा शृंखलामा खास त्यस्ता मोड धेरै छन्, जसले देखाउँछ यसमा इंग्ल्यान्डले वास्तवमै धेरै सुदृढ खेल प्रदर्शन गरेको छ । अन्त्यमा म्याकलमले ठीकै भनेका छन्, म त्यस्तो प्रशिक्षक होइन, जसले खेलाडीलाई कसरी खेल्ने भनेर सिकाउने गर्छ । म रणनीतिमात्र तय गर्ने गर्छु ।इंग्ल्यान्डको यो शृंखला जितले सम्भवतः घरेलु काउन्टी क्रिकेटका लागि पनि सकारात्मक सन्देश हुनसक्छ । कप्तान स्टोक्सले भनेका छन्, अहिले इंग्ल्यान्डले अहिले जसरी खेलेको छ, त्यसरी खेल्न रूचाउनका लागि इंग्लिस टेस्ट टिमको ढोका खुला छ । उनी भन्छन्, अब हामी त्यसरी खेल्नेछौं, जसको उद्देश्य तथ्यांकका लागि हुने छैन । कोही कसैले कसरी खेल्छ, त्यो नै महत्त्वपूर्ण हुनेछ । इंग्ल्यान्डले लेखेको नयाँ क्रिकेट अध्याय यही त हो, जुन वास्तमवै रोचक छ ।"
स्वाटेक दोस्रो चरणमा,"लन्डन (एएफपी) इगा स्वाटेकले आफ्नो जित यात्रालाई कीर्तिमान ३६ खेल पुर्याउँदै मंगलबार विम्बल्डन टेनिसको दोस्रो चरण प्रवेश गरेकी छन् । विश्व नम्बर एक महिला खेलाडी स्वाटेकले क्रोएसियाका क्वालिफायर जाना फेटलाई ६०, ६३ ले हराइन् । उनी भेनस विलियम्सको नाममा रहेको सर्वाधिक लगातार जितको कीर्तिमान उछिन्न सफल रहिन् । फ्रेन्च ओपन जितेयता पहिलोपल्ट खेलिरहेकी २१ वर्षीया पोल्यान्डकी खेलाडीले सेन्ट्रल कोर्टमा प्राप्त जितपछि भनिन्, पहिलो खेल जहिले पनि चुनौतीपूर्ण हुन्छ । पहिलो सेट जितेपछि दोस्रोमा केही गाह्रो भयो । उनले विम्बल्डनमा खेल्नु अगाडि कुनै पनि अभ्यास प्रतियोगितामा सहभागिता जनाइनन् । मंगलबारै स्पेनकी चौथो वरीयताकी पाउला बाडोसाले ५६ मिनेट चलेको खेलमा अमेरिकाकी लुइसा चिरोकोलाई ६२, ६१ ले हराइन् । ग्रिककी पाँचौं वरीयताकी मारिया साकारीले अस्ट्रेलियालीकी क्वालिफायर जोस हिभेसलाई ६१, ६४ ले पराजित गरिन् । अमेरिकी कोको गउफले एक सेटले पछाडि रहेको स्थिति उल्टाएर रोमानियाकी एलेना ग्याब्रियललाई २६, ६३, ७५ ले पन्छाइन् ।"
राधेमाईले जित्यो नेक्सस कप,"काठमाडौं (कास) वीरगन्जको अपन राधेमाई युथ क्लबले यू१६ पाँचौं नेक्सस कप टी२० क्रिकेटको उपाधि जितेको छ । वाग्मती प्रदेश खेलकुद विकास परिषद्को सहकार्यमा भएको प्रतियोगिताको फाइनलमा राधेमाईले आयोजक नेक्सस क्रिकेट एकेडेमीलाई ३९ रनले हरायो ।मूलपानी क्रिकेट मैदानमा राधेमाईले २० ओभरमा अलआउट हुनुअघि ८२ रन जोड्यो । सगिर मियाले २१ र सफवान अलीले १९ रन जोडे । नेक्ससका हिमाल न्यौपाने र चन्दु यादवले २२ विकेट लिए । जवाफमा नेक्ससले ११४ ओभरमा ४३ रन जोड्दै सबै विकेट गुमायो । सन्दीप विष्टले ३० रन जोडे । म्यान अफ द म्याच राधेमाईका अनिश साह कानुले ५ रन खर्चेर ५ विकेट लिए ।राधेमाईले १ लाख र नेक्ससले ७५ हजार रुपैयाँ पुरस्कार पाए । मोफसलको टोलीले उपाधि जितेको तेस्रो पटक हो । पहिलो संस्करण महेन्द्रनगरको सनराइज र दोस्रो वीरगन्जको युनाइटेड क्लबले जितेका थिए । तेस्रोमा आयोजक नेक्सस च्याम्पियन बन्दा चौथोमा ग्रेट हिमालय क्रिकेट एकेडेमी (जीएचसीए) ललितपुर विजेता भएको थियो ।राधेमाईका अनिश म्यान अफ द सिरिजका साथै उत्कृष्ट बलर भए । उनले एक ह्याट्रिकसहित १४ विकेट लिए । प्रतियोगिताभर ११५ रन जोडेका नेक्ससका उत्तम थापा मगर उत्कृष्ट ब्याटर चुनिए । उदीयमान खेलाडीको उपाधि काठमाडौं क्रिकेट ट्रेनिङ सेन्टर (केसीटीसी) का कमल शाहीले जिते । विजेतालाई काठमाडौं जिल्ला क्रिकेट संघका उपाध्यक्ष विजय शर्मा, नेक्ससका अध्यक्ष भरतकुमार शाहीलगायतले पुरस्कृत गरे ।"
मोर्गनले लिए संन्यास,"लन्डन (एएफपी) इंग्ल्यान्डका विश्वकप विजेता कप्तान इयोन मोर्गनले मंगलबार तत्काल लागू हुने गरेर अन्तर्राष्ट्रिय क्रिकेटबाट संन्यास लिएका छन् । उनको नेतृत्वमा इंग्ल्यान्डले सन् २०१९ को विश्वकप जितेको थियो । यो इंग्ल्यान्डले जितेको पहिलो ५० ओभरको क्रिकेट उपाधि हो । मोर्गन नै कप्तान हुँदा इंग्ल्यान्ड एकदिवसीय र ट्वान्टी२० क्रिकेटको शीर्ष वरीयतामा पनि पुगेको थियो । तर, पछिल्लो समय ३५ वर्षीय मोर्गन खराव लय र फिटनेसबाट गुज्रिइरहेका छन् । नेदरल्यान्ड्सविरुद्धको हालैको एकदिवसीय शृंखलामा उनी दुई पटक शून्यमा आउट भए । उनी एकदिवसीय र ट्वान्टी२० दुवैमा इंग्ल्यान्डका लागि सर्वाधिक रन बनाउन खेलाडी हुन् । उनले एकदिवसीय क्रिकेटमा ६ हजार ९ सय ५७ र ट्वान्टी२० मा २ हजार ४ सय ५८ रन बनाएका छन् । उनले २ सय २५ एकदिवसीय र १ सय १५ ट्वान्टी२० खेलेका छन् । यो पनि इंग्ल्यान्डका लागि कीर्तिमान हो । पछिल्ला २८ अन्तर्राष्ट्रिय खेलमा भने उनले दुईपल्ट मात्र अर्धशतक बनाएका छन् । यही खराव लयका कारण उनी अन्तर्राष्ट्रिय क्रिकेटबाट संन्यास लिने सोचमा पुगेका थिए ।"
