शीर्षक,विवरण
"एमसीसीका सर्त अझै बाँकी, पूरा हुन डेढ वर्ष लाग्ने","आर्थिक वृद्धि र रोजगारी सिर्जनाका लागि महत्त्वपूर्ण ः निजी क्षेत्रनिजी क्षेत्रले मुलुकको आर्थिक विकासका लागि मिलेनियम च्यालेन्ज कर्पोरेसन (एमसीसी) परियोजना महत्त्वपूर्ण रहेको जनाएको छ । प्रतिनिधिसभाबाट अनुमोदन भएसँगै निजी क्षेत्रले विज्ञप्ति जारी गर्दै प्रशंसा गरेको छ । तोकिएको अवधिमा सम्झौताबमोजिम आयोजना कार्यान्वयन भई नेपालको पूर्वाधार विकासमा महत्त्वपूर्ण भूमिका निर्वाह हुने उद्योग वाणिज्य महासंघ र नेपाल उद्योग परिसंघले जनाएका छन् । विज्ञप्ति जारी गर्दै महासंघले भनेको छ, महामारीपछि अर्थतन्त्रको पुनरुत्थानमा सहयोग पुग्नुका साथै दीर्घकालमा विद्युत् निर्यात एवं प्रविधि हस्तान्तरणको समेत ढोका खुल्नेछ । एमसीसीअन्तर्गतका आयोजना सुरु भएको ५ वर्षभित्र सम्पन्न गर्नॅपर्ने व्यवस्थाले नेपालको विकास सुशासनमा उदाहरण हुने महासंघको भनाइ छ । तीन दर्जनभन्दा बढी मुलुकमा एमसीसीअन्तर्गत परियोजना निर्माण भइसकेकाले नेपालमा पनि सहज कार्यान्वयन हुनेमा निजी क्षेत्र विश्वस्त छ, महासंघको विज्ञप्तिमा छ, पूर्वाधार विकास, आर्थिक वृद्धि र रोजगारी सिर्जनाका कुनै पनि क्रियाकलाप प्रभावित हुनुहुँदैन । सम्झौता अनुमोदनबाट समग्रमा नेपालमा लगानीको वातावरण रहेको सन्देश विश्व समुदायसम्म पुग्ने र यसबाट भविष्यमा अन्य वैदेशिक लगानी एवं सहायतासमेत भित्रिने महासंघको भनाइ छ ।त्यस्तै उद्योग परिसंघले नेपालको विकास व्यवस्थापनका लागि एमसीसी नमुना सावित हुने उल्लेख गरेको छ । नेपालमा विकास आयोजना सुरु हुने तर कहिल्यै समयमा सम्पन्न नहुने अवस्थाको अन्त्यका लागि एमसीसीअन्तर्गतका आयोजनाले नमुनाका रूपमा भूमिका खेल्ने परिसंघको भनाइ छ । विज्ञप्ति जारी गर्दै परिसंघले भनेको छ, पूर्वपश्चिम राजमार्गको कपिलवस्तुदाङ खण्डको स्तरोन्नति त्यस क्षेत्रको आर्थिक विकास, व्यापार सहजीकरण र जीवनस्तर सुधारका लागि महत्त्वपूर्ण हुनेछ ।ठूला पूर्वाधार आयोजनाको कार्यान्वयनबाट देशको आर्थिक विकास, रोजगारी सिर्जना र आम नागरिकको जीवनस्तर सुधार गर्नेतर्फ सबैको सोच विकास हुनुपर्नेमा उसले जोड दिएको छ ।"
रेकर्डिङको नेपथ्यमा,"अहिले गाउनेलाई जति सुविधा भएको छ, त्योभन्दा बढी द्विविधा सम्पादन पक्षलाई भएको खरेलले सुनाए । उनका अनुसार एउटा गीतको रचना भएपछि त्यसमा संगीतमार्फत धुन भर्ने र यसमा संयोजनको काम सक्नेबित्तिकै रेकर्डिङका लागि स्टुडियो आइपुग्छ । यो चरणमा मात्र एउटा गीत पूर्ण बन्ने प्रक्रिया सुरु हुन्छ । उनले भने, बाजाको प्रयोग, भोकल रेकर्डिङ, मिक्सिङ, थप्ने, काट्ने सबै काम यही चरणमा नै हुन्छ । राम्रो गीत बन्नका लागि यही चरणलाई महत्त्वपूर्ण मानिन्छ । एक जना रेकर्डिस्टले गीत हिट बनाउन नसके पनि राम्रो गीत बनाउन सक्ने उनी ठोकुवा गर्छन् । एउटा गीत तयार भएर बजारमा जाँदा गायकसँगै संगीतकार तथा रचनाकारको नाम चर्चामा आउँछ । गीतको सम्पूर्ण भार बोकेको प्राविधिक पक्ष भने ओझेलमा परेको पर्छ । कुनै पनि गीतलाई बजारमा पुर्याउनुअघि प्राविधिक पक्षको ठूलो भूमिका रहने किश्वर थापा बताउँछन् । लामो समयदेखि गीत रेकर्डिङ, सम्पादनको काममा उनले डेढ दशकदेखि रेकर्डिङ स्टुडियो सञ्चालन गरिरहेका छन् । डिजिटल प्रविधि प्रयोगमा आएपछि प्राविधिक पक्षको काम अझ बढेको उनको भनाइ छ । गाउनेले गाएर छोडिदिएपछि मुख्य काम रेकर्डिङ स्टुडियोको हुन्छ । हाम्रालागि गीत तयार गर्नु मीठो खाना बनाउने प्रक्रिया जस्तै हो, उनले भने । डिजिटल प्रविधिको फड्कोसँगै उपकरणको स्वरूप फेरिएका छन् । सानो ठाउँमा पनि काम गर्न सकिने भएपछि रेकर्डिङ स्टुडियो थुप्रै छन् । म्युजिक रेकर्डिस्ट एसोसिएसन नेपालले चार वर्षअघि गरेको तथ्यांक संकलनमै काठमाडौंमा मात्र ८० वटाभन्दा बढी स्टुडियोहरू थिए । अहिले त्यो संख्या बढेर एक सय हाराहारीमा पुगेको संस्थाका अध्यक्ष दीप तुलाधरको अनुमान छ । स्टुडियोहरूको अनुपात अनुसार नै संख्यात्मक रुपमा बजारमा धेरै गीतहरू आएको उनले बताए । संगीत बजारको बढ्दो लोकप्रियताबीच प्राविधिकले चर्चा नपाउने भए पनि भूमिका जिम्मेवार रहने प्रकाश मिश्रले सुनाए । रेकर्डिङ तथा सम्पादनमा अढाई दशकको अनुभव बटुलेका उनको पनि आफ्नै स्टुडियो छ । एउटा राम्रो मानिएको गीत तयार हुँदा गहकिला शब्द, संगीत संयोजन र गायनलाई दिने जति महत्त्व प्राविधिकले पनि पाउने उनको अनुभव छ । तर प्राविधिकहरू नेपथ्यमा रहेर काम गर्ने भएकाले गायक र संगीतकर्मीको घेराभन्दा बाहिरको समाजले हतपत चिन्दैन ।एउटा गीत बजारमा सार्वजनिक भए पनि स्टुडियोमा बसेर सम्पादन गर्नेहरूले सुख नपाउने खरेल सुनाए । कुनै गीत पूरा तयार भएर अडियो तथा भिडियो बजारमा गइसकेको हुन्छ तर गाउनेलाई चित्त बुझेन भने हामी इडिटिङकै प्रोसेसमा हुन्छौं, उनी भन्छन्, सबैलाई चित्त बुझाएपछि मात्र हामी ढुक्क हुन पाउँछौं । बजारमा स्थापित स्रष्टाभन्दा पनि रहरले संगीत क्षेत्रमा तानिएकाहरूको गीतलाई चल्ने बनाउने कारिगरी नेपथ्यमा रहेका प्राविधिकले गरिरहेका हुन्छन् । ६० प्रतिशतभन्दा बढी बजार त संगीतमा रहर गर्नेले नै धानेका छन् । उनीहरू युट्युबको भ्युज र भाइरल हुने पक्षसँग जोडिएर आउँछन्, थापा भन्छन्, उनीहरूको भोकल लेभल मिलाउन र मिक्सिङ गर्न निकै समय लाग्छ । बजारको आर्थिक हिसाबमा चल्न भने यसरी आएका नयाँ स्रष्टाहरूले सघाउ पुर्याएको उनको भनाइ छ । यो प्रवृत्तिले संगीतको मूल मर्मभन्दा व्यावसायिकतातिर लैजाने जोखिम रहेको उनको धारणा राख्छन् । खरेल भने संगीतमा रुचि हुनेले जति सिकेर आए उनीहरूका गीतमा स्वरको स्तर र सन्तुलन मिल्ने बताउँछन् । गीत तयार गर्ने भूमिकामा बाहिरबाट संगीतकार र गायक प्रमुख देखिने भए पनि नेपथ्यमा रहेर काम गर्नेहरूको आफ्नै प्रकारको काम हुने गरेको छ । आर्थिक पाटोमा पनि प्राविधिक पक्षले अझै समस्या भोगिरहेका गुनासाहरू छन् । गीत रेकर्डिङमा अस्वस्थ प्रतिस्पर्धा छ । एउटा गीतका रेकर्डका लागि स्टुडियोहरूले लिने पारिश्रम दरमा एकरूपता छैन, खरेल भन्छन्, यसले विशुद्ध रूपमा प्राविधिकको मात्र काम गर्नेलाई गाह्रो छ । काठमाडौंका कतिपय स्टुडियो महिनामा पाँच वटा गीत रेकर्डिङको काम पनि मुस्किलले पाउने खालका छन् । थापाका अनुसार प्रविधिमा काम गर्नेहरूले गीतको सिंगो भारी बोकेर जिम्मेवारी लिए पनि चित्तबुझ्दो पारिश्रमिक नपाइरहेको अवस्था छ । कतिपय आफ्ना समकालीनहरू यो क्षेत्र छाडेर पलायन भएको खरेलले देखेका छन् । बजारको प्रतिस्पर्धालाई संस्थाले समेत काम गर्न नसकेको अध्यक्ष तुलाधरले स्वीकार गरे । यसलाई प्रक्रियागत रूपमा अगाडि बढाउन सरकारले नै निश्चित मापदण्ड बनाउनुपर्ने उनको राय छ । एउटा गीत सुन्दर बनाउन अहिले रेकर्डिङ स्टुडियोमा काम गर्नेहरूको अहम् भूमिका रहेको कवि तथा गीतकार दिनेश अधिकारीको ठहर छ । प्राविधिक क्षेत्रमा उनीहरूलाई प्रविधिसँगै संगीतको समेत उत्तिकै परिचित हुन जरुरी हुन्छ । एनालग प्रविधिमा मेरै गीत रेकर्डिङका क्रममा धेरै समस्या भोगेको छु । अहिले प्रविधिले सहज बनाएको छ, उनले भने ।"
किशोरीहरू कति सुरक्षित ?,कानुनमा के छ ?मुलुकी अपराध संहिता २०७४ ले जबर्जस्ती करणीको मुद्दामा पीडितको उमेरअनुसार सजायको फरकफरक व्यवस्था गरेको छ । संहिताको परिच्छेद १८ मा करणीसम्बन्धी कसुरमा पीडित १६ वा त्यसभन्दा बढी १८ वर्षसम्मका महिला भए १० देखि १२ वर्षसम्म कैद सजायको व्यवस्था छ । पीडित १८ वर्षभन्दा माथि उमेरको महिला भए सात देखि १० वर्षसम्मको सजाय तोकिएको छ ।
अभिभावकको स्वीकृतिबेगर कुनै ठाउँमा लगे अपहरण : सर्वोच्च,"(काठमाडौं)  सर्वोच्च अदालतले नाबालिका बलात्कारको एउटा मुद्दामा फैसला गर्दै पीडकलाई न्यूनतम सजाय तोक्न नमिल्ने न्यायिक दृष्टिकोण कायम गरेको छ । गत माघ २४ मा सर्वोच्चको संयुक्त इजलासले गरेको फैसलाको पूर्ण पाठ सोमबार सार्वजनिक भएको हो । फैसलामा सर्वोच्चले आफ्नै विद्यालयकी १३ वर्षीया बालिकालाई जबर्जस्ती होटलमा लगेर बलात्कार गरेका शिक्षकलाई उच्च अदालतले दिएको न्यूनतम सजाय उल्ट्याएको छ । साथै अभिभावकको मञ्जुरीबिना बालबालिकालाई जबर्जस्ती कुनै ठाउँमा लग्ने कार्य अपहरणको कसुर भएको भन्दै ती शिक्षकलाई अपहरणमा समेत थप सजाय गरिएको छ । २०७१ कात्तिक २९ मा मामाघरबाट फर्कंदै गर्दा सर्लाहीको लालबन्दी बसपार्कमा बस कुरिरहेकी बालिकालाई उनका शिक्षक गणेशबहादुर श्रेष्ठले मोटरसाइकलमा घर छाडिदिने भनि फकाए । राजघाटस्थित नमुना ज्ञानोदय एकेडेमी स्कुल सञ्चालक तथा प्रिन्सिपल श्रेष्ठले आफ्नै विद्यालयमा ८ कक्षामा पढ्ने ती १३ वर्षीया ती बालिकालाई धनुषाको बेंगाडावर८ स्थित बौवा होटलमा लगेर जबर्जस्ती करणी गरे । उक्त होटलको कोठा नं २०३ बुक गर्दा उनले आफ्नो र श्रीमतीको नाममा लेखाएका थिए । रातभर जबर्जस्ती गरेका उनले अर्को दिन बर्दिबास ल्याएर ५ सय रुपैयाँ दिँदै घटनाबारे कसैलाई केही नभन्न धम्क्याएका थिए । कसैलाई भनेमा आफूलाई केही असर नपर्ने, बालिकाकै इज्जत जाने र उनलाई मारेर फालिदिने धम्की दिएका थिए । तर, घर पुगेर ती बालिकाले आफूमाथि भएको ज्यादतीबारे आमालाई बताइन् । त्यसपछि उनका काकाले प्रहरीमा जाहेरी दिए । तुरुन्तै जिल्ला अस्पतालमा स्वास्थ्य परीक्षण गर्दा उनी शारीरिक र मानसिक रूपमा कमजोर रहेको, डराएको, बोल्न नसक्ने अवस्थामा रहेको, गुप्तांग र तिघ्राका कापमा घाउ भएको देखियो । साथै पुरुषको वीर्य भेटियो भने कन्याजाली च्यातिएको स्वास्थ्य परीक्षण प्रतिवेदनमा देखियो । प्रहरीले श्रेष्ठलाई केरकार गर्दा घटनामा आफ्नो संलग्नता स्वीकारे पनि अदालतमा राजनीतिक रूपमा फसाउने प्रयास भएको दाबी गरे । सरकारी वकिलले उनीविरुद्ध अपहरण र बलात्कारको कसुरमा मुद्दा दर्ता गर्दै दुवै अपराधमा सजाय हुनुपर्ने माग गर्यो । २०७२ जेठमा धनुषाका जिल्ला न्यायाधीश कैलाश केसीले बालिका बलात्कारमा १० वर्ष कैद हुने फैसला गरे । उक्त समयमा प्रचलित मुलुकी ऐनले १४ वर्षमुनिकी बालिकालाई करणी गरेमा ८ देखि १२ वर्षसम्म कैदको व्यवस्था गरेको थियो । तर, श्रेष्ठले ती बालिकालाई अपहरण गरेको भन्ने सरकारी वकिलको दाबीमा अदालत सहमत भएन । दुवै पक्षले उच्च अदालत जनकपुरमा पुनरावेदन दिए । उच्च अदालतका न्यायाधीशद्वय सुरेन्द्रवीर सिंह बस्न्यात र दुर्गादत्त भट्टले २०७३ मंसिरमा श्रेष्ठलाई अपहरणमा सजाय गर्न त अस्वीकार गरे नै । बालिका बलात्कारमा समेत सजाय घटाएर ८ वर्ष बनाइदिए । यो सजाय १४ वर्षभन्दा कम उमेरकी नाबालिकालाई बलात्कार गर्दा हुने भनी उक्त समयमा प्रचलनमा रहेको कानुनमा भएको मध्येको न्यूनतम सजाय थियो । न्यायाधीशद्वय बस्न्यात र भट्टले फैसलामा श्रेष्ठलाई ८ वर्ष मात्र कैद गर्दा पनि न्यायको मकसद पूरा हुने अचम्मको तर्क राखेका थिए ।यो फैसलाविरुद्ध सर्वोच्चमा पुनरावेदन पर्यो । सर्वोच्चका न्यायाधीशद्वय ईश्वरप्रसाद खतिवडा र हरिप्रसाद फुयाँलले गत माघ २४ मा उच्च अदालतको यस्तो आदेश उल्ट्याइदिएका छन् । उच्च अदालतको फैसला त्रुटिपूर्ण रहेको ठहर गर्ने सर्वोच्चको फैसलामा भनिएको छ, कुनै कारण र आधार उल्लेख नगरी हचुवा, स्वेच्छाचारी र अमूर्त रूपमा न्यायको मकसद पूरा हुने भनी उच्च अदालतबाट भएको फैसला न्यायिक मान्यता अनुकूल देखिँदैन । त्यसको औचित्य प्रमाणित हुँदैन । सर्वोच्चले यस मुद्दामा उच्च अदालतले सजाय घटाएको फैसला उल्ट्याएर १० वर्ष कैद र पीडितलाई २ लाख रुपैयाँ क्षतिपूर्ति तिर्नुपर्ने फैसला गरेको छ । त्यतिमा सीमित नरहेर सर्वोच्चले बालिकालाई अभिभावकको मञ्जुरीबिना जबर्जस्ती कुनै ठाउँमा लैजानुलाई अपहरणको कसुर मानिने ठहर गरेको छ । सर्वोच्चले यो मुद्दामा सन् १८७५ मा बेलायतको अदालतले क्वीन भर्सेस प्रिन्स को मुद्दामा र सन् १९७३ मा भारतको सर्वोच्च अदालतले स्टेट अफ हरियाना भर्सेस राजाराम को मुद्दामा बालबालिकालाई अपहरण गरेको मानिने अवस्थाहरूबारे गरेको व्याख्यालाई सन्दर्भका रूपमा उल्लेख गरेको छ । जसमा अपहरणमा परेको नाबालक विवाहित भएको वा नभएको, कतै लैजान उसको मञ्जुरी रहेको वा नरहेको वा अपराधीको अपहरण गर्ने मनसाय थियो वा थिएन भन्ने जस्ता कुराको सान्दर्भिकता रहँदैन, अभिभावकको मञ्जुरीबिना कतै लैजानु मात्र पनि अपहरण हुन्छ भनिएको छ । सर्वोच्चले मुलुकी ऐन र अहिले प्रचलित अपराध संहिताले पनि ती फैसलाहरूले विकसित गरेको विधिशास्त्रलाई आत्मसात् गरेको भन्दै नमुना ज्ञानोदय एकेडेमी स्कुलका प्रिन्सिपल गणेशबहादुर श्रेष्ठले आफ्नी विद्यार्थीलाई अपहरणसमेत गरेको ठहर गरेको छ । सर्वोच्चले अपहरणमा थप ७ वर्ष कैद र १ लाख रुपैयाँ जरिवाना हुने पनि ठहर गरेको छ । बलात्कारमा १० वर्ष र अपहरणमा ७ वर्ष गरी जम्मा १७ वर्ष कैद हुने ठहर गर्दै अदालतले उक्त सजायको गणना गर्दा ठूलो सजाय भोग्दै गर्दा सानो सजाय त्यसमै खापिने व्यवस्था यो मुद्दामा लागू नहुने भनेको छ । कतिपय अपराधमा तोकिएको सजाय समान्तर रूपमा पूरा हुने हुँदा ठूलो सजाय पूरा गर्दा गर्दै सानो सजाय पनि स्वतः कार्यान्वयन भएको मानिन्थ्यो । तर, यो मुद्दामा समानान्तर रूपमा पूरा हुने नभएर दुवै सजाय जोड्नुपर्ने सर्वोच्चको ठहर छ । जसका कारण श्रेष्ठले पक्राउ परेको मितिबाट १७ वर्ष कैद बस्नुपर्नेछ । कसुरको मात्राअनुसार सजाय गरिएन भने न्यायको अनुभूति हुँदैन । कसुरको मात्राअनुसार सजाय नगरी अवाञ्छित र अतार्किक उदारता देखाउँदा दण्डहीनताले प्रश्रय पाउने खतरा रहन्छ, सर्वोच्चको फैसलामा भनिएको छ, न्यायिक मूल्य मान्यता र सिद्धान्तको दायरामा रहेर समाजलाई दण्डहीनताबाट जोगाउनु अदालतको कर्तव्य बन्दछ । दोषीलाई दण्डित गर्ने र निर्दोषलाई संरक्षण प्रदान गर्ने दुवै कुरामा अदालतले सन्तुलित दृष्टि पुर्याउनुपर्छ ।"
आरोपितकै बचाउमा कलाकार !,"(काठमाडौं)  सम्मान छ हाम्रो रियल हिरोलाई, सत्यको जित अवश्य हुनेछ ।किशोरीमाथि जबर्जस्ती करणी आरोप लागेका कलाकार पल शाहको पोस्ट सेयर गर्दै अभिनेत्री पूजा शर्माले फेसबुकमा लेखेको स्टाटस हो यो । फरार रहेका शाहले उक्त पोस्टमा आफ्नो स्वास्थ्य स्थिति बिग्रिएको, घरपरिवारको व्यवहार मिलाउनुपरेको र प्रदर्शनरत फिल्ममा असर नपरोस् भनेर प्रहरीसामु उपस्थित हुन नसकेको कारण उल्लेख गरेका थिए । यसअघि पूजा भनेकै पलको पिल्लर हो, पललाई कसैले पनि केही गर्न सक्दैन भन्दै ठोकुवा गर्दै हिँडेकी शर्माले इन्स्टाग्राममा जस्टिस फर पल लेखिएको तस्बिर सार्वजनिक गरेकी थिइन् । बारम्बार जबर्जस्ती करणी र यौन दुर्व्यवहार गरेको भन्दै किशोरीले जाहेरी दिइसकेपछि ३ लाखभन्दा बढी फलोअर्स भएको फेसबुक अनि इन्स्टाग्रामबाट शर्माले सेयर गरेको तस्बिर र विचारमा उनको मानसिकताको प्रतिबिम्ब झल्किन्छ । अभिनेत्री करिश्मा मानन्धरले त पललाई स्टे स्ट्रङ भन्दै शुभेच्छा नै दिएकी छन् । मुलुकी अपराध संहितामा १८ वर्षभन्दा कम उमेरका बालिकालाई मञ्जुरी लिएरै सम्बन्ध राखे पनि त्यसलाई जबर्जस्ती करणी मानिन्छ । तर, समाजलाई सचेत बनाउने भूमिकामा रहेका कला क्षेत्रकै कतिपय व्यक्ति संवेदनशील विषयमा आरोपितको संरक्षणमा लागेको देखिन्छ । कलाकारको यस्ता अभिव्यक्तिले हिंसालाई दुरुत्साहन गरेको लेखक आन्विका गिरी बताउँछिन् । पुरुषप्रधान सोच पुरुषमा मात्र हुँदैन, महिलामा पनि हुन्छ । पूजाले त्यसो भन्नु अर्को साधारण महिलाले पुरुषप्रधान समाजमा बोलेको जस्तै हुने भयो, उनले भनिन्, यति धेरै एक्सपोजर पाएकी महिला, जो केही समयअगाडि आफै हिंसामा परेकी थिइन् । उनले यसरी बोल्नु दुर्भाग्यपूर्ण अवस्था हो । उनी हिंसामा पर्दा हामी कति चिच्यायौं, बोल्यौं । करिश्माले भने पहुँच र शक्तिको आडमा पलको पक्षमा बोलेको उनको बुझाइ छ ।अभिनेत्री सुरक्षा पन्त पनि पूजा र करिश्माको अभिव्यक्ति असंवेदनशील भएको टिप्पणी गर्छिन् । त्यो एकदमै गलत हो । यसले कानुनप्रति चेत नभएको र समाजप्रति उत्तरदायी नभएको देखाउँछ । कसैलाई हिरो बनाउन हामी कोही पनि होइनौं, उनले भनिन्, सायद त्यो प्रमोसनल फन्डा हुन सक्छ । संवेदनशील मुद्दामा हामीले कसैलाई उचाल्न मिल्दैन । लेखक गिरी फिल्म क्षेत्रमा आशा गरेका अभिनेत्रीहरूले नै समाजका ठूला घटनामा नबोल्ने गरेको बताउँछिन् । आफ्नो क्षेत्रमा भएको यस्ता अपराधविरुद्ध नबोल्ने उनीहरूलाई कुनै क्याम्पियनको सद्भावना दूत बन्ने नैतिक आधार नरहेको उनको भनाइ छ । अन्यायको विरुद्ध नबोलेर चुप लागिरहने हो भने पुस्तौंपुस्ता यस्ता घटना भइरहन्छन्, उनले भनिन् ।कुनै पनि महिलाले दुर्व्यवहारविरुद्ध बोल्दा उसलाई सुरुमै प्रमाण मागिन्छ । किन ढिला बोल्यौ भन्ने प्रश्नहरू तेर्साइन्छ । भारतमा १० वर्षपछि नाना पाटेकरविरुद्ध तनुश्री दत्तले बोल्दा सुरुमै उनैलाई दोषी घोषित गरियो । अमेरिकन निर्माता हार्वे विन्सटाइनविरुद्ध बोल्ने दर्जनौं महिलाले यस्तै आरोप खेप्नुपर्यो । बलात्कार त हुँदै होइन । सुरुसुरुमा मायाजाल अहिले आएर महाजाल । पललाई बर्बाद गर्न लागिपर्नु भएका महानुभावहरूले नाबालिग (पीडितको नाम नै उल्लेख गर्दै) लाई नि बर्बाद गरिदिए भन्दै गायिका ज्योति मगरले फेसबुकमा लेखिन् । पीडितमाथि भएको दुर्व्यवहारका कुरा अडियोमै सार्वजनिक हुँदा पनि समाजका प्रतिष्ठित भनिनेहरू पीडितमाथि नै लाञ्छना लगाइरहेका छन् । दुर्व्यवहारबारे बोल्दा महिलाले यस्तो आरोप झेल्नु नयाँ नभएको बताउँछिन्, पोलिटिकल लिट्रेसी फर वुमनकी प्रकृति भट्टराई । आरोपप्रत्यारोप लगाउने कुरा त अपेक्षित नै थियो । जब महिला बोल्छिन्, हरेक पटक यस किसिमको रियाक्सन देखिन्छ, उनले भनिन्, महिला अभियान चलेको यतिका वर्ष भइसक्यो तर हामीले नै साधारण कानुनको ज्ञान पनि बुझाउन सकेका रहेनछौं । व्यक्ति नै अदालत जस्तो भइसकेपछि समस्या हुँदोरहेछ । १८ वर्षमुनिका महिलामाथिको करणीलाई कानुनले जबर्जस्ती करणी मानेकाले त्यसकै आधारमा यो सिधै बलात्कारको मुद्दा भएको लेखक गिरीको भनाइ छ । तर यसलाई महिलाकै दोष हो भनेर पीडितलाई हतोत्साही पार्ने काम भइरहेको उनले बताइन् । आम मानिसको बुझाइ त छोरा मान्छे हो, भइहाल्छ नि भन्ने छ । अर्कोतिर पीडितले किन ढिलो भनी, कसले उचाल्यो भन्नेजस्ता कुरा त गौण छन्, उनले भनिन् । नाबालिगसँगको सम्बन्ध स्वतः बलात्कार हो भन्ने कुरा नबुझ्दा यस्ता समस्या देखिएको अधिकारकर्मी सम्पदा रिजाल बताउँछिन् । कुनै नाबालिगसँगको सम्बन्धलाई बलात्कार हो भन्ने बुझ्नुपर्छ । त्यस्तो घटनालाई कानुनी दायरामा ल्याउन परिवार, समाजले भूमिका खेल्नुपर्छ, उनले भनिन्, जुनसुकै महिलासँग सहमतिमा सम्बन्ध राख्न सकिन्छ भन्ने भाष्य डरलाग्दो तरिकाले आइरहेको छ । त्यो त बलात्कारको दुरुत्साहन नै हो । अभिनेत्री सुरक्षा पन्त फिल्म क्षेत्रभित्रको पल शाह प्रवृत्तिमाथि बहस हुन आवश्यक ठान्छिन् । कला क्षेत्र खुला प्लेटफर्म भएकाले बालबालिकासमेत आउँछन्, उनले भनिन्, उनीहरूलाई गलत तरिकाले प्रयोग गर्ने धेरै सम्भावना छ । यस्ता मुद्दाहरू यहाँ थुप्रै छन् । कतिले बाहिर निकाल्ने आँट गर्नुभयो, कतिले गर्नु भएन । खोक्रो आदर्श र स्टारडमले कहीँ नपुर्याउने भन्दै उनले यस्ता संवेदनशील मुद्दामा कलाकारकै हिसाबले बोल्नुपर्ने बताइन् ।पल र पीडित किशोरीबीचको यो मुद्दा एकाएक प्रहरीकहाँ पुगेको होइन । दुईबीचको प्रेम गसिप हुँदै अडियो पनि सार्वजनिक भयो । सुरुमा त आरोपितले पीडित परिवारसँग छलफल गरेर मिलाउन खोजे । तर, ज्यास्मिन ओझासँगको अडियो बाहिरिएपछि भने किशोरीले जाहेरी दिइन् । पलले आफूविरुद्ध षड्यन्त्र भएको भन्दै चार व्यक्तिहरूको नाम उल्लेख गर्दै अरू अडियो सार्वजनिक गरे । अहिले पनि चरित्र हत्या गर्दै डिजिटल बुलिङदेखि पीडितलाई झनै पीडित बनाउने काम भइरहेका छन् । यस्तो समयमा पीडितलाई सरकारले संरक्षणको प्रत्याभूति गराउनुपर्ने अधिकारकर्मी मोहना अन्सारी बताउँछिन् । यौन दुर्व्यवहार जस्तो गम्भीर विषयमा कुनै व्यक्ति आरोपित हुन्छ भने अनुसन्धान गर्ने प्रहरीको दायित्व हो । मलाई दुर्व्यवहार गर्यो भन्ने पीडितको बयान नै छ, उनले भनिन्, यदि कला क्षेत्रमा त्यस किसिमका विकृति छन् भने त्यसलाई कानुनको दायरामा ल्याउनु प्रहरीको दायित्व हो । न्याय दिन अदालत छँदै छ ।"
जबर्जस्ती करणी आरोपमा सांसद बानियाँ पक्राउ,नेपालगन्ज (कास) जबर्जस्ती करणी आरोप लागेका एमाले सांसद मोहन बानियाँ पक्राउ परेका छन् । नेपालगन्ज विमानस्थलबाट उनलाई सोमबार नियन्त्रणमा लिइएको जिल्ला प्रहरी कार्यालय बाँकेका डीएसपी मधुसूदन न्यौपानेले बताए । बानियाँ काठमाडौंबाट गृहजिल्ला मुगु जाने क्रममा नेपालगन्ज उत्रिएका थिए । माघ १९ गते नेपालगन्जस्थित अप्सरा होटलमा सांसद बानियाँले ४० वर्षीया महिलालाई जबर्जस्ती करणी गरेको उजुरी प्रहरीमा परेको थियो । पीडित महिलाले माघ २७ गते जिल्ला प्रहरी कार्यालयमा उजुरी दिएकी थिइन् । पक्राउ पुर्जी जारी भएपछि बानियाँले आफू निर्दोष रहेको र आफैं प्रहरीमा उपस्थित हुने बताए पनि सम्पर्कविहीन थिए । पीडितले आफूले दिएको २५ लाख रुपैयाँ फिर्ता गर्छु भनेर होटलमा बोलाएको र त्यहीं जबर्जस्ती करणी गरेको जाहेरीमा उल्लेख गरेकी छन् । सांसद बानियाँ पिछडिएको क्षेत्रबाट एमालेका समानुपातिक सांसद हुन् ।
"एमसीसीमा दाहाल : पहिला विरोध, अब प्रस्टीकरण","(काठमाडौं)  माओवादी केन्द्रका अध्यक्ष पुष्पकमल दाहालले १२ बुँदे व्याख्यात्मक घोषणासहित एमसीसी सम्झौता अनुमोदन गरेपछि यसको औचित्य पुष्टि गर्न प्रस्टीकरण दिएका छन् । एमसीसी अनुमोदन भएपछि केही नेताकार्यकर्ता असन्तुष्ट भइरहेका बेला दाहालले सोमबार पत्रकारमाझ सम्झौता अनुमोदनपछि मुलुक प्रतिगमनमा जानबाट जोगिएको बताए ।व्याख्यात्मक घोषणासहित एमसीसी अनुमोदन भएपछि म निकै खुसी छु, देश दुर्घटनाबाट बचेको छ, संविधान बचेको छ, उनले भने, गठबन्धन बच्ने कुरा त त्यति ठूलो मान्दिनँ । मुलुक प्रतिगामीको हातमा जानबाट बचेको छ । यसले कानुनी र वैधानिक बाटो प्राप्त गरेको छ । यो विशुद्ध हामीले पहिलापहिला गरेको संकल्प प्रस्ताव जस्तो मात्रै होइन । अन्तर्राष्ट्रिय कानुनद्वारा स्थापित भएको प्रक्रिया र मान्यता हो ।आगामी तीन तहको चुनावमा एमसीसी अनुमोदनमा पार्टी र नेतृत्वको भूमिकामाथि प्रश्न उठ्ने भएपछि सत्तारूढ दल माओवादीले एमसीसी अनुमोदन हुबहु नभएको भन्दै व्याख्यात्मक घोषणाले भ्रमहरू अन्त्य गरेको दाबी गरेको छ । दाहालले गठबन्धनबीच सहमतिमा एमसीसी अनुमोदन भएपछि संविधान र लोकतन्त्रमाथिको खतरा तथा शान्ति प्रक्रिया भंग हुने जोखिम टरेको बताए । उनले एमसीसीमार्फत गठबन्धन भत्काउने, संविधान, लोकतन्त्रमाथि घात गर्ने र शान्ति प्रक्रिया नै उल्टाउनेसम्मका कोसिस भए पनि त्यसलाई परास्त गरेको सुनाए । एमसीसीमार्फत एमाले अध्यक्ष केपी शर्मा ओली पुनः सत्ता राजनीतिमा आउन सक्नेतर्फ संकेत गर्दै उनले त्यसपछि आउन सक्ने राजनीतिक र संवैधानिक जटिलता रोक्न विकल्पसहित आफूले एमसीसी अनुमोदनको कोर्स समातेको बताए । अहिले कतिपय साथीहरूले होइन यो कागजको खोस्टो हो, यसको कुनै अर्थ छैन, यो ठगपत्र हो भनेर निकै ठूलो भ्रम छरेका छन्, उनको भनाइ छ, हामी सबैले गर्व गर्नुपर्छ, राष्ट्र फेरि एकताबद्ध भएको छ । दलहरू फेरि एक ठाउँ उभिएका छन् । नेपाली समाज विभाजित हुनबाट बचेको छ ।एमसीसीमा सकेसम्म राष्ट्रिय सहमति जुटाउन आफूले गरेको इमानदार प्रयासलाई दोहोरो भूमिकाका रूपमा चित्रण गरिएको गुनासो गर्दै दाहालले पार्टीभित्रका अन्तरविरोध, सडक संघर्ष र मध्यमार्गी विकल्पको खोजीमा लागेकाले एमसीसी अनुमोदनको काममा केही ढिलाइ भएको बताए । सडकका आन्दोलनकारी, मिडिया र आमजनताको पहलकदमी नभएको भए व्याख्यात्मक घोषणासम्म आउने थिएन, उनले प्रस्टीकरण दिँदै भने, नेपाल नराम्रोसँग आन्दोलित र विभाजित पो हुने हो कि भन्ने अमेरिकनलाई लाग्यो । नेपाली कांग्रेसलाई पनि लाग्यो । हामी त त्यहाँ बहसमा थियौं नै । त्यो सबैले गर्दा नेपालको सार्वभौम प्रतिनिधिसभाले एमसीसी सम्झौता र व्याख्यात्मक घोषणालाई एकै पटक पास गरेको छ । यो अभिन्न अंग बनी नै सक्यो ।अन्तर्राष्ट्रिय कानुनका प्राध्यापक सूर्य सुवेदी र सार्कका पूर्वमहासचिव अर्जुन थापासँगको परामर्शमा यो विकल्प खुलेको उनले बताए । उनले सबैभन्दा सुरुमा पूर्वपरराष्ट्र सचिव तथा सार्कका पूर्वमहासचिव थापासँग यस विषयमा सल्लाह गरेको बताए । उनले थापाले नै कुनै टिप्पणीसहित संसद्बाट सम्झौता पारित गरे त्यसलाई कानुनी रूपमा अमेरिकाले मान्नैपर्ने जानकारी दिएको दाबी पत्रकार सम्मेलनमा गरेका छन् । त्यस विषयमा थप स्पष्ट हुन फेरि वरिष्ठ अधिवक्ता गोविन्द बन्दीसँग पनि आफूले सल्लाह गरेको उनले बताए । अधिवक्ता बन्दीले पनि त्यो सम्भव भएको बताएपछि आफूलाई सोही उपाय ठीक लागेको उनले सुनाए ।उनका अनुसार कांग्रेसबाट पनि गगन थापालगायतको टिमले यही विषयमा काम गरिरहेकाले उनीसँगै मिलेर यसलाई मूर्त रूप दिइएको हो । हाम्रो संसद्ले पारित गरेको व्याख्यात्मक घोषणा अमेरिकाले पनि मान्नुपर्छ र उसले मान्छ भन्ने विषयमा दूतावासबाट पनि सकारात्मक प्रतिक्रिया आएको छ, त्यसैले पनि यसलाई अगाडि बढाउन सजिलो भएको हो, दाहालले भने । उनले व्याख्यात्मक घोषणा तयार गर्ने क्रममा गठबन्धनका नेताहरू काठमाडौंस्थित अमेरिकी दूतावास गएको समेत खुलाए ।दाहालले एमसीसी सम्झौतासँगै पारित १२ बुँदे व्याख्यात्मक घोषणा अमेरिकाले स्वीकार गर्ने र त्यसो नभए सम्झौता भंग हुने दाबी गरे । उनले १२ बुँदे व्याख्यात्मक घोषणाको अन्तर्राष्ट्रिय कानुनी वैधता रहने दाबी गरे । अर्को पक्षले पनि त्यसलाई स्वीकार गर्नैपर्छ, गरेन भने एमसीसी खारेज हुन्छ, उनले भने । दाहालले एमसीसीलाई संसद्बाट संकल्प प्रस्ताव पारित गर्न नेकपा कालमै प्रस्ताव गरेको तर त्यो बेला तत्कालीन प्रधानमन्त्री केपी शर्मा ओलीले अस्वीकार गरेको आरोप लगाए । त्यति बेला अहिलेका प्रधानमन्त्री शेरबहादुर देउवा प्रमुख प्रतिपक्षी दलको नेता हुनुहुन्थ्यो, मैले कुनै प्रस्ताव संसद्बाट पारित गरेपछि एमसीसी अगाडि बढाउन सहज हुन्छ कि भन्ने कुरा गर्दा ल ठीक छ भनेर उहाँ (देउवा) सहमत हुनुभएको थियो, दाहालले भने, तर त्यति बेला केपी ओली प्रधानमन्त्री हुनुहुन्थ्यो । उहाँले संकल्प वा अरू कुनै पनि प्रस्ताव जरुरी छैन । एक अक्षर पनि परिवर्तन गर्न सकिँदैन भनेपछि त्यति बेला पारित हुन नसकेको हो ।एमसीसी अनुमोदनलाई लिएर असन्तुष्ट पार्टी नेता नारायणकाजी श्रेष्ठप्रति दाहालले आक्रोश पोखे । उनले अन्य नेताकार्यकर्तालाई पनि एमसीसी मुद्दामा भावुक नहुन आग्रह गरे । कसैले महाकाली सन्धिपछि नेकपा एमालेका नेता वामदेव गौतमले जस्तो बाटो रोजे आफूले रोक्न नसक्ने भन्दै दाहालले श्रेष्ठलाई पार्टी छोड्ने विकल्प खुला रहेको चेतावनी दिए । एमसीसीको विरोध गरेपछि भएभरका कार्यकर्ता मतिर केन्द्रित हुन्छन् भन्ने ठान्नुभयो होला, त्यस्तो हुँदैन । महाकाली सन्धिका बेला राष्ट्रघात भयो भनेर वामदेवजी त्यति बेला एमालेको केन्द्रीय समितिको झन्डै आधा नेता लिएर जानुभयो । भोट आउने बेला एउटा सिट पनि जित्नु भएन, उनले भने, त्यसकारण कोही सेन्टिमेन्टमा आउनुपर्ने आवश्यकता छैन तर कसैलाई त्यही बोटो हिँड्न मन लाग्यो भने कसले रोक्न सक्छ र ? राजनीति त भोलिन्टियर कर्म हो । जबर्जस्ती कसैलाई बाध्य पार्ने कुरा भएन । दाहालले केन्द्रीय समितिमा आफ्नो विचार राख्न श्रेष्ठलाई आग्रह गरेको पनि सुनाए ।"
विकास सहयोगको मानक : कांग्रेस,"काठमाडौं (कास) नेपाली कांग्रेसले अमेरिकी अनुदानसम्बन्धी परियोजना (एमसीसी) नेपालमा आएका विकास सहयोगको मानक बन्ने बताएको छ । यसले नेपालको विकास प्रशासनलाई थप पारदर्शी र उत्तरदायी बनाउन सघाउने उसको भनाइ छ ।पार्टी कार्यालयमा सोमबार आयोजित पत्रकार सम्मेलनमा प्रवक्ता प्रकाशशरण महतले बृहत्तर सहमतिबाट एमसीसी संसद्बाट अनुमोदन भएकाले यसको कार्यान्वयनमा सबै दल र पक्षको सहयोग हुने बताए । अपवादबाहेक सबै दलको सहयोगमा संसद्बाट एमसीसी पास भएको कांग्रेसको बुझाइ छ । प्रमुख प्रतिपक्षी एमाले प्राविधिक कारणले संसदीय प्रक्रियामा सहभागी हुन नसके पनि एमसीसीको पक्षमै थियो, उनले भने, सो पार्टीका अध्यक्ष र अन्य नेताले प्रकट गर्नुभएका विचार र अभिव्यक्तिले सम्झौता पारित गर्न र सकारात्मक जनमत निर्माण गर्न सहयोग गरेको छ । एमसीसी विशुद्ध विकास परियोजनाका रूपमा रहेको उनको भनाइ छ । व्याख्यात्मक घोषणाले एमसीसीका विषयमा रहेका भ्रम समाप्त भएको उनले बताए । अबको ध्यान यसलाई समयमै काम सम्पन्न गर्नेतिर हुनुपर्छ, त्यसपछि स्वतः तमाम भ्रमहरू आफैं समाप्त भएर विकास र सहयोग सम्बन्धमा नयाँ अध्याय प्रारम्भ हुनेछ, उनले भने, अन्तर्राष्ट्रिय प्रतिस्पर्धाबाट ठेक्का लाग्ने भएकोले स्वामित्व र पारदर्शिताको हिसाबले यसले भविष्यमा मार्गनिर्देश गर्नेछ ।"
'मित्रराष्ट्रविरुद्ध आफ्नो भूभाग प्रयोग हुन दिन्नौं,"काठमाडौं (कास) सरकारले छिमेकी देशहरू भारत र चीनसहित कुनै पनि मित्रराष्ट्रविरुद्ध आफ्नो भूभाग प्रयोग हुन नदिन नेपाल प्रतिबद्ध रहेको जनाएको छ । प्रतिनिधिसभाबाट अमेरिकी सहयोग परियोजना मिलेनियम च्यालेन्ज कर्पोरेसन (एमसीसी) सँगको सम्झौता अनुमोदन भएको भोलिपल्ट सोमबार बसेको मन्त्रिपरिषद् बैठकले अनुमोदन गर्न सहज वातावरण निर्माण गर्नेहरूलाई धन्यवादसमेत व्यक्त गरेको छ । नेपालले एमसीसी सम्झौता अघि बढाउने गृहकार्य गर्दा र गरिसकेपछि पनि नेपालको उत्तरी छिमेक चीनबाट पटकपटक चासो देखाएपछि सरकारले आफ्नो भूभाग कुनै पनि मित्रराष्ट्रविरुद्ध प्रयोग हुन नदिने कुरालाई प्रस्ट पारेको हो । एमसीसी सम्झौतालाई लिएर चीनले पटकपटक टिप्पणी गरेपछि अमेरिका र चीनबीच सवालजवाफ भएको थियो । जसले गर्दा नेपाललाई भूराजनीतिक भुमरीमा तान्न खोजेको परराष्ट्र विज्ञले बताएका थिए । चीनको संवेदनशीलतालाई मध्यनजर गरेर मन्त्रिपरिषद्ले निर्णय गर्दै सन्देश प्रवाह गर्न खोजेको सञ्चार तथा सूचना प्रविधिमन्त्री ज्ञानेन्द्र कार्कीले बताए ।सबै मुलुकसँग मैत्रीपूर्ण सम्बन्ध कायम गर्ने नेपालको परराष्ट्र नीतिको मर्मअनुरूप छिमेकी मित्रराष्ट्रहरू भारत, चीनलगायत अन्य कुनै पनि मित्रराष्ट्रको विरुद्ध नेपाली भूमि प्रयोग हुन नदिन सरकार प्रतिबद्ध रहेको छ, मन्त्रिपरिषद्को निर्णयमा उल्लेख छ । मन्त्रिपरिषद् बैठकले राजनीतिक दलहरू, सभामुख र सांसदहरूलाई धन्यवाद व्यक्त गरेको छ । एमसीसीलाई मिति २०७८ फागुन १५ गते प्रतिनिधिसभाबाट अनुमोदन गराउन सहज वातावरण निर्माण गरी सहयोग गर्नु हुने गठबन्धनमा आबद्ध राजनीतिक दलहरू, प्रमुख प्रतिपक्ष दललगायत अन्य राजनीतिक दलहरू, प्रतिनिधिसभा सम्मानीय सभामुख र माननीय सदस्यहरू सबैलाई नेपाल सरकार धन्यवाद ज्ञापन गर्दछ, मन्त्रिपरिषद्को निर्णयमा भनिएको छ ।"
व्याख्यात्मक घोषणालाई ध्यान दिएका छौं,"बेइजिङ (कास) अमेरिकी सहयोग नियोग मिलेनियम च्यालेन्ज कर्पोरेसन (एमसीसी) सँगको सम्झौता अनुमोदन गरेपछि चीनले फेरि टिप्पणी गरेको छ । प्रतिनिधिसभाबाट आइतबार पारित एमसीसीमाथिको व्याख्यात्मक घोषणा लाई ध्यान दिएको चीनको भनाइ छ । बेइजिङमा सोमबार आयोजित पत्रकार सम्मेलनमा चिनियाँ परराष्ट्र प्रवक्ता वाङ वनपिनले एक मित्रवत् छिमेकी र विकास साझेदारका रूपमा चीनले सधैंझैं नेपाली जनताको विकासको बाटो छनोटलाई समर्थन गर्ने बताएका छन् । प्रवक्ता वाङले अन्तर्राष्ट्रिय विकास सहयोगले पारस्परिक सम्मान र समान व्यवहारको सिद्धान्तलाई पालना गर्नुपर्ने, सम्बन्धित देशको सार्वभौमसत्ता, जनताको इच्छाको पूर्ण सम्मान गर्नुपर्ने र अन्य देशको आन्तरिक मामिलामा हस्तक्षेप गर्ने हेतुले कुनै राजनीतिक सर्त नराख्ने कुरामा चीनले बारम्बार जोड दिने गरेको उल्लेख गरे । चीनले एमसीसी सम्झौताको सम्बन्धमा बेइजिङबाट दिएको यो तेस्रो अभिव्यक्ति हो ।संसद्मा एमसीसी सम्झौता टेबल हुनुअघि र टेबल भइसकेपछि चीनले आफ्नो धारणा सार्वजनिक गरेको थियो । सम्झौता टेबल हुनुअघि फागुन ६ मा अमेरिकाले नेपालमा मिचाहा कूटनीति प्रयोग गरेको उल्लेख गर्दै त्यसको आफूले प्रतिवाद गर्ने चीनले चेतावनी दिएको थियो । त्यसपछि सम्झौता संसद्मा टेबल भएपछि तीन दिनपछि फागुन ११ मा एमसीसी सम्झौता पान्डोरा बक्स वा उपहार के हो भनेर प्रश्न उठाएको थियो ।"
खुला मैदान मासेर पार्क,"(काठमाडौं)  वरिपरि बस्ती, बीचमा खुला चउर । काठमाडौंका ४० भन्दाबढी विद्यालयका विद्यार्थी छुट्टीका दिन वा अन्य समयमा खेलकुदका लागि पेप्सीकोला टाउन प्लानिङबीचको खुला तथा सामुदायिक क्षेत्रमै आइपुग्छन् । विद्यालयस्तरीय खेलकुद यही मैदानमा हुने गर्छ । सरस्वती क्लब, युनाइटेड क्लब, मनोहरा ब्वाइज क्लब, सामाजिक युथ क्लबलगायतको प्रशिक्षण केन्द्र यही मैदान नै हो । यो मैदान स्थानीय तह निर्वाचन२०७४ लगायतको मतदान केन्द्र, २०७२ वैशाखको भूकम्पमा पेप्सीकोला क्षेत्रका स्थानीयवासीका लागि सुरक्षित आश्रयस्थलसमेत बनेको थियो । तर, सिनामंगल नगर सेवा समाज नामक संस्था पेप्सीकोला टाउन प्लानिङकै सबैभन्दा ठूलो खुला क्षेत्रसमेत रहेको यही मैदान मासेर गार्डेन (पार्क) बनाउने खेल मा लागेको छ । संस्थाको खेलमा काठमाडौं महानगरपालिकाले समेत साथ दिएको छ । महानगरले संरचनासहितको पार्क निर्माणका लागि भन्दै गत आर्थिक वर्ष ०७७७८ मा १ करोड रुपैयाँ विनियोजन नै गरेको थियो । स्थानीय बासिन्दाको विरोधकै कारण बजेट कार्यान्वयन हुन सकेन । तर, महानगरले चालु आर्थिक वर्षमा पुनः पार्कका लागि भन्दै बजेट विनियोजन गरेको छ । पार्क निर्माणका लागि १ करोड रुपैयाँ बजेट विनियोजन भएको छ, स्थानीय बासिन्दाको सहमतिअनुसार काम गर्छौं, काठमाडौं महानगर३२ वडाका वडाध्यक्ष नवराज पराजुलीले भने, स्थानीय बासिन्दाको भावनाअनुरूप छलफल र सहमति भयो भने पार्क बन्छ, नत्र बन्दैन । महानगरले छुट्याएको बजेट कार्यान्वयन नहुँदै सिनामंगल नगर सेवा समाज नामक संस्थाले पहुँचको भरमा वडा कार्यालय, स्थानीय बासिन्दालाई पत्तो नदिई गृह मन्त्रालयबाट सिधै योजना ल्याएर फागुन ७ (प्रजातन्त्र दिवस) को अवसरमा मैदानको बीचमा ३२ फिट अग्लो नेपालको झन्डा गाड्ने योजना बनाएको थियो । झन्डा गाड्न मैदानको बीचमा खाडल पनि खनियो । पार्कको शिलान्यासका लागि गृहमन्त्री बालकृष्ण खाँणलाई समेत आमन्त्रण गरिएको थियो । तर, स्थानीयवासी विरोधमा उत्रिएको सूचना पाएपछि गृहमन्त्री खाँण कार्यक्रममा उपस्थित नै भएनन् । कार्यक्रम नै स्थगित भयो । तर, झन्डा गाड्न खनेको खाडल भने अझै पुरिएको छैन । स्थानीयहरूले भने मैदानलाई यथास्थितिमै राख्नुपर्ने माग गर्दै आएका छन् । बालबालिका, युवाहरूको खेलमैदान, ज्येष्ठ नागरिकको साँझबिहान टहल्ने ठाउँ यही मैदान नै हो, खुला क्षेत्र जोगाउने कर्तव्य हाम्रो काँधमा छ, स्थानीय राजबहादुर सापकोटाले भने, कमिसनको लोभमा केही तत्त्वले खुला क्षेत्र मासेर पार्क बनाउने कुचेष्ठा गर्दै छ । स्थानीयको प्रतिनिधित्व गर्दै खुलेको समाजमा आबद्धलगायत केही स्थानीय भने खुला क्षेत्रलाई मास्ने योजना लागेका देखिन्छ । खुला क्षेत्र बस्ती बीचमा छ, धेरै क्षेत्रका मान्छे खेलकुदका लागि आउँछन्, होहल्लाधूलोधूवाँ बढ्दो छ, सिनामंगल नगर सेवा समाजका एक सदस्यले भने, समाजले टाउन प्लानिङको ६ वटै ब्लकको प्रतिनिधित्व गर्छ, हाम्रो योजना सुन्दर हरियाली पार्क निर्माणको हो । खेल्न पनि मिल्ने अनि साँझबिहान टहल्ने ठाउँ बनाउने योजना छ । खेलकुदलाई आयको स्रोत बनाइरहेकाहरू पार्कको विरोध गर्दै छ । समाजले हरियाली फुटपाथसहितको पार्क निर्माण गर्ने योजना बनाएको उनको दाबी छ । काठमाडौं महानगर३२ पेप्सीकोला टाउन प्लानिङवरिपरी कपुर गार्डेन, सूर्यमुखी गार्डेन, नमुना गार्डेन, मनोहरा पार्कलगायत ४ वटा पार्क छन् । पेप्सीकोला टाउन प्लानिङ क्षेत्रमा करिब १५ सय घरधुरी रहेको र विपद्को समयमा प्रयोग गर्न सकिने खुला क्षेत्रमा पनि पार्क निर्माण गर्न खोज्नु मूर्खता रहेको स्थानीय कृष्णगोपाल श्रेष्ठले बताए । खुला मैदानलाई अझ व्यवस्थित गर्न तार जाली लगाउने योजना छ, चउरको वरिपरि बिरुवा रोपिसकेका छौं, स्थानीय रविन शर्मा पौडेलले भने, खुला क्षेत्र संरक्षणका लागि उपभोक्ता समिति नै बनाएर काम गर्दै आएको छ । पेप्सीकोलाको सुन्दरता र पहिचान नै यही खुला क्षेत्र हो । टाउन प्लानिङका अधिकांश बालबालिका, युवाहरूले खुला रूपमा खेलकुदको तालिम लिने, खेल्ने गर्दै आएको उनले बताए । काठमाडौं उपत्यका विकास प्राधिकरणले पेप्सीकोला टाउन प्लानिङका क्रममा १९ रोपनी क्षेत्रफल जग्गालाई खुला तथा सामुदायिक क्षेत्रका रूपमा राखेको हो । उक्त खुला क्षेत्रलाई पार्क बनाउने भन्ने एक पक्ष छन् भने, खुला क्षेत्रकै रूपमा संरक्षण गर्ने भन्ने अर्को पक्ष छन् । जसका कारण स्थानीयवासीकै दुई पक्षबीच विवाद उत्पन्न भएको छ ।"
"प्रदेशसभा अनिश्चित, समस्यामा सरकार","(मकवानपुर)  वाग्मती प्रदेशसभा बैठक पुनः अनिश्चित बनेको छ । पुस ८ गतेबाट स्थगित प्रदेशसभा बैठक सोमबार बस्ने तय गरिएको भएपनि प्रमुख प्रतिपक्षी दल नेकपा एमालेको अवरोधका कारण सूचना टाँसेर पुनः स्थगित गरिएको हो । प्रदेशसभा सचिवालयले आइतबार सूचना जारी गर्दै विशेष कारणवश बैठक स्थगित गर्नुपरेको उल्लेख गरेको थियो । प्रदेशसभा बैठक अघि कार्यव्यवस्था परामर्श समितिको बैठक र सर्वदलीय बैठक पनि स्थगित भएको छ । लामो समयदेखि अवरुद्ध हुँदै आएको प्रदेशसभा बैठक फागुन ४ गते बसेको सर्वदलीय बैठकमा सहमति जुटेपछि सोमबारका लागि तय भएको थियो । प्रदेशसभा बैठक अनिश्चित बन्द सरकार भने समस्या परेको छ । करिब एक दर्जनभन्दा धेरै ऐन संशोधन गर्ने तयारी प्रदेश सरकारले गरिरहेको छ । सोमबारका लागि तय भएको बैठकमा सरकारको तर्फबाट प्रस्तुत हुने बिजनेसमा ऐन संशोधनको विषयवस्तु पनि रहने भएको थियो । प्रदेशका तत्कालीन मुख्यमन्त्री डोरमणि पौडेल नेतृत्वको सरकारले नै गएको साउन २९ गते ९ वटा ऐन एकैपटक संशोधनका लागि प्रदेशसभामा केही प्रदेश ऐन संशोधन गर्ने विधेयक २०७८ दर्ता गरेको थियो । यस विषयलाई टुंग्याउने गरी हामी अगाडि बढ्ने तयारीमा थियौं, सरकारका एक मन्त्रीले भने ।राजेन्द्र पाण्डे नेतृत्वको सरकारले प्रदेश सञ्चारमाध्यम व्यवस्थापन (पहिलो संशोधन) विधेयक २०७८ र प्रदेश विपद् व्यवस्थापन (पहिलो संशोधन) विधेयक २०७८ संशोधन गर्न लागेको हो । आन्तरिक मामिला तथा कानुन मन्त्रालयका अनुसार प्रदेश सरकारअन्तर्गतको प्रेस रजिस्ट्रार कार्यालयको राजनीतिक नियुक्ति र त्यहाँको आर्थिक अधिकार प्रशासनिक क्षेत्रमा हेरफेर गर्नको लागि प्रदेश सञ्चार माध्यम व्यवस्थापन (पहिलो संशोधन) विधेयक २०७८ लाई संशोधन गर्न लागिएको हो । यसअघि नै पूर्वमुख्यमन्त्री पौडेलले संसद्मा दर्ता गराएको केही प्रदेश ऐन संशोधन विधेयक २०७८ मा ९ वटा ऐनलाई समावेश गरिएको छ । प्रदेशसभा सचिवालयका अनुसार उक्त विधेयकमा प्रदेशस्तरका केही सार्वजनिक लिखत प्रमाणीकरण ऐन २०७४, कर तथा गैरकर, राजस्वसम्बन्धी ऐन २०७५, प्रदेश स्वास्थ्य सेवा ऐन २०७५, प्रदेश सवारी तथा यातायात ऐन २०७५, प्रदेश सहकारी ऐन २०७५, प्रदेश राष्ट्रिय वन ऐन २०७५, प्रादेशिक व्यापार तथा व्यवसायसम्बन्धी ऐन २०७६, प्रदेश औद्योगिक व्यवसाय ऐन २०७६ र प्रदेश वातावरण ऐन २०७७ लाई एकैपटक संशोधन गर्न लागि संसद्मा दर्ता गरिएको छ ।आन्तरिक मामिला तथा कानुन मन्त्रालयका कानुन उपसचिव नारनप्रसाद पोखरेलले संघीय सरकारले बनाएको ऐनसँग बाझिएको हुँदा एकैपटक धेरै संख्यामा ऐन संशोधन गर्नुपर्ने अवस्था सिर्जना भएको बताए । साझा अधिकार सूचीमा रहेका तथा एकल अधिकारमा रहेका ऐनसमेत संघीय सरकारसँग बाझिएको हुँदा संशोधन गर्न लागिएको हो ।संघीय सरकारसँग प्रदेश सरकारको ऐन बाझिनु हुँदैन । त्यसैले साझा अधिकारमा भएका ऐनहरू निर्माण गर्न प्रदेश सरकारले केन्द्रको बाटोसमेत हेर्ने गरेका कारण ऐन निर्माणमा सुस्तता देखिएको हो, उनले भने । ऐन निर्माणमा सुस्त देखिएको सरकार आवश्यक परेको खण्डमा हतारमा ऐन निर्माण गर्ने र फुर्सदमा संशोधन गर्दै आइरहेको छ । प्रदेश सरकारले गठन भएलगत्तै ९९ वटा कानुन पहिचान गर्दै २ वर्षभित्र निर्माण गरिसक्ने बताएको थियो । तर, ४ वर्ष बित्दासमेत अझै ३३ ऐन निर्माण हुन बाँकी नै छन् । ०७७ साल पुस ५ गते तत्कालीन प्रधानमन्त्री केपी शर्मा ओलीले प्रतिनिधिसभा विघटन गरेपछि प्रदेशसभामा त्यसको असर पर्दै आएको छ । नेकपापछि एमालेमा आएको विभाजनले प्रदेशसभा सत्ता जोगाउने र ढाल्ने प्रयोजनका लागि मात्र उपयोग हुँदै आएको छ ।"
भोक टार्न कलिलैमा श्रम,"सिन्धुपाल्चोक (कास) आमा रोगले थलिइन् । बाबु बेपत्ता भए । सात दिदीबहिनीको अभिभारा पूरा गर्ने क्रममा घरमा पेट पाल्न धौधौ भएपछि उनले परिवार र आफ्नो जीविकोपार्जनका लागि बजारमा काम खोज्न थालिन्, बाह्रबिसे नगरपालिका८ मानेश्वारा गाउँकी १३ वर्षकी निमा तामाङ । स्थानीय भद्रकाली माध्यमिक विद्यालयमा कक्षा ४ मा पढाइ छाडेर बाह्रबिसे बजारको स्थानीय होटलमा भाँडा माझ्न थालेको वर्ष दिन बित्यो । कठ्यांग्रिँदो चिसोमा भाँडा माझ्दा तामाङका कलिला हात चरचर फुटेका छन् । आफ्नो पीडा आफूसँगै छ, कसलाई के सुनाउनु ? यस्तो सानो उमेरमा किन होटलमा बसेको भन्छन्, समस्या यस्तै छ, उनले भनिन् । आफूसँगैका साथी पढ्न गएको देख्दा आफ्नो पेट पाल्न होटलमा पसिना बगाइरहेकी तामाङलाई दिदीबहिनीलाई सम्झिएर भक्कानो छुट्ने गर्छ । आमा सन्तोषीको मृत्युसँगै बुबा कर्ममान घरबाट हराएपछि बाह्रबिसे नगरपालिका२ कर्थली टोलगाउँका १२ वर्षे सागर तामाङ बेसहारा भएर बजारमा घुम्न थाले । व्यापारमा व्यस्त बजारबीच काम माग्दै भौंतारिरहेका उनले तामाङले झैं स्थानीय होटलमा भाँडाकुँडा माझ्न थालेको पाँच महिना भइसकेको छ । होटल सञ्चालकले दिएको खानाले पेट पालिरहेका तामाङले कहिलेकाहीं बुबाआमालाई सम्झिएर दुःख लाग्ने गरेको बताए । अरूले आफ्नो बुबाआमालाई माया गरेको, स्कुल पठाएको देख्दा साह्रै दिक्क लाग्छ, मेरो पनि बुबाआमा जिउँदो भइदिएको भए यस्तै गरी माया गर्थे होलान्, होटलछेउ भेटिएका उनले भने । भोटेकोसी, त्रिपुरासुन्दरी गाउँपालिका र बाह्रबिसे नगरपालिकाबाट २४ जनाभन्दा बढी बालबालिका काठमाडौंमा निमार्णाधीन घरमा मजदुरी गर्न गएका छन् । यही वर्कसपमा अरू पनि मजस्तै बालबालिका काम गर्छन् । म पनि उबेला काठमाडौंमा निर्माण काममा मजदुरी गर्न जान्थें, धेरै गाह्रो हुने भएपछि छोडें, अरू साथीहरू अझै जान्छन्, उनले भने । अभिभावकविहीन भएसँगै पेट पाल्न होटल र वर्कसपमा काम गरिरहेका यी बालबालिकाका केही उदाहरण मात्र हुन् । स्थानीयस्तरमा बालबालिकालाई उकास्न साहित्य अभियान चलाइरहेका सिन्धु साहित्य चौतारीका अभियन्ता नवराज रायमाझीका अनुसार जिल्लाका ३ नगर र ९ गाउँपालिकामा यस्ता बालबालिका थुप्रै छन् । बाह्रबिसे नगरका मेयर निमफुन्जो शेर्पा र उपप्रमुख सुशीला पाख्रिनले यसबारे बुझेर बालबालिकालाई उचित व्यवस्थापन दिनेमा खट्ने बताइन् ।"
२३५ घरमा जस्ताको छाना,"सिन्धुली (कास) खरको छानामुक्त गर्ने सरकारी अभियानअन्तर्गत सिन्धुलीको कमलामाई नगरपालिकामा निःशुल्क जस्तापाता वितरण गरिएको छ । कमलामाई नगरपालिकाको चालु आर्थिक वर्ष ०७८७९ को नीति तथा कार्यक्रममा नगर क्षेत्रका घरबाट खरको छानो हटाउने कार्यक्रमअनुसार ८० प्रतिशत घर रंगीन जस्ताले टल्किएका छन् । वडा कार्यालयबाट छनोट भई सिफारिस भएर आएका घरपरिवारलाई निःशुल्क आवश्यक जस्तापाता उपलब्ध गराइएको नगरप्रमुख खड्गबहादुर खत्रीले बताए । १४ वटै वडा कार्यालयबाट छनोट भएका २३५ घरपरिवारलाई यो वर्ष निःशुल्क रंगीन जस्तापाता वितरण गरिएको छ । जस्तापाताका लागि ९७ लाख ४५ हजार रुपैयाँ नगरपालिकाले खर्च गरेको नगरप्रमुख खत्रीले जनाए । निःशुल्क जस्तापाता वितरण गर्न वडा नं ५ र ६ बाहेक १२ वडाबाट खरको छाना हटाउने घर सिफारिस भई आएको छ । आगलागी न्यूनीकरण गर्न र विपन्न परिवारलाई सहयोग गर्न खरको छाना हटाएर निःशुल्क जस्तापाताले छाउने व्यवस्था मिलाइएको नगरप्रमुख खत्रीको भनाइ छ । उनले भने, अझै केही घर छुटेका छन् । ती घरपरिवारलाई पनि चालु आर्थिक वर्षभित्र निःशुल्क जस्तापाता उपलब्ध गराउने योजना थियो । तर कोरोना महामारीले गर्दा सकेका छैनौं । नगरपालिकाका वातावरण शाखा प्रमुख सागरकुमार ढकालका अनुसार १४ वटै वडामा रहेका करिब १३ हजार घरघुरीमध्ये २ सय ३५ घरधुरीले छाना खरले छाएको पाइएको छ । घरमा जस्तापाता ठोक्न लाग्ने काठ र श्रम खर्च भने सम्बन्धित घरधनी आफैंले व्यहोर्नुपर्ने उनले बताए ।"
त्रास फैलाउने २ जना पक्राउ,काभ्रे (कास) अरनिको राजमार्गअन्तर्गत बनेपा१० पुल बजारमा शंकास्पद वस्तु राखेर त्रास फैलाउने दुई जनालाई प्रहरीले पक्राउ गरेको छ । नेत्रविक्रम चन्द नेतृत्व नेकपासहितको दलले आह्वान गरेको बन्दको दिन सोमबार पुल बजारमा बाल्टिनमा नो एमसीसी लेखेर झोलाभित्र शंकास्पद वस्तु राख्ने महाभारत६ का युगान्त थिङ र विकेश थिङ (तामाङ) लाई पक्राउ गरिएको जिल्ला प्रहरी प्रमुख एसपी चक्रराज जोशीले जनाए । दुवै चन्द नेतृत्वको पार्टीमा आबद्ध रहेको खुलेको छ । शंकास्पद वस्तु राख्न प्रयोग भएको मोटरसाइकल र हुलियाका आधारमा प्रहरीले दुवै जनालाई बनेपाबाटै नियन्त्रणमा लिएको हो । शंकास्पद वस्तु भेटिएलगत्तै सेनाको डिस्पोजल टोलीले निष्क्रिय पारेको थियो । विस्फोटक पदार्थसम्बन्धी कसुरको कृत्रिम विस्फोटक पदार्थ बनाउन वा प्रयोग गर्न नहुने कसुरमा मुद्दा दर्ता गरी म्याद थप भएको एसपी जोशीले जनाए ।
कांग्रेस सिन्धुली सभापतिमा पोखरेल,"सिन्धुली (कास) नेपाली कांग्रेस सिन्धुलीको सभापतिमा उपेन्द्र पोखरेल निर्वाचित भएका छन् । उनी संस्थापन र इतर समूहका दुवै उम्मेदवारलाई पछि पार्दै विजयी भएका हुन् । पहिलो चरणमा कुनै पनि उम्मेदवारको ५१ प्रतिशत मत नआएपछि सोमबार भएको दोस्रो चरणको मतदानमा पोखरेल ८८५ मत ल्याएर विजयी भएका हुन् । निकटतम प्रतिद्वन्द्वी शेखर कोइराला समूहका उज्ज्वलप्रसाद बरालले ४७७ मत पाएका छन् । १ हजार ५२३ मतदाता रहेकोमा सोमबार भएको दोस्रो चरणको चुनावमा १ हजार ३७१ मत खसेको थियो । पहिलो चरणमा तेस्रो भएका संस्थापन पक्षधर प्रेमचन्द्र दाहालले दोस्रो चरणमा पोखरेललाई समर्थन गरेका थिए । सभापतिमा पाँच उम्मेदवार रहेका थिए । मतदान अधिकृत अरुणकुमार थिङका अनुसार सभापतिबाहेक ४२ पदका लागि ८५ जनाले उम्मेदवारी दिएर निर्वाचनमा भाग लिएका छन् । उपसभापति, सचिव, सहसचिव, सदस्यलगायतका पदको मत परिणाम मंगलबार आउने उनले बताए ।"
गौरीशंकर क्षेत्रमा जलविद्युत् आयोजनाको 'मनोमानी,"नासा हाइड्रोपावरको मनोमानी दोलखाको ल्याप्चेखोला जलविद्युत् आयोजना (१६० मेगावाट) ले समेत गौरीशंकर संरक्षण क्षेत्रभित्रको राष्ट्रिय वनको जग्गा भोगाधिकार र रूख कटानको निर्णय नहुँदै आयोजनास्थलमा ३६३ वटा रूख (१४, ३५१६ घनफिट) र बिरुवा आफूखुसी काटेको पाइएको छ । रूख काट्ने निर्णय नगराई आयोजनाले अनधिकृत हिसाबले रूख कटान गरेको र निर्माण कार्य अघि बढाएको पाइएपछि जीक्यापले पटकपटक पत्र काटेको थियो । ल्याप्चे क्षेत्रमा अनुगमन गर्दा उक्त आयोजनाले क्याम्प बनाई काम सुरु गरेको देखियो, क्षत्रीले भने, रूख कटान गरेको विषयमा अख्तियारमा समेत उजुरी परेको छ । रूख कटान विषयमा परेको उजुरीमा अख्तियारले छानबिन गरिरहेको छ । क्षत्रीले उक्त आयोजनाले पहुँचमार्ग निर्माण गर्ने उद्देश्यले बिगु गाउँपालिकाअन्तर्गतको लामाबगरलप्ची सडक निर्माण उपभोक्ता समितिको खातामा नियमविपरीत ३ करोडभन्दा बढी रकम जम्मा गरेर सडक निर्माणको काम अघि बढाउन सहयोग गरेको पाइएको बताए । सार्वजनिक खरिद नियमावली नियम ९७ (१) मा एक करोड रुपैयाँभन्दा बढी रकमको कार्य उपभोक्ता समितिमार्फत गर्न नमिल्ने उल्लेख छ । उक्त आयोजनाअन्तर्गतका रूख हटाउने र ५६९३ हेक्टर राष्ट्रिय वन क्षेत्रको जग्गा ३० वर्षका लागि प्रयोग गर्न दिने निर्णय गत असोज १४ को मन्त्रिपरिषद्ले गरेको देखिन्छ । तर, आयोजनाले गाउँपालिकासँग मिलेर त्यसअघिदेखि नै सडक निर्माणलगायतका काम सुरु गरेको र त्यसका लागि हेपी उपकरण (डोजर) आयोजनास्थलमा लगेको क्षत्रीले बताए । उक्त आयाजना बिगु गाउँपालिका१ लामाबगरमा प्रस्ताव गरिएको छ । आयोजनाका प्रबन्धक मनोहर खड्काले पनि पहुँचमार्ग र आयोजनाका लागि आवश्यक पर्ने भौतिक संरचना निर्माणलगायतका कामका लागि हेलिकोप्टरबाट दुईवटा डोजर आयोजनास्थलमा झारिएको स्विकारे । हामीले आयोजनाको काम औपचारिक रूपमा सुरु त गरेका छैनौं तर पहुँचमार्ग (सडक) लगायत निजी जग्गा सम्याउने उद्देश्यले हेलिकोप्टरबाट उपकरण लगिएको थियो, खड्काले कान्तिपुरसँग भने, सडक निर्माणमा गाउँपालिकालाई हामीले सहयोग गरेका हौं । आयोजना सम्पन्न गर्न गौरीशंकर संरक्षण क्षेत्रभित्रको राष्ट्रिय वनको जग्गाको भोगाधिकार उपलब्ध गराउने र त्यस स्थानमा रहेका रूख हटाउनेबारे आयोजनाको प्रस्तावक नासा हाइड्रोपावर प्रालि र निकुञ्ज विभागबीच फागुन १३ मा मात्र सम्झौता भएको छ । सम्झौतामा कुल ५१८४ वटा रूखको एउटाको २५ का दरले हुन आउने १ लाख २९ हजार ६ सय बिरुवा आफ्नै खर्चमा जीक्यापले तोकेको स्थानमा वृक्षरोपण गर्नुपर्ने र ५ वर्षसम्म स्याहारसम्भार गर्नुपर्ने उल्लेख छ ।संरक्षण क्षेत्रभित्रका जलविद्युत् आयोजनाले आफ्नो स्वीकृत वातावरण प्रतिवेदन, निकुञ्ज विभागसँगको सम्झौताबमोजिमको सट्टा जग्गा उपलब्ध, त्यसमा गरिने वृक्षरोपण, काटिने रूखबिरुवाको सट्टा (१ को २५ वटा) रोप्नुपर्ने बिरुवालगायतका सर्त पूरा नगर्ने गरेको जीक्यापको आरोप छ । वातावरण ऐन र नियमावलीमा संक्षिप्त, प्रारम्भिक र ईआईए नगरेमा क्रमशः ५, १० र ५० लाख रुपैयाँ जरिवाना गर्न सकिने र अटेर गर्नेलाई तेब्बरसम्म लिनुपर्ने व्यवस्था भए पनि आयोजनाहरूले त्यसको बर्खिलाप गरी निर्माण जारी राखेको क्षत्री बताउँछन् । जीक्याप क्षेत्रमा अहिले ११ वटा जलविद्युत् आयोजना निर्माणका क्रममा छन् भने १६ वटाले सर्भे र ३९ वटाले उत्पादन लाइसेन्स लिएका छन् । त्यस क्षेत्रमा ४१ वटा विद्युत् प्रसारण लाइन छन् ।"
मतदाता नामावली सच्याउन स्थानीय तहमा पठाइयो,"(काठमाडौं)  निर्वाचन आयोगले स्थानीय तहको निर्वाचनमा भाग लिने मतदाताको विवरण दाबीविरोधका लागि हरेक स्थानीय तहमा पठाएको छ । आयोगले मतदाताको नामावली टाँस गरेर गल्ती सच्याउन लागेको हो । सरकारले वैशाख ३० मा घोषणा गरेको स्थानीय तह निर्वाचन आउन ७४ दिन मात्रै बाँकी छ । निर्वाचनमा १ करोड ७८ लाख मतदाता हुन सक्ने आयोगको अनुमान छ । तथ्यांकमा पछिल्लो चार वर्षमा मृत्यु भइसकेका, बसाइँ सरेका व्यक्तिको नाम पनि समावेश छ । आयोगमा रहेको मतदाता नामावलीमा त्रुटि हुन सक्ने भएकाले सच्याउन वडास्तरमा टाँस्न पठाइसकेका छौँ, आयोगका सहायक प्रवक्ता सूर्यप्रसाद अर्यालले भने, वडाबाट दाबीविरोधसहितको विवरण आएपछि आयोगले सच्याउनेछ । अनि मात्रै अन्तिम मतदाता नामावली तयार हुन्छ । वडास्तरमा मतदाता नामावली शुक्रबार टाँसिँदै छ । आयोगका अनुसार कुनै व्यक्तिको दोहोरो नाम परे, उमेर, थर फरक परे दाबीविरोधका क्रममा सच्याउन सकिनेछ । मतदाता नामावली अद्यावधिक गर्न आयोगले आफ्नो विवरणमा कुनै त्रुटि भएमा इमेल र फ्याक्समार्फत निवेदन दिन सक्ने निर्णय पनि गरेको छ । यसअघि निर्वाचन कार्यालयमै गएर सच्याउनुपर्ने बाध्यता थियो । मतदाता परिचयपत्र हराएको व्यक्तिले शुक्रबारसम्म निवेदन दिन सक्ने आयोगले जनाएको छ । सरकारले मिति घोषणा गरेपछि पछिल्लो तीन सातामा आयोगले निर्देशिका, कार्यविधि र आचारसंहिता टुंग्याइसकेको जनाएको छ । करिब २ करोड मतपत्र छपाइका लागि आवश्यक ७ सय मेट्रिक टन कागज खरिद गर्न आइतबार सम्झौतासमेत भइसकेको छ । करिब ११ करोड रुपैयाँमा कागज खरिद सम्झौता भएको आयोगका प्रवक्ता शालिग्राम पौडेलले बताए । त्यस्तै, निर्वाचनमा खटिने १ लाख १० हजार ७ सय १३ जनशक्तिको २० लाखको बिमा गर्न आयोगले बिमा कम्पनीसँग प्रस्ताव गरेको थियो । तर, आयोगले अनुमान गरेभन्दा धेरै कम रकममा बिमा गर्न कम्पनीहरू इच्छुक देखिएका छन् । निर्वाचनका लागि मतदान केन्द्रमा आवश्यक सामग्रीमध्ये प्रदेश तथा जिल्ला निर्वाचन कार्यालयबाट १५ प्रकारका सामग्री खरिद गर्न सक्ने आयोगले व्यवस्था गरेको छ । आयोगले निर्वाचन गर्न ८ अर्ब ९५ करोड बजेट आवश्यक पर्ने भन्दै अर्थ मन्त्रालयसँग माग गरिसकेको छ । मन्त्रालयले भने बजेट स्वीकृत गरिसकेको छैन । आयोगले निर्वाचन प्रयोजनका लागि दल दर्ताको निवेदनसमेत लिइसकेको छ । १ सय ११ दलमध्ये ८० वटाले स्थानीय निर्वाचनमा भाग लिनका लागि निवेदन दिएका छन् । ०७४ को निर्वाचनमा ८० दलले निवेदन दिएकामा ५७ वटा मात्रै निर्वाचनमा सहभागी भएका थिए । आयोगले चैत ५ देखि आइतबारसम्म दल दर्ताका लागि समय निर्धारण गरेको थियो ।राष्ट्रिय दल मान्यताप्राप्त एमाले, कांग्रेस, माओवादी केन्द्र, जसपा, एकीकृत समाजवादी, लोसपासहित साना दलबाट निवेदन दिएको आयोगले जनाएको छ । निवेदन दिने समय सकिएको छ । अब दलले बुझाएको कागज कानुनअनुसार छ कि छैन, छानबिन गरेर मात्रै दर्ता गर्छौं, प्रवक्ता पौडेलले भने । आयोगले फागुन २६ सम्म दल दर्ता स्वीकृत गरेर २७ मा राजपत्रमा सूचना प्रकाशन गर्ने योजना बनाएको छ । उम्मेदवारको अन्तिम नामावली वैशाख १७ सम्म टुंग्याउने गरी आयोगले निर्वाचन कार्यतालिका बनाएर काम गरिरहेको जनाएको छ । आयोगको सोमबार बसेको बैठकले सरकारलाई २६ बुँदे निर्देशन दिएको छ । आयोगले चैत १५ अघि नै संघ, प्रदेश र स्थानीय तहमा काजमा खटिएकालाई आफ्नो दरबन्दीमै फिर्ता गराउन निर्देशन दिएको छ । त्यस्तो स्थानमा स्वीकृत दरबन्दीको पद र तहअनुसारको कर्मचारी त्यही दिनसम्म सरुवा र पदस्थापन गरिसक्न भनिएको छ । दरबन्दी अनुसारका कर्मचारीलाई पनि चैत १५ पछि निर्वाचन नसकेसम्म सरुवा, पदस्थापना नगर्न आयोगले सरकारलाई निर्देशन दिएको छ । स्थानीय तहमा रिक्त प्रमुख प्रशासकीय अधिकृतको सरुवा र पदस्थापन चैत १५ अघि नै गर्न भनिएको छ । आयोगले वैशाख १० सम्म कोभिड१९ विरुद्धको पूर्ण खोप लगाउने व्यवस्था मिलाउन, प्रभावकारी सुरक्षा प्रबन्ध मिलाउन, मुख्य निर्वाचन अधिकृतको कार्यालय र निर्वाचन अधिकृतको कार्यालय सुरु गर्न गाउँपालिकानगरपालिकासँग समन्वय गरी जिल्ला प्रशासन कार्यालयबाट आवश्यक व्यवस्था मिलाउन पनि निर्देशन दिएको छ । सामुदायिक विद्यालयका शिक्षक तथा कर्मचारीको विवरण अद्यावधिक गरेर तयारी अवस्थामा राख्न पनि आयोगको निर्देशनमा उल्लेख छ । निर्वाचनमा खटिने निर्वाचन अधिकृतको नामावली संघीय मामिला तथा सामान्य प्रशासन मन्त्रालयबाट प्राप्त भइसकेको आयोगले जनाएको छ । आयोगले निर्वाचनका लागि एक सय न्यायाधीश, ७ सय उपसचिवलाई निर्वाचन अधिकृतका रूपमा खटाउने तयारी गरेको छ । न्यायाधीश र न्यास सेवाका कर्मचारी नपुग्ने भएपछि निजामती सेवाका उपसचिवलाई निर्वाचन अधिकृतको रूपमा खटाउन लागिएको हो । मुख्य निर्वाचन अधिकृत भने न्यायाधीशलाई नै बनाउने गरिएको छ ।"
लोसपामा दल दर्ता विवाद,"(काठमाडौं)  लोकतान्त्रिक समाजवादी पार्टीका अध्यक्ष महन्थ ठाकुरले पार्टीमा छलफलबिनै स्थानीय तह निर्वाचनका लागि दल दर्ताको निवेदन दिएको भन्दै विवाद सुरु भएको छ । यो विषयमा कार्यकारिणी सदस्यहरू ठाकुरसँग रुष्ट छन् । पार्टी गठनको सात महिना बितिसक्दा पनि केन्द्रीय कार्यकारिणी समिति बैठक बसेको छैन । ठाकुरको कार्यशैलीले नेताकार्यकर्तामा असन्तुष्टि चुलिँदै गएको छ । उनको कार्यशैलीप्रति असन्तुष्टि जनाउँदै वृषेशचन्द्र लाललगायतले पार्टी छोडेर तमलोपा ब्युँताइसकेका छन् । लालले पार्टी छोडेकै दिन पहिलो पटक शीर्ष नेताको औपचारिक बैठक बसेका थिए ।अध्यक्ष ठाकुर, वरिष्ठ नेता राजेन्द्र महतो, शरदसिंह भण्डारी, कार्यकारिणी सदस्य अनिल झा, लक्ष्मणलाल कर्ण र सर्वेन्द्रनाथ शुक्ल गरी ६ जना शीर्ष नेता बैठक बसेका थिए । उक्त बैठकमा निर्वाचन आयोगमा दल दर्ता गराउने विषयमा कुनै छलफल नभएको एक कार्यकारिणी सदस्यले बताए । पुरानै केन्द्रीय कार्यकारिणी समितिको फर्जी हस्ताक्षर भएको कागज पेस गरेर निर्वाचन आयोगमा दल दर्ता गर्न निवेदन पठाइएको सदस्यहरूको गुनासो छ । भदौ ९ मा जनता समाजवादी पार्टीबाट विभाजित भई आयोगमा लोसपा दर्ता भएको थियो । दल दर्तापछि लोसपाको केन्द्रीय कार्यकारिणी बैठक अहिलेसम्म नबसेको नेता कर्णले बताए । निर्वाचनका लागि दल दर्ता गर्न आयोगले केन्द्रीय समितिको निर्णयको प्रतिलिपि बुझाउनुपर्ने व्यवस्था राखेको छ । आयोगका कानुन शाखा प्रमुख गुरु वाग्लेले पहिलो आवश्यक कागजातको रूपमा केन्द्रीय समितिको निर्णयको प्रतिलिपि अनिवार्य हुनुपर्ने बताए । अर्का एक नेताले दल दर्ताको लागि कार्यकारिणी समितिको बैठक नै नबसी फर्जी कागज बनाई अध्यक्ष ठाकुरले मनोमानी ढंगले निर्वाचन आयोगमा निवेदन दिएको बताए ।"
युक्रेनी सीमामा कठ्यांग्रिँदै नेपाली,"(काठमाडौं)  २८ किलोमिटर हिँडेर युक्रेनको सीमा पुगेका नवलपरासीका रमेश मगरले ३५ घण्टा बस्दा पनि पोल्यान्ड छिर्न पाएका छैनन् । उनी अझै करिब ५ हजार जनाभन्दा पछाडि नै छुटेका छन् । पोल्यान्डको सिफातर्फ प्रवेश पाएको छैन । युक्रेनकै चेकपोस्टमा बढी लाइन लागेको छ । रातभरजसो हिउँ परिरहेको छ । हामी कठ्यांग्रिएका छौं, उनले टेलिफोनमा भने, वरिपरि बस्न न्यानो ठाउँ छैन । मेरो खुट्टा सुन्निएको छ । युक्रेनतर्फको सीमामा प्रत्येक घण्टा हजारौं नागरिक थपिएका छन् । खानाको अभाव बढ्दो छ । आँखा बन्द नगरेको तीन दिन भयो । स्थिति हेर्दा अत्यासलाग्दो छ । बिरामी परिन्छ कि भन्ने डर लागिरहेको छ, मगरले भने, हिउँले लुगा भिजेर फेर्ने अर्को कपडा छैन । युक्रेनी सेनाले महिला, बालबालिका र वृद्धवृद्धालाई भने पहिलो प्राथमिकता दिएको उनले बताए । युक्रेनको सीमा पार गरेपछि भने पोल्यान्ड सीमा सहजै पार गर्न सकिने अवस्था छ । मलाई संसार जितेको जस्तो भयो । अब भने बाँचिन्छ, पोल्यान्ड प्रवेश पाएकी बिन्दु रानाभाटले भनिन् । उनका श्रीमान् भने अझै युक्रेनकै सीमामा रोकिएका छन् । सोमबारसम्म एक सय ३१ जना नेपाली पोल्यान्ड प्रवेश भइसकेको जानकारी पोल्यान्ड सरकारले जर्मनस्थित नेपाली दूतावासलाई दिएको छ । पोल्यान्डको मेडिका सीमा पार भइसकेपछि भने सहज छ । समस्या र कष्ट सबै युक्रेन सीमामै देखिएको छ, राजधानी वार्साबाट झन्डै ४ सय ५० किमि टाढा मेडिका सीमामा पुगेका नेपाली दूतावासका प्रतिनिधि बोधराज सुवेदीले कान्तिपुरसँग भने, पोल्यान्ड प्रहरीका प्रवक्तालाई भेटेर नेपालीलाई नरोक्न आग्रह गरेका छौं । युक्रेनको सीमामा नेपालीलाई सहजीकरण गर्न सकिने अवस्था नै छैन । पोल्यान्डको सीमामा आइसकेका नेपालीको अवस्था निकै दयनीय छ, मेडिका सीमामा नेपालीलाई लिन पुगेका अन्तर्राष्ट्रिय नेपाली साहित्य समाजका अध्यक्ष सुसन बर्देवाले भने, कोहीसँग साथमा एउटा झोला पनि छैन । मानसिक तनावमा देखिन्छन् । पोल्यान्डतर्फ जाने सीमामा निकै कठिन भएपछि नेपालीहरू स्लोभाकियातर्फ अगाडि बढेका छन् । मेडिकाबाट स्लोभाकियाको सीमा चार सय किलोमिटर टाढा पर्छ । स्लोभाकियातर्फ सहजीकरण गर्ने जिम्मेवारी पाएको नेपाली दूतावासका प्रतिनिधि जयप्रकाश श्रेष्ठले सम्पर्कमा आएका नेपालीलाई स्लोभाकियाको सीमामा आउन आग्रह गरेको बताए । स्लोभाकियामा धेरै भीड छैन । पोल्यान्डमा बसेकालाई यतै बोलाइरहेको छु, उनले भने । सोमबारसम्म स्लोभाकियामा २९ नेपाली पुगेका छन् । उनीहरूका लागि श्रेष्ठले आफ्नै रेस्टुरेन्ट बन्द गरी सेल्टरमा परिणत गरेका छन् । स्लोभाकियाको सीमा पारपछि झन्डै ५ सय किलोमिटर यात्रा गरेपछि नेपालीलाई राजधानी ब्रातिशलाभामा लगिएको छ । सीमाबाट राजधानीसम्म आउने प्रबन्ध निःशुल्क रूपमा मिलाइएको छ, उनले भने, जति नेपाली आए पनि एक महिनासम्म खानेबस्ने प्रबन्ध मिलाइएको छ । सम्पर्कमा आएका २ सय ५४ जनामध्ये १ सय ७४ जनाले युक्रेन छाडेर छिमेकी देशहरूमा शरण लिइरहेको नेपाली दूतावासले जनाएको छ ।"
एमसीसीमा अबको बाटो,"सत्तारूढ गठबन्धनभित्रबाहिर लामो माथापच्चीपछि आइतबार व्याख्यात्मक घोषणा का साथ प्रतिनिधिसभाबाट मिलेनियम च्यालेन्ज कर्पोरेसन (एमसीसी) सम्झौता पारित भएसँगै पछिल्लो अवधि मुलुकको सम्पूर्ण ऊर्जा केन्द्रित गरेको एउटा प्रमुख मुद्दा तार्किक निष्कर्षमा पुगेको छ । सत्ता सहयात्रीलगायत केही प्रमुख दलहरूको अकर्मण्यता र द्वैधचरित्रका कारण यो विषयलाई लिएर मुलुकमा दिनानुदिन आन्तरिक ध्रुवीकरण घातक रूपमा बढिरहेको मात्र थिएन, भूराजनीतिक जटिलतासमेत उत्तिकै जेलिँदै गइरहेको थियो । यस्तो अवस्थामा अन्तिम घडीमै सही, सत्ताधारी दलहरूले बुद्धिमत्तापूर्वक निकास निकालेका छन् । प्रतिनिधिसभाले गरेको घोषणाको अन्तर्राष्ट्रिय या द्विपक्षीय मान्यता हुन्छहुँदैन भन्ने गलफत्तीमा अलमलिरहन अब जरुरी छैन, मुलुकको सार्वभौम संसद् उक्त सम्झौताबारे आफ्नो आधाररेखामा प्रस्ट हुन तथा प्रतिबद्ध रहन यस्तो घोषणा गर्न स्वतन्त्र छ, र त्यही रूपमा यसको महत्त्व हुन्छ पनि । संसद्बाट यसरी पारित भएपछि एमसीसी राष्ट्रिय प्रतिबद्धताको विषय बनेको छ । त्यसैले अब थप अल्याङमल्याङ नगरी यो विकास परियोजनाको कार्यान्वयन प्रक्रिया सुरु गर्नुपर्छ । आजको विनिमय दरमा अमेरिकी सरकारको करिब ६० अर्ब रुपैयाँ अनुदान रहने तथा नेपाल सरकारले करिब १५ अर्ब रुपैयाँ लगानी गर्नुपर्ने एमसीसी परियोजनाबाट यथासमय लाभ लिन यसलाई निर्बाध रूपमा सञ्चालन हुन दिइनुपर्छ । यसबीचमा यो परियोजनाबारे मुलुकभित्रबाहिर जेजस्तो बुझाइ बन्यो, विभिन्न कोणबाट अनेक आशंका मात्र गरिएनन्, सडकसमेत आन्दोलित भयो, त्यसलाई चिरेर अघि बढ्ने तदारुकता जिम्मेवार राजनीतिक दलहरूले देखाउनुपर्छ । खास गरी सत्तामा रहँदारहँदै पहिले आफ्ना कार्यकर्तालाई सडकमा ओरालेका र पछि संसद्बाट यसलाई पारित गर्न भूमिका खेलेका दलहरू अझ प्रस्ट भएर अघि बढ्न जरुरी छ । उनीहरूले प्रतिनिधिसभा घोषणाको मर्म आफ्ना कार्यकर्ता तथा शुभेच्छुक पंक्तिमा राम्ररी बुझाउन सक्नुपर्छ । परियोजना व्यवधानरहित ढंगले सञ्चालन हुने वातावरण सृजना गर्ने दायित्वबाट जिम्मेवार पक्ष कोही पनि च्युत हुनु हुँदैन । निश्चय पनि सम्झौता कार्यान्वयनका क्रममा नेपालले आफ्नो राष्ट्रिय हितसित सम्झौता गर्नुपर्ने भयो भने वा हाम्रो अर्को मित्रराष्ट्रको सुरक्षालगायतका चासोसित यो बाझिएको प्रस्टै देखियो भने त्यति बेला हिजो वा अहिले संशय व्यक्त गरिरहेका दल तथा नेताहरू मात्रै होइन, सरकारसहित सम्पूर्ण नेपाली पक्ष चिन्तित हुनुपर्छ । नेपालको सम्प्रभुता तथा राष्ट्रिय हितमा आँच आउन नदिने दायित्व कुनै एकदुई दलको मात्र होइन, सबै राजनीतिक शक्ति र सरकारको हो । यस्तो अवस्थामा सम्झौताको प्रावधान आफैंमा प्रस्ट छ नेपालले कुनै कारण नजनाई ३० दिनको पूर्वसूचना दिएर एकतर्फी रूपमै यो सम्झौता भंग गर्न सक्छ । यही व्यवस्थालाई प्रतिनिधिसभाले आफ्नो घोषणामार्फत पनि पुनर्जोड दिएको छ, नेपालको कानुनविपरीत भए एकतर्फी रद्द गर्ने व्याख्यात्मक घोषणा पारित गरेर । यसबीचमा उठेका मुख्य प्रश्नहरूलाई सम्बोधन गर्न पूरक दस्तावेजका रूपमा १२ बुँदे व्याख्यात्मक घोषणा पारित भएको र त्यसमा तलमाथि भएमा सम्झौता भंग गर्न नेपाल स्वतन्त्र रहेकाले अब यही विषयलाई लिएर समाजलाई विभाजित तुल्याइरहनु हुन्न । यससम्बन्धी सन्देहलाई परियोजनापरिणामले नै चिर्न सरकारलगायत सम्बद्ध पक्ष पनि उत्तिकै दत्तचित्त भएर लाग्नुपर्छ । संसद्मा प्रतिनिधित्व गर्ने तर यसलाई पारित गर्न नचाहेका र संसद्बाहिर रहेका अरू दलहरूका हकमा पनि कुरा यही हो । नेपालको राष्ट्रिय हित प्रवर्द्धनबारे अभिव्यक्ति दिन तथा अभियान चलाउन राजनीतिक दलहरू मात्र होइन, जोकोही नागरिक स्वतन्त्र छन्, तर उनीहरूका गतिविधि परियोजना अघि बढ्न नदिने तथा यो विषयलाई लिएर मुलुकमा भाँडभैलो सृजना गरिराख्ने तहमा हुनु हुँदैन । बरु उनीहरूले जे विषयमा संशय व्यक्त गरिरहेका छन्, सम्झौता कार्यान्वयनका क्रममा त्यसको कुनै छनक पाइएमा सरकारलगायत सम्बद्ध पक्षलाई ठोस आधारका साथ यसबारे सजग गराउनुपर्छ । माथि पनि भनिसकियो, यदि साँच्चिकै यो परियोजना राष्ट्रिय हित तथा नेपाली कानुनसित बाझियो भने यसबारे पुनर्विचार गर्ने तदारुकता सरकारले नै देखाउनुपर्छ । तर, विभिन्न आग्रहपूर्वाग्रहबाट ग्रस्त भएर वा पूर्वधारणाबाट प्रेरित भएर त्यसै हावामा बन्दुक पड्काएर आम जनतामा भ्रम र भय सृजना गर्ने दुष्कर्म भने कसैले पनि गर्नु हुँदैन । यसबीचमा एमसीसीलाई लिएर सार्वजनिक रूपमै असन्तुष्टि व्यक्त गरेको मित्रराष्ट्र चीनले बुझ्नुपर्ने कुरा पनि यही हो एमसीसी लागू गर्ने क्रममा उसको स्वार्थमा कुनै दखल पुग्यो भने त्यसको ठोस आधार बेइजिङले कूटनीतिक संयन्त्रमार्फत नेपाल सरकारसमक्ष राख्नुपर्छ, र त्यसलाई नेपाली पक्षले पनि गम्भीरतापूर्वक लिनुपर्छ । एमसीसीका सन्दर्भमा राजनीतिक नेतृत्वले हेक्का राख्नुपर्ने मूल सवाल भने फेरि पनि नेपालले आफ्नो राष्ट्रिय स्वार्थका सर्तमा सबै मित्रमुलुकसित सन्तुलित तथा मित्रवत् सम्बन्ध राख्नु नै हो । एमसीसीजस्ता परियोजना आउँछन्जान्छन्, हालसम्म नेपालले कैयौं देशबाट विकास सहायता स्विकारेको छ, भोलि पनि यो क्रम निरन्तर रहन्छ । तर एउटै परियोजनाका भरमा नेपालको परराष्ट्र नीति तथा विदेश सम्बन्ध अनुचित रूपमा प्रभावित हुनु तथा यसमा अस्वाभाविक फेरबदल आउनु हुँदैन, र कसैसित सम्बन्ध बिग्रनु पनि हुँदैन । अहिले कतिले नेपाल अमेरिकी ध्रुवमा लहसिएको जसरी व्याख्या गरेका छन्, तर मुलुकको वास्तविक अवस्था नै भने त्यस्तो हुनु हुँदैन । हामी फेरि दोहोर्याउँछौं विश्वशक्ति बनिसकेको चीन, क्षेत्रीय शक्तिबाट विश्वशक्ति बन्न अग्रसर भारत, र महाशक्ति अमेरिकाका अतिरिक्त बेलायत, जापान, जर्मनीलगायत अन्य मित्रमुलुकहरूसित पनि उत्तिकै सौहार्दपूर्ण सम्बन्ध राखेर मात्र नेपालले आफ्नो राष्ट्रिय हितको रक्षा गर्न सक्छ । यसका लागि जिम्मेवार दल तथा नेताहरूले खुलेआम शक्तिराष्ट्रविशेषको आड लिने र अर्काको विरुद्ध उभिने होडबाजी छाड्नु पहिलो सर्त हो । आन्तरिक राजनीतिमा जेजस्तो फरक मत रहे पनि वैदेशिक मामिलामा सबै राजनीतिक दलहरूको मोटामोटी एउटै नीति हुनैपर्छ । नेपालले इतिहासदेखि अपनाएको सन्तुलन र गतिशील तटस्थता को स्थायी नीतिको हरदम हेक्का राख्नुपर्छ ।"
आशंकाबीच अन्ततः एमसीसी पारित,"आशंका र संशयबीच अन्ततः एमसीसी संसद्बाट बहुमतले अनुमोदन भएको छ । चौतर्फी विरोध र दबाब हुँदाहुँदै सत्ता गठबन्धनले व्याख्यात्मक घोषणा सहित सम्झौता पारित गरेसँगै राजनीति एमसीसीको सकसबाट तत्कालका लागि बाहिरिएको छ । सत्ता गठबन्धनमै एमसीसीप्रति निकै असहमति रहँदारहँदै रातारात सत्ता गठजोडकै कारण घटनाक्रम नयाँ मोडमा पुग्यो र सत्ता साझेदार दलहरू नाटकीय रूपमा सम्झौता पास गर्न राजी भए । हिजोसम्म एमसीसीका बुँदाबुँदामा राष्ट्रघात देख्ने एकीकृत समाजवादी र माओवादी केन्द्रमा एकाएक आएको बदलावले आमजनता आश्चर्यचकित नै भए । पहिला एमसीसीको विरोधमा गर्जिएका बोली केका लागि थियो भनेर नेताहरूले जनतालाई भन्नु अब आवश्यक छ । दल र नेताहरूमा देखिएको छेपारे प्रवृत्ति ले जनभावनामाथि खेलबाड गरेको छ । विशेष गरी एकीकृत समाजवादी र माओवादी केन्द्रप्रति अनेक प्रश्न उब्जिएका छन् । अडानमा दृढ नभएका र जनतालाई भ्रममा राखी आन्दोलनमा धकेलेका उनीहरूमाथि चरम अवसरवादीको बिल्ला लागेको छ । राज्यको कार्यकारी प्रमुखको तहमा पुगिसकेकाहरूसमेत आफ्नो अडानमा टिक्न सक्दैनन् भने जनताले उनीहरूबाट के आशा गर्ने ? बिनासंशोधन कुनै हालतमा एमसीसी सम्झौता मान्दैनौं भन्ने दल तथा नेताहरू एकतर्फी रूपमा गरिएको व्याख्यात्मक घोषणा लाई ठूलो उपलब्धि भन्न संकोच मानिरहेका छैनन् । उनीहरू यसको कार्यान्वयन हुने कुरामा ढुक्क छन् तर जानकारहरू एकतर्फी गरिएकाले व्याख्यात्मक घोषणा को औचित्य नहुने बताइरहेका छन् । दलहरूकै कुरा मानिदिने हो भने पनि आफैंले गर्न सकिने त्यति जाबो घोषणा पहिल्यै किन गरेनन् ? यसो गर्दा जनताका छोराछोरी आन्दोलनका नाममा घाइते त हुनुपर्ने थिएन । अंगभंग भएकाहरूको जिम्मेवारी अब कसले लिन्छ ? दलहरूकै द्वैधचरित्रका कारण जनता भ्रमित भएका छन् । जिम्मेवार नेताहरूको राजनीतिक अडान, बोली र व्यवहारमा देखिएको बेमेलले गर्दा बिस्तारै जनताबाट उनीहरूले विश्वास गुमाउँदै छन् । देशको ठूलो दल एमाले एमसीसीजस्तो राष्ट्रिय, अन्तर्राष्ट्रिय चर्चाको विषयमा जिम्मेवारीबाट भागेको छ । विगतमा भएको विभिन्न सम्झौतामा आफैं साक्षी बसेको एमाले निकास दिने सवालमा चुपचाप रमिता हेर्दै आफ्नो आधिकारिक धारणासमेत जनतालाई नभन्नु गैरजिम्मेवारीपनाको हद हो । पार्टीको अडान, धारणा र विचारमा एकरूपता नराखी एकाएकको बदलावले देश र जनतालाई हानि पुर्याएको छ । दल तथा नेताहरूले क्रमशः आफ्नै चरित्रका कारण कार्यकर्ता तथा जनताबाट विश्वास गुमाउँदै छन्, जुन आगामी निर्वाचनमा उनीहरूकै लागि प्रत्युत्पादक बन्न सक्छ । दीपक थपलिया, शिवपुरी८, नुवाकोटएक दिनअघिसम्म पनि एमसीसी पास हुन्छ कि हुन्न भन्ने ठेगान थिएन । सत्ता गठबन्धनकै दुई घटक विपक्षमा मत दिन्छौं भनिरहेका थिए । एमाले मौन थियो । माओवादी र एकीकृत समाजवादीलाई दबाब दिन प्रधानमन्त्री शेरबहादुर देउवाले केपी शर्मा ओलीसँग घनीभूत छलफल गरिरहेका थिए । ओलीदेउवा गठबन्धन बनेमा आफूहरूको राजनीति समाप्त हुने डर माओवादी र एकीकृत समाजवादीलाई थियो । यही डरका कारण नै उनीहरू सहमतिमा आए र अन्ततः व्याख्यात्मक घोषणा सहित एमसीसी पास भयो । यो प्रकरणमा सबैभन्दा जिल्लाराम एमाले बन्न पुग्यो । एमालेलाई देखाएर प्रधानमन्त्री देउवाले एमसीसी पास गराए अनि गठबन्धन पनि जोगाए । प्रधानमन्त्री देउवाको सफल रणनीति हो यो । एमालेलाई पनि माछामाछा भ्यागुतो बनाइदिए । यति महत्त्वपूर्ण मुद्दामा देशकै सबैभन्दा ठूलो दल अनिर्णीत हुनुजस्तो विडम्बना अरू के नै होला र ? जिम्मेवार दलहरूले लाभहानि मात्र हेर्ने होइन, देशको जल्दोबल्दो समस्यामा स्पष्ट विचार पनि राख्न सक्नुपर्छ । विचार नहुने दललाई दल मान्नै मिल्दैन । ठीक छ संसदीय तरिकाले एमालेले संसद्मा आफ्नो विचार नराखे पनि बाहिर त भन्न सक्छ नि ! अब त बोल्न मिल्ला नि ! एमसीसी पास हुनुलाई एमालेले स्वागत गर्छ कि विरोध भन्नेमा आमजनता आधिकारिक धारणा चाहन्छन् । सत्तामा हुँदा ओलीलाई यो परियोजना राम्रै लागेको थियो । यसैले उनले आफ्नै कार्यकालमा यो परियोजना पास गर्न संसद्मा प्रस्ताव दर्ता गराएका थिए । अब कुन मुख र कुन नैतिकताले ओली र एमालेले यसको विरोध गर्न मिल्ला ? यसर्थ एमालेले दोहोरो चरित्र नदेखाओस् । अब पक्षविपक्षमा विभाजन हुने होइन, सबै दल मिलेर यसको कार्यान्वयन गर्नुपर्छ । गोपाल देवकोटा, जोरपाटी, काठमाडौं एमसीसीले अब देशमा कस्तो विकास ल्याउलानेता मात्र मोटाउलान् कि जनताले नि पाउला सडक, सहर, गाउँझुपडी होला झिलिमिली ?उठाउलान् त यो मुलुकलाई सबै दल मिली ?आफू नाच्न नजान्नेले आँगन टेढो भन्छसफा नियतजाँगर भए देश त पक्कै बन्छधेरैजसो दलमा कच्चा खेल भयोविश्वासका डोरीहरू चुँडेर पो गयोयो चालाले डुंगा पार लाग्दैन है साथीदेशवासीले बुझे अब सबै भलिभाँति । कृष्ण कुम्पुरे, आदमटार, धादिङ"
बलात्कारलाई 'संस्कृति नबनाऔं !,"न्यूनीकरण कसरी होला ?माथि बयान गरिएको जीवशास्त्रीय अध्ययनको अनुमानित निष्कर्ष कुनै फेन्टासीजस्तो लाग्न सक्छ तर लेखकहरूले बलात्कारका तत्कालीन (प्रोक्सिमेट) कारणहरू (व्यक्तिगत हीनता, कुण्ठा, बदलाभाव या आक्रामकता जुन समाजको संस्कृति र अर्थराजनीतिकै उत्पादन हुन् पंक्तिकार) लाई समाधान गर्ने तरिका भने सुझाएका छन् । बलात्कार समागम होइन, हिंसा हो भन्ने विचारको व्यापक प्रवाह गरेर, स्त्रीपुरुषका यौनिकता (अन्य पनि पंक्तिकार) र बलात्कारका जोखिमहरूबारे खुला छलफल गरेर, शैक्षिक कार्यक्रम (पाठ्यक्रम) मार्फत बलात्कारको अपराधका दण्डसजाय केकस्ता छन् भन्ने जानकारी दिएर ठूलो मात्रामा सम्भावित अपराध रोक्न सकिन्छ भन्ने उनीहरूको तर्क छ । जहाँसम्म बलात्कारपछि हुने हत्या छन्, हरेकजसो हत्याका पछाडि कानुनी दण्डको भयले नै भूमिका खेल्छ भन्ने तथ्य भेटिन्छन् । पारिवारिक वा निजी बदलाको भाव र अतृप्त कुण्ठाले ग्रस्त मनोरोगीले बाहेक अधिकांश बलात्कारीले आफ्नो (कु)कृत्य अरूले थाहा नपाऊन् भन्ने हेतुले त्यसको प्राथमिक साक्षीका रूपमा रहेको पीडितलाई नै समाप्त गर्ने काम गर्छन् । कतिपयले तत्काल हत्या नगरी पीडितको वा उसका परिवारको हत्या गर्ने धम्की दिएर उक्त कृत्य पछि पनि दोहोर्याउँछन् । पीडित नाबालक उमेरको छ भने मार्ने भयको उपयोग गरेरै बलात्कार घटित भइरहन सक्छ । कालान्तरमा यस्तो (कु)कृत्यको क्रम रोकिए पनि यसले पीडितलाई दिने अभिघात जीवनभर रहन सक्छ । परिवारभित्र, हाडनातामै हुने बलात्कारको आयाम भने योभन्दा धेरै भिन्न र भयंकर छ । त्यसबारे अलग्गै छलफल गर्नुपर्ने हुन्छ ।बलात्कारका घटनाहरूको न्यूनीकरण गर्ने हो भने यसलाई सांस्कृतिक उपोत्पादका रूपमा स्वीकार र संरक्षण गरिरहने चिन्तन र अभ्यास समाप्त हुनुपर्छ । यी दुवै कुरा रहिरहँदा बलात्कारीहरू जन्मिरहने, तिनले सार्वजनिक सहानुभूति बटुलिरहने, न्यायको दैलामा संरक्षण र सफाइ को सहज सुविधा पाइरहने अनि त्यसैको लाउ मा नयाँ बलात्कारी जन्मने वातावरण जीवितै रहन्छ । सीधा भाषामा भन्दा, बलात्कार न्यूनीकरणको उपाय भनेको परिवार, समाज र राज्यका सम्पूर्ण अवयवभित्र पितृसत्ताको अन्त्य नै हो । दोहोर्याइरहनु परेन, पितृसत्ता यसै अन्त्य हुँदैन । त्यसलाई अन्त्य गर्ने इच्छाशक्ति राज्यको आर्थिकसांस्कृतिक नीति, दिशाबोध तथा कार्यक्रमबाट अनि समाजका अगुवा वर्ग, राजनीतिका चालक, प्रहरीअदालतजस्ता संस्थाहरूको अभ्यासबाट प्रकट हुन्छ । तर यसमा नागरिक तहको खबरदारी र सतत प्रयत्न भने अनवरत जारी रहनुपर्छ । होइन भने घटनाहरू फेरि पनि हुन्छन् । तथ्यांकमा नयाँ नामहरू थपिन्छन् र हामी फेरिफेरि स्त्रीयोनिमा जन्मेकैले भोग्नुपरेका त्रासदी सम्झेर द्रवित हुँदै अलि बेर शोक मनाउँछौं र यही घनघोर कालतुल्य पितृसत्ताभित्रै फर्कन्छौं । तपाईंहामीलाई यसो गर्न मन्जुर छैन भने बलात्कारको संस्कृति लाई तिखो चुनौती दिने काम पनि हाम्रै हो ।"
"दिल्ली, पानी र जनताको सरकार",नोट : यो लेख दुई वर्षअघि एउटा अन्तर्राष्ट्रिय संस्था अन्तर्गत हामीले गरेको अध्ययनमा आधारित छ ।
बिरुवा हुर्काएर समाजवाद !,"नेपालजस्तो विकासोन्मुख र भूपरिवेष्टित मुलुक कुनै पनि बेला जलवायु परिवर्तनको चपेटामा पर्न सक्छ । असोज अन्तिम साता परेको बेमौसमी वर्षाका कारण यो पटक धान उत्पादनमा कमी आएको छ । यसले खाद्यान्नका लागि थप रकम बाहिरिने निश्चित छ । पूर्वाधार विकास, शिक्षा र स्वास्थ्यमा खर्च गर्नुपर्ने रकम खाद्यान्न आपूर्तिका लागि विदेश पठाउनुपरेपछि यसको सीधा असर अर्थतन्त्रमा पर्छ, देखिन पनि थालिसकेको छ । ७० वर्षअगाडि दक्षिण कोरियामा भोकमरी लाग्दा चामल पठाएर सहयोग गरेको नेपालले अहिले वार्षिक ३ खर्ब रुपैयाँ बराबरको खाद्यान्न आयात गर्छ । कृषिप्रधान मुलुकमा खाडीबाट पठाइएको विप्रेषण खाद्यान्नका लागि बाहिरिँदै गर्दा यसको समीक्षा गरी दिगो कृषि उत्पादन बढाउने नीति, योजना र कार्यक्रम लागू गर्न ढिला गर्नु हुन्न । दक्षिण कोरियामा ६० वर्षअगाडि राष्ट्रपति पार्क चुङ हीले आफ्नो भूगोलभित्र पाइने फलफूल तथा जडीबुटी उपभोग गर्न अपिल गरेका थिए, नेपालले पनि यस्तो गर्नुपर्ने अवस्था आउन सक्छ । त्यसैले भूगोलभित्रका स्रोतहरूको पहिचान, संरक्षण र सदुपयोग गर्नु राज्यको मुख्य दायित्व हो । नेपाल विज्ञान तथा प्रविधि प्रष्तिष्ठानका वैज्ञानिक लोकरञ्जन भट्टसहितको समूहले गरेको अध्ययनअनुसार नेपालका जंगलका २ सय ५६ प्रकारका फल खान मिल्छ । त्यसैले पनि रूखबिरुवाको संरक्षण गर्दै तिनलाई दिगो हिसाबले उपभोग गर्ने नीति, योजना र कार्यक्रम बनाइहाल्नुपर्छ । कुल क्षेत्रफलको ४४ दशमलव ७४ प्रतिशत जंगलले ढाकेको नेपालमा प्राकृतिक विपत्ति, पहिरो, भूक्षय र वन विनाशबाट हुने क्षतिका कारण खान मिल्ने फल पनि नासिँदै छन् । प्राकृतिक स्रोत नाश नहुने गरी पूर्वाधार निर्माण गर्नुपर्ने आवश्यकता छ । लाभ विश्लेषण नगरी हचुवाका भरमा कुनै पनि प्राकृतिक स्रोत नष्ट गर्नु दिगो विकास हुन सक्दैन । गुणस्तरीय जंगलको संरक्षणबाट बहुपक्षीय लाभ पाउन सकिन्छ । वायुमण्डलका धूलोका कणलाई हटाएर वर्षा गराउन, भूक्षय रोक्न, माटोको संरक्षण गर्न, जंगली जनावर जोगाउन, आदिवासी समुदायको जीविकोपार्जनको आधार र बासस्थान सुरक्षित गर्न, जडीबुटी र काठ पाउन, प्रदूषण घटाउन, तापक्रम वृद्धि कम गर्न अनि स्वस्थ र ताजा वातावरणका लागि जंगल अपरिहार्य छ । नेपाल र दक्षिणपूर्वी एसियाका आदिवासी समुदायको जीविकोपार्जनको मुख्य आधार अझै जंगल नै हो । इन्डोनेसियाका १७ हजार ५ सय ८ टापुमध्ये ६ हजार टापुमा मानिसको बसोबास छ । भूमध्यरेखाका दुवैतर्फ फैलिएका ती टापुमा बस्नेहरूका लागि पानी र जंगल जीविकोपार्जनका मुख्य स्रोत हुन् । मानिसको जस्तै रूखको पनि निश्चित आयु हुन्छ । उमेर बढ्दै जाँदा मानिसजस्तै रूखहरू पनि बूढा हुन्छन् । युवा अवस्थामा मानिसले जति खान सक्छ, बूढो हुँदा सक्दैन, पाचन शक्ति पनि कमजोर हुँदै जान्छ । रूखको हकमा पनि यही हुन्छ । तन्नेरी रूखलाई बढी खाना आवश्यक हुन्छ, उसले फोटोसेन्थेसिस प्रक्रियाबाट खाना बनाउँदा वायुमण्डलको कार्बन डाइअक्साइड ग्रहण गर्छ र अक्सिजन फाल्छ, जसले मानवसहितका प्राणी जगत्का लागि प्राण भरिदिन्छ । तन्नेरी रूखले बढी कार्बन ग्रहण गर्छ र अक्सिजन पनि बढी नै फाल्छ । त्यसैले उमेर पुगेका रूखको व्यवस्थापन र तन्नेरी रूख हुर्काउने नीति, योजना र कार्यक्रम सरकारसँग हुनुपर्छ । अनि जंगल संरक्षणका नाममा उमेर पुगेका बूढा रूख व्यवस्थापनमा देखिएका समस्या हटाउन बाधक देखिएका ऐनकानुन संशोधन गर्न सरकारले अग्रसरता देखाउनुपर्छ । यसमा संघ, प्रदेश तथा स्थानीय तहबीच समन्वय पनि उत्तिकै आवश्यक हुन्छ । विकसित मुलुकले उद्योगधन्दा चलाउँदा वायुमण्डलमा फैलाएको कार्बन डाइअक्साइडको क्षतिपूर्तिबापत तिर्ने रकम कार्बन ग्रहण गर्ने मुलुकले पाउँछन्, यस्तो कारोबार नै कार्बन व्यापार हो । नेपाललाई अन्तर्राष्ट्रिय कार्बन व्यापारको हिस्सा बनाएर आम्दानी गर्न सकिने आधार तयार भएको छ । जुन मुलुकको जंगलले बढी कार्बन शोषण गर्छ, त्यही मुलुक र समुदायले कार्बन व्यापारको आम्दानी प्राप्त गर्ने हुन् । त्यसका लागि एकातिर उमेर पुगेका रूख व्यवस्थापन गर्दै तन्नेरी रूख हुर्काउने जनशक्ति विस्तार र प्रोत्साहन गर्न आवश्यक छ, अर्कातिर अन्तर्राष्ट्रिय बजारमा कार्बन व्यापारका लागि सशक्त वकालत गर्न सक्नेहरूलाई परिचालन गर्नुपर्नेछ । नेपालले सन् २०४५ सम्ममा कार्बन उत्सर्जन शून्यमा झार्ने प्रतिबद्धता व्यक्त गरेको छ । ग्लास्गो सम्मेलनमा सन् २०३० सम्ममा वनविनाश रोक्न र हरितगृह ग्यासको उत्सर्जनमा सबैभन्दा बढी योगदान पुर्याउने कोइलाको प्रयोग घटाउन विश्वका ठूला नेताहरू सहमत भएका छन् । विश्वमा ४० प्रतिशत कार्बन उत्सर्जन गर्नमा कोइलालाई जिम्मेवार ठहर्याइएको छ । विकसित मुलुकहरू कोइला प्रयोग कटौतीमा सहमति भएको यो पहिलो पटक हो । जलवायु परिवर्तनको असर कम गर्न र अनुकूलनका योजना बनाउन धनी मुलुकहरूले विकासोन्मुख मुलुकलाई दिने क्षतिपूर्ति रकम सन् २०२५ देखि बढाएर वार्षिक १० खर्ब डलर पुर्याउने सम्भावना छ । अहिले सो रकम १ खर्ब डलर मात्रै छ । कार्बन डाइअक्साइड, मिथेन, नाइट्रस अक्साइड, हाइड्रोफ्लोरो कार्बन, परफ्लोरो कार्बन र सल्फर हेक्जाफ्लोराइडको सतहलाई हरितगृह ग्यास भनिन्छ । सूर्य किरण सजिलै पृथ्वीमा आउन त सक्छ तर हरितगृह ग्यासको प्रभावका कारण पृथ्वीको सतहमा ठोक्किएर फर्किएको किरण फिर्ता जान सक्दैन । सूर्यबाट पाइने ऊर्जामध्ये ५१ प्रतिशत जमिनले, १४ प्रतिशत वायुमण्डलले, २४ प्रतिशत समुद्रले र ७ प्रतिशत बादलले लिन्छन्, बाँकी ४ प्रतिशत परावर्तन भई अन्तरिक्षमा फर्किन्छ । उक्त तापक्रम अन्तरिक्षतिर नफर्किंदा पृथ्वी तात्छ । यसलाई विश्वव्यापी उष्णता भनिन्छ र यसले जलवायु परिवर्तन निम्त्याउँछ । जलवायु परिवर्तनका कारण सन् १९७६ देखि औसतमा पृथ्वीको तापक्रम ० दशमलव ७४ डिग्री सेल्सियस र समुद्री सतह प्रतिवर्ष १ दशमलव ८ मिलिमिटरले बढ्दै गएको छ । सन् १९७६ देखि नेपालको तापक्रम बर्सेनि ० दशमलव ०६ डिग्री सेल्सियसले बढ्दै गएको छ । पृथ्वीको सतहको तापक्रम सन् २१०० सम्म १ दशमलव ८ देखि ४ डिग्री सेल्सियससम्म बढ्ने अनुमान छ । सोही अवधिमा समुद्रको सतह ३० देखि ६० सेन्टिमिटरले बढ्ने आकलन छ । हरितगृह ग्यासले तापक्रम वृद्धि गराउँदा नेपाल र अन्टार्टिका लगायतमा हिमालको हिउँ पग्लिन थालेको छ र समुद्री तटका मुलुक डुब्ने खतरामा छन् । यसको जनाउ दिन नेपालले लगभग एक दशकअघि नै संसारकै अग्लो स्थान कालापत्थरमा मन्त्रिपरिषद् बैठक राखेको थियो । माल्दिभ्सले पनि समुद्रको सतह बढ्दै गएकाले समुद्रमुनि नै मन्त्रिपरिषद् बैठक राखेर अन्तर्राष्ट्रिय समुदायको ध्यानाकर्षण गराएको थियो । ग्लास्गो सम्मेलनमा नेपालले जलवायु परिवर्तनका कारण बेहोरेको नोक्सानीलाई तथ्यसहित प्रस्तुत गर्दै विकसित मुलुकहरूले अनुकूलन र उत्थानशील कार्यक्रमका लागि दिने आर्थिक सहयोग जोखिमयुक्त मुलुकलाई सोझै र सहज तरिकाले उपलब्ध गराउनुपर्नेमा जोड दिएको थियो । जलवायु परिवर्तनको असर हामीकहाँ प्रस्टसँग देखिन थालेको छ । सिन्धुपाल्चोकले केही वर्षयता बेहोरेको विपद् यसैको उदाहरण हो, त्यहाँ बाढी र पहिरोले पुर्याएको नोक्सानी अकल्पनीय छ । पुराना रूखलाई व्यवस्थापन गरी नयाँ रूख रोप्ने अभियानमा समुदाय निरन्तर सक्रिय रहनु आवश्यक छ । माटो र हावापानीका आधारमा फलफूल र जडीबुटीजन्य वृक्षरोपण अभियान सञ्चालन गर्न सक्दा बहुपक्षीय लाभ पाउन सकिन्छ । जहाँ जंगल छ, त्यहाँ पानीको स्रोत रहिरहन्छ । बिरुवा संरक्षण गर्दा मानव समुदाय तथा समस्त प्राणी जगत्ले लाभ मात्रै पाउँछन् । दक्षिण अमेरिकाको ४० प्रतिशत भूभाग ओगट्ने अमेजन रेन फरेस्ट २६ लाख वर्गमाइल क्षेत्रमा फैलिएको छ, जहाँ निकै लामा र घुमाउरा नदीहरू छन् अनि पृथ्वीमा पहिचान भएका हरेक १० मध्ये १ प्राणी प्रजाति त्यहाँ पाइन्छन् । उक्त ठाउँ जैविक विविधता बुझ्न चाहनेहरूका लागि विश्वविद्यालय नै हो । अमेजन रेन फरेस्टले पानी र रूखबिरुवाको महत्त्व पनि गज्जबले प्रस्ट्याउँछ । गाँस, बास र कपासजस्ता आधारभूत आवश्यकता परिपूर्ति गर्ने सहजताका लागि पनि मानव समुदायले पानी र जंगलको सामीप्य खोजिरहेको हुन्छ । जंगल अक्सिजनको भण्डार मात्रै होइन, खाद्यान्न प्राप्त गर्ने माध्यम पनि हो । समुद्र भएका मुलुकहरू धनी हुनुका पछाडि खाद्यान्नको मूल स्रोत समुद्र हुनु हो । सिंगापुर धनी र सफल हुनुमा उसले सञ्चालन गरेको बन्दरगाह, त्यहाँबाट प्राप्त हुने राजस्व र त्यहाँ आउने पर्यटक मुख्य कारक हुन् । नेपालले हस्ताक्षर गरेको आर्थिकसामाजिकसांस्कृतिक अधिकारसम्बन्धी अन्तर्राष्ट्रिय सन्धिमा भएका व्यवस्था र यहाँको संविधानका मौलिक हकसम्बन्धी विषयहरू समेटेर कानुन नै बनाएर कार्यान्वयन गर्दा समाजवादउन्मुख व्यवस्थाको आधार खडा गर्न सकिन्छ । राजनीतिक दलहरूले आआफ्ना घोषणापत्र आफू निर्वाचित स्थानीय तहमा लागू गराएर यसको सुरुआत गर्न सक्छन् । समाजवादउन्मुख संविधान कार्यान्वयन गर्ने र समाजवादी अर्थतन्त्रको विकास गराउने नीति बनाउँदै गर्दा उमेर पुगेका रूख व्यवस्थापन गरी युवा रूख हुर्काउने योजना पनि बनाएर लागू गरे त्यसका लागि चाहिने अर्थतन्त्रको आधार तयार पार्ने खर्च जुटाउन सकिन्छ ।"
युक्रेनद्वारा युद्धविराम प्रस्ताव,"मिन्स्ककिभ (एजेन्सी) रुससँगको उच्चस्तरीय वार्तामा युक्रेनले तत्काल युद्धविरामका लागि प्रस्ताव गरेको छ । रुसी सेनाले युक्रेनमा आक्रमणको गरेको पाँचौं दिन दुई देशबीच बेलारुसको सीमा क्षेत्रमा शान्तिवार्ता सुरु भएको छ । वार्ताका क्रममा युक्रेनले युद्धविराम गरी आफ्नो भूमिबाट रुसी सेना फिर्ता हुनुपर्ने माग राखेको युक्रेनी राष्ट्रपतिको कार्यालयले जनाएको छ ।दुई देशका प्रतिनिधिहरूबीच युद्ध अन्त्य गर्ने विषयमा छलफल सुरु भएको अन्तर्राष्ट्रिय सञ्चारमाध्यमहरूले जनाएका छन् । रुसले चाहिँ दुवै पक्षलाई लाभ हुने सहमति गर्न खोजेको रुसी वार्ताकार भ्लादिमिर मेडिन्स्कीले जनाएका छन् । शान्तिवार्ता सुरु हुनुअघि युक्रेनका राष्ट्रपति भ्लोदोमिर जेलेन्स्कीले रुसी सैनिकहरूलाई हतियार बिसाउन आग्रह गरेका थिए । युक्रेनका राष्ट्रपति भ्लोदिमिर जेलेन्स्कीले आइतबार रुससँग वार्ता गर्न तयार रहेको बताएका थिए । बेलारुसका राष्ट्रपति अलेक्जेन्डर लुकासेन्कोसँगको वार्तापछि जेलेन्स्कीले एक विज्ञप्ति जारी गर्दै शान्तिवार्ताका लागि तयार रहेको बताएका थिए । जेलेन्स्कीले बेलारुसको भूभागबाट युक्रेनमाथि आक्रमण भएकाले उसको क्षेत्रबाट वार्ता नगर्ने बताएका थिए । तर सोमबार दुई देशका प्रतिनिधिबीच बेलारुसमा वार्ता भएको जनाइएको छ । यसअघि वार्ताका लागि रुसले गरेको आग्रह जेलेन्स्कीले अस्वीकार गरेका थिए । त्यसलगत्तै रुसले युक्रेनमाथिको आक्रमण तीव्र पारेको थियो । त्यसका साथै रुसी राष्ट्रपति भ्लादिमिर पुटिनले आवश्यक परेको खण्डमा रुस परमाणु हतियार प्रयोग गर्न पछि नपर्ने भन्दै सेनाको परमाणु बललाई विशेष सतर्क अवस्थामा रहन निर्देशन दिएका थिए । युक्रेनी रक्षा मन्त्रालयले रुससँगको पाँच दिन लामो युद्धका क्रममा हालसम्म ५ हजार ३ सय रुसी सैनिकको मृत्यु भएको दाबी गरेको छ । सामाजिक सञ्जालमा सार्वजकि विज्ञप्तिमा १ सय ९१ वटा रुसी ट्यांक, २९ वटा लडाकु विमान, २९ वटा हेलिकप्टर र सैनिक बोक्ने ८ सय १६ वटा गाडी नष्ट पारेको दाबी गरिएको छ । यद्यपि, यसको स्वतन्त्र रूपमा पुष्टि हुन नसकेको बीबीसीले उल्लेख गरेको छ । रुसी रक्षा मन्त्रालयले पनि पनि युद्धका क्रममा आफ्नोतर्फ केही क्षति पुगेको स्वीकार गरेको छ । तर आफ्नो पक्षमा भएको क्षतिको भने विवरण सार्वजनिक गरेको छैन । राष्ट्रसंघीय पर्यवेक्षकहरूले युद्धका क्रममा कम्तीमा ९४ जना सर्वसाधारणको मृत्यु भएको जनाएका छन् ।रुसी आक्रमणले युक्रेनमा गम्भीर मानवीय समस्या सिर्जना गरेको राष्ट्रसंघको भनाइ छ । शरणार्थीसम्बन्धी राष्ट्रसंघीय निकायले सोमबार साँझसम्म ४ लाख २२ हजार सर्वसाधारण युक्रेनबाट भागेर छिमेकी देश पुगेका जनाएको छ । तीमध्ये सबैभन्दा बढी पोल्यान्ड पुगेका हुन् । एक लाखभन्दा बढी मानिस देशभित्रै विस्थापित भएको जनाइएको छ । यसैबीच, युक्रेनका राष्ट्रपति भ्लोदिमिर जेलेन्स्कीले युरोपेली संघ (ईयू) सँग तत्काल आफ्नो देशलाई सदस्यता दिन आग्रह गरेका छन् । सबै युरोपेलीसँग सँगै हुनु हाम्रो लक्ष्य हो । अनि समान अवसर हुने अवस्थामा पुग्नु हो । म ढुक्क छु यो सम्भव छ, उनले भने । जेलेन्स्कीले रुसी सेनालाई हतियार बिसाउन पनि आग्रह गरेका छन् । आफ्ना हतियार परित्याग गर । हाम्रो भूमिबाट बाहिर जाऊ, उनले भने । उनले देशको प्रतिरक्षा गर्न कारागारमा रहेका कैदीहरूलाई पनि मुक्त गरिने बताएका छन् । हामीले नैतिक रूपमा अलि कठिन एउटा निर्णय गरेका छौं । तर आफ्नो प्रतिरक्षा गर्नका लागि यो उपयोगी छ, उनले भने । युरोपेली संघले लगाएको प्रतिबन्धका कारण रुसी विमानहरू कालिनिन्ग्राडबाट आवतजावत गर्दा बाल्टिक सागरमाथिको लामो आकाशमार्ग प्रयोग गर्न बाध्य भएका छन् । रुसको स्वामित्वमा रहेको कालिनिन्ग्राडको करिब १५ हजार वर्ग किलोमिटर क्षेत्रफल छ । रुसको मुख्य भूमिभन्दा ३ सय किलोमिटर पश्चिममा अवस्थित उक्त स्थान बाल्टिक सागर तथा लिथुवानिया र पोल्यान्डको बीचमा छ । दुवै देश ईयूका सदस्य हुन् । लाट्भिया र लिथुवानियाको आकाशबाट सोझै उड्न नपाएपछि रुसी विमान उत्तरवर्ती सहर सेन्ट पिटर्सबर्गतर्फ गई बाल्टिक सागरको तटतिर उडिरहेका छन् । क्यानडाले रुसी विमानलाई आफ्नो आकाशमा प्रतिबन्ध लगाएको छ । त्यसको प्रतिउत्तरमा रुसले सबै उडान रद्द गरेको छ ।"
प्रतिबन्धले रुसी अर्थतन्त्र प्रभावित,"मस्को (एजेन्सी) पश्चिमा देशहरूले लगाएका कडा प्रतिबन्धहरूले रुसी अर्थतन्त्र प्रभावित हुन थालेको छ । अमेरिकी डलरको तुलनामा रुसी मुद्रा रुबलको मूल्यमा करिब ४० प्रतिशतले गिरावट आएको बीबीसीले जनाएको छ । त्यस्तै, युरोको मूल्यमा एक प्रतिशतले गिरावट आएको छ भने तेलको मूल्य वृद्धि भएको छ ।रुसका प्रमुख सहरहरूमा बैंक तथा वित्तीय संस्थाका एटीएम बाहिर मानिसहरूका ठूला लाइन देखिएका छन् । रुसी सरकारले सीमा तोक्न सक्ने आशंकापछि मानिसहरू नगद निकाल्नका लागि एटीएम बुथमा जम्मा भएका हुन् । युरोपेली संघ (ईयू) को प्रतिबन्धपछि रुसी स्वामित्वका बैंकहरूले युरोपमा काम गर्न बन्द गरिसकेको जनाइएको छ । रुसको केन्द्रीय बैंकमाथि प्रतिबन्ध लगाइएका कारण उसले करिब ६ सय ३० अर्ब डलर विदेशी मुद्रा सञ्चिति प्रयोग गर्न पाउँदैन । ऊर्जा क्षेत्रबाट रुसले युरोपेली संघका सदस्य राष्ट्रहरूबाट राम्रो आम्दानी गर्छ । तर युक्रेनमाथि रुसी अतिक्रमणपछि ईयूले रुसमाथि एकपछि अर्को प्रतिबन्ध लगाएको छ ।ईयू नेताहरूले रुसी केन्द्रीय बैंक र आफ्नो हवाई क्षेत्रमा रुसी विमानको उडानमाथि प्रतिबन्ध लगाएका छन् । त्यसका साथै हातहतियार किन्ने र युक्रेनलाई पठाउने निर्णयसमेत गरेका बीबीसीले जनाएको छ । यद्यपि, ईयूले हालसम्म ऊर्जा आपूर्ति भने रोकिसकेको छैन ।अधिकांश युरोपेली देशमा ऊर्जाको मूल्यमा व्यापक वृद्धि भएको छ । त्यसमाथि रुसले आपूर्ति कम गर्नासाथ महँगीले आकाश छुने निश्चित छ । रुसी राष्ट्रपति भ्लादिमिर पुटिनले ऊर्जा आपूर्ति रोकेर वा घटाएर ईयूलाई जवाफ दिन सक्छन् । अर्थतन्त्रमा असर पर्न सक्ने देखिएपछि रुसको केन्द्रीय बैंकले सबै विदेशी कानुनी संस्था तथा व्यक्तिलाई सेयर तथा रुसमा गरिएको लगानी बिक्री गर्न रोक लगाएको छ । बैंकले विनिमय तथा मुद्रा बजारबाहेक मस्को सेयर बजार खोल्ने वा नखोल्नेबारे अझै निर्णय गरिसकेको छैन । बेलायतस्थित बहुराष्ट्रिय कम्पनी बीपीले ठूलो रुसी तेल कम्पनी रोज्नेफ्टमा रहेको आफ्नो करिब २० प्रतिशत सेयर अन्यत्र लैजान लागेको जनाएको छ । तर रुसको केन्द्रीय बैंकले सेयर बिक्रीका लागि रोक लगाएका कारण तत्काल यो सम्भव नहुने देखिएको छ । बीपीका प्रमुख कार्यकारी बेर्नार्ड लुनीले रोज्नेफ्टको बोर्ड निर्देशकहरूको समूहबाट तत्काल लागू हुने गरी राजीनामा दिएका बीबीसीले जनाएको छ । युक्रेनमाथि रुसले आक्रमण गरेपछि बीपीले आफ्नो सम्बन्धबारे सोच्न बाध्य भएको जनाएको हो ।"
बाढीको चपेटामा ब्रिसबेन,ब्रिसबेन (एजेन्सी) अस्ट्रेलियाको ब्रिसबेनमा भारी वर्षासँगैको बाढीका कारण कम्तीमा ८ जनाको मृत्यु भएको छ । सन् २०११ यताको खराब बाढीका कारण हजारौं प्रभावित भएका छन् । कम्तीमा २ सय ५० जनालाई सुरक्षित स्थानमा सारिएको अधिकारीहरूले जनाएका छन् । क्विन्सल्यान्डका प्रिमियर अनास्तासिया पलास्जुकले ब्रिसबेनका कम्तीमा १४ सय घर बाढीका कारण जोखिममा परेका जनाएकी छन् । उनका अनुसार हजारौं घरमा विद्युत् आपूर्ति बन्द भएको जनाइएको छ । क्विन्सल्यान्ड शिक्षा विभागका अनुसार सयभन्दा बढी विद्यालय बन्द भएका छन् ।
कोरियामा १ लाख ३९ हजार संक्रमित थपिए,सोल (एजेन्सी) दक्षिण कोरियामा कोरोना भाइरसबाट एकै दिन १ लाख ३९ हजार जना संक्रमित भएका छन् । यो अघिल्लो दिनको तुलनामा केही कम हो । आइतबार १ लाख ६३ हजार जनामा संक्रमण पुष्टि भएको थियो । दक्षिण कोरियामा अहिलेसम्म ३१ लाखभन्दा बढीमा कोरोना संक्रमण पुष्टि भइसकेको छ । सुरुका पहिलो र दोस्रो लहरमा संक्रमित संख्या न्यून रहेको कोरियामा तेस्रो लहरमा भने संक्रमण तीव्र बनेको हो । अधिकारीहरूका अनुसार पछिल्ला केही दिनमा भने संक्रमण दर घट्दै गएको छ ।
दुर्घटनामा ५ को मृत्यु,"इस्लामाबाद (एजेन्सी) पाकिस्तानमा पछिल्लो २४ घण्टामा भएका दुई छुट्टाछुट्टै सडक दुर्घटनामा कम्तीमा पाँच जनाको मृत्यु भएको छ । २८ जना घाइते भएका स्थानीय सञ्चारमाध्यमले जनाएका छन् । पाकिस्तानको दक्षिणपश्चिम बलुचिस्तान प्रान्तको पिसिन जिल्लामा यात्रुवाहक बस र ट्रक ठोक्किँदा तीन जनाको मृत्यु भएको हो । लाहोरबाट बलुचिस्तानको प्रान्तीय राजधानी क्वेटातर्फ जाँदै गरेको बसमा यात्रा गरिरहेका २५ जना घाइते भएका छन् । त्यस्तै, पञ्जाब प्रान्तको राजनपुरमा दुई ट्रक ठोक्किँदा २ जनाको मृत्यु भएको छ । ३ जना घाइते छन् ।"
"डलर सटहीमा नागरिकलाई कसिँदै, सुपारी तस्करलाई पोसिँदै","(काठमाडौं)  मुलुक आर्थिक संकटमा पर्दा नागरिकलाई कस्ने र आफूअनुकूलका व्यापारीलाई पोस्ने सरकारी कृत्यको एउटा उदाहरण हो सुपारी, केराउ, छोकडा र मरीच आयात खुलासम्बन्धी निर्णय । सरकारले विदेशी विनिमय सञ्चिति घटिरहेको भन्दै सर्वसाधारणले उपभोग गर्ने वस्तु आयातमा कडाइ, विदेश भ्रमणमा जानेहरूलाई अमेरिकी डलर सटहीमा सीमा र वैदेशिक रोजगारीमा जानेलाई थोरै मात्रै रकम पाउने व्यवस्था गरेको छ । तर तस्करीका लागि प्रयोग हुने सुपारी, केराउ, छोकडा र मरीच आयात खुलाउने निर्णय मन्त्रिपरिषद्ले गरेको छ । आलोचना र त्यसमाथि प्रतिरक्षा गर्न नसकिने भएकाले झन्डै एक महिनाअघि गरिएको निर्णय सार्वजनिकसमेत गरिएको छैन । प्रधानमन्त्री शेरबहादुर देउवाले नै नेतृत्व गरिरहेको उद्योग वाणिज्य तथा आपूर्ति मन्त्रालयमार्फत यस्तो विवादास्पद निर्णय गरिएको हो । यससम्बन्धी प्रस्ताव मन्त्रिपरिषद्मा पेस नगरी प्रधानमन्त्रीले मुख्यसचिवमार्फत माइन्युट गराएका हुन्, प्रधानमन्त्री तथा मन्त्रिपरिषद् कार्यालय निकट स्रोतको दाबी छ, लामो समय गोप्य राखेर मुख्यसचिव शंकरदास बैरागीले उक्त निर्णय कार्यान्वयन गर्न उद्योग, वाणिज्य तथा आपूर्ति मन्त्रालयलाई केही दिनअघि मात्र पत्र पठाएका छन् । उद्योग मन्त्रालय निकट स्रोतले पनि उक्त प्रत्र प्राप्त भएको पुष्टि गर्दै कार्यान्वयनको प्रक्रिया अघि बढिनसकेको जनाएको छ ।मन्त्रालय स्रोतका अनुसार मन्त्रिपरिषद्बाट निकासी पैठारी (नियन्त्रण) ऐन२०१३ को दफा ३ को उपदफा २ (१) ले दिएको अधिकार प्रयोग गरी सोही दफाको खण्ड (ञ) को उद्देश्य प्राप्तिका लागि यो निर्णय गर्नुपरेको पत्रमा उल्लेख छ । उपदफा २ (१) ले कुनै वस्तुको निकासी वा पैठारीमा लगाएको बन्देज कायम राखिराख्न आवश्यक छैन भन्ने लागे नेपाल सरकारले त्यसको आधार र कारण खुलाई सूचित आदेशद्वारा त्यस्तो बन्देज जुनसुकै बखत हेरफेर गर्न, परिवर्तन गर्न वा हटाउन सक्नेछ भन्ने व्यवस्था गरेको छ । तर यो दफाले व्यवस्था गरेको बन्देज कायम राखिराख्न आवश्यक छैन भन्ने आधार र कारण भने सरकारले खुलाउन सकेको छैन । अर्थ मन्त्रालय, नेपाल राष्ट्र बैंकले एकपछि अर्को वस्तुहरूको आयातमा कडाइ गरिरहेका बेला तस्करीको प्रयोजनार्थको सामानको आयात खुलाउनुमा आर्थिक अनियमितताभन्दा अन्य कुनै कारण हुन सक्दैन, मन्त्रालय स्रोतको दाबी छ, यही विषयमा विमति राख्ने उद्योग मन्त्रालयका तत्कालीन सचिव दिनेश भट्टराईदेखि सहसचिवहरूको समेत सरुवा गरिसकिएको छ । अब कार्यान्वयनमा जाने देखिन्छ ।नेपालबाट भारत शून्य भन्सारदरमा कृषि वस्तु निर्यात हुन्छ । तर सुपारी इन्डोनेसिया र थाइल्यान्ड, केराउ क्यानडा, रसिया र अमेरिका, छोकडा पाकिस्तान, दुबई र मरीच भियतनामबाट ल्याई नेपाली उत्पादन भन्दै भारत निर्यात गर्ने प्रवृत्ति बढ्दो छ । वैधानिक निर्यातभन्दा बाहिर गई भारतिय सीमा नाकाबाट अवैध रूपमा तस्करी पनि मौलाउँदो छ । यो प्रवृत्तिमाथि भारतले बेलाबेलामा अन्तर्राष्ट्रिय व्यापार अनुशासनको प्रश्न उठाउने गरेको छ । तर व्यापारीको प्रभावमा परेर सरकारले बारम्बार यी सामग्रीहरूको आयात खुलाउने र बन्द गर्ने निर्णय गरिरहेको छ ।यसपटक मन्त्रालय र मन्त्रिपरिषद्ले बाणिज्य आपूर्ति तथा उपभोक्ता संरक्षण विभागसँग समन्वय नगरी उद्योग विभागमार्फत काम गर्ने गरी प्रक्रिया अघि बढाएको छ, स्रोतको दाबी छ । यसअघि सुपारी, केराउ, छोकडा, मरीच वा अन्य बन्देज लगाइएका वस्तुको आयात खुला गर्दा वाणिज्य आपूर्ति तथा उपभोक्ता संरक्षण विभागसँग राय लिने गरिएको थियो । सुपारी, केराउ, छोकडा र मरीच आयात गर्न दिने विषयमा विभाग संलग्न नभएको र आयात खुलाउन राय पनि नदिएको बाणिज्य आपूर्ति तथा उपभोक्ता संरक्षण विभागका महानिर्देशक प्रेमकुमार श्रेष्ठले बताए । यी वस्तु तत्काललाई आवश्यक नभएको पनि उनको भनाइ छ । आयात खुला हुँदा विदेशी मुद्रा सञ्चितिमा चाप पर्ने भएकाले त्यस्तो गर्नु हुँदैन, उनले भने, सुपारी, छोकडा, मरीच नभए मुलुक बर्बाद हुँदैन । यी वस्तु मुलुकलाई चाहिएको पनि छैन । बिनाकाममा विदेशी मुद्रा खर्च नगरौं । विवादास्पद यी सामग्रीको आयात गत साउनबाट बन्द छ । तस्करी भएको भन्दै सरकारले २०७६ चैत २४ मा सुपारी, हरियो केराउ, मरीच र छोकडा आयातमा पूर्ण बन्देज लगाएको थियो । २०७७ चैत ९ मा पूर्ण बन्देज हटाउँदै २०७७७८ का लागि केराउ ८० हजार टन, सुपारी २५ हजार टन, छोकडा ५ हजार टन र नधुलाएको मरीच १५ हजार टन ल्याउन पाउने निर्णय भएको थियो । तर, कोटाअनुसार आयात हुन सकेन । कोभिडको कारण देखाउँदै त्यही कोटाअनुसार चालु आर्थिक वर्षमा पनि आयात गर्न दिन व्यापारीहरूले लबिइङ गरिरहेका थिए । फलस्वरूप नेपाल राष्ट्र बैंकले गत कात्तिक दोस्रो साता सुपारी, केराउ, छोकडा, मरीच आयातमा लाग्दै आएको प्रतिबन्ध हटायो । बैंकले विदेशी विनिमय व्यवस्थापन विभागले एकीकृत परिपत्र२०७६ मा संशोधन गर्दै त्यस्तो बन्देज तत्काललाई हटेको जनाएको थियो । त्यसको भोलिपल्ट नै अर्थ मन्त्रालयको निर्देशनमा राष्ट्र बैंकले पुनः बन्देज लगाउने निर्णय गर्यो ।खोल्ने र बन्देज गराउने निर्णयको शृंखला चलिरहेपछि संसदीय समिति र अख्तियार दुरुपयोग अनुसन्धान आयोगले पनि पटकपटक छानबिन गरी विभिन्न निर्देशन दिएका छन् । निश्चित व्यापारीलाई फाइदा पुग्ने गरी आयात अनुमति दिएको भन्दै उद्योग तथा वाणिज्य र श्रम तथा उपभोक्ता हित समिति एवं राष्ट्रिय सभाको दिगो विकास तथा सुशासन समितिअन्तर्गतको उपसमितिले छानबिन गरेका थिए । कार्यविधि वा मापदण्ड नबनाई आफूले चाहेका व्यापारीलाई आयात अनुमति दिएको भन्दै उपसमितिले निष्कर्ष निकालेको थियो । उपसमितिले भन्सार विभागलाई २०७८ वैशाखमा पत्र पठाएर तत्काल सुपारी आयात रोक्न भनेको थियो । अख्तियार दुरुपयोग अनुसन्धान आयोगले पनि २०७८ असोजमा उद्योग, वाणिज्य तथा आपूर्ति मन्त्रालयका नाममा पत्र लेखेर माग आपूर्तिको विश्लेषण गरेर मात्रै परिमाण यकिन गर्न निर्देशन दियो । तर पर्याप्त छलफल, अध्ययन र कार्यविधि नै नबनाई व्यापारीको दबाबमा अहिले फेरि आयात खुलाउने निर्णय भएको हो ।सुपारी, केराउलगायत वस्तुको आयात खोल्ने नीति सीमित व्यक्तिबाहेक मुलुकका लागि हितकर नभएको पूर्ववाणिज्य सचिव पुरुषोत्तम ओझाले बताए । केका लागि आयात गर्न खोजिएको हो ? यी अत्यावश्यक वस्तु होइनन्, उनले भने, केराउ मुलुकमै उत्पादन गर्न सकिन्छ । झापालगायत जिल्लामा किसानले उत्पादन गरेको सुपारी बिक्री भएको छैन । बाहिरबाट आयातित सुपारी भारत गएको छ ।ओझाले भनेझैं यी सामग्रीहरूको उत्पादन नेपालमै हुन्छ । जसको यहाँ माग पनि धेरै छैन । मुलुकमा करिब ९ हजार ७ सय टन सुपारी उत्पादन हुने गरेको कृषि तथा पशुपन्छी विकास मन्त्रालयले जनाएको छ । तर नेपालमा वार्षिक ५० हजार टन केराउ र १० देखि १२ हजार टन सुपारी भए पर्याप्त हुन्छ । सुपारी र केराउको मागबारे विभागसँग कुनै तथ्यांक नरहेको उद्योग विभागका सूचना अधिकारी ज्ञानेन्द्र पराजुलीले बताए । छोकडा र मरीचको अवस्था पनि उस्तै छ । मागसँगै उत्पादनको पनि तथ्यांक छैन । तर बजार अध्ययन नगरी हचुवाको भरमा आयातको निर्णय भएको छ । यस्तो निर्णयको पछाडि भन्सार सहुलियत नै मुख्य कारण हो । नेपालबाट शून्य भन्सारदरमा कृषि वस्तु निर्यात हुने गरेको पूर्वसचिव ओझा बताउँछन् । सुपारी इन्डोनेसिया र थाइल्यान्डबाट आउँछ । केराउ क्यानडा, रसिया र अमेरिकाबाट आयात हुन्छ । छोकडा पाकिस्तान, दुबई र मरीच भियतनामबाट ल्याइन्छ । आयातित यी वस्तु स्वदेशी खपतसँगै अवैध रूपमा भारततर्फ निर्यात हुन्छन् । राज्य नै तस्करसँग मिलेर आर्थिक र व्यापारसम्बन्धी नीति बनाइरहेको छ । यो अहिले मात्रै होइन, विगतदेखिकै अभ्यास हो, वाणिज्यविज्ञ तथा अर्थशास्त्री पोषराज पाण्डेले भने, सुपारी केराउ नेपालकै खपतका लागि खुलाइएको हो या अन्य प्रयोजनका लागि ? विदेशका लागि हो भने गलत हो । यसले अर्थतन्त्रमा मात्रै होइन, नेपालभारत व्यापारमा थप विकृति निम्त्याउँछ । व्यापारमा भारतले नेपाललाई विश्वास गर्न नसक्ने वातावरण पनि बन्न सक्छ ।अहिले उच्च आयातले गर्दा मुलुकको आर्थिक अवस्था कमजोर हुँदै गएको छ । चालु आर्थिक वर्षको ६ महिनामा चालु खाता ३ खर्ब ५४ अर्ब ७ करोडले घाटामा रहेको राष्ट्र बैंकको तथ्यांक छ । अघिल्लो वर्षको सोही अवधिमा ५१ अर्ब ६८ करोडले मात्रै घाटामा थियो । त्यस्तै २०७८ असार मसान्तमा करिब १४ खर्ब ९ कुल विदेशी विनिमय सञ्चिति रहेकामा १६७ प्रतिशतले कमी आई गत पुस मसान्तमा ११ खर्ब ६५ अर्ब ८० करोडमा झरेको छ । जसले ६६ महिनाको वस्तु तथा सेवा आयात धान्न सक्छ, यो निकै कम हो । यो परिदृश्य र सम्भावित थप दबाबका कारण राष्ट्र बैंकले विदेशी विनिमय सटहीको सुविधा कामदारलाई ५ सय र भम्रणका लागि २५ सय अमेरिकी डलरबाट घटाएर २ सय र १५ सय डलर बनाइदिएको थियो । विदेश भ्रमणमा जाने नेपालीले वर्षमा दुई पटक मात्रै अमेरिकी डलर सटही सुविधा पाउँछन् । यसबाहेक विभिन्न २० समूहअन्तर्गतका करिब साढे ४ सय वस्तु आयातका लागि खोलिने प्रतीतपत्रमा ५० देखि १ सय प्रतिशतसम्म नगद मार्जिनको व्यवस्था गरिएको छ । यसले पनि विदेशी विनिमिय सञ्चितिमा सुधार नआएर गत माघ २६ मा ४७ वटा समूहअन्तर्गतका करिब साढे १२ सय वस्तु आयातका लागि खोलिने प्रतीतपत्रमा ५० देखि १ सय प्रतिशतसम्म नगद मार्जिनको व्यवस्था गरिएको छ । यता वाणिज्य तथा आपूर्ति सचिव गणेशप्रसाद पाण्डेयले भने आयात खुला नभएको दाबी गरे । सञ्चारमाध्यमले त्यत्तिकै समाचार बनाएको उनको आरोप छ । आयात सय प्रतिशत खुलेको छैन । मन्त्रिपरिषद्बाट खुलाउने निर्णय पनि भएको छैन । कार्यविधि बनेको छैन, उनले भने, म मन्त्रालयमा आएपछि यससम्बन्धी काम अघि बढेको छैन ।"
मल ल्याउन भारतसँग जीटूजी सम्झौता,"सन्जेलका अनुसार कृषि सामग्री कम्पनीको ७ हजार ५ सय टन मल वीरगन्ज र १५ सय टन विराटनगरमा आइपुगेको छ । ११ हजार टन भारतबाट आउने क्रममा छ । साल्टको पनि ७५ हजार टन मल आउने क्रममा रहेको जनाइएको छ । भारतीय कम्पनी इन्डियन पोटास लिमिटेडले मार्च दोस्रो साता ५० हजार युरिया र २५ हजार डीएपी सिपमेन्ट गरिदिने आश्वासन दिएको छ, साल्टका सहमहाप्रबन्धक कुमार राजभण्डारीले भने, मार्चमा सिपमेन्ट भए धानबालीलाई समस्या हुँदैन । गहुँबालीलाई पनि अप्ठ्यारो पर्दैन । तर समस्या सिपमेन्ट ढुवानीकै हो । सरकारले चालु आर्थिक बर्षका लागि रासायनिक मल किन्न करिब १५ अर्ब रुपैयाँ बजेट विनियोजित गरेको थियो । तर मल खरिद गर्न बजेट अभाव बताएपछि अर्थ मन्त्रालयले दुई पटक गरी थप १२ अर्ब ७१ करोड रुपैयाँको स्रोत सुनिश्चितता गरिसकेको छ ।"
गौतमबुद्धमा सकियो यान्त्रिक परीक्षण,"भैरहवा (कास) गौतमबुद्ध अन्तर्राष्ट्रिय विमानस्थलको यान्त्रिक परीक्षण उडान (क्यालिब्रेसन फ्लाइट) सम्पन्न भएको छ । विदेशीसहितको प्राविधिक टोलीले डेढ साता लगाएर यान्त्रिक परीक्षण उडान गरेको हो । प्रारम्भिक प्रतिवेदनअनुसार विमानस्थलको यान्त्रिक परीक्षण सफल भएको जनाइएको छ ।थाइल्यान्डबाट ल्याइएको विशेष विमानमार्फत परीक्षण उडान गरिएको हो । उडान गरेको विमानको दूरी, उचाइ, विमानले प्रयोग गर्ने हवाई रुटको जाँच, उडान र अवतरण गर्दा धावनमार्गमा जडित लाइटिङलगायत उपकरणको परीक्षण गरिएको विमानस्थल आईसीपी टूका आयोजना प्रमुख तथा राष्ट्रिय गौरव आयोजनका उपनिर्देशक प्रविन न्यौपानेले बताए । विमानस्थल सञ्चालनपूर्व जडित सञ्चार उपकरणको परीक्षणका लागि क्यालिब्रेसन उडान गर्नुपर्ने हुन्छ, जसबाट उपकरण ठीक भएनभएको रिपोर्ट आएपछि त्यहीअनुसार अघि बढ्छ । प्राविधिक टोलीले अन्य उपकरण र हवाई रुटबारे पनि परीक्षण गरेको छ । गौतमबुद्ध विमानस्थलमा गरिएका सबै यान्त्रिक परीक्षण सफल भएको न्यौपानेले जनाए । विमानस्थलमा आईसीपी वानअन्तर्गत भौतिक संरचना निर्माण र आईसीपी टूअन्तर्गत सञ्चार, मौसम र विमानको दिशा पत्ता लगाउनेलगायतका उपकरण जडानसहितको यान्त्रिक परीक्षण उडानका काम भएको हो । विमानस्थलको आईसीपी टूको ठेक्का थाइल्यान्डको एरो थाई कम्पनीले गरेको हो ।विमानस्थल सञ्चालनका लागि मिसन भैरहवा नाम दिएर माघ १२ देखि सय दिनको योजनाअन्तर्गत काम भइरहेका छन् । विमानस्थल सञ्चालनका लागि पर्यटन तथा नागरिक उड्डयन मन्त्रालयअन्तर्गतका निकायबाट काम जारी छ । यो विमानस्थलबाट आउँदो जेठ पहिलो साताबाट व्यावसायिक उडान गर्ने तयारी गरिएको छ । परीक्षण उडानको काम सकिएकाले अबको दुई साताभित्र एरो थाई कम्पनीले नेपाल नागरिक उड्डयन मन्त्रालयलाई यान्त्रिक परीक्षण उडानको अन्तिम प्रतिवेदन दिने गौतमबुद्ध अन्तर्राष्ट्रिय विमानस्थलका महाप्रबन्धक गोविन्द दाहालले बताए । त्यसपछि इन्टरनेसनल सिभिल एसिएसन अर्गनाइजेसन (आईकाओ) लगायतबाट प्रतिवेदन स्वीकृत गरिएपछि टेस्ट फ्लाइट गरेर व्यावसायिक उडान सुरु हुनेछ । नेपाल एयरलाइन्सकै विमानबाट विमानस्थलको रनवे परीक्षण गर्ने तयारी छ ।"
निर्यात र पूर्वाधारमा सिमेन्ट प्रयोग बढाउन उद्योगीहरूको माग,"(काठमाडौं)  देश सिमेन्टमा आत्मनिर्भर भए पनि निर्यात र सडक पूर्वाधार निर्माणमा यसको प्रयोग कम भएको उद्योगीहरूले गुनासो गरेका छन् । अहिले वार्षिक उत्पादन साढे दुई करोड टन भए पनि माग एक करोड टन मात्रै छ । तसर्थ ३ खर्ब रुपैयाँ लगानी रहेको सिमेन्ट उद्योगमा सोचेअनुरूपको माग नरहेको उनीहरू बताउँछन् । अहिले देशभर ६५ उद्योग सञ्चालनमा छन् । यी उद्योगबाट उत्पादन भएको मध्ये ४० प्रतिशत मात्र खपत भइरहेको नेपाल सिमेन्ट उत्पादक संघका अध्यक्ष ध्रुव थापाको भनाइ छ । सबै व्यवस्थापन मिलेको खण्डमा यहाँ उत्पादित सिमेन्टमध्ये ६० प्रतिशत निर्यात गर्न सकिन्छ, उनले भने, ठूलो मात्रामा उत्पादन क्षमता हुँदाहुँदै पनि थोरै उत्पादन गर्नुपर्ने बाध्यता हामीलाई नै छ । भारतीय सीमावर्ती सहरमा मात्र सिमेन्ट निर्यात गर्न सके वार्षिक १ खर्ब ५० अर्बदेखि २ खर्ब रुपैयाँसम्मको सिमेन्ट निर्यात गर्न सकिने उनको दाबी छ । देशका लागि यो ठूलो कुरा हो, यसले अहिलेको अवस्थामा १५ प्रतिशतसम्म व्यापार घाटा कम गर्छ, थापाले भने । सिमेन्टको आन्तरिक खपत बढाउन विकास निर्माणका काम द्रुत गतिमा हुनुपर्ने थापाले बताए । सडक निर्माणमा गुणस्तर भएन भन्ने निकै सुनिन्छ । कालोपत्र गरेका सडक वर्ष पनि नटिकेको सुनिन्छ, उनले भने, यसको मुख्य कारण कम गुणस्तरको बिटुमिन नै भन्ने हो । सिमेन्ट कंक्रिटको प्रयोग गरी सडक बनाउन सके गुणस्तरीय र दिगो हुने उनको भनाइ छ । यसले सिमेन्ट बढी खपत हुने र बिटुमिनका लागि ठूलो रकम बिदेसिनबाट पनि बच्ने थापाको दाबी छ । नेपालमा सिमेन्ट कंक्रिट सडक बनाउने निर्देशिका बनिनसकेकाले संघले बनाएर सार्वजनिक गरिसकेको उनले बताए । सडक धुलाम्मे र हिलाम्मे हुने समस्या सधैं रहिरहने गरेको गाउँपालिका महासंघका अध्यक्ष होमनारायण श्रेष्ठको भनाइ छ । बाहिरबाट ल्याएको बिटुमिनबाट हामीले काम गरिरहेका छौं । त्यसैले नेपालकै उत्पादन प्रयोग गर्न सहुलियतमा उपलब्ध गराएर निर्माणमा प्रेरित गर्न जरुरी छ, श्रेष्ठले भने, यसका लागि ४ सय ६० पालिकासँग समन्वय गर्न सकिन्छ । सिमेन्टको प्रयोग सडक पूर्वाधार निर्माणमा बढाउनुपर्ने नेपाल उद्योग वाणिज्य महासंघका वरिष्ठ उपाध्यक्ष चन्द्र ढकालले पनि जोड दिए । सिमेन्टमा आत्मनिर्भर भएका छौं, उत्पादन बढी भएको छ, उनले भने, अब सरकारी नीति पनि त्यहीअनुसार बनाउनुपर्यो । सिमेन्ट उद्योगलाई सरकारी प्रोत्साहन आवश्यक रहेको नेपाल उद्योग परिसंघका उपाध्यक्ष वीरेन्द्रराज पाण्डेले बताए । व्यापार घाटा कम गर्न स्रोत साधनलाई कसरी सदुपयोग गर्न सकिन्छ भन्ने विषयमा सरकार र निजी क्षेत्र सँगैसँगै अघि बढ्नुपर्ने नेपाल चेम्बर अफ कमर्शका अध्यक्ष राजेन्द्र मल्लको भनाइ छ । विकास निर्माणका लागि ठूलो टेवा दिएको क्षेत्र सिमेन्ट उद्योग रहेको उनले बताए । तसर्थ अर्बौं रुपैयाँ लगानी रहेको यो क्षेत्रलाई धराशायी बनाउन नहुनेमा उनले जोड दिए । सरकारी प्रोत्साहन नहुँदा हाम्रोभन्दा भारतको सिमेन्ट सस्तो छ, मल्लले भने, भारतीय उत्पादनसँग प्रतिस्पर्धा गर्न कठिन छ । नेपालको आन्तरिक उत्पादनलाई बढावा दिन र इरानबाट आयातित बिटुमिन कम गरेर स्वदेशी उत्पादन प्रयोग गर्न केकस्ता नीतिगत व्यवस्था गर्न सकिन्छ भन्ने विषयमा मन्त्रालय सहयोग गर्न तयार रहेको सहरी विकास मन्त्रालयका सचिव मणिराम गेलालले बताए । सिमेन्टको निर्यात बढाउने विषयमा आफूहरू सकारात्मक रहेको उद्योग, वाणिज्य तथा आपूर्ति मन्त्रालयका सचिव अर्जुनप्रसाद पोखरेलको भनाइ छ । स्वदेशी उद्योगलाई कसरी प्रोत्साहन गर्न सकिन्छ, तपाईंहरू आउनुस्, उनले भने, केके गर्दा निर्यात बढाउन सकिन्छ, हामी यसमा लचिलो छौं । सहकार्य गरेर अघि बढ्न हामी तयार छौं । सिमेन्टको गुणस्तरमा अझै प्रश्न उठ्ने गरेकाले त्यसमा सुधार गरेर अघि बढ्नुको विकल्प भने नभएको पनि उनको भनाइ छ ।"
सहकारीले धान किन्न थालेपछि किसानलाई राहत,"बिर्तामोड (कास) झापाको महाभाराका किसानलाई यसपालि धान बिक्री गर्न सकस भएन । उनीहरूले मूल्य पनि राम्रो पाए । सधैं बिचौलियाको फन्दामा पर्दै आएका किसान यसपाली आफ्नै संस्थालाई धान बेच्न पाउँदा दंग छन् ।गौरीगन्ज गाउँपालिका१ महाभारास्थित साना किसान कृषि सहकारी संस्थाले कृषि उपज बैंक (गोदाम घर) निर्माण गरेको छ । ३५ हजार मन क्षमताको गोदाम घर बनेपछि महाभाराका एक हजारभन्दा बढी किसान प्रत्यक्ष लाभान्वित बनेका छन् । उत्पादित कृषि बाली गोदाम घरमा सुरक्षित राख्नुका साथै सहकारीले सुपथ मूल्यमा खरिद गरिदिँदा किसानले बाली विस्तारलाई पनि बढावा दिएका छन् ।गाउँका किसानले धान बिचौलियालाई बिक्री गर्नुपर्ने बाध्यता छ । बिचौलियाले यति बेला धानको मूल्य प्रतिमन १ हजार ५० रुपैयाँ मात्र तोकेका छन् । तर सहकारीले सरकारले तोकेको समर्थन मूल्यमा धान किन्ने गरेको छ । सहकारीले रञ्जित जातको धान प्रतिमन १ हजार १ सय ६० र सर्ना प्रतिमन १ हजार १ सय रुपैयाँमा किनिरहेको व्यवस्थापक गंगाप्रसाद ढुंगानाले जानकारी दिए ।संस्थाले धान खरिद गरिदिँदा धेरै सहज भएको छ । दाम पनि राम्रो पायौं । धान बिक्री गर्न झन्झट पनि भएन, स्थानीय खेम राजवंशीले भने । सहकारीलाई गत पुस १४ मा सर्ना जातको धान ९३ मन बिक्री गरेको उनले बताए । धान मात्र होइन, तोरी, मकै, गहुँ पनि संस्थाले किन्ने भनेको छ । हामीले उब्जाएका सबै बाली संस्थाले किन्यो भने त किसानलाई त्योभन्दा ठूलो राहत अरू के हुन सक्छ ? स्थानीय गोविन्द महतोले खुसी व्यक्त गरे ।सहकारीले प्रदेश सरकारको ५० प्रतिशत अनुदानमा गोदाम घर बनाएको हो । प्रदेश १ सरकारको तत्कालीन भूमि, व्यवस्था, कृषि तथा सहकारी मन्त्रालयको ७२ लाख ८४ हजार ५ सय १२ तथा सहकारीको ७४ लाख ७२ हजार १ सय ५८ गरी एक करोड ४८ लाख २७ हजार ९ सय ४७ रुपैयाँ लागतमा गोदाम घर बनाइएको ढुंगानाले जानकारी दिए । १५० फिट लम्बाइ तथा ५० फिट चौडाइको गोदाम घर करिब ३ कट्ठा जमिनमा निर्माण गरिएको छ । प्रदेश कृषिमन्त्री झलकबहादुर मगरले शनिबार गोदाम घर उद्घाटन गरे ।"
एनएमबीका ग्राहकलाई सोवामा छुट,"काठमाडौं (कास) एनएमबी बैंकका ग्राहकले जावलाखेलस्थित सोवा हेल्थकेयर सेन्टरका सेवामा छुट पाउने भएका छन् । बैंकका तर्फबाट रिटेल बैंकिङ प्रमुख रोशन रेग्मी र सेन्टरका तर्फबाट निर्देशक ऋचा श्रेष्ठले यससम्बन्धी सम्झौतामा हस्ताक्षर गरे । सम्झौताअनुसार अस्पतालबाट उपलब्ध गराइने विभिन्न चिकित्सकीय सेवामा बैंकका ग्राहक तथा परिवारजनमा विशेष छुट तथा सहुलियत हुनेछ । बैंकका कार्ड होल्डर तथा कर्मचारीहरूलाई अन्तरंग (भर्ना), फार्मेसीको औषधि, ल्याब परीक्षण र शल्यक्रियामा सुविधा उपलब्ध हुनेछ । बैंकका देशभर २०१ शाखा, १३९ एटीएम र ९ एक्सटेन्सन काउन्टर सञ्चालनमा छन् ।"
पाल्पाका पालिकासँग नबिल बैंकको सहकार्य,"काठमाडौं (कास) उद्यमशीलता विकास, वित्तीय साक्षरताका साथै वित्तीय पहुँच प्रवर्द्धन गर्ने उद्देश्यले हेफर प्रोजेक्ट नेपालको सहयोगमा नबिल बैंक र पाल्पाका तीन पालिकाबीच सहकार्य भएको छ । तानसेन नगरपालिका, रिब्दीकोट गाउँपालिका र तिनाउ गाउँपालिकासँग नबिलको सम्झौता भएको हो । पाल्पाको तानसेनमा गरिएको सम्झौतामा नबिल बैंकका तर्फबाट नायब प्रमुख कार्यकारी अधिकृत सुजितकुमार शाक्य र पालिकाका तर्फबाट तानसेन नगरपालिकाका प्रमुख अशोककुमार शाही, रिब्दीकोटका अध्यक्ष नारायणबहादुर जीसी र तिनाउ गाउँपालिकाका अध्यक्ष ओमबहादुर घर्ती मगरले हस्ताक्षर गरे । कार्यक्रमका बैंकका अध्यक्ष उपेन्द्रप्रसाद पौडेलले संयुक्त राष्ट्रसंघको दिगो विकास लक्ष्यलाई बैंकका तर्फबाट सहयोग गर्ने उद्देश्यका साथ सम्झौता गरिएको बताए । सम्झौताले स्थानीयस्तरमा उद्यमशीलता विकास गर्दै आर्थिक रूपान्तरणमा सहयोग गर्ने उनको भनाइ छ ।"
अपांगता भएकालाई जागिर दिने सम्झौता,काठमाडौं (कास) अपांगता भएका व्यक्तिहरूका लागि औपचारिक रोजगारीका अवसर प्रदान गर्ने उद्देश्यले कुमारी जब र फाउन्ड परियोजना (द लेप्रोसी मिसन नेपाल) बीच एक सम्झौता भएको छ । कुमारी जबका तर्फबाट प्रबन्ध निर्देशक सन्देश भण्डारी र फाउन्ड परियोजनाका तर्फबाट निर्देशक चिरञ्जीवी शर्माले सम्झौतापत्रमा हस्ताक्षर गरे । अपांगता भएका व्यक्तिहरूलाई रोजगार बनाउन सहयोग गर्दै समाजका लागि योगदान दिने मुख्य उद्देश्यसहित सम्झौतामा हस्ताक्षर गरिएको कुमारी जबका प्रबन्ध निर्देशक भण्डारीले बताए ।
एपीएफलाई स्वाभाविक सफलता,"(काठमाडौं)  नेपाल एपीएफ क्लबले गत वर्षकै शैलीलाई निरन्तरता दिँदै ललितपुर मेयर कप महिला च्याम्पियनसिप क्रिकेटको उपाधि जितेको छ । सोमबार त्रिवि क्रिकेट मैदान कीर्तिपुरमा सम्पन्न फाइनलमा साबिक विजेता एपीएफले सुदूरपश्चिमलाई सजिलै ८ विकेटले पराजित गर्यो ।एपीएफले अघिल्लो वर्ष पनि सुदूरपश्चिमलाई पराजित गरी पहिलो संस्करण जितेको थियो । टस जितेको सुदूरपश्चिमले राष्ट्रिय टोलीका सदस्यले भरिपूर्ण एपीएफविरुद्ध ४ विकेट गुमाई बनाएको १ सय १३ रन यसपालि पनि पर्याप्त हुन सकेन ।डली भट्टले २५ बलमा ३६ रन बनाएपछि सुदूरको स्कोर हेर्नलायक बनेको थियो । उनी ४ चौका र १ छक्का प्रहार गरी अन्तिम ओभरमा आउट भइन् । कविता कुँवरले २५ बलमा अविजित २४ रन बनाइन् । रेवती धामी १० रनमा आउट भइन् भने अर्की ओपनर विन्दु रावलले सर्वाधिक ३७ रन बनाइन् । उनले ३६ बल खेल्दै ५ चौका प्रहार गरिन् । एपीएफबाट सुष्मा श्रेष्ठले ४ ओभरमा १९ रन खर्चेर २ विकेट लिइन् । ओपनर ज्योति पाण्डेले ४३ रन बनाएपछि एपीएफले १६ ओभरभित्रै लक्ष्य पूरा गर्यो । उनले ४४ बल खेल्दा ५ चौका प्रहार गरिन् । ज्योति र कप्तान सीता रानामगरले पहिलो विकेटमा ७ ओभरभित्र ५८ रन जोडेर एपीएफको जित आधार तयार पारे । सीता २२ बलमा ३ चौका प्रहार गर्दै १९ रनमा आउट भइन् । इन्दु बर्माले २४ खेल्दा २ चौका र १ छक्का प्रहारसहित २९ रन बनाइन् भने रोमा थापा ५ रनमा अविजित रहिन् । सुदूरकी सम्झना खड्का र लक्ष्मी साउदले ११ विकेट लिए । सबैलाई जिम्मेवारी दिएर खेलेका थियौं, त्यसमा सबैले आफूलाई प्रमाणित गरे । त्यसैले प्रतियोगितामा हाम्रो राम्रो भयो, एपीएफकी कप्तान सीताले भनिन्, सुदूरपश्चिम हामीभन्दा प्रतिभाशाली टोली हो । उनीहरूको टोलीमा छक्का प्रहार गर्ने खेलाडी छन् । बरू हाम्रोमा छैन होला । तर उनीहरू मानसिक रूपमा तयार भएका छैनन्, त्यतिमात्र हो । त्यसैले एपीएफमात्र बलियो टोली भन्ने होइन ।दुई महिनाअघि धनगढीमा सम्पन्न प्रधानमन्त्री कपका सेमिफाइनलिस्ट चार टोली र बाँकी प्रदेशका उत्कृष्ट खेलाडी समेटेर बनाइएको ललितपुर मेयर ११ ले यस प्रतियोगितामा प्रतिस्पर्धा गरेका थिए । प्रधानमन्त्री कपमा एपीएफविरुद्ध सुदूरपश्चिम ३९ रनमै समेटिएको थियो ।"
लिभरपुललाई नवौंपल्ट लिग कप,"स्पेनम्याड्रिड पिएरे एमरिक अबामेयाङ पछिल्ला ३ खेलमा पाँचौं गोल गर्न सफल भएपछि बार्सिलोनाले स्पेनी ला लिगामा आइतबार एथलेटिको बिलबाओलाई ४० ले पराजित गरेको छ । जितपछि बार्सिलोना एट्लेटिको म्याड्रिडलाई उछिनेर चौथो स्थानमा उक्लेको छ । आर्सनलका पूर्वखेलाडी अबामेयाङले बार्सिलोनाका लागि गोलको खाता खोलेयता ओसमन डेम्बेले, ल्युक डी जोङ र मेम्फिस डिपेले गोल गरे । अबामेयाङ फेब्रुअरीमा मात्र बार्सिलोना आएका हुन् । तर, उनी टिमका लागि सर्वाधिक गोल गर्ने सूचीको तेस्रोमा पुगेका छन् । बार्सिलोना डिसेम्बर ८ यता ९० मिनेटको खेलमा अपराजित छ । अर्को खेलमा दोस्रो स्थानमा रहेको सेभियाले रियल बेटिसलाई २१ ले हरायो । सेभियाको ५४ अंक भएको छ र यो शीर्षस्थानको रियल म्याड्रिडसँग ६ अंकको दूरी हो । रियलको २६ खेलबाट ६० अंक छ । तेस्रो स्थानको बेटिस भने ४६ अंकमै सीमित रह्यो ।"
"गणेशमान स्मृतिमा फेन्सिङ, बक्सिङ र दौड","काठमाडौं (कास) गणेशमान सिंह फाउन्डेसनअन्तर्गत वीर गणेशमान सिंह स्पोर्ट्स कमिटीले फेन्सिङ र बक्सिङको राष्ट्रियस्तरका प्रतियोगितासँगै दौड (रोड रेस) आयोजना गर्ने भएको छ ।कमिटीका संयोजक सन्जीव तुलाधरका अनुसार फागुन २१ देखि २३ सम्म त्रिपुरेश्वरस्थित कभर्डहलमा हुने फेन्सिङमा प्रदेश १, वाग्मती, गण्डकी, सुदूरपश्चिम, आर्मी र एपीएफका खेलाडीले १२ स्पर्धामा प्रतिस्पर्धा गर्नेछन् । वैशाख ६ देखि १० सम्म हुने बक्सिङमा सातै प्रदेश तथा तीन विभागीय टिमका खेलाडी सहभागी हुनेछन् । यसमा छनोट पारेर गरेका खेलाडीले प्रदेशबाट खेल्न पाउनेछन् । बक्सिङमा पुरुषका ७ र महिलाका ५ स्पर्धा समावेश गरिएको छ ।तेस्रोपल्ट गर्न लागिएको रोड रेस १० किमि र ५ किमिमा प्रतिस्पर्धा हुनेछ । यी दुवै विधामा सहभागिता खुला गरिएको बताइएको छ । कमिटीले प्रतियोगिता आयोजना गर्नका लागि अनुप कपालीलाई फेन्सिङ, राजीव श्रेष्ठलाई बक्सिङ र राजन खत्रीलाई रोड रेस संयोजक तोकेको छ । त्यस्तै, सुशील नरसिंह राणालाई रोड रेस र प्रचण्ड शर्मालाई बक्सिङमा निर्देशक बनाइएको छ ।"
ज्योतिको चमक,"एपीएफकी ओपनिङ ब्याटर ज्योति पाण्डे प्रतियोगितामा पूरै छाइन् । सुदूरपश्चिमविरुद्ध जोडेको ४३ रनले उनलाई प्लेयर अफ द फाइनलमात्र बनाएन उत्कृष्ट ब्याटर र प्लेयर अफ द सिरिज पनि बनायो । राउन्ड रोबिन लिगमा उनले सर्वाधिक १ सय १२ रन बनाएकी थिइन् । प्लेयर अफ द म्याचबाट प्राप्त कुल ८ अंकले उनलाई प्रतियोगिताको उत्कृष्ट खेलाडी बनाएको हो । प्लेयर अफ द फाइनलको ३ हजार, उत्कृष्ट ब्याटरको १५ हजार र प्लेयर अफ द सिरिजको २५ हजार गरी उनले ४३ हजार रुपैयाँ पुरस्कार हात पारिन् । सुदूरपश्चिमकी ईश्वरी विष्ट उत्कृष्ट बलर बनिन् । ललितपुर महानगरपालिकाको सहयोगमा भएको प्रतियोगिता विजेतालाई २ लाख र उपविजेतालाई १ लाखको डमी चेक प्रदान गरिएको थियो ।"
