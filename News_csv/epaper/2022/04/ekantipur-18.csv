शीर्षक,विवरण
अमेरिकाबाट आएको शंकास्पद रकमको मुद्दामा सुनुवाइ आज,खाता रोक्का गरिएका कम्पनी र व्यक्ति१ पे यु सेन्टर प्रालि२ वर्ल्ड ट्राभल एन्ड इन्भेस्टमेन्ट प्रालि३ वर्ल्डवाइड रेमिट४ वर्ल्ड फस्ट जब प्लेसमेन्ट प्रालि५ वर्ल्ड फस्ट होलिडे प्रालि६ यु क्यास सर्भिस प्रालि७ हा हा क्यास पे प्रालि८ पे सेफ रेमिट प्रालि९ वर्ल्ड एक्सपोर्ट एन्ड इम्पोर्ट प्रालि१० वालमार्ट एक्सचेन्ज प्रालि११ वर्ल्ड एट वर्क कन्सल्ट्यान्सी१२ लक्ष्मण रेग्मी१३ पृथ्वीबहादुर शाह१४ देवेन्द्र ढुंगाना१५ विजयविक्रम शाह
"बयान फेरियो, फैसला के हुन्छ ?","पलले आफूले मादक पदार्थ पिई आधा बोतल बियर लिएर मध्यरातमा किशोरीको कोठामा गएको बयान प्रहरीलाई दिएका थिए ।म्युजिक भिडियो छायांकनका क्रममा पलले बारम्बार जबर्जस्ती करणी र यौन दुर्व्यवहार गरेको आरोप लगाउँदै किशोरीका बुबाले गत फागुन ११ मा जिल्ला प्रहरी कार्यालय तनहुँमा जाहेरी दर्ता गराएका थिए । जाहेरीमा सुटिङका क्रममा पटकपटक करणी प्रयास गरेको र विवाहको प्रलोभन देखाई तनहुँमा करणी गरेको उल्लेख गरिएको थियो । तनहुँमा करणी हुँदा उनी १६ वर्षमुनि रहेको पनि जाहेरीमा उल्लेख छ । जाहेरी दर्ता भएको ४ दिनपछि अर्थात् फागुन १५ मा पल प्रहरीको सम्पर्कमा आए । त्यस्तै विभिन्न झूटा नाटक गरी जबर्जस्ती करणी गरेको उल्लेख गर्दै किशोरीले फागुन १६ मा नवलपरासी प्रहरीमा पनि जाहेरी दिएकी थिइन् । प्रहरीले अदालतबाट गत फागुन १५ मा सात दिन, २२ मा १२ दिन र चैत ४ मा ५ दिनको म्याद थप गरी हिरासतमा राखेर अनुसन्धान गरेको थियो । पललाई फागुन २४ मा पूर्वी नवलपरासी लगेर बयान लिइएको थियो । उनीविरुद्ध त्यहाँको अदालतमा पनि जबर्जस्ती करणीको मुद्दा दर्ता भइसकेको छ ।बलात्कार मुद्दामा प्रायः महिला नै होस्टायल हुने गरेको र यी किशोरी पनि प्रभावित भएको अधिवक्ता मोहना अन्सारी बताउँछिन् । यस्तो मुद्दामा धेरैले बयान फेर्ने गरेका छन् । हाम्रो अनुसन्धानको जुन शैली छ, त्यहीमाथि पनि एउटा प्रश्न उठ्न आउँछ । मैले योभन्दा अगाडि मानवअधिकार आयोगबाट १३ वटा मुद्दाको अनुसन्धान गरेकी थिएँ । बलात्कारसम्बन्धी प्रतिवेदन भनेर लेखिएका सबै मुद्दामा महिला होस्टायल भएका छन्, उनले भनिन्, अहिले जसले बयान फेरेकी छन् । ग्ल्यामर क्षेत्र जहाँबाट अथाह पैसा आउँछ । त्यहाँभित्रको शोषण कसैले देखेको थिएन । तर यो घटना बाहिर आइसकेपछि त्यो व्यक्तिले आफैंले दिएको बयान छ । मेडिकल रिपोर्ट छ । सबै कुरा लिखितमा छ । सरकारको आधिकारिक व्यक्ति, सरकारी वकिल, अदालत लागेको छ । यसअघि पनि अनेकन प्रलोभन दिइएको थियो । त्यो कुरा अडियोबाट पनि बाहिर आएको थियो ।आर्थिक र सामाजिक दबाबकै कारण किशोरीले बयान फेरेको अन्सारीको दाबी छ । यस्तो अवस्थामा आर्थिक र सामाजिक रूपले दबाब हुन्छ । अदालतभन्दा अगाडि नै समाजले उनलाई गलत भनिसकेको थियो । उनको चरित्रमाथि नै प्रश्न उठाएका थिए, उनले भनिन्, यो शक्तिशाली र कमजोरबीचको लडाइँ हो । पल शाह समाजका लागि हिरो हुन्, आइडल हुन् । उनका हजारौं फ्यान छन्, पैसा छ । त्यति हुँदाहुँदै पनि एउटा व्यक्तिले दिएको जाहेरी त अदालतले जाँच्नुपर्ने विषय हो नि । अदालतमा आएर जब उसले झूटो बयान दिन्छ । यस्तोमा हामीले पीडितको मानसिकता पनि बुझ्नुपर्छ । किशोरी बयान दिन आएको समयमा रोइरहेकी थिइन् । मन अत्तालिएको थियो । त्यतिबेला मानसिक रूपले तयार छैनन् भनेर बयान रोक्नुपर्ने थियो । त्यसको नतिजा उनी आफैंलाई थाहा छैन ।समाजशास्त्री नारायणी देवकोटा आर्थिक र सामाजिक कारणले महिला होस्टायल हुने गरेको बताउँछिन् । महिला अधिकारकर्मीसँग काम गर्नेक्रममा यस्ता मुद्दामा धेरै महिला होस्टायल हुने गरेको थाहा पाएँ । एक त महिलाको टेक्ने ठाउँ नै छैन । महिला आर्थिक रूपले कमजोर छन् । अर्को त एक पटक बलात्कारबिहे भइसकेपछि महिलाको सबै जीवन नै सिद्धियो भन्ने सामाजिक मानसिकता छ । त्यसैले बिहे गर्ने, सँगै बस्ने लोभमा बयान फेर्छन्, उनी भन्छिन्, हाम्रो समाजमा पीडितलाई साथ सहयोग गर्ने संयन्त्र एकदमै कमजोर छ । परिवारले पनि साथ दिँदैन । आर्थिक रूपमा सक्षम भए पनि बलात्कार महिलालाई त नै खराब होस् भन्ने खालको आरोप लगाइदिन्छन् । मुख्य समस्या समाजमै छ । पलका पक्षमा मुद्दा लड्दै आएका अधिवक्ता रामचन्द्र गौतम भने वादी पक्षको प्रमाण कमजोर भएकाले पलले सफाइ पाउनेमा आशावादी छन् । फौजदारी मुद्दामा वादीले आरोप लगाएर मात्र हुँदैन, प्रमाणित गर्नॅपर्छ । यसमा वादीका पक्षबाट कुनै पनि किसिमको प्रमाण पेस गरिएन । पीडित भनिएकी किशोरीका बुबाले छोरीले भनेर थाहा पाएको भन्नुभएको छ । पीडितले दाबी गरेको घटना विवरण मात्र कागजमा छ । सुनेर, भनेर थाहा पाएको भन्ने मात्र छ । पीडितको भनाइमा पनि एकरूपता छैन । आज आएको कुरा त ठ्याक्कै उल्टै भयो । उहाँले बयान परिवर्तन गरिसक्नुभयो, उनले भने, सैद्धान्तिक रूपले किशोरीले बयान फेर्दैमा सफाइ पाउँदैन । तर यो मुद्दामा अरू प्रमाण पनि छैन । जुन दिन बलात्कार भएको भनिएको छ, पछि मुचुल्का बनाउँदा केही प्रमाण पनि भेटिएको छैन । यसअघि पललाई फागुन २४ मा पूर्वी नवलपरासी लगेर प्रहरीले बयान लिएको थियो । नवलपुरको अदालतले पुर्पक्षका लागि पललाई थुनामा पठायो । त्यो आदेशविरुद्ध उच्च अदालत पोखरा गएका छौं । ८ गते पोखरामा पेसी छ, गौतमले भने । पहिलो दिनदेखि नै यो मुद्दा सरकार पक्षबाट कमजोरी भएकामा आफूहरू प्रस्ट रहेकाले त्यही किसिमको प्रतिरक्षा रणनीति प्रयोग गरेको उनको भनाइ छ । अब यो बयानले नवलपुरको मुद्दामा सहयोग मिल्ने भयो । पीडित भनिएकी व्यक्ति एकै हुन् । अदालतमै उनले अरूको उक्साहटमा जाहेरी दिएको हुँ भनिसकेपछि नवलपुरमा होहोइन जे भने पनि अर्थ छैन, उनले भने ।बलात्कार, मानव बेचबिखन जस्ता मुद्दामा पीडितलाई दिइने डर, त्रास, धम्की, प्रलोभन तथा अन्य प्रभावले उनीहरूले अदालतमा बयान परिवर्तन गर्ने प्रवृत्ति देखिन्छ । तर, सर्वोच्च अदालतले पीडितले बयान फेरेकै कारणले मात्र अभियुक्तलाई सफाइ दिन नमिल्ने नजिर विकास गरेको छ । थुप्रै बलात्कार मुद्दामा सर्वोच्च अदालतले पीडितले बयान परिवर्तन गरेको अवस्थामा पनि अभियुक्तलाई जेल सजाय सुनाएको छ ।अमर प्यासीको मुद्दामा २०७५ मा सर्वोच्चले पीडितको स्वास्थ्य परीक्षण प्रतिवेदन, मौकाको कागज एवं किटानी जाहेरी, प्रतिवादीको मौकाको साबिती बयानसमेतबाट बारदात स्थापित भइरहेको स्थितिमा पीडित र जाहेरवालाले अदालतसमक्ष गरेको बकपत्रमा करणीको घटना नै नभएको भनी उल्लेख गरेकै आधारमा प्रतिवादीले सजायबाट उन्मुक्ति पाउन सक्ने स्थिति रहँदैन भनेको थियो ।त्यस्तै कुमार गुरुङको मुद्दामा २०७३ मा सर्वोच्च अदालतले भनेको थियो, जबर्जस्ती करणी जस्तो गम्भीर प्रकृतिको मुद्दामा प्रतिवादीले साक्षीहरूलाई आस, त्रास वा प्रलोभनमा पारी होस्टायल बनाउन खोज्छन्, पीडितले बयान फेर्दैमा सफाइ दिन मिल्दैन । चन्द्रबहादुर तिवारीको मुद्दामा सर्वोच्चले २०६९ भदौ १९ मा भनेको थियो, होस्टायल बकपत्रलाई मात्र आधार मानेर सफाइ दिँदै जाने हो भने समाजमा अपराधले प्रश्रय पाउँछ र दण्डहीनताको स्थिति सिर्जना हुन जान्छ ।२०७४ फागुनमा कर्णबहादुर साउदको मुद्दामा सर्वोच्चले होस्टायल का आधारमा मात्र उन्मुक्ति दिन नमिल्ने फैसला गर्यो । उक्त फैसलामा भनिएको छ, कुनै व्यक्तिले आफू अपराधबाट पीडित भएको भनी जाहेरी दिएको, त्यसैका आधारमा जिम्मेवार निकायहरूबाट अनुसन्धान र अभियोजन भएको अवस्थामा पीडितले प्रतिकूल बकपत्र गरेकै आधारमा मात्र उक्त अपराध भएकै थिएन भनी निष्कर्षमा पुग्न मिल्दैन । समय व्यतित हुँदै जाँदा प्रतिवादीउपरको आक्रोश विस्तारै मत्थर हुँदै जाने, प्रतिवादी र पीडितहरू एउटै समाजमा बस्नुपर्ने, आर्थिक तथा सामाजिक कारण तथा कतिपय अवस्थामा पीडितलाई पर्याप्त मात्रामा सुरक्षा प्रदानसमेत गर्न नसक्दा पीडितले अदालतमा प्रतिकूल बकपत्र गर्न सक्छ, तर त्यसो भन्दैमा अपराधीलाई आपराधिक दायित्वबाट उन्मुक्ति दिन मिल्दैन ।सर्वोच्च अदालतका यी नजिरअनुसार पीडित व्यक्ति होस्टायल भएकै आधारमा मात्र अभियुक्तलाई सफाइ दिन मिल्दैन । तर कतिपय जिल्ला अदालतका पछिल्ला फैसला भने यी नजिरअनुरूप देखिँदैनन् । दबाबमा परेर पीडितले बयान परिवर्तन गरेकै आधारमा अभियुक्तलाई सफाइ दिने र अझ कतिपय अवस्थामा पीडितलाई उल्टै दण्डित गर्ने प्रवृत्ति देखिएको छ । यसले अपराधबाट पीडित बनेका अन्य महिलाले पनि न्याय खोज्न डराउने संस्कार विकास हुने जोखिम बढाएको छ । मुलुकी अपराध संहिता कार्यविधि दफा ४४ मा आफूसाक्षी भई नेपाल सरकार, प्रहरी कर्मचारी वा अन्य अधिकारीलाई विश्वास पर्ने किसिमको कुनै कुरा वा सबुद प्रमाण देखाई पोल वा उजुर गरेकामा सोही आधारबाट अनुसन्धान भई अदालतमा मुद्दा चलिसकेपछि त्यस्तो कुरा वा सबुद वा प्रमाण झूटा वा बनावटी भएको कुरा उल्लेख गरी कसैको प्रतिवेदन, उजुरी परेमा वा बयान भएमा वा कुनै साक्षी वा जाहेरवालाको बकपत्र वा अन्य कुनै किसिमबाट देखिएमा अदालतले सोही मिसिलबाट प्रमाण बुझी झूटा कुरा लेखिदिने वा बनावटी व्यहोराको बकपत्र गर्ने साक्षीलाई तीन महिनासम्म कैद वा पाँच हजार रुपैयाँसम्म जरिवाना वा दुवै सजाय गर्न सक्ने व्यवस्था छ ।"
कांग्रेसको आन्तरिक विवादले चुनावी तालमेलमा सकस,"(काठमाडौं)  सत्ता गठबन्धनले चुनावी तालमेलका लागि बनाएको मतभारको मुख्य आधारलाई सहयात्री दलहरूले आफूअनुकूल व्याख्या गर्दा पद बाँडफाँटमा सकस देखिएको छ । माओवादी र एकीकृत समाजवादीले बढी मतभार देखाएर पद मागेको कांग्रेस नेताहरूले टिप्पणी गरेका छन् । माओवादी र एकीकृत समाजवादीका नेताले भने ठूलो पार्टी भनेर कांग्रेसले दम्भ देखाएको आरोप लगाउन थालेका छन् । स्थानीय तह २०७४ को निर्वाचनमा प्राप्त मतको भार र पार्टीको पछिल्लो शक्तिका आधारमा पद बाँडफाँट गर्न भन्दै गठबन्धनको केन्द्रीय संयन्त्रले चैत २९ मा जिल्लालाई निर्देशन पठाएको थियो । ६ महानगरपालिका र ११ उपमहानगरपालिकामा केन्द्रबाटै तालमेल गर्ने निर्णय थियो । अन्य पालिकाका हकमा जिल्ला हुँदै प्रदेशलाई वैशाख ५ सम्म पद बाँडफाँटको स्थिति केन्द्रमा पठाउन भनिएको थियो । तोकिएको समय सीमामा केही जिल्लाले स्थानीयस्तरमा समझदारी गरे पनि अधिकांश पालिकामा गठबन्धन दलले चुनावी तालमेलका लागि पद बाँडफाँटको मुख्य गाँठो फुकाउन सकेका छैनन् । महानगरपालिका र उपमहानगरपालिकाको पद बाँडफाँट मिलाउन कांग्रेस नेता रामचन्द्र पौडेल नेतृत्वको गठबन्धन केन्द्रीय संयन्त्रको बैठकमा आइतबार दलबाट आआफ्नै दाबी आएकाले साझा उम्मेदवार तय गर्न समस्या भएको एक नेताले बताए । गठबन्धन दलबीच २०७४ मा जितेका स्थान सम्बन्धित दलकै लागि सुरक्षित राख्दै एमाले र गठबन्धन बाहिरका अन्य दलले जितेका स्थानमा भागबन्डा गर्ने समझदारी छ । गठबन्धनबाहिरका एमालेलगायत दलको नेतृत्वमा रहेका पालिकाको संख्या ३ सय ३६ छ । ती पालिकाका लागि कांग्रेसले २०७४ सालको निर्वाचनमा प्राप्त मतलाई मुख्य आधार बनाएर कांग्रेसले दाबी अघि सारेको छ । त्यस अतिरिक्त पहाडी र उच्च हिमाली क्षेत्रमा एमालेको विभाजन र तराईमधेस क्षेत्रमा जनता समाजवादी पार्टी (जसपा) को फुटसमेतका आधारमा आफ्नो स्थिति अघिल्लो पटकको तुलनामा सुदृढ रहेको भन्दै कांग्रेसले अधिकांश पालिकामा नेतृत्व माग गरेको छ । माओवादीले राष्ट्रिय राजनीतिमा तेस्रो शक्ति भएको र संगठनको पछिल्लो अवस्था मजबुत रहेको भन्दै सम्मानजनक बाँडफाँटको प्रस्ताव अघि सारेको छ । एकीकृत समाजवादीले भने एमालेले जितेका स्थानमा आफ्नो प्रभाव बढी भएको भन्दै त्यहीअनुसारको हिस्सा खोजेको छ । तालमेलका लागि सत्ता गठबन्धनमा भन्दा कांग्रेसको आन्तरिक समस्या बढी पेचिलो बनेको छ । पार्टी सभापतिसमेत रहेका प्रधानमन्त्री शेरबहादुर देउवाले केन्द्रबाट सबै तहमा एकमुष्ट तालमेलको निर्णय गराउन चाहेका छन् । तर पार्टीमा नेता शेखर कोइराला, महामन्त्रीद्वय गगन थापा र विश्वप्रकाश शर्मासहितको संस्थापन इतर खेमाको समूहले स्थानीय तहका नेता तथा कार्यकर्ताको भावनाविपरीत केन्द्रबाट तालमेलको निर्णय लाद्न नहुनेमा जोड दिँदै आएका छन् । देउवानिकट एक नेताका अनुसार महानगर र उपमहानगरको तुलनामा तल्ला तहका पालिकामा बढी समस्या देखिएको छ । २०७४ को चुनावमा जितेका पालिकामा अन्य दलले दाबी नगर्ने सैद्धान्तिक समझदारीका आधारमा अघि बढ्दा महानगरतर्फ विराटनगर र ललितपुर कांग्रेसले पाउनेछ । २०७४ को निर्वाचनमा विराटनगर र ललितपुर दुवैमा एमाले दोस्रो शक्ति थियो । समझदारीअनुसार माओवादीले भरतपुर महानगरपालिका र जसपाले वीरगन्ज महानगरपालिका पाउनेछन् । भरतपुरमा कांग्रेसले माओवादीलाई सघाएको थियो । वीरगन्जमा तत्कालीन संघीय समाजवादी फोरम (हाल जसपा) ले जित्दा कांग्रेसले दोस्रो मत ल्याएको थियो । एमालेले जितेका काठमाडौं र पोखरा महानगरमा कांग्रेस दोस्रो शक्ति थियो । एकीकृत समाजवादीले अहिले पोखरामा दाबी गरेको छ । काठमाडौं महानगर भने कांग्रेसले लिने सम्भावना छ । केन्द्रीय गठबन्धनले बनाएको सैद्धान्तिक समझदारीलाई कांग्रेसका तल्ला तहका नेतृत्वले भने चुनौती दिइरहेका छन् । कांग्रेसका स्थानीय कार्यसमितिले भरतपुर र वीरगन्जमा पनि नेतृत्व दाबी गरिरहेका छन् । दुवै महानगरमा गठबन्धन भए प्रमुख कांग्रेसले पाउनुपर्ने, नत्र मित्रवत् प्रतिस्पर्धा गर्नुपर्ने उनीहरूको निर्णय छ । जसपाले वीरगन्जमा गठबन्धनका लागि बढी चासो नदिएकाले त्यहाँ स्वच्छ प्रतिस्पर्धा गर्ने विषयमा छलफल भइरहेको कांग्रेसका एक नेताले बताए । जसपाका एक नेताका अनुसार गठबन्धन गर्दा उपप्रमुखसहित ३२ मध्ये झन्डै आधा वडामा कांग्रेसलाई अध्यक्ष दिनुपर्ने बाध्यता छ । पार्टीबाट अवसर नपाउनासाथ उम्मेदवारीका लागि नेताहरू एमालेमा जान सक्ने भएकाले मित्रवत् प्रतिस्पर्धाका लागि पनि तयार रहेको सन्देश कांग्रेसलाई जसपाले दिएको छ । जसपाका नेता एवं वनमन्त्री रामसहायप्रसाद यादवले भने वीरगन्जमा आफ्नो पार्टीको दाबी कायमै रहेको बताए । २०७४ को चुनावमा वीरगन्जमा प्रमुख जितेका जसपाका विजय सराबगी हालै एमाले प्रवेश गरेका छन् । मतभार र पछिल्लो सांगठनिक शक्तिका आधारमा भन्दै कांग्रेसले पोखराको दाबी पनि छाडेको छैन । कास्कीबाट प्रतिनिधित्व गर्ने कांग्रेस नेताहरू सांगठनिक रूपमा सबैभन्दा कमजोर रहेको पार्टीलाई महानगरको नेतृत्व सुम्पेर जित्ने सम्भावना बोकेको पार्टीलाई दोस्रो स्थानमा राखिनु व्यावहारिक नहुने बताउँछन् । मतभार र पार्टी संगठनको शक्तिका आधारमा कांग्रेसले मेयर पाउँदा मात्रै महानगरको नेतृत्व जित्न सहज हुन्छ, पूर्वमन्त्रीसमेत रहेका कास्कीका नेता यज्ञबहादुर थापाले भने, संगठनको हिसाबले सबैभन्दा कमजोर पार्टीलाई नेतृत्व स्विकार्न असहज छ । कांग्रेसका स्थानीय निकायका निर्णय र भावनालाई केन्द्रमा नेता शेखर कोइराला, महामन्त्रीद्वय गगन थापा र विश्वप्रकाश शर्मासहितका नेताले साथ दिँदै आएका छन्, जसका कारण देउवालाई एकपक्षीय रूपमा निर्णय लिन कठिन भएको छ । जसपा अध्यक्ष उपेन्द्र यादवले महानगर र उपमहानगर केन्द्रबाट नै टुंग्याउने तयारी भएकाले कांग्रेसको तल्लो तहको निर्णयको कुनै अर्थ नहुने बताए । स्थानीय सहमतिको निर्णयको कुनै अर्थ छैन । समस्या कतै हुँदैन । तलबाट रिपोर्ट आओस् भनेर पर्खेका थियौं । रिपोर्ट आइसकेको छ, उनले भने, अब सोमबारदेखि छलफल अगाडि बढ्छ । कांग्रेस महामन्त्री थापा भने स्थानीय तहको मर्मविपरीत केन्द्रले तालमेलको निर्णय लाद्न नसक्ने बताउँछन् । आइतबार आयोजित एक सार्वजनिक कार्यक्रममा थापाले भने, स्थानीय चुनावमा स्थानीय नेता र कार्यकर्ताको भावना र अवस्थाअनुसार मात्रै तालमेल गर्नुपर्छ भन्ने निर्णय पार्टीको हो । त्यसविपरीत तालमेल हुन सक्दैन । माओवादी नेता वर्षमान पुनले पनि समझदारी बन्न नसकेको पालिकामा आपसी प्रतिस्पर्धामा जान सकिने बताए । रिपोर्टका आधारमा दाबी र छलफल हुनु स्वाभाविक हो । केन्द्रबाट टुंगिन सकेन भने आपसी प्रतिस्पर्धा गर्ने गरी सहमति गरौंला, उनले भने । सञ्चारमन्त्री एवं कांग्रेस नेता ज्ञानेन्द्रबहादुर कार्कीले महानगर र उपमहानगरमा पद बाँडफाँट गर्ने विषयमा गठबन्धन दलमा एकसरो मात्र छलफल भएको बताए । ठोस रूपमा अर्को बैठकमा छलफल हुन्छ, उनले भने, महानगर र उपमहानगरपालिकाका हकमा सकभर चाँडै टुंग्याएर अघि बढ्छौं । एकीकृत समाजवादीले उपमहानगरतर्फ हेटौंडा, तुलसीपुर र इटहरीमा प्रमुख पद दाबी गरेको छ । माओवादीको दाबी घोराही, हेटौंडा, जितपुर सिमरा र धरान उपमहानगरमा छ । जसपाले कलैया र नेपालगन्ज उपमहानगरमा प्रमुख आफूले पाउनुपर्ने माग गरेको छ । कांग्रेसले एमालेले जितेका सबै महानगर र उपमहानगरमा आफू दोस्रो शक्ति भएको भन्दै ५० प्रतिशतभन्दा बढी हिस्सामा दाबी गरेको छ । तर उसले कुन उपमहानगर लिने भनेर किटानी प्रस्ताव अघि सारेको छैन । ११ उपमहानगरपालिकामध्ये २०७४ मा एमालेले जितेको धरानमा उपनिर्वाचनमा कांग्रेस प्रमुखमा विजयी भएको थियो । त्यसबाहेक कांग्रेसले कलैया र धनगढीमा प्रमुख जितेको थियो । एमालेले जितपुर सिमरा, हेटौंडा, बुटवल, घोराही र तुलसीपुर, राष्ट्रिय जनता पार्टी (हाल लोसपा) ले जनकपुर र राप्रपाले नेपालगन्ज जितेका थिए । २०७४ मा माओवादीले एउटा पनि उपमहानगर जितेको थिएन । गठबन्धनकै दल राष्ट्रिय जनमोर्चाले भने कुनै उपमहानगरपालिकामा उपप्रमुखमा प्रतिस्पर्धा गर्ने प्रस्ताव अघि सारेको छ । जनमोर्चाका नेता हिमलाल पुरीले विपक्षीलाई कसरी हराउन सकिन्छ भन्ने विषयमा केन्द्रित भएर गठबन्धनमा छलफल गरिरहेको जानकारी दिए । प्रदेश १ का कांग्रेस सभापति उद्धव थापाले माओवादी र एकीकृत समाजवादीबाट सांगठनिक शक्तिको तुलनामा धेरै पद दाबी गरिएकाले तालमेलका साथ अघि बढ्न कठिन भएको बताए । केन्द्रले पद बाँडफाँट गर्ने नीति लिएजस्तो छ, उनले भने, स्थानीयस्तरमा मिल्न कठिन छ ।"
"भोट दिन्छन्, उम्मेदवार चिन्दैनन्","(दोलखा)  निर्वाचनमा एकदुई मतले उम्मेदवारको भविष्य निर्धारण गर्छ । जसका लागि अनकौं जुक्ति अपनाएर भए पनि उम्मेदवारहरू आफ्नो पक्षमा मत तान्ने प्रयास गर्छन् । यो प्रयासमा गाउँबस्ती पुग्ने र मतदाता रिझाउन हरेक चुनावमा दौडधुप चलेकै हुन्छ । तर दोलखामा यस्तो गाउँ छ, जहाँ उम्मेदवारले टेक्दैनन् । हरेक निर्वाचनमा मतदान हुन्छ तर मतदाताले उम्मेदवार चिन्दैनन् ।विगु गाउँपालिका१ लप्ची चीनसँग सीमा जोडिएको दुर्गम बस्ती हो । यहाँ ३० घरपरिवारका ६५ जना मतदाता छन् । भोट माग्न कुनै पनि निर्वाचनमा उम्मेदवार नआएको स्थानीय बताउँछन् । उम्मेदवार नचिने पनि मतदाताले मताधिकार प्रयोग गर्दै आएका छन् । यहाँको मतदान केन्द्र लुम्नाङ आधारभूत विद्यालय हो । विद्यालय भने कागजमा मात्रै छ । भवन २०७२ को भूकम्पले भत्काएपछि बालबालिकालाई काठमाडौं लगेर पढाउन थालिएको छ । ६१ वर्ष टेकेका तेम्बाछिरि शेर्पालाई संघीय र स्थानीय तहको निर्वाचनमा मत दिएका स्मरण ताजै छ । तर उनले मत दिएका उम्मेदवार को हुन् भनेर अहिलेसम्म चिनेका छैनन् । प्रत्येकपल्ट चुनावमा हामी भोट खसाल्छौं, उनले भने, तर अहिलेसम्म मैले कसलाई भोट दिएँ, अनुहार देखेको छैन् । सीमामा बस्ने नागरिक पनि नेपाली नै हो भनेर मत खसाल्ने गरेको उनले सुनाए । सीमाको समस्या कति छ कति, सुन्न आए भन्थे, उनले गुनासो गरे, तर पाँच वर्षमा आउने चुनावमा भोट माग्न समेत त कोही आउँदैनन, कसलाई सुनाउने ? भूकम्पपछि चीनतर्फको सीमानाका बन्द भएपछि झनै मर्कामा परेको उनले बताए । विगुको लामाबगरसम्म सडक भए पनि त्यहाँबाट लप्ची पुग्न कम्तीमा २ दिनको पैदल हिँड्नैपर्छ । नाका बन्द भएयता लप्चीका बासिन्दा खाद्यान्न जोहोका लागि लामाबगर झर्ने गर्छन् । एक केजी नुनको एक सय रुपैयाँ भाडा तिरेर लप्ची ढुवानी गर्छन् । खाद्यान्न पनि सोही मूल्यमा ढुवानी हुने गरेको उनले बताए । खाद्यान्न जोहो गर्न लामाबगर झरेका उनले यो पटकको निर्वाचनमा त कोही भोट माग्न आउला भनेर प्रतीक्षामा बसेको बताए । कोही त यो पाला हाम्रो गाउँमा भोट माग्न आउँछन् होला नि, उनले भने, सधैं उम्मेदवार नदेखी भद्रभलादमीको बैठक बसेर कहिलेसम्म भोट हाल्ने ? पाँच वर्षअघि पनि मतदान गरेको स्मरण गर्दै अहिलेसम्म उम्मेदवार को थियो भनेर चिन्न नसकेको ५१ वर्षीय छिरिङ शेर्पा बताउँछन् । जसलाई भोट हाले पनि अहिलेसम्म चिनेका छैनौं, उनले भने, फेरि चुनाव आयो अब त भोट माग्न आए मत दिन्छौं नभए हेरौं । अहिलेसम्म हामीले कोही उम्मेदवारबाट केही नमागेको उनले बताए । उनीहरू बाटोभरि पहिरो छिचोल्दै एकअर्काको हात समातेर तीन दिनमा लप्चीवासी खाद्यान्न लिन लामाबगर आइपुगेका हुन् । २ वर्षदेखि सीमा नजिकैको चिनियाँ बजारमा उनीहरूलाई खाद्यान्न लिन जान दिइएको छैन् । माथिल्लो भेग लप्चीबाट हिमपात भएसँगै लुम्नाङ झरेका उनीहरू याक चौंरी चराउन माथिल्लो भेग जान लागेका छन् । उत्तरतर्फको बजारमा कडाइ छ, चिनियाँ पक्षले जान दिदैनन्, उनले भने, भीरको बाटो पहिरो छिचोल्दै नेपालबाटै खाद्यान्न लान थालेको हो । लप्चीवासीको मुख्य किनमेलको बजार चीनको फलाक र कुती हो । ३ वर्षदेखि त्यता जान नदिएको शेर्पाले बताए । कसैले जर्बजस्ती गइहाले चिनियाँ पक्षले दुर्व्यवहार गरेर पठाउने गरेको उनले सुनाए । उक्त क्षेत्रका बासिन्दा प्रमुख आम्दानीको स्रोत चौरीपालन हो । तलतिर झरेपछि मात्रै चुनाव आएको थाहा पाएको उनले सुनाए । सीमावासी भएकाले हाम्रो पीडा कसैले देखेन, उताको बजारमा जानै पाइँदैन, नेपालमा सामान लिन आउँदा ज्यान जोखिम उस्तै छ, उनले भने, बाटोघाटो छैन् काठका कमजोर फड्के र भीरमा कोपिएर खिया लागेका फलामका डन्डीमा हिँडनुपर्ने बाध्यता छ । हरेक निर्वाचनमा भोट बैंकका रूपमा मात्रै सम्झने गरेको उनीले गुनासो गरे । आउँदो स्थानीय तहको निर्वाचमा अनुहार देखाएर हाम्रा दुःख देखे भने मात्रै मत दिने उनले बताए । लप्चीबासीको मख्य आम्दानी भनेकै घ्यू र चौरीका बाच्छा बिक्री हो । यही बेचेर उनीहरूको दैनिकी चल्ने गर्छ । ३ वर्षदेखि चौरीबाट उत्पादित घ्यू चिनियाँ बजारमा नबिकेको कर्मावाइसर लामाले बताए । सीमावासीको समस्या समाधान गर्ने प्रतिबद्धता लिएर गाउँ आए भने भोट कसलाई दिने सोचौंला, उनले भने, तर गाउँ नै नआई सन्देश पठाएको भरमा अब मत खासाल्न गाह्रो छ । मतपत्र लिएर सुरक्षाकर्मी र मतदान अधिकृत चुनाव गराउन गाउँ आउन सक्ने तर भोट चाहिने उम्मेदवार आउन नहुने ? उनले प्रश्न गरे । जोखिम मोल्दै सरकारी अधिकारी चुनाव गराउन यहाँसम्म आउँछन्, उनले भने, तर जसलाई भोट चाहिने हो उनीहरू भने सन्देश पठाएर भोट माग्छन् । विगतमा जस्तो सन्देश पठाएर होइन, निर्वाचनमा गाउँ भोट माग्न आए भने मत खसाल्ने उनले बताए ।"
नवीन मुद्दा उठाउँदै स्वतन्त्र उम्मेदवार,"(काठमाडौंपोखरा)  हिमाल आरोही माया गुरुङले कामको सिलसिलामा देशविदेश घुम्ने अवसर पाइन् । उतै बस्ने अफर पनि आए तर उनलाई आफ्नै गाउँठाउँको माया लाग्यो । आफू जन्मेको दुर्गम बस्तीमा केही गर्ने धोको जाग्यो । कुनै राजनीतिक दलमा आबद्ध नभएकी ४७ वर्षीया गुरुङले आगामी स्थानीय तह निर्वाचनमा सिन्धुपाल्चोकको पाँचपोखरी गाउँपालिका प्रमुखमा स्वतन्त्र उम्मेदवारी दिने तयारी गरेकी छन् ।२०६५ वैशाख ९ मा सगरमाथा आरोहण गरेकी उनी सातवटै महादेशको अग्लो हिमाल चढ्ने विश्वकै पहिलो टिममा पर्छिन् । सगरमाथा चढेर आएपछि गाउँमा पर्यटनसम्बन्धी थुप्रै काम गरिन् । युवालाई पर्यटन तालिम दिनेदेखि भूकम्पले भत्किएका स्कुल पुनर्निर्माण गर्न उनले पहल गरिन् । उनकै पहलमा पालिकाभित्र १९ वटा अस्थायी स्कुलका टहरा र दुईवटा पक्की शैक्षिक भवन निर्माण भएका छन् । विश्व समावेशी साहसी संस्थाकी अध्यक्ष रहेकी उनी गाउँमा समाज सेवा गरेकाले दलीय उम्मेदवारसँग प्रतिस्पर्धा गर्न सक्षम रहेको बताउँछिन् । नेताहरूले गाउँको विकासमा सोचेनन्, त्यसैले उम्मेदवारी दिन लागेकी हुँ, उनले भनिन् । उनले आफ्नो घोषणापत्रमा पर्यटन र कृषि विकासलाई विशेष महत्त्व दिएकी छन् । पाँचपोखरीको पर्यटन विकास गर्न सके त्यहाँका युवा रोजीरोटी खोज्दै भौंतारिनु नपर्ने उनको बुझाइ छ । पालिकाभित्र करिब ६० प्रतिशत खाली रहेको जमिनलाई कृषिमा रूपान्तरण गर्ने उनको उद्देश्य छ । यसले स्वदेशी उत्पादनमा जोड दिने र रोजगारी सिर्जना गर्ने उनको तर्क छ । सीप र शिक्षा भयो भने युवा बिदेसिनु पर्दैन, उनी भन्छिन् ।पूर्वमिस नेवाः सुनीता डंगोलले पनि स्वतन्त्र रूपमै काठमाडौं महानगरपालिकाको प्रमुखका लागि तयारी गरिरहेकी छन् । उनले चुनावी घोषणापत्र पनि सार्वजनिक गरिसकेकी छन् । २०१२ मा मिस नेवाःको ताज पहिरिएपछि ३० वर्षीया डंगोलले नेवार समुदायको संस्कृति जगेर्नामा काम गर्दै आइन् । काठमाडौं महानगरपालिकाको सहरी योजना आयोगमा आबद्ध भई चार वर्ष काम गरिन् । समुदायस्तर र सरकारी कार्यक्षेत्रको अनुभव सँगालेपछि उनलाई स्थानीय विकास राजनीतिबाटै सम्भव हुन्छ भन्ने लाग्यो । उनी भन्छिन्, युवाको आवाज सधैं कुण्ठित हुन्छ राजनीतिमा, त्यसैले आफैं मेयरमा उठ्न खोजेकी हुँ ।आठबुँदे घोषणापत्रमा डंगोलले काठमाडौं महानगरपालिकाको समृद्धिलाई जोड दिएकी छन् । स्वच्छ वातावरण, यातायात व्यवस्थापन, पूर्वाधार विकास, सांस्कृतिक नगर, सामाजिक विकास, डिजिटल, युवा, खेलकुद, रोजगारी तथा उद्यमशीलता र अध्ययनअनुसन्धानात्मकमा जोड दिनु उनको चुनावी एजेन्डा हो । उनी स्वतन्त्र रूपले चुनावी प्रचारमा जुटेपछि विभिन्न पार्टीले भित्र्याउन चाहेका छन् । उनले आफ्ना एजेन्डा समावेश गर्ने पार्टीमा आबद्ध भएर उम्मेदवार दिन सक्ने बताइन् ।काठमाडौं महानगरपालिकाको प्रमुखमा स्वतन्त्र उम्मेदवारी दिने तयारीमा बालेन शाह पनि छन् । स्ट्रक्चरल इन्जिनियरिङमा स्नातकोत्तर गरेका ३१ वर्षे शाह म्युजिकल आर्टिस्ट हुन् । उनी स्थानीय तह निर्वाचनमा राजनीतिक पार्टीबाट टिकट पाउने प्रक्रियाको विरोधी हुन् । दलबाट टिकट पाउन पैसा खर्च गर्नुपर्नेर्, चाकडी गर्नुपर्ने र कार्यकर्तालाई पोस्नुपर्ने बाध्यता उनले देखेका छन् । चुनाव जितेपछि आफ्नै पार्टीका नेताले गरेका गल्ती ढाकछोप गर्ने, अरू पार्टीको भए आलोचना गर्ने प्रवृत्तिप्रति उनको आपत्ति छ । उनले भ्रष्टाचार न्यूनीकरण गर्न पनि स्वतन्त्र उम्मेदवार जरुरी रहेको बताए ।शाहले काठमाडौं महानगरपालिकामा शिक्षा, स्वास्थ्य, रोजगार र फोहोर व्यवस्थापनका विषयमा चुनावी घोषणापत्र तयार पारेका छन् । महानगरमा च्याउजस्तै छरिएका विद्यालयलाई समायोजन गरेर गुणस्तरी शिक्षा दिने उनको योजना छ । त्यस्तै, हरेक ६६ महिनामा वडावासीको निःशुल्क स्वास्थ्य जाँच, काठमाडौंको फोहोर प्रशोधन गर्ने, खाली जमिनको उत्पादनमा जोड दिने उनका मुख्य चुनावी एजेन्डा हुन् । डोल्पाका प्रेमबहादुर बोहरा पनि स्वतन्त्र उम्मेदवार उठ्दै छन् । तत्कालीन नयाँ शक्ति पार्टी (हाल जसपा) मा आबद्ध भएका उनले राजीनामा दिएर स्वतन्त्र उम्मेदवारी घोषणा गरेको बताए । स्थानीय तह जनताको हस्तक्षेप हुने थलो हो तर पार्टीको प्रभुत्व देखिने भएकाले प्रभावकारी काम हुन नसकेको उनको तर्क छ । उनले पार्टी परित्याग गरी ठूली भेरी नगरपालिकाको प्रमुखका लागि उम्मेदवार दिने भएका हुन् । ८ वर्षदेखि सामाजिक संस्थामा आबद्ध भई शिक्षा क्षेत्रमा काम गरेका उनले स्रोत र साधनको पहुँचमा पुग्न नगरपालिका उपयुक्त केन्द्र भएको बताए । नगरपालिका नै दुर्गममा टेलिफोन, पानी, सञ्चार, इन्टरनेट प्रविधिलगायत विकासका आधारबाट वञ्चित छ । उनी भन्छन्, पाँच वर्षमा नगरपालिका मात्रै सुविधा सम्पन्न बनाउन सके पनि ठूलै उपलब्धि हुन्छ । डोल्पालाई दुर्गमको ट्यागबाट हटाउन शिक्षा, स्वास्थ्य, यातायातजस्ता विकासका पूर्वाधारामा जोड दिने उनले बताए । एक दशकसम्म युवा सशक्तीकरणको क्षेत्रमा सक्रिय भई काम गरेका ३७ वर्षे राजन कोइरालालाई पहिले राजनीतिमा खासै रुचि थिएन । अमेरिकामा ९ वर्ष बसेपछि उनी स्वदेशमै केही गर्ने निष्कर्षसहित राजनीतिमा लागे । हामीले नै देश बिर्सियौं भने कसले बनाउँछ ? उनी भन्छन्, राजनीतिमा युवा शक्ति जरुरी छ । काठमाडौंको नागार्जुन नगरपालिकाको प्रमुखमा स्वतन्त्र उम्मेदवारी दिने निर्णय गरेका उनी घोषणापत्र लेखन तयारीमा छन् । उनको मुख्य नारा नगरपालिकालाई सूचना प्रविधियुक्त गराउनु हो । घरमै बसेर वडावासीले इन्टरनेट प्रविधिको प्रयोग गरी आधा काम गर्न सक्ने उनको तर्क छ । नागार्जुन काठमाडौंको पश्चिम भेगमा पर्ने हुँदा यहाँ जंगल क्षेत्र बढी छ । घोषणापत्रमा साइकल मार्ग खोल्ने, प्राकृतिक, धार्मिक क्षेत्रको संरक्षण गर्ने, ज्येष्ठ नागरिकलाई स्वास्थ्य सेवा, युवालाई रोजगार र बालबालिकालाई शिक्षामा जोड दिने उनका घोषणापत्रका मुख्य बुँदा हुन् । चुनावी प्रसारप्रसार गर्ने शैली पनि नौलो छ । उनी गाउँघर पुगेर स्थानीयका गुनासा टिपोट गर्न थालेका छन् । उनी भन्छन्, पार्टीका नेताहरू आफ्नो विचार लाद्छन्, म जनताका समस्या सुनेर समाधान निकाल्छु ।बूढानीलकण्ठ नगरपालिकामा चार वर्ष सचिवालयमा काम गरेको अनुभव बटुलेपछि ३१ वर्षे सुमित खरेललाई आफैं प्रमुख बन्ने इच्छा लाग्यो । पालिकामा आएका नागरिकका समस्या समाधान नभएको देखेर आफैं उम्मेदवार बन्ने निर्णयमा पुगेको उनले बताए । तथ्यांकमा आधारित सुशासन, समावेशितासहितको दिगो विकास र शिक्षा, स्वास्थ्य गरी तीन विषयमा उनले जोड दिएका छन् ।नागरिकले एउटा फाइल खोज्न पूरै नगरपालिका घुम्नुपर्ने, अनावश्यक दुःख दिने प्रवृत्ति चिर्न उनले वान डोर फाइल सिस्टम लागू गर्ने बताए । त्यस्तै, साप्ताहिक रूपमा नागरिकको गुनासो सुन्ने र सम्बोधन गर्ने परिपाटी बसाल्ने उनको योजना छ । उनी भन्छन्, हाम्रो पालिकाको कार्य प्रणाली नागरिकमुखी छैन । तथ्यांक, थिति र नीति बसाल्नु जरुरी छ । जित वा हारभन्दा पर पनि यौटा लडाइँ हुन्छ, दशकौंको बहुमतले समेत कहिल्यै समेट्न नसकेको एक थरी अटेरी मत हुन्छ भन्दै लेखक गनेस पौडेलले माघ अन्तिम साता पोखरा महानगरपालिकाको प्रमुखमा स्वतन्त्र उम्मेदवारी दिने घोषणा गरे । स्थानीय तहलाई स्वतन्त्र बनाउने उद्देश्य रहेको अटेरी अभियान अहिले देशभरि फैलिएको छ । पौडेलका अनुसार अभियानमा जोडिएर हालसम्म करिब डेढ सय जनाले पालिका प्रमुखमा स्वतन्त्र उम्मेदवार दिने घोषणा गरिसकेका छन् । वडाध्यक्षमा स्वतन्त्र उम्मेदवारी दिने घोषणा गर्नेको संख्या ठूलो छ । तीमध्ये अधिकांश ४० वर्षमुनिका छन् । स्वतन्त्र उम्मेदवार अभियानअन्तर्गत २ सयभन्दा बढी युवाले उम्मेदवारी घोषणा गरिसकेका छन् । अटेरी अभियानले पोखरामा चुनाव लक्षित छलफल गरिरहेको छ । विभिन्न क्षेत्र, वर्गका अभियन्ता, युवा मतदाता, विद्यार्थीसँग भेटेर स्थानीय तहलाई किन दलरहित बनाउनुपर्छ भन्नेबारे बुझाइरहेको छ । छलफलमा घोषणापत्रमा भएका मूलभूत विषयबारे सारांश साथै उम्मेदवारहरूको आचारसंहिता पनि जारी गरिएको छ ।पैताला उपन्यास लेखक पौडेल स्थानीय तहलाई दलविहीन बनाउँदा धेरै काम गर्न सकिने बताउँछन् । दलबाट जतिसुकै राम्रो मान्छेले चुनाव जिते पनि काम गर्न सक्दैनन्, उनी भन्छन्, निजी सचिवदेखि हरेक नियुक्तिसम्म पार्टीको हस्तक्षेप हुन्छ । कार्यकर्ता व्यवस्थापनमै स्रोत र समय खर्चिनुपर्छ । आफूलाई कसले भोट हाल्योहालेन भनेर बजेट छुट्याइन्छ । भ्रष्टाचार गर्यो भने पनि कुनै निकायले कारबाही गर्न सक्दैन । स्वतन्त्र व्यक्तिले नेतृत्व गर्ने हो भने यी सबै समस्या देखिँदैनन् ।"
उम्मेदवार छान्नै सकस,"भागबन्डामा आआफ्नै अडानसिन्धुपाल्चोकमा ३ नगर र ९ गाउँपालिका छन् । तर, सत्ता गठबन्धनमा कांग्रेस र माओवादीले बराबर हिस्सा दाबी गर्दा उम्मेदवार छनोटमा अन्योल कायमै छ । आकांक्षी बढी हुँदा एमालेमा पनि उस्तै तनाव देखिन्छ । गत निर्वाचनमा जिल्लामा एमालेले ७, कांग्रेसले ३ र माओवादीले २ वटा पालिकामा जित हात पारेका थिए । यसपटक कांग्रेस, माओवादीलगायत ५ दलबीच गठबन्धन हुने भएपछि एमालेलाई विरासत जोगाउने चुनौती देखिन्छ । त्यसमाथि पार्टी विभाजनले समेत उसलाई थप सकस पर्ने देखिएको छ ।तल्लो कमिटीबाट छनोट भएर आएका आकांक्षीको नाम सिफारिस गरेर पार्टीको माथिल्लो तहमा पठाइएको छ, आवश्यक छलफल हुँदै छ, एमाले जिल्ला अध्यक्ष कमल नेपालले भने । एमालेले भोटेकोसी गाउँपालिकाको अध्यक्षको उम्मेदवारमा अमृतकुमार खड्का र उपाध्यक्षमा सुन्तली लामा श्रेष्ठको नाम सर्वसम्मत चयन गरेको छ । बाह्रबिसे नगर प्रमुखको उम्मेदवारमा हालका प्रमुख निमफुञ्जो शेर्पा, युद्धविक्रम तामाङ डीबी र कल्याणी घिसिङको नाम सिफारिस गरिएको छ । उपप्रमुखमा सुशीला पाख्रिनको नाम सिफारिस गरे पनि अन्तिम निर्णय भइनसकेको अध्यक्ष नेपालले बताए ।सत्ता गठबन्धनको केन्द्रीय संयन्त्रले ३ वैशाखभित्र उम्मेदवारको सिफारिस गर्न जिल्लालाई पत्राचार गरेको थियो । तर, जिल्ला तहमा दुवै दलका नेतृत्वबीच ३ पटक बैठक बसे पनि ठोस निर्णय हुन सकेको छैन । आगामी शनिबारसम्म उम्मेदवार टुंग्याउने योजनामा रहेको माओवादी केन्द्रका जिल्ला अध्यक्ष गोविन्द पराजुलीले बताए । गठबन्धनमा कांग्रेसका तर्फबाट बाह्रबिसेमा बालकृष्ण बस्नेत, त्रिपुरासुन्दरीमा भक्तध्वज बोहरा, सुनकोसीमा श्रवणकुमार जीसी र मेलम्चीमा आइतमान तामाङको नाम अघि सारिएको छ । त्यसैगरी, माओवादीबाट लिसंखुपाखरमा राजु लामा, बलेफीमा गंगा तामाङ, चौतारा साँगाचोकगढीमा कृष्णप्रसाद सापकोटा उम्मेदवार बन्ने सम्भावना रहेको बताइएको छ । गठबन्धन दलबीच छलफल र बैठक निरन्तर चलिरहेको छ, हालसम्म ठोस निर्णय भएको छैन, कांग्रेस जिल्ला सभापति जगबहादुर तामाङले बताए ।अघिल्लो निर्वाचनमा प्राप्त जितकै आधारमा कांग्रेसले एक सिट बढी पाउनुपर्ने दाबी गरेको छ । तर, मतभार पछिल्लो समय बढेको संगठनको आधारलाई मान्नुपर्ने दाबी गर्दै माओवादीले बराबरी सिट पाउनुपर्ने अडान छाडेको छैन । यसअघि एमालेले जितेका स्थानमा आफूहरूको उपस्थिति बलियो रहेको एकीकृत समाजवादीका नेताहरूले दाबी प्रस्तुत गरेका छन् । उसले कम्तीमा एक स्थानीय तहको नेतृत्व पाउनुपर्ने माग गरेको गठबन्धन बैठकमा निरन्तर सहभागी एक नेताले बताए । माओवादीले एकीकृत समाजवादीलाई आफ्नो भागबाट एक सिट दिनुपर्ने कांग्रेसको माग छ ।"
दुर्घटनामा ६ महिने शिशुसहित ५ को मृत्यु,ओभरटेक गर्दा दुर्घटना धादिङ पृथ्वी राजमार्गअन्तर्गत धादिङको बेनीघाट रोराङ३ सलाङघाटमा आइतबार बिहान तीन सवारीसाधन आपसमा ठोक्किँदा एक जनाको मृत्यु भएको छ । १६ जना घाइते भएका छन् । पोखराबाट काठमाडौंतर्फ जाँदै गरेको बा४ख २७०४ नम्बरको माइक्रोबसले ओभरटेक गर्ने क्रममा विपरीत दिशाबाट आउँदै गरेको बा९च ७०३६ नम्बरको कारलाई ठक्कर दिई पुनः सोही दिशाबाट आउँदै गरेको ना६ख २०१४ नम्बरको ट्रकसँग ठोक्किएर दुर्घटना भएको हो । दुर्घटनामा मृत्यु हुने र घाइते हुने सबै माइक्रोबसमा सवार रहेका हुन् । दुर्घटनामा तनहुँको दमौलीस्थित रत्नहरि अस्पतालमा कार्यरत २६ वर्षीया मुना गुरुङको मृत्यु भएको छ । उनको नर्भिक अस्पताल काठमाडौंमा उपचारका क्रममा मृत्यु भएको हो । घाइते सबैलाई धादिङको गजुरी अस्पताल र मलेखु टिचिङ अस्पतालमा उपचारपश्चात् काठमाडौं लगिएको जिल्ला प्रहरी कार्यालय धादिङले जनाएको छ । ट्रकका चालक फरार छन् भने कार चालकलाई प्रहरीले नियन्त्रणमा लिएको छ ।
कोरोनाकालपछिको एसईई,"एसईई वैशाख ९ बाट सुरु हुने खबरले परीक्षार्थी, शिक्षक र अभिभावकलाई क्रियाशील बनाएको छ । विद्यार्थीहरू स्वाध्ययन र अतिरिक्त कक्षामा, शिक्षक परीक्षा केन्द्र व्यवस्थित पार्न र अभिभावक विद्यार्थीका माग सम्बोधनमा तल्लीन छन् । शैक्षिक सत्र २०७६ र २०७७ को एसईईको नतिजा राष्ट्रिय परीक्षा बोर्डले कोभिड महामारीका कारण विद्यालयको आन्तरिक मूल्यांकनका आधारमा प्रकाशित गरेको थियो । त्यतिबेला सबै ठाउँको परीक्षाफल सही नै थियो भन्ने स्थिति थिएन । अहिलेको परीक्षा पक्कै पनि बढी विश्वसनीय तरिकाले सञ्चालन हुनेछ । यसपालि विकेन्द्रित परीक्षा केन्द्र स्थापना भएकाले नौलो परिवेश, नौलो अनुहारले गर्दा सुरुका दिन परीक्षार्थी मानसिक दबाबमा हुन सक्छन् । यसका लागि अभिभावक तथा विद्यालय र परीक्षा केन्द्रबाट परीक्षार्थीलाई विशेष परामर्शको व्यवस्था हुनु जरुरी छ । परीक्षा केन्द्रहरूले परीक्षाको वातावरण मैत्रीपूर्ण बनाउन सक्नुपर्छ । यसका लागि परीक्षा सञ्चालन हुनु एक दिनअगावै परीक्षार्थी सहजीकरण परामर्शका लागि कम्तीमा दुई घण्टाको कार्यक्रम बनाउन सके एसईई केन्द्रहरू परीक्षार्थीका लागि सहज हुनेछन् । महेन्द्रसिंह बम, टीकापुर१, कैलाली"
खानी उद्योगको नियमन,"मापदण्ड विपरीत खानी सञ्चालन सम्बन्धी समाचार अक्सर आइरहन्छन् । मापदण्ड विपरीत काम भइरहेका छन् भने कारबाही गर्न केले रोकेको हो त ? के यसको समाधान गर्न नसकिएकै हो ? सरकारले समाजलाई समृद्ध बनाउन उत्पादन बढाउनुपर्छ । जनसंख्या वृद्धि भएसँगै उत्पादन पनि त्यही अनुपातमा भएन भने आर्थिक असन्तुलन बढ्छ र समाजमा द्वन्द्व सृजना हुन्छ । यस कारण आफूसँग भएको प्राकृतिक संसाधनलाई उचित प्रयोग गर्नु सरकारको दायित्व हो । ढुंगा, बालुवा, माटो र जंगल हाम्रो आर्थिक अवस्था उकास्ने राम्रो स्रोत हो तर हामी किन सधैं यसलाई गिजोल्ने काम मात्र गर्दै छौं ? हामीसँग कतैकतै नाम मात्रका रूखहरू भएका पहाड पनि छन् । बाढीपहिरोले बगाएर ल्याउने ढुंगा तथा बालुवाले कतिपय पुलपुलेसा छोप्न लागिसकेको छ । यसरी बेकारमा बसेका प्राकृतिक स्रोतलाई वातावरणीय प्रभाव न्यून हुने गरी प्रयोग नगर्ने हो भने ती स्रोतहरू प्रतिदिन नोक्सान हुँदै जानेछन् । स्रोत परिचालन गर्ने विधि हुन्छन्, विधिलाई नियमन गर्ने संस्थाहरू भ्रष्टाचारी र गलत प्रवृत्तिका भए भने कानुनले कडाभन्दा कडा कारबाही गर्न हिच्किचाउने सरकार पनि त्यत्तिकै जिम्मेवार छ ।सबैभन्दा पहिले कुनै खानी सञ्चालन गर्दा वातावरणिय प्रभावको मूल्यांकन हुनुपर्छ । कति रूख काटिन्छन्, कति अग्लो पहाड कति लेबलमा ल्याइन्छ र त्यसले वातावरणमा गर्ने नोक्सानी र क्षतिपूर्तिका तरिका लगायत विषयमा स्पष्ट भएर खानी सञ्चालन गर्न सकिन्छ । कतिपय पहाड कटिङ गरेपछि त्यहाँ पुनः वृक्षरोपन गरी पहिलेको भन्दा उत्तम बनाउन सकिन्छ साथै सो क्षेत्रमा कृषि तथा बस्ती बसाउन पनि सकिन्छ । यसले राष्ट्रिय अर्थतन्त्रमा सकारात्मक र वातावरणमा पनि गणनायोग्य प्रभाव पार्छ । खानी उत्खनन अनियन्त्रित हुनुमा नदीको बालुवाढुंगा निकाल्ने उद्योगको नियमन गर्ने निकायको पनि दोष छ । ठेकेदारले त पाएसम्म सजिलै बढी नाफा लिन खोजिहाल्छन् नि ! वातावरणलाई देखाएर राष्ट्रिय सम्पत्ति यसै छाडिदिने हो भने देशको प्रगति कसरी होला ? कुनै हिमाली क्षेत्रमा सुन खानी भेटियो भने वातावरण बिग्रन्छ भनेर हेरेर बस्ने कि कसरी न्यून क्षतिबाट अमूल्य सम्पत्ति हासिल गर्ने भन्ने सोच्ने ? केदारनाथ त्रिपाठी, बूढानीलकण्ठ"
दलीय स्वार्थको दलदलमा चुनाव,"स्थानीय तहको निर्वाचन हुन अब एक महिना पनि बाँकी छैन । तर, केही नेता अझै चुनाव हुनेमा शंका गर्छन् । ती कोही विप्लवलाई चुनावमा सहभागी गराउन समय पुगेन भन्लान् त कोही देशीविदेशी शक्तिको चलखेल । दलीय स्वार्थ वा आआफ्ना गुटको विजयपराजयलाई ध्यानमा राखेर बनाइएका यस्ता बहाना जनताको भावनामाथि खेलबाड गर्न चलाएको भ्रमको खेती भनेर बुझौं π संघीय चुनावको परिणामपछि पो सरकार बनाउन गठबन्धन हुन्छ । स्थानीय चुनावमा पनि गठबन्धन हुने हो भने पार्टी सिद्धान्त र आदर्श के बाँकी रहन्छ अनि जनताले के हेरेर भोट दिने ? त्यसमाथि फरक सिद्धान्त र लक्ष्य भएका दलबीच तालमेल गरेर चुनावमा जानु भनेको जसरी हुन्छ तिनले चाहेका उम्मेदवार मात्र विजयी गराउनु होइन र ? त्यसमाथि चुनाव साह्रै महँगो साबित हुँदै छ । वडाअध्यक्षले बीसौं लाख खर्च गर्ने अनि गाउँपालिकाका अध्यक्ष तथा मोफसलका मेयरले करोडौं खर्च गर्नुपर्ने समय आएको छ । त्यसअघि पावर वा पैसाको तह पार गरेर टिकट हात लाग्ने अनेक कथाव्यथा होलान् । अनि तिनले हारे भने सकिगयो, जिते भने त्यो खर्च कहाँबाट असुल गर्छन् ? यो अवस्था आउनुमा ठूला दल बढी जिम्मेवार छन् । ठूल दाइ को पगरी पाएका दलहरू स्रोतसाधन र सर्वसाधारणको समर्थनमा मुलुकलाई सधैं अनिर्णयको बन्दी बनाउन प्रेरित छन् । आफू वा आफ्नो दल सरकारमा छँदा कहिल्यै पारदर्शी हुनु नपर्ने तर जब सडक वा विपक्षीको कित्तामा पुग्छन्, आयस्रोत सुक्छघट्न थाल्छ तब भ्रष्टाचार मौलायो भन्दै विरोध गरिन्छ । काम नगरी खाने जमात बढ्दो छ । ठेक्कापट्टा, तस्करी र अवैध धन्दालाई बढावा दिने र भैपरी आउँदा सहयोग गरी आर्थिक लाभ ठाउँठाउँमा पुर्याउने बिचौलियाहरू हरेक दलमा भाइरस को भेषमा छन् । खाँटी कार्यकर्ता छेउ लाग्दै गइरहेका छन् र तिनै बिचौलिया पार्टीमा निर्णायक स्थानमा पुगिरहेका छन् । यसैको उपज हो पार्टीहरूको बदनामी र जनताको पार्टीप्रतिको वितृष्णा । त्यसैले चुनावको मुखमा नेताहरू पैसाको खोलो बगाएर मत किन्न लालायित छन् । घोषणापत्र र घोषणासभामा बोलेका कुरा सयमा उस्तै परे पाँच पनि पूरा गर्दैनन् । त्यसैले यसपालिको चुनावमा राइट टु रिजेक्ट वा रिकल को सुविधा भए राम्रो हुन्थ्यो । श्रीकृष्ण राजवंशी, सुनकोसी३, सिन्धुली आमनागरिक निर्वाचन चाहिरहेका छन् । निर्वाचन गराउनुपर्ने जिम्मेवार संस्था निर्वाचन आयोगले तोकिएको समयमा निर्वाचन गराउने प्रतिबद्धता पटकपटक जाहेर गरिरहेको छ । तथापि केही शीर्ष नेताहरू भने घुमाउरो भाषामा वैशाख ३० को निर्वाचन केही समयपछाडि लैजानुपर्नेमा जोड दिइरहेका छन् । किन निर्वाचनको दिन नजिकिँदै गर्दा उनीहरू निर्वाचनबाट भाग्न खोज्दै छन् ? लोकतन्त्रको जीवन आवधिक निर्वाचनमा निर्भर हुन्छ । यदि समयमै निर्वाचन हुँदैन भने, त्यस्तो लोकतन्त्रको कुनै अर्थ रहँदैन । आगामी स्थानीय निर्वाचनका लागि अर्बौं लगानी भइसकेको छ । नजिकिँदो निर्वाचनका लागि आमनागरिक उत्साहित छन् । तर सत्तारूढ दलका केही नेता निर्वाचनका पक्षमा नदेखिनुले मुलुक पुनः अस्थिर राजनीतितर्फ धकेलिने त होइन भन्ने चिन्ता आमनागरिकलाई हुन थालेको छ । निर्वाचनको विकल्प लोकतन्त्रले कल्पना गरेको छैन । अतः सरकारले अब अन्य कुरातर्फ आफ्नो समय खेर फाल्नु हुन्न । सत्ता पुनः प्राप्त होला, नहोला त्यसको फैसला आमनागरिकले निर्वाचनमार्फत गर्ने नै छन् । यहाँ सत्ता हैन लोकतन्त्रको चिन्ता भइरहेको हो । लोकतन्त्र रहे अर्को पटक पुनः सत्तारूढ दलले सरकार बनाइहाल्छ । त्यसैले अब निर्वाचनलाई पछि सार्ने कुरा कुनै पनि अवस्थामा आमनागरिकलाई मञ्जुर छैन । रामकृष्ण बराल, जोरपाटी५, काठमाडौं"
मतदाताको विवेककै चरम भ्रष्टीकरण,"भुमरीमा नेपालनेपालमा मतदाता भ्रष्टीकरणले चरम रूप लिइसकेको छ । यो दाबी गर्न कुनै खोजकर्ता हुनु आवश्यक छैन । उम्मेदवारले गर्ने करोडौं खर्चमा वैचारिक प्रकृतिका प्रचार सामग्री र प्रचारप्रसारको हिस्सा असाध्यै थोरै अनि कार्यकर्ता परिचालन, भोजभतेर र सीधै मत खरिदको अंश धेरै हुन थालेको छ । कार्यकर्ताहरू दलको आदर्शको प्रवर्द्धन र असल उम्मेदवारलाई सघाउन स्वस्फूर्त परिचालन हुन छोडेका छन् । परिचालित हुन पर्याप्त खर्चपानी, यातायात, पारिश्रमिकसुविधा आदि अपरिहार्य हुन थालेको छ । टोलटोलमा सय र हजारमा पैसा लिएर भोटको ग्यारेन्टी गर्ने ठेकेदारहरू जन्मिएका छन् । दलबदल गराउने दलालहरूको बिगबिगी छ । दलबदल आकर्षक उद्योगका रूपमा मौलाएको छ, जहाँ मौकाको सिकारबाहेक विचारधारा, आदर्श र नैतिकताका मुद्दा सर्वथा गौण छन् । साथमा, संगठित गुण्डागर्दीका नाइकेहरू परिचालित छन्, मतदातालाई धम्क्याएर मत हाल्न बाध्य पार्नका लागि । तिनका उपल्लो तहका नाइकेहरू यो वा त्यो दलका शीर्ष नेताका वरिपरि घुमिरहेका छन्, पार्टीको केन्द्रीय पदाधिकारी वा मन्त्रीको कुर्सीमा आसीन छन् ।मतदाताहरूको यस्तो भ्रष्टीकरणका मूल कारक चुनावी मैदानमा उत्रने उम्मेदवार र दलहरू नै हुन् । राजनीतिलाई नाफाको व्यवसाय, अझ भनौं, सहजै भ्रष्टाचार गर्ने माध्यम बनाउन चाहनेहरू पैसाको बोरा बोकेर चुनावी मैदानमा उत्रिएपछि त्यसलाई मौका सम्झेर सदुपयोग गर्ने जमात उपलब्ध हुनु कुनै आश्चर्य होइन । त्यसैले मतदाताको भ्रष्टीकरणलाई अलग्गै थ्यौरी बनाउनु आवश्यक छैन भन्ने चिन्तनधारा पनि नभएको होइन । तर, मतदाताहरू अरू सबै पक्षलाई चटक्कै तिलाञ्जली दिएर क्षणिक एवम् ससाना लाभको आकर्षणमा निरन्तर अयोग्य र भ्रष्टहरूलाई जिताउन उद्यत हुने अभ्यास नेपालमा जसरी परम्परा बन्दै छ, त्यो निश्चय नै गहन सामाजिक अध्ययनको विषय हो ।चुनावमा पैसा नै परिचालन हुनुपर्ने नियतिका अनेकौं कारण सतहमै देखिन्छन् । प्रतिस्पर्धामा हुने दलहरूबीचको वैचारिक विशिष्टता प्रस्ट छैन । सबै दलका सबै नेता उस्तै विचारशून्य, भ्रष्ट, अवसरवादी, त्याग र आदर्शहीन भएपछि मतदाताले मात्रै आफ्नो मत सित्तैंमा खसाल्नुपर्छ भन्ने छैन । यो व्यवहारवादी मान्यता अब सर्वव्यापी भएको छ । मध्यमवर्गभन्दा माथिको हैसियत हुनेहरूलाई यो देशको र आफ्ना सन्ततिको भविष्यसँग चुनाव र त्यसबाट निर्वाचित हुने नेता जोसुकै भए पनि कुनै फरक नपर्ने अवस्था छ । उनीहरूका सन्तति र आर्जेको धन बिदेसिइसकेका छन् । निम्नमध्यम वर्ग राजनीतिले आफ्नो रोजीरोटीका लागि नसघाउने निष्कर्षमा पुगेको छ । त्यसैले यस्ता चुनावहरू आफ्नो भ्विष्य सुधार्न कुनै पनि दृष्टिले अर्थहीन अनुभव गर्ने सिंगो पुस्ताको समग्र राजनीतिप्रति नै मोहभंग भएको छ । मुलुकको सम्भावित दुर्दशाप्रति पूर्णतः निरपेक्ष छ । त्यसैले उसको ध्यान हातमा जति भौतिक लाभ आएको छ, त्यसलाई उम्कन नदिनेमा छ । मतदाताको विवेक भ्रष्टाचारको बन्धकी हुन तयार भएको छ ।अब केही गर्नै सकिँदैन त ? आशावादी उत्तर पाइने कोणहरू कम बाँकी छन् । सुधारको आरम्भका लागि, राजनीतिक दलहरूले नै आफ्नो र आफ्ना कार्यकर्ताहरूको शुद्धीकरण गर्ने इच्छाशक्ति देखाउने हिम्मत गर्नु आवश्यक छ । प्रत्यक्ष दलीय पद्धतिको प्रतिस्पर्धा हटाएर स्थानीय चुनावलाई उम्मेदवारकेन्द्रित बनाउँदा केही असल पात्र सार्वजनिक पदहरूमा चुनिने सम्भावना बढ्छ । दलहरूको वैचारिक प्रस्टता, नैतिकता र इमानदारीलाई उम्मेदवारीको मापदण्ड बनाउने अभ्यासले समस्यालाई समाधानउन्मुख बनाउँछ । निर्वाचन आयोग अव्यावहारिक नीतिनियम बनाउने, तिनको कार्यान्वयन बिलकुलै गर्न नसक्ने र आफ्नो संवैधानिक अधिकारको प्रयोग पनि दृढतापूर्वक गर्न नसक्ने लुते नियामकमा खस्किने क्रममा मात्रै पूर्णविराम लाग्न सके पनि मुलुकले ठूलै राहत पाउँछ । अहिलेलाई त यत्ति पनि ईप्सित विचार नै मात्र हो ।"
युक्रेन युद्धमा अनुदार विश्वव्यवस्थाको झलक,"अडियो सामाजिक सञ्जाल क्लबहाउस मा नेपालीमा पनि नियमित गम्भीर संवादहरू हुने गर्छन् । तिनैमध्ये एउटामा युक्रेनमाथिको रुसी हमलाबारे वामपन्थी पृष्ठभूमिका एक विश्लेषकले तर्क गरे निर्दोष युक्रेनीहरूमाथिको रुसी हमलाको बचाउ गर्न त सकिँदैन तर यो युद्धका लागि जिम्मेवारचाहिँ रुस नभई अमेरिका र उसको नेतृत्वको सैन्य गठबन्धन नेटो हुन्Ù न नेटोले पूर्वतिर विस्तार हुँदै गएर रुसलाई घेर्थ्यो, न रुसले युक्रेनमा हमला गर्थ्यो, न यत्रो धनजनको क्षति हुन्थ्यो । उनको निचोड यो द्वन्द्वमा रुसले पश्चिमा सरकारहरूलाई परास्त गर्न सक्यो भने त्यसले नेपालजस्ता अमेरिकी साम्राज्यवाद को चंगुलमा परेका मुलुकहरूको हित हुन्छ । त्यो छलफलमा स्वतः त्यो तर्कको प्रतिवाद भयो । तर त्यस खाले तर्कको स्वीकार्यता नेपालमा व्यापक छ । त्यस्तो स्वीकार्यता वामपन्थी पाठशालाबाट आएका विश्लेषकहरूमा बढी भए पनि उनीहरूमा सीमितचाहिँ छैन । त्यसैले पनि यो विषयमा तथ्यपरक विमर्श आवश्यक छ । उदारवादी विश्वव्यवस्थाका सबै खाले विरोधीहरू अहिले युक्रेनमा रुसको जित र पश्चिमाहरूको हारका लागि प्रार्थना गरिरहेका छन् । यो द्वन्द्वबाट रुस र चीन बलियो बनेर निस्कने हो भने अमेरिका नेतृत्वको विद्यमान विश्वव्यवस्था भताभुंग हुने र योभन्दा राम्रो व्यवस्थातिर जान ढोका खुल्ने उनीहरूको विश्वास छ । तर युक्रेनीहरूले अद्वितीय साहसपूर्वक रुसी सेनाको प्रतिकार गर्दै जाने, बदलामा रुसले गैरसैनिकहरूमाथि बीभत्स हिंसा र भयावह युद्ध अपराधहरू गर्दै जाने अनि विश्वजनमत युक्रेनको पक्षमा पर्दै जाने क्रमले त्यस खाले विचार राख्नेहरूको सुरुआती उत्साहमा भने पानी खन्याइदिएको छ । युक्रेनमाथिको रुसी ज्यादतीबाट तर्सेर स्वीडेन र शीतयुद्धका बेला पनि तटस्थ बसेको फिनल्यान्डसमेत अहिले नेटोमा समेटिने हतारोमा छन् । अर्थात्, नेटो आफूलाई पूर्वतिर विस्तार गर्नभन्दा पनि रुसका छिमेकीहरू ऊसित तर्सेर नेटोको सुरक्षाछाताभित्र छिर्न अधीर छन् । नेटोको घेराबन्दी रोक्न युक्रेनमाथि हमला गर्नुपरेको रुसको कमजोर तर्क यो विकासक्रमपछि पूरै गलत साबित भएको छ । उदारवादका विरोधीहरू भन्छन् लोकतान्त्रिक राजनीतिक व्यवस्था, पुँजीवादी अर्थव्यवस्था, मानव अधिकारको सर्वस्वीकार्यता, प्रेस र अभिव्यक्ति स्वतन्त्रता, स्वतन्त्र न्यायालय, विधिको शासन आदि अवधारणाहरू संसारका सबै खाले समाजका लागि उपयुक्त हुन्छन् भन्ने केही पनि छैन । यीमध्ये चीन वा रुसले झैं केही लिन र केही त्याग्न सकिन्छ, उत्तर कोरियाले झैं सबैलाई त्याग्न पनि सकिन्छ । बस, समाज वा माटोसुहाउँदो व्यवस्था निर्माण हुनुपर्यो, त्यो पश्चिमी युरोप वा उत्तरी अमेरिकासित मिल्दो हुनुपर्छ भन्ने केही छैन । विभिन्न मुलुकमा अभ्यासमा रहेका अनेक खाले माटोसुहाउँदा व्यवस्थाहरूमध्ये चीनले विकास गरेको ठिमाहा (बजार र राज्य दुवैको भूमिका हुने अर्थतन्त्र र एकदलीय अधिनायकवादी राजनीतिक व्यवस्था) व्यवस्थातिर धेरै देशका राजनीतिज्ञ र विज्ञहरू आकर्षित भइरहेका छन् । अमेरिका नेतृत्वको एकध्रुवीय विश्व अहिले नै बहुध्रुवीय बन्दै गरेको र एकाध दशकमा चीन नयाँ विश्वव्यवस्थाको अग्रभागमा हुने प्रक्षेपणबाट उनीहरू पुलकित छन् । पश्चिमा नेतृत्व र वर्चस्व रहेको पुरानो विश्वव्यवस्थालाई युक्रेनको द्वन्द्वजस्ता घटनाक्रमले एक धक्का दिएर ढाल्न सक्ने हो भने त्यो संक्रमण छिटो सकिने र चीन नेतृत्वको नयाँ विश्वमा छिटो पुगिने उनीहरूको आशा छ । त्यस हिसाबले युक्रेन द्वन्द्व बृहत् भूराजनीतिक रस्साकस्सीको एउटा मोर्चा र विश्वव्यवस्था निर्माणको एउटा प्रयोगशाला बन्न पुगेको छ । त्यो द्वन्द्वको ऐनामा बहुध्रुवीय विश्वको नेतृत्वको होडमा रहेका देश र राजनीतिज्ञहरूको अनुहार कस्तो देखिन्छ त ? सैन्य बलका हिसाबले एउटा आयामिक महाशक्ति मानिने रुस यो द्वन्द्वसँगै उत्तर कोरियाजस्तो कोरा अधिनायकवादी देश बन्दै छ । उसले अहिले युक्रेनमा मच्चाइरहेको युद्ध अपराधको बचाउमा अरूले पनि गरेकै हुन् भनेर तर्क गर्ने वामपन्थीहरू भेटिन्छन् तर रुसी राष्ट्रपति पुटिन युद्ध अपराधी हैनन् भनेर तर्क गर्ने ठाउँ अब मेटिँदो छ । एसियामा चीनलाई र विश्वमा अमेरिकालाई टक्कर दिने अपेक्षा गरिएको रुसको अर्थतन्त्र यो युद्धका कारण यसरी खुम्चिँदै छ, धेरै विश्लेषकका अनुसार, अब रुस विकसित औद्योगिक मुलुक नभई चीनलाई इन्धन र कच्चा पदार्थ आपूर्ति गर्ने अर्धउपनिवेश (भासल स्टेट) मा फेरिँदै छ । युद्ध मैदानमा दसौं हजारको हताहतीले मात्र हैन, उत्तर कोरियाका जस्ता प्रतिबन्धहरूसँगै लाखौंको संख्यामा रुस छाडेका युवा उद्यमी रुसीहरूका कारण दीर्घकालमा रुसले अपूरणीय क्षति बेहोर्ने निश्चित छ । यो युद्धको सुरुतिर सन् २००३ मा अमेरिकाले इराकमाथि गरेको हमलासित रुसी अतिक्रमणको खुब तुलना हुन्थ्यो । इराकको अबु घ्रैब जेलमा भएका अमानवीय गतिविधिबारेका भिडियो र समाचारहरूको पनि स्वभावतः चर्चा हुन्थ्यो । व्यक्तिगत रूपमा इराकमाथिको अतिक्रमण गलत र अवैध थियो अनि त्यस क्रममा भएका ज्यादती र युद्ध अपराधका दोषीहरू दण्डित हुनुपर्छ भन्ने मेरो मत छ । तर गत डेढ महिनामा पुटिनका सैनिक र मिलिसियाहरूले युक्रेनमा जे गरिरहेका छन्, ती अमेरिकाको इराक अतिक्रमणभन्दा पनि दोस्रो विश्वयुद्धताका स्टालिन र हिटलरले गरेका करतुतहरूसित बढी मिल्दाजुल्दा छन् । गैरसैनिकमाथिका रुसी ज्यादतीहरू त बीसौं शताब्दीको कुनै तानाशाहभन्दा पनि एक्काइसौं शताब्दीका अल कायदा वा इस्लामिक स्टेट आतंककारी समूहसित बढी मिल्दाजुल्दा छन् । उदारवादी विश्वव्यवस्थाका विरोधीहरूको एउटा तर्क छ अमेरिकी र पश्चिमाहरू एक थरी बोल्छन्, अर्को गर्छन्Ù घरमा एउटा व्यवहार देखाउँछन्, बाहिर अर्कैÙ सर्वमान्य हुनुपर्ने सिद्धान्तहरूलाई आफ्नो स्वार्थ अनुसार व्याख्या गर्छन् । यी तर्कहरूमा सत्यता पक्कै छ । युगोस्लाभियादेखि अफगानिस्तान, इराक र लिबियासम्म पश्चिमा सैन्य गठबन्धनले मानव अधिकार प्रवर्द्धन र लोकतन्त्र विस्तारका लागि मात्रै कारबाही वा अतिक्रमण गरेको भन्ने दाबीहरू समयक्रममा गलत पुष्टि भएका पनि छन् । तर पश्चिमा सैन्य वर्चस्वलाई टक्कर दिँदै उनीहरूको विकल्प बन्न अभ्यासरत चिनियाँ शक्तिको विश्वदृष्टि र व्यवहार पनि अब युक्रेन द्वन्द्वसँगै उदांगो भएको छ । चीन भन्छ कुनै पनि देशको सार्वभौमसत्ता अकाट्य र सर्तरहित हुनुपर्छÙ एउटा देशको आन्तरिक मामिलामा अर्कोले हस्तक्षेप गर्नु हुँदैनÙ सहकार्य र सहअस्तित्व नै नयाँ विश्वव्यवस्थाको आधार हुनुपर्छ । जब झन्डै दुई लाख सैनिकले युक्रेनलाई घेरेर हिउँदे ओलम्पिकमा सहभागी हुन रुसी राष्ट्रपति पुटिन चीन आए, धेरैको अपेक्षा थियो चीनले रुसलाई अर्को सार्वभौम देशमाथि हमला गर्नबाट निरुत्साहित गर्नेछ । परिणाम उल्टो भयो । चीन र रुसबीच कुनै कसर बाँकी नराखी एकअर्कालाई सहयोग गर्ने सहमति भयो । बेइजिङ ओलम्पिक सकिएलगत्तै रुसले युक्रेनमा भीषण युद्ध सुरु गर्यो । अधिकांश देशले त्यसलाई अतिक्रमण भनेर निन्दा गरे । रुसले जस्तै चीनले चाहिँ त्यसलाई विशेष सैन्य अपरेसन भनिरह्यो । युद्ध रोक्न माग राख्दै संयुक्त राष्ट्रसंघमा अनेक पल्ट मतदान हुँदा चीनले या रुसको समर्थन गर्यो, या तटस्थ बस्यो । उता युक्रेनमा हजारौंको संख्यामा गैरसैनिक मारिन थाले । सयौंको संख्यामा बालबालिकाको हत्या भयो । रुसले अस्पतालदेखि रेल स्टेसनसम्मलाई निसाना बनायो । रुसी सेनाले कब्जा गरेर पछि हटेका ठाउँमा आम नरसंहारका प्रमाण आउन थाले । बन्दी बनाएर हात बाँधेपछि गोली हानेर मारेका लासहरू भेटिन थाले । झन्डै पचास लाख युक्रेनीहरू ज्यान जोगाउन देशै छाड्न बाध्य भए । त्योभन्दा ठूलो संख्यामा आन्तरिक रूपमा विस्थापित भए । उदाउँदो विश्वशक्ति र पश्चिमाहरूको प्रतिस्पर्धी ध्रुवका रूपमा चीनले के गर्यो ? रुससित मोलमोलाइ गरेर आफ्ना लागि अत्यधिक सस्तो मूल्यमा कोइलादेखि गहुँ, ग्यास र पेट्रोलसम्म ल्याउने व्यवस्था गर्यो । अनि राज्यनियन्त्रित मिडिया प्रयोग गरेर रुसको हैन, अमेरिका र नेटोको धमाधम निन्दा गर्यो । रुसलाई पीडितका रूपमा चित्रण गर्यो । अहिले पनि चलिरहेको युक्रेनमाथिको रुसी अतिक्रमण रोक्न पश्चिमा देशहरूले खेल्न सक्ने भूमिका सीमित छ । उनीहरूले गरेको सीमित सैन्यआर्थिक सहयोगका बलमा रुसी सेनालाई तत्काल लखेट्ने अवस्थामा युक्रेन छैन । कूटनीतिक निकासका लागि पुटिनसित उनीहरूको लिभरेज असाध्य कम छ । उनीहरूले रुसमाथि लगाएको प्रतिबन्ध चीन र भारतजस्ता देशहरूको मद्दत लिएर रुसले धेरै हदसम्म निस्तेज पारेको छ । अर्कातिर, रुस र पुटिनमाथि चीनको लिभरेज निरन्तर बढ्दो छ । त्यसलाई प्रयोग गरेर थप हिंसा र धनजनको क्षति रोक्न सक्ने ठाउँमा अहिले चीन छ । चीनका लागि उदाउँदो महाशक्ति हुनुको भूराजनीतिक पुँजी हो त्यो । तर यो युद्ध जति लम्बिँदै जान्छ, युक्रेनीहरू जति ठूलो संख्यामा मारिँदै र विस्थापित हुँदै जान्छन्, रुस उति एक्लो, कमजोर र चीनमाथि झनै बढी निर्भर हुँदै जान्छ अनि उसका बहुमूल्य ऊर्जा र अरू कच्चा पदार्थहरूमाथिको आफ्नो पहुँच सहज हुन्छ भन्ने चीनको चिसो अंकगणित छ । त्यसैले टर्की र इजरायलजस्ता ससाना देशहरूले युद्धको कूटनीतिक समाधानका लागि पहल गर्दा चीन हात बाँधी रमिते बनेर बसेको छ । चीनको त्यही रमिताहेराइ र अंकगणितमा भविष्यमा स्थापना हुन सक्ने अनुदार विश्वव्यवस्थाको अनुहार देख्न सकिन्छ । चिनियाँ नागरिक बनेर हेर्दा त्यस्तो नयाँ विश्वव्यवस्था राम्रै र लाभदायी देखिन सक्ला तर गरिब र कमजोर मुलुकको नागरिकका रूपमा हाम्रा लागि त्यो कहाली लाग्नुपर्ने व्यवस्था हो । अमेरिका नेतृत्वको उदार, कर्पोरेट पुँजीवादी विश्वव्यवस्थाले नेपालजस्ता देशलाई लोकतन्त्रभित्रै पनि आर्थिक असमानता र वातावरणीय विनाशजस्ता संकटहरू दिएको छ । तर चीन नेतृत्वको अनुदार विश्वव्यवस्थाले मानिसका रूपमा हाम्रो स्वतन्त्रता, सार्वभौमसत्ता र बाँच्ने अधिकारलाई नै तपसिलमा धकेलिदिनेछ, जसरी आज चीनको व्यापारिक स्वार्थका अगाडि युक्रेनीहरूको बाँच्न पाउने अधिकार तपसिलमा धकेलिएको छ ।"
उपप्रमुखमा सीमित महिला प्रतिनिधित्व,"स्थानीय तहको निर्वाचन नजिकिँदै गर्दा विभिन्न दलका नेताकार्यकर्ताहरू प्रमुख वा अध्यक्षमा आफ्नो दाबेदारी प्रस्तुत गरिरहेका छन् । यो भीडमा झन्डै ५२ प्रतिशत जनसंख्या रहेको महिलाको स्वर भने मधुरो छ । स्वाभाविक रूपमा प्रमुख वा अध्यक्ष पदमा जान सक्ने उपप्रमुख वा उपाध्यक्ष भइसकेका महिलाहरूको आवाज जोडदार छैन । दलहरूले पनि उनीहरूलाई नेतृत्वमा आउन प्रोत्साहन गरिरहेका छैनन् । महिला आफैंले पनि बलियो दाबेदारी प्रस्तुत गर्न सकेका छैनन् । भड्किलो निर्वाचन प्रक्रिया, अस्वाभाविक प्रतिस्पर्धा र पितृसत्तात्मक सोचका कारण महिला नेता प्रमुख वा अध्यक्ष पदमा दाबी गर्ने, नगर्ने दोधारमा छन् । स्थानीय तह निर्वाचन ऐनले राजनीतिक दलले स्थानीय तहका अध्यक्ष र उपाध्यक्ष वा प्रमुख र उपप्रमुख पदमा उम्मेदवारी दिँदा ५० प्रतिशत महिला हुनुपर्ने व्यवस्था गरेको छ । यही बाध्यकारी प्रावधानले स्थानीय तहमा महिलाको उपस्थिति बलियो बनेको हो । अहिले ७ सय पालिकामा महिला उपप्रमुख पदमा छन् । धेरैले प्रमुखको जिम्मेवारी निभाउनका लागि चाहिने सीपक्षमताको विकास गरिसके । उपप्रमुखको अधिकार र स्थानीय तहका क्रियाकलापप्रति महिला जनप्रतिनिधि अहिले सचेत छन् । भौतिक पूर्वाधारमा मात्र होइन, सामाजिक विकासमा मुद्दा तथा महिला, बालबालिका र सीमान्तकृत वर्गको हितका बनेका धेरै योजनामा बजेट ल्याउन सफल पनि भएका छन् । महिला जनप्रतिनिधि भ्रष्टाचार र अन्तर्घातमा संलग्न भएका समाचार खासै आएनन् । सुशासन कायम गरेकामा उनीहरूले प्रशंसा नै बटुले । यतिका सकरात्मक पक्ष हुँदाहुँदै अहिले उनीहरू प्रमुख वा अध्यक्ष बन्ने अवसरबाट वञ्चित हुने हुन् कि भन्ने चिन्ता बढेको छ । उपाध्यक्ष र उपप्रमुखले धैरै हदसम्म कार्यकारी अधिकार प्रयोग गर्न पाउने व्यवस्था छ । उनीहरूले न्याय निरूपणका लागि अधिकार पाएका छन् । योजना तथा कार्यक्रम तर्जुमा पनि उनीहरूको भूमिका बढेको छ । त्यस्तै अध्यक्षप्रमुखको अनुपस्थितिमा कार्यभार सम्हाल्ने, स्थानीय तहभित्रका गैरसरकारी संघसंस्थासँग समन्वय गर्ने, उपभोक्ता हित संरक्षणका क्षेत्रमा काम गर्नेलगायतका जिम्मेवारी उनीहरूले पाएका छन् । अधिकार र कामको दायरा यति धेरै फराकिलो भए पनि प्रायः महिला उपप्रमुख वा उपाध्यक्षले सो अनुरूप काम गर्न पाएनन् । अधिकारहरू कागजमै सीमित भए । उनीहरूले अहिले आफ्नो ज्ञानसीपको सदुपयोग गर्दै प्रमुख वा अध्यक्ष पदका लागि टिकट दिनुपर्ने माग गरिरहेका छन् । तर, यसको सुनुवाइ हुने छाँटकाँट देखिन्न । किनकि सबैजसो दलमा विधिभन्दा व्यक्ति हावी छन्, प्रतिस्पर्धाभन्दा चाकडीले नेतृत्व हत्याउने होडबाजी चल्छ त्यहाँ । महिलालाई अघि बढ्न यस्तो प्रवृत्तिले रोकिरहेको छ । अनि अर्को पक्ष, प्रमुख भन्नेबित्तिकै पुरुष हुनुपर्छ भन्ने मनोविज्ञान दलका ठूला नेताहरूमा हावी छ, जसले महिलालाई निर्णायक पदमा आउन रोकिरहेको छ । निर्वाचनमा प्रतिस्पर्धा गर्न आर्थिक रुपमा सक्षम हुनैपर्ने बाध्यता छ । निर्वाचन आचारसंहिताले जति नै चुनाव खर्च कम गर्न खोजे पनि टिकट लिनदेखि मत तान्नसम्म पाइलैपाइलामा पैसा खर्च गर्नुपर्ने हुन्छ । आर्थिक रूपमा कमजोर महिला नेता यस्तो खर्चिलो निर्वाचन प्रक्रियामा भाग लिन सक्दैनन् । दल दर्ता सम्बन्धी कानुनले दलका सबै कमिटीका हरेक तहमा ३३ प्रतिशत महिलाको प्रतिनिधित्व अनिवार्य गरेको छ । तर, सबैजसो दलले यसको पालना गरेका छैनन् । पदाधिकारी पदमा पुरुषहरूकै हालीमुहाली छ । कानुनले बाध्यकारी बनाएकाबाहेकका पदमा महिलालाई लैजानेबारे दलभित्र बहससम्म हुन सकेको छैन । राजनीतिक परिवर्तनका लागि पुरुष नेताहरूसँगसँगै आन्दोलनमा होमिएका महिला नेताहरूको मूल्यांकन हुन सकेको छैन । यसको मुख्य कारण दलभित्रको पितृसत्तात्मक सोच हो । महिलालाई नेता नै नदेख्ने वा नठान्ने प्रवृत्ति हो ।दलभित्र पितृसत्ता यति जरो गाडेर बसेको छ कि महिलाले एकमत भएर यसविरुद्ध बोल्नसमेत सक्दैनन् । केही महिला नेता, महिलाका कुरा उठाउँदा पछाडि परिन्छ भनेर बोल्दैनन् । धेरैलाई भने कुरा राख्ने अवसर नै दिइँदैन । तैपनि उपप्रमुखउपाध्यक्ष भएका महिला जनप्रतिनिधिले आफ्नो विषयगत, कानुनी र व्यावहारिक ज्ञान बाहिर ल्याउनुपर्छ । नेतृत्वमा पुगेका महिलाले कस्तो भूमिका निर्वाह गरे भन्नेबारे पनि दलभित्र सही मूल्यांकन हुनुपर्छ । चुनावमा दाबेदारी प्रस्तुत गर्नेदेखि छनोटसम्ममा हस्तक्षेप गर्नुपर्छ । महिलाहरूलाई आरक्षित पदमा मात्र खुम्च्याउने होइन, प्रमुख र कार्यकारी पदमा पुग्न सक्ने गरी प्रतिस्पर्धी पनि बनाउनुपर्छ ।"
पोखराको समृद्धि प्रकृतिबाटै,"सम्पन्नताको अर्थसम्पन्नतासँग आर्थिक उत्थानका पक्षहरू जोडिन्छन् । सबै भन्छन् आर्थिक छलाङ मार्नुपर्छ । घरको छानाबाट हामफाल्ने होइन, छलाङ भनेको ! उत्पादन न्यून हुँदै गएको छ । नेपालका उत्पादनहरूले प्रतिस्पर्धी क्षमता गुमाएका छन् । उत्पादकत्व घटेकाले आय आर्जन बढ्न पनि सक्दैन, रोजगारी सृजना पनि हुँदैन । यो कटुसत्य हो । तर, निराश हुनुपर्दैन ।पोखरामा अन्तर्राष्ट्रिय विमानस्थल तयार हुँदै छ । समृद्धिका लागि विमानस्थलको उपयोग किन नगर्ने ? एउटा पर्यटक आउँदा पाँच जनाले रोजगारी पाउँछन् भनिन्छ । हामीले पोखरामा पर्यटक संख्या ३ लाखबाट १० लाख किन नपुर्याउने ? मलाई याद छ, जुन बेला देशमा सशस्त्र द्वन्द्व थियो, पर्यटन क्षेत्र शून्यको अवस्थामा पुगेको थियो । हामीले आफ्नै प्रयासमा जाऔं है पोखरा अभियान सुरु गर्यौं, आन्तरिक पर्यटन प्रवर्द्धन गर्यौं । त्यसकै कारण बढ्दै गएको आन्तरिक पर्यटनले अहिले ५० प्रतिशत धानेको छ । पोखरामा १० लाख पर्यटक ल्याउनका लागि सुरक्षित पोखरा, उज्यालो पोखरा (सीसी क्यामरा र सडकबत्ती) को अवधारणा अगाडि बढाऔं । १० लाख पर्यटक ल्याउन सके ५० हजार जनाले रोजगारी पाउँछन् । उत्तर र दक्षिणतर्फको बजारलाई आकर्षित गर्न सकिन्छ । अर्कातर्फ, १० लाख पर्यटकका लागि चाहिने माछामासुसहित खाद्यान्नको उत्पादन गर्न सके झन् कति फाइदा हुन्छ !अन्तमा, ठूला सपना बाँड्नेहरूलाई हामीले कहिल्यै प्रश्न गरेनौं । तिमीले देखाएको सपना पूरा गर्न युरोप र अमेरिकाका सहरले पनि थेग्न नसक्ने स्रोतको व्यवस्थापन यहाँ कसरी गर्छौ ? तिम्रो सपना हाम्रा संस्कार, सभ्यता, चेतना, अर्थतन्त्र, सभ्यता र प्रकृतिमैत्री छ ? विकास र प्रविधि प्रकृतिमैत्री छ ? भनी सोधेनौं । मौलिकतालाई अक्षुण्ण राख्दै हाम्रो सामर्थ्यमा पोखराको प्रकृतिमैत्री विकास गर्न सकिन्छ । खाँचो छ त इच्छाशक्तिको ।"
युक्रेनले मरिउपोलमा आत्मसमर्पण नगर्ने,"किभमस्को (एजेन्सी) युक्रेनी सेनाले मरिउपोलमा रुसी फौजसमक्ष आत्मसमर्पण गर्न अस्वीकार गरेको छ । युक्रेनी राष्ट्रपति भ्लोदिमिर जेलेन्स्कीले युक्रेनी फौजले डोन्बास क्षेत्रमा युद्ध गरिरहेको र आत्मसर्मपण गर्ने कुनै अभिप्राय नरहेको बताएका हुन् । युक्रेन र यसका जनता प्रस्ट छन् । हामी अरू कसैको कुनै भूभागमाथि दाबी गर्दैनौं तर हाम्रो भूभाग पनि छाड्दैनौं, सीएनएनसँग कुरा गर्दै जेलेन्स्कीले भने ।त्यसैगरी, युक्रेनी प्रधानमन्त्री डेनिस स्मिहलले बन्दरगाह सहर मरिउपोल पराजित नभएको बताएका छन् । आत्मसमर्पणका लागि रुसले दिएको अल्टिमेटम सकिएको छ । तर रुसी आक्रमणबाट सहरलाई रक्षा गर्न खटिएका युक्रेनी सेनाले यहाँ अन्त्यसम्म लड्नेछन्, उनले भने । युक्रेनी सांसद ओलेक्सी गोन्चरेन्कोले युक्रेनी सेनाले कुनै पनि हालतमा आत्मसमर्पण नगर्ने बताएका बीबीसीले उल्लेख गरेको छ ।"
दिल्लीमा फेरि बढ्दै कोरोना,"(नयाँदिल्ली)  दिल्लीमा फेरि कोरोना भाइरसको संक्रमण बढ्न थालेको छ । संक्रमण दर ५ प्रतिशतभन्दा बढी देखिएपछि दिल्लीका स्थानीय तथा अधिकारीहरू झस्किन थालेका छन् । विज्ञहरूले चौथो लहर फैलन सक्ने भन्दै सर्वसाधारणलाई सचेत बन्न आग्रह गरेका छन् । कोरोना नियन्त्रणका लागि जारी गरिएका सबै प्रतिबन्धहरू हटाइएको एक महिना पनि नबित्दै चौथो लहरको संकेत देखिएको उनीहरूको भनाइ छ । अधिकारीका अनुसार दिल्लीमा संक्रमणको स्थिति दुई महिनापूर्वको अवस्थामा पुगेको छ । संक्रमण दर अझै बढेको खण्डमा नयाँ प्रतिबन्धहरू लगाउन सकिने सरकारले संकेत गरेको छ । पछिल्लो स्थितिको समीक्षा गर्न दिल्लीको विपद् व्यवस्थापन प्राधिकरणको बैठक बुधबारका लागि बोलाइएको छ । त्यसले परिस्थितिको मूल्यांकन गरेर आवश्यकताअनुसार निर्णय लिने सम्भावना छ । दिल्लीमा शनिबार ४ सय ६१ संक्रमित भेटिएका थिए । संक्रमण दर ५३३ प्रतिशत देखिएको छ । यो ४८ दिनयताकै उच्च हो । संक्रमणका कारण दुई जनाको मृत्यु भएको जनाइएको छ । दिल्लीमा सक्रिय संक्रमितको संख्या १ हजार २ सय ६१ छ । अप्रिल १ का दिन दिल्लीको संक्रमण दर ०५७ प्रतिशत थियो । अप्रिल ४ मा १३४ प्रतिशत पुगेको संक्रमण दर अप्रिल १४ मा २ प्रतिशतमाथि पुगेको हो । एक सातायता होम आइसोलेनमा बस्नेको संख्यामा ४८ प्रतिशतले वृद्धि भएको भारतीय सञ्चारमाध्यमहरूले जनाएका छन् । बुधबार २७० प्रतिशत देखिएको संक्रमण दर शनिबार ५ प्रतिशतभन्दा माथि पुगेको हो ।यसअघि गत पुसमा २ प्रतिशतभन्दा माथि संक्रमण दर पुगेपछि दिल्ली सरकारले विभिन्न सतर्कताहरू अपनाउन थालेको थियो । यतिबेला दिल्लीमा मास्क लगाउन आग्रह गरिए पनि त्यसलाई अनिवार्य भने गरिएको छैन् । मेट्रो, बस र बजार सबै पूर्ण रूपमा खुला छन् । सबै शैक्षिक संस्थाहरूले भौतिक उपस्थितिमै अध्ययन, अध्यापन गराउँदै आएका छन् । त्यस्तै, अन्तर्राष्ट्रिय उडानहरू खुला छन् । तेस्रो लहरको मारबाट अर्थतन्त्र तंग्रिन खोजिरहेका बेला चौथो लहरको खतरा बढेपछि तनाव थपिएको छ । विद्यालयमा संक्रमण दर बढेको जनाइएको छ । संक्रमण देखिएपछि कतिपय विद्यालय अस्थायी रूपमा बन्द गरिएको स्थानीय सञ्चारमाध्यमहरूले जनाएका छन् । राजधानी क्षेत्रभित्रकै नोयडामा संक्रमण दर १५ प्रतिशत पुगेको छ । शनिबार त्यहाँ भेटिएका ७० नयाँ बिरामीमध्ये १४ जना बालबालिका छन् । भारतका ७ सय ३४ मध्ये २९ जिल्लामा संक्रमण दर ५ प्रतिशतत माथि छ । विश्व स्वास्थ्य संगठनले ती जिल्लाको अवस्थालाई लिएर चिन्ता जनाउँदै सतर्कतामा जोड दिएको छ । त्यसमध्ये २३ जिल्लामा संक्रमण दर १० प्रतिशत र ८ जिल्लामा २० प्रतिशतभन्दा माथि छ । दिल्लीसँगै जोडिएको हरियाणा गुरुग्रामको अवस्था पनि चिन्ताजनक देखिएको छ । त्यस्तै, मुम्बईमा समेत नयाँ संक्रमितहरू भेटिएका छन् । केरल, मिजोरम र अरुणाचल प्रदेशमा पनि संक्रमित देखिन थालेका जनाइएको छ । केन्द्रीय स्वास्थ्यमन्त्री मनसुख मन्डावियाले स्वास्थ्य मापदण्डको ध्यान दिन तथा लापरबाही नगर्न सर्वसाधारणसँग आग्रह गरेका छन् । विशेषज्ञहरूसँगको बैठकपछि उनले सबै राज्य सरकारलाई उच्च सतर्कता अपनाउन आग्रह गरेका छन् । स्वास्थ्य मन्त्रालयले दिल्ली, हरियाणा, केरल, महराष्ट्र र मिजोरम सरकारलाई चिठी लेखेर विशेष तयारी र सतर्कता अपनाउन निर्देशन दिएको छ । आवश्यकताअनुसार कोरोनाका लागि नयाँ निर्देशिका जारी गर्न पनि केन्द्रले राज्य सरकारलाई आग्रह गरेको छ । भारतमा हालसम्म कोरोनाबाट ४ करोड ३० लाख जनाभन्दा बढी संक्रमित भइसकेका छन् । ५ लाख २१ हजारको ज्यान गएको छ । कोरोनाको नयाँ संक्रमणलाई स्टेल्थ ओमिक्रोन भनिएको छ । यसका लागि ओमिक्रोनको सहायक भेरिएन्ट बीए२ र एक्सई भेरिएन्टलाई जिम्मेवार मानिएको छ । साउथ कोरिया, जर्मनी, चीनलगायत देशमा यो भेरिएन्टको संक्रमण पुष्टि भइसकेको छ ।"
"केरा दर्जनको दुई सय, कागती गोटाकै २५ रुपैयाँ","अपुग तरकारी भारत, चीन र बंगलादेशबाट आयात गरिन्छ । कालीमाटी तरकारी बजारले उपत्यकाको ७० प्रतिशत माग धान्ने समितिले जनाएको छ । गत वर्ष कालीमाटीमा २ लाख ५९ हजार ७ सय टन तरकारी भित्रिएको थियो । यसमध्ये १ लाख २ सय ९० टन भारतबाट मात्रै आयात भएको थियो । केही तरकारी भारतबाटै बढेर आएको व्यवसायीको दाबी छ । प्रतिकिलो ३७ रुपैयाँ पर्ने मटरकोसा बढेर ५५ रुपैयाँ, ७५ रुपैयाँ पर्ने घिउ सिमी ९५ रुपैयाँ, २२ रुपैयाँ पर्ने गाजर (लोकल) ३५ रुपैयाँ पुगेको समितिले बताएको छ । प्रतिकिलो २० रुपैयाँ पर्ने हरियो प्याज ३५ रुपैयाँ, ३५ रुपैयाँ पर्ने ब्रोकाउली ७५ रुपैयाँ, ४५ रुपैयाँ पर्ने अदुवा ६५ रुपैयाँ, ७० रुपैयाँ पर्ने खुर्सानी १ सय १५ रुपैयाँ र ४७ रुपैयाँ पर्ने हरियो लसुन १ सय ४५ रुपैयाँ पुगेको समितिको भनाइ छ ।बजार भाउ अचाक्ली बढिरहँदा बजार अनुगमन गर्ने दायित्व पाएका सरकारी निकाय भने मौन छन् । बजार अनुगमन तथा नियमन गर्ने दायित्व स्थानीय निकायको हो । मूल्य हस्तक्षेप गर्ने दायित्व वाणिज्य आपूर्ति तथा उपभोक्ता संरक्षण विभागको पनि हो । तर बजार भाउ बढे पनि विभाग सुस्त छ । बजार भाउ बढ्दा विभागले चनाखो भएर अनुगमन गर्नुपर्थ्यो । तर अनुगमन गर्न उजुरी कुरेर बसिन्छ, विभागका एक अधिकारीले भने, आफ्नो स्वार्थमा मात्रै अनुगमन गरिन्छ । यसमा उद्योग वाणिज्य तथा आपूर्ति मन्त्रालयले पनि देख्या नदेखै गर्छ । माग र आपूर्तिको सन्तुलन नमिल्दा बजार भाउ बढेको भन्दै उजुरी परे अनुगमन गर्ने विभागका सूचना अधिकारी धनेश्वर पौडेलले बताए । नेपाली उत्पादन नभएर केरा र कागतीको भाउ बढ्यो । मागअनुसार आपूर्ति नहुँदा तरकारीको मूल्य पनि बढेको छ, पौडेलले भने ।"
भारतले रोक्यो विस्फोटक सामग्री निर्यात,"काठमाडौं (कास) भारतले विस्फोटक सामग्रीको निर्यातमा रोक लगाएको छ । भारत सरकारअन्तर्गतको पेट्रोलियम तथा विस्फोटक सुरक्षा संगठनले गत बुधबार सम्बन्धित निकायहरूलाई पत्राचार गर्दै विस्फोटक सामग्रीको निर्यातमा रोक लगाउन भनेको हो । उद्योग संवर्द्धन तथा आन्तरिक व्यापार विभागका सचिवसँग अप्रिल १२ तारिखको छलफलपछि भएको निर्णयअनुसार सबै उत्पादक तथा निर्यातकर्ताहरूलाई क्लास२ एक्सप्लोसिभ अर्को निर्देशन जारी नभएसम्मका लागि निर्यात गर्न बन्देज लगाइएको छ, पेट्रोलियम तथा विस्फोटक सुरक्षा संगठनले गरेको पत्राचारमा भनिएको छ । नेपालमा विस्फोटक सामग्री सडक, जलविद्युत् तथा सुरुङ निर्माणका आयोजनामा प्रयोग हुने गरेको छ । ठूला चट्टान तथा पहाड फोर्न विस्फोटक पदार्थ आयात हुँदै आएकामा त्यस्ता आयोजनाहरूको काम प्रभावित हुन सक्ने ठानिएको छ ।रोकिएको नागढुंगा सुरुङ निर्माण सुरुयसैबीच काम ठप्प भएको एक सातापछि नागढुंगासिस्नेखोला सुरुङ निर्माण पुनः सुरु गरिएको छ । चन्द्रागिरि नगरपालिका२ का स्थानीयले गत चैत २८ मा सुरुङका कारण खानेपानीका मुहान सुकेको भन्दै निर्माण कम्पनी र परामर्शदाताको कार्यालयमा तोडफोड गरेपछि काम ठप्प बनेको थियो । जिल्ला प्रशासन कार्यालय काठमाडौंमा आयोजना र वडा नम्बर २ का स्थानीयबीच भएको छलफलमा आइतबार निर्माण सुरु गर्ने सहमति जुटेको हो । स्थानीयलाई आवश्यक पानी नगरपालिकाको रोहवरमा ट्यांकरमार्फत दिने सहमति भएपछि निर्माण अघि बढाउने सहमति भएको नागढुंगासिस्नेखोला सुरुङमार्ग आयोजनाका निर्देशक नरेशमान शाक्यले जानकारी दिए । पहिला आयोजनाले १ नम्बर वडामा ३ र २ नम्बर वडामा ५ ट्यांकर पानी दिइरहेको थियो । दीर्घकालीन रूपमा समस्या समाधान गर्न बोरिङ बनाएर पानीको व्यवस्थापन गर्ने सहमति पनि भएको शाक्यको भनाइ छ ।"
सोमबारदेखि ट्याक्सीमा नयाँ भाडा दर,"(काठमाडौं)  वाग्मती प्रदेशले वैशाख १ देखि लागू हुने गरी भाडा समायोजन गरे पनि सोमबारदेखि मात्र ट्याक्सीको मिटरमा भाडा समायोजन हुने भएको छ । नयाँ भाडा दर लागू भएको ४ दिनपछि मात्र ट्याक्सीको मिटरमा भाडा समायोजन गर्न लागिएको हो । सोमबारदेखि प्रतिदिन ६० वटा ट्याक्सीको मिटरमा भाडा समायोजन गर्ने गरी तयारी भएको गुणस्तर तथा नापतौल कार्यालय काठमाडौंका प्रमुख राकेशकुमार झाले बताए । सबै ट्याक्सीको मिटरमा भाडा समायोजन गर्न एक महिनाभन्दा बढी लाग्न सक्छ, उनले भने, त्यतिन्जेलका लागि हामीले ट्याक्सीमा यात्रुले देख्ने गरी एउटा चार्ट राख्छौं, जहाँ पुरानो भाडा दर, मिटरमा देखिने साविकको भाडा दर र यात्रुले तिर्नुपर्ने नयाँ भाडा दर हुन्छ । जस्तै एक किमिको हकमा मिटरमा साविकको भाडा ५३ रुपैयाँ देखाउँछ । तर यात्रुले नयाँ भाडा दरअनुसार एक सय रुपैयाँ तिर्नुपर्नेछ । उक्त चार्टमा बिहान ६ देखि बेलुका ९ बजेसम्म र बेलुका ९ देखि बिहान ६ बजेसम्म कति किमि यात्रा गर्दा मिटरमा साविकको भाडा दरअनुसार कति देखाउँछ र नयाँ भाडा दरअनुसार यात्रुले कति तिर्नुपर्ने हो, दुवै उल्लेख गरिएको हुन्छ ।वाग्मती प्रदेश सरकारले चैत २४ मा वैशाख १ देखि लागू हुने गरी पेट्रोलियम पदार्थबाट चल्ने ट्याक्सीको हकमा सुरुवाती कल (फ्ल्याग डाउन) ५० रुपैयाँ, प्रति २ सय मिटरमा १० रुपैयाँ, प्रतीक्षा शुल्क (वेटिङ चार्ज) को विषयमा प्रति १ मिनेटको १ रुपैयाँ २० पैसा र प्रतीक्षा गर्ने अधिकतम समय ३० मिनेट कायम गरेको छ । यस्तै बेलुका ९ देखि बिहान ४ बजेसम्म सञ्चालन हुने रात्रिकालीन समयका लागि सुरु फ्ल्याग डाउनलाई यथावत् राखी प्रति २ सय मिटरमा १५ रुपैयाँ कायम गरेको छ । उपत्यकामा ९ वटा फर्ममार्फत ट्याक्सीमा मिटर राखिने भएकाले त्यसमध्ये ७ फर्मले सोमबारदेखि नै नयाँ भाडा दर समायोजन गर्ने तयारी भइसकेको कार्यालयका सूचना अधिकारी नीराजन पुडासैनीले जानकारी दिए । मिटर राख्ने दुई कम्पनीमध्ये ईजीवे इलेक्ट्रोनिक्सले गोल्डेन टेक कम्पनीको मिटर राख्ने गरेको छ, जसले एक साता समयमा मागेको छ । मन्दिर इलेक्ट्रोनिक्सको हानसुई कम्पनीले भने १५ दिन मागेको छ, पुडासैनीले भने । प्रदेशको मन्त्रीस्तरीय बैठकले गत पुस २० मा पनि माघ ११ देखि लागू हुने गरी ट्याक्सीको भाडा समायोजन गर्ने निर्णय गरेको थियो । उक्त समयमा प्रदेशले सुरुवाती कल (फ्ल्याग डाउन) ६० रुपैयाँ, सुरुको १ किमि यात्रापछि प्रति २ सय मिटरको ९ रुपैयाँ ८० पैसाका दरले भाडा दर समायोजन गरेको थियो । तर भाडा दर समायोजन गरे पनि वेटिङ चार्ज र रात्रिकालीन समयको भाडा दर स्पष्ट नहुँदा मिटर अद्यावधिक गरेको थिएन ।"
गाडी आयात खोल्न व्यवसायीको आग्रह,काठमाडौं (कास) गाडी व्यवसायीहरूको छाता संगठन नाडाको प्रतिनिधिमण्डलले अर्थमन्त्री जनार्दन शर्मालाई भेटेर गाडी आयातमा अवरोध हटाउन आग्रह गरेको छ । नाडा अध्यक्ष ध्रुव थापा नेतृत्वमा गएको टोलीले हरेक वर्ष राजस्वमा १ खर्ब ५० अर्ब रुपैयाँभन्दा बढी योगदान हुने भन्दै गाडीको प्रतीतपत्र (एलसी) खोल्ने सम्बन्धमा बैंक तथा वित्तीय संस्थाहरूले गरिरहेको अवरोध खुलाउन आग्रह गरेको हो । उक्त अवसरमा शर्माले निजी सवारीसाधन आयातमा केही समयका लागि मात्रै कडाइ गरिएकाले नआत्तिन सुझाव दिए ।
अर्थतन्त्र सुधार्न 'बिग ब्याङ डिसिजन,"(काठमाडौं)  संकटोन्मुख रहेको अर्थतन्त्रलाई सुधारको बाटोमा लैजान सरकारले तत्काल केही महत्त्वपूर्ण नीतिगत निर्णय चाल्नुपर्ने सुझाव अर्थतन्त्रका जानकारहरूले दिएका छन् । अर्थतन्त्रमा देखिएका चुनौतीका कारण केलाएर सरकारलाई सुझाव दिने उद्देश्यले सर्वाङ्गीण विकास अध्ययन केन्द्र (आईआईडीएस) ले आइतबार आयोजना गरेको छलफल कार्यक्रममा बिग ब्याङ शैलीको निर्णय सरकारले गर्नुपर्ने आवश्यकता औंल्याइएको हो । अहिले भारतसँगको विनिमय दर पुनरावलोकन गर्नु अत्यावश्यक रहेको राष्ट्रिय योजना आयोगका पूर्वउपाध्यक्ष पृथ्वीराज लिगलको भनाइ छ । सन् १९९२ यता भारतसँगको हाम्रो विनिमयदर एउटै छ । यसले निर्यातमा ओभर भ्यालुएसन र आयातमा अन्डर भ्यालुएसनको समस्या भइरहेको छ, उनले भने, विनिमयदर पुनरावलोकन गर्दा यसको असर पक्कै पनि देखिन्छ । तर निश्चित वस्तुमा देखिने असरलाई सरकारले व्यवस्थापन गर्न सक्छ । नकारात्मक असर नपार्ने होइन तर त्यस्तो असरलाई कसरी न्यूनीकरण गर्ने भन्नेतर्फ हामीले सोच्नुपर्छ । नेपालले भारतसँगको स्थिर विनिमयदर पुनरावलोकन गर्दा सबैभन्दा ठूलो असर पेट्रोलियम पदार्थको आयातमा पर्ने देखिन्छ । किनकि नेपालले भारतबाट सबैभन्दा धेरै पेट्रोलियम पदार्थ आयात गर्ने गरेको छ । पेट्रोलियम पदार्थको मूल्यले आपूर्ति शृङ्खलाको मूल्यमा प्रभाव पार्दछ । तर तीन दशकभन्दा लामो समयदेखि चलिरहेको भारुसँगको विनिमयदरलाई परिवर्तन नगर्ने हो भने यसको असर आगामी दिनमा पनि देखिरहने लिगल बताउँछन् ।चालु आर्थिक वर्षको सुरुवातमै सरकारले केही कदम चालेको भए अर्थतन्त्र अहिलेको अवस्थामा नपुग्ने पूर्वअर्थसचिव रामेश्वर खनालले बताए । नेपालमा कोभिड महामारीपछिको आर्थिक पुनरुत्थानको चरण सकिसकेको पनि उनको भनाइ छ । महामारीपछि निकै चाँडो क्रेडिट रिकभरी भइसकेको थियो । तर कोभिड रिकभरी प्लानलाई फेजआउट गर्न ढिलो भयो, खनालले भने । आन्तरिक उत्पादकत्व बढाउन भूउपयोग नीति कार्यान्वयन हुन नसकेकोदेखि पेट्रोलियम पदार्थको नियमनसम्ममा समस्या रहेको सञ्जय आचार्यको भनाइ छ । पेट्रोलियम बजारको नियमनमा ध्यान दिन जरुरी छ । नेपालले तेस्रो मुलुकबाट कच्चा पेट्रोलियम ल्याउन भारतीय आयल निगमसँग सम्झौता गरे पनि कार्यान्वयन छैन । भारतमा महँगो हुँदा तेस्रो मुलुकबाट ल्याउन सक्ने विकल्प खोज्नुपर्छ, आचार्यले भने । बैंकिङ क्षेत्रले अनुत्पादक क्षेत्रमा कर्जा प्रवाह गर्नु र ब्याजदरमा अस्वस्थ प्रतिस्पर्धा गर्नु मौद्रिक क्षेत्रको समस्या रहेको नेपाल बैंकर्स संघका पूर्वअध्यक्ष भुवन दाहालको भनाइ छ । बैंक तथा वित्तीय क्षेत्रले प्रवाह गरिरहेको कर्जामध्ये कुन क्षेत्रले उत्पादनमा बढी योगदान गर्न सक्छ भनेर हेर्नुपर्ने पनि उनको भनाइ छ । कृषि कर्जामा गएको रकम उत्पादनमा गएको हो कि जग्गा किन्न गएको हो भनेर हामीले हेर्न सकेका छैनौं । बैंकवित्तीय संस्थामा कर्जाको माग बढिरहे पनि रिटर्न अन इक्विटी घट्दै गएको छ, दाहालले भने । ब्याजदर बढ्दा कर्जा नउठ्ने सम्भावना बढेको र यसले निष्क्रिय कर्जा (एनपीए) पनि बढाउने जोखिम रहेको दाहालको भनाइ छ । पछिल्लो समय भुक्तानी सन्तुलन घट्दै जानुमा सेयर र घरजग्गामा लगानी बढ्नुलाई पनि कारण मान्न सकिने पनि दाहालले बताए । अहिले बिग्रिएका अर्थतन्त्रका केही सूचकले तीनचार वर्षअघि नै खराब अवस्थाको जनाउ गरिरहेको अर्थशास्त्री विश्वास गौचनको दाबी छ । कोभिडपछि कर्जा र आयात निकै चाँडो स्वाभाविक अवस्थामा फर्किएको र अहिलेको मुख्य समस्या चालु खाता घाटा, बढ्दो चालु बजेट र कर्जावृद्धि रहेको उनको भनाइ छ । निजी क्षेत्रमा कर्जा माग बढ्नु र त्यस्तो कर्जाले व्यापार बढाउनुले दीर्घकालीन रूपमा थप संकटको संकेत गरेको उनले बताए । अबको ११ वर्षमा नेपालमा निजी क्षेत्रको कर्जा कुल गार्हस्थ्य उत्पादनको तुलनामा दोब्बर र २२ वर्षमा ४ गुणा बढ्नेछ, गौचनले भने, निजी क्षेत्रको कर्जा वृृद्धिले प्रत्यक्ष रूपमा आयात पनि बढाइरहेको छ । पछिल्लो ५ वर्ष अवधिमा व्यापार क्षेत्रले जीडीपीमा १५७ प्रतिशत योगदान गरेको तर त्यही समयमा उक्त क्षेत्रको कर्जा परिचालन भने कुल कर्जाको २० प्रतिशत बराबर रहेको तथ्यांक उनले प्रस्तुत गरे ।"
साओमीको नोटबुक र रेड्मी बुक सिरिज ल्यापटप,"काठमाडौं (कास) साओमीले मी नोटबुक २०२१ र रेड्मी बुक सिरिजका ल्यापटप नेपाली बजारमा सार्वजनिक गरेको छ । रेड्मी बुक सिरिजमा १५६ इन्च एफएचडी डिस्प्ले, ११ औं जेन इन्टेल कोर प्रोसेसर छ । ८ जीबी र्याम रहेको यसले ११ घण्टासम्म ब्याट्री ब्याकअप दिने कम्पनीले जनाएको छ । नोटबुक सिरिजका ल्यापटपमा एयरोस्पेस ग्रेड सिरिज ६, दिनभरका लागि ब्याट्री ब्याकअप, टाइप सी जस्ता विशेषता रहेको कम्पनीको भनाइ छ । १७ किलोग्राम मात्र वजन रहेको यो ल्यापटप १७ ९ एमएमभन्दा कम मोटो छ, जसले यसलाई स्लिम र पोर्टेबल बनाउँछ । १७३ एमएम पातलो रहेको नोटबुक प्रो ल्यापटपमा युनिबडी डिजाइन एयरक्राफ्टग्रेड सिरिज ६ एल्युमिनियम मिश्र चेसिस रहेको कम्पनीले जनाएको छ । प्रयोगकर्ताहरूले पावर बटनभित्र इम्बेड गरिएको फिंगरप्रिन्ट स्क्यानरका साथ छिटो र सुरक्षित लगइनको मज्जा लिन सक्ने कम्पनीको दाबी छ ।"
हायरका रेफ्रिजेरेटर किन्दा १५ प्रतिशतसम्म छुट,काठमाडौं (कास) हायर इलेक्ट्रोनिकको अधिकृत विक्रेता नियोटेरिक नेपालले नयाँ वर्षको अवसरमा रेफ्रिजेरेटर खरिद गर्नेलाई १५ प्रतिशतसम्म छुट अफर ल्याएको छ । कुलेस्ट अफर अन्तर्गत ग्राहकले हायरका सबै रेफ्रिजेरेटरमा १५ प्रतिशतसम्म नगद छुट पाउनेछन् । विभिन्न कलर तथा डिजाइनले परिष्कृत हायरका रेफ्रिजेरेटरहरूमा १० वर्षको वारेन्टी रहेको कम्पनीले जनाएको छ । कम्पनीले साइड बाइ साइड रेफ्रिजेरेटरहरू पनि बजारमा भित्र्याएको बताएको छ ।
धुलाबारी र काँकडभिट्टा विजयी,"पर्वत पोर्तेल (काँकडभिट्टा) धुलाबारी टाइगर्स र सनराइज काँकडभिट्टाले झापा सुपर लिग क्रिकेट प्रतियोगितामा आइतबार जित हात पारेका छन् । लर्डबुद्ध क्रिकेट एकेडेमीले आयोजना गरेको प्रतियोगिताको पहिलो खेलमा धुलाबारीले बोस्टर्न ब्लास्टरलाई ४६ रनले र दोस्रो खेलमा सनराइज काँकडभिट्टाले भद्रपुर राइजिङ किंग्सलाई ६ विकेटले पराजित गरे । पहिलो खेलमा करण केसीको फितलो प्रदर्शनका कारण बोस्टर्न ब्लास्टर ४६ रनले पराजित भयो । बलिङ र ब्याटिङ दुवैमा करण जम्न नसक्दा बोस्टर्नले पहिलो खेलमै हार व्यहोर्नुपर्यो । काँकडभिट्टा माविको मैदानमा टस जितेर बोस्टर्नले फिल्डिङ रोजेको थियो । व्याटिङको निम्तो पाएको धुलाबारीले निर्धारित २० ओभरमा ९ विकेट क्षति व्यहोर्दै १ सय ७५ रन बनायो । धुलाबारीबाट खेलेका अन्तर्राष्ट्रिय खेलाडी गुल्सन झाले विस्फोटक ब्याटिङ गरे । २० बलको सामना गरेका उनले ६ छक्का र ३ चौकासहित ५२ रन बनाए । प्रवेश कामतीले १४ वलमा २६ रन जोडे । बलिङमा बोस्टर्नका सुनील आचार्यले सर्वाधिक ३ विकेट झारे । ओपनिङ बलर करणले आशातित खेल देखाउन सकेनन् । ४ ओभरमा ४३ रन खर्चिएका उनले १ विकेट लिए । जवाफमा आएको बोस्टर्न १८२ ओभरमा १ सय २८ रनमा समेटियो । ओपनर दीपु भुजेलले सर्वाधिक ३० र मिनास थापाले २४ रन बनाउनुबाहेक अन्य खेलाडीले दोहोरो अंक जोड्न सकेनन् । ४ बल खेलेका करण ३ रन बनाएपछि आउट भए । दीपेश कँडेलको बलिङमा उनले गरेको लामो प्रहार राज थापाले क्याच गरे । धुलाबारीका ज्ञानेन्द्र श्रेष्ठ ३ र दीपेश कँडेलले २ विकेट लिए । प्लेयर अफ द म्याच विजेता टिमका गुल्सन झा भए । दोस्रो खेलमा टस जितेर ब्याटिङ रोजेको भद्रपुर २० ओभरमा सबै विकेट गुमाई १ सय ३७ रनमा अलआउट भयो । मन्जित श्रेष्ठले अविजित ७९ रन जोडे । रूपक बरालले ३४ रनको योगदान दिए । बलिङमा सनराइज काँकडभिट्टाका आयुष नेउपाने, सन्दीप ढुंगाना र फिर्दोस अन्सारीले २२ विकेट झारे । सनराइज काँकडभिट्टाले १६५ ओभरमा ४ विकेट गुमाउँदै लक्ष्य पूरा गर्यो । ओपनर भूपाल दंगालले अविजित ५१ र सन्दीप ढुंगानाले ३८ रनको योगदान दिए । सन्दीप प्लेयर अफ द म्याच पनि भए । भद्रपुरका शौजन घिमिरे र आशिक राना मगरले २२ विकेट लिए । सोमबारको पहिलो खेल विराट वरियर्स र धुलाबारी टाइगर तथा दोस्रो खेल बोस्टर्न ब्लास्टर र सनराइज काँकडभिट्टाबीच हुनेछ ।"
हैदराबाद लय समात्दै चौथोमा,"मुम्बई (एएफपी) सनराइज हैदराबादले आइतबार इन्डियन प्रिमियर लिगमा राजस्थान पञ्जाब किंग्सलाई सजिलै सात विकेटले पराजित गरेको छ । हैदराबादको यो लगातार चौथो जित हो र यससँगै टिम चौथो स्थानमा उक्लिन सफल रह्यो । उसको कसिकसाउ बलिङ अगाडि पञ्जाब पहिले ब्याटिङ गर्दै २० ओभरमा १ सय ५१ रन बनाएर अलआउट भयो ।पञ्जाबका लागि लियाम लिभिङ्सनले सर्वाधिक ६० रन बनाए । हैदराबादका लागि उमर मलिकले चार तथा भुवनेश्वर कुमारले तीन विकेट लिए । पञ्जाबले अन्तिम ओभरमा कुनै रन नबनाई ४ विकेट गुमाएको थियो, त्यसमा ३ विकेट मलिकले लिएका थिए । जवाफमा हैदराबादले १८५ ओभरमा १ सय ५२ रन बनायो । त्यसमा एडेन मारक्रमले ४१ तथा निकोलस पुरनले ३५ रन बनाए र दुवै अविजित रहे ।उनीहरूले ७५ रनको साझेदारी गरे । मारक्रमले २७ बलमा चार चौका र एक छक्का प्रहार गरे । यो जितपछि हैदराबादको पनि आठ अंक भएको भने पञ्जाब छ अंकमा सीमित रह्यो । यस अगाडि दिनेश कार्तिकले अविजित रहेर बनाएको ६६ रनको मद्दतले रोयल च्यालेन्जर्स बेंग्लोरले शनिबार दिल्ली क्यापिटल्सलाई १६ रनले हराएको छ ।यस जितपछि बेंग्लोर अंक तालिकको तेस्रो स्थानमा उक्लिन पनि सफल रह्यो । लयमा रहेका कार्तिकको प्रदर्शन मद्दतले बेंग्लोरले पाँच विकेटमा १ सय ८९ रन बनाएको थियो । त्यसमा ग्लेन म्याक्सवेलले ५५ रनको योगदान पनि रह्यो । त्यसको जवाफमा दिल्लीले सात विकेटमा १ सय ७३ रन बनायो ।विकेटकिपर ब्याटर कार्तिकले छैटौं विकेटका लागि शहबज अहमदसँग ९७ रनको साझेदारी गरे । बेंग्लोरले अन्तिम चार ओभरमा आक्रामक भएर ६९ रन बटुलेको थियो । दिल्लीका लागि डेविड वार्नरले ६६ रन बनाए र उनी आउट भएपछि खेल टिमको पकडबाट बाहिरिएको थियो ।"
नवौं राष्ट्रिय खेलकुद तोकिएको समयमै हुन्छ,"(काठमाडौं)  राष्ट्रिय खेलकुद परिषद् (राखेप) का सदस्य सचिव टंकलाल घिसिङले नवौं राष्ट्रिय खेलकुद तोकिएको मितिमै हुने भन्दै यसप्रति आशंका नगर्न आग्रह गरेका छन् ।प्रदेश खेलकुद परिषद्का सदस्य सचिवहरू, ओलम्पिक कमिटी र विभागीय टिम (आर्मी, पुलिस र एपीएफ) का प्रतिनिधिहरूको उपस्थितिमा आइतबार राजधानीमा आयोजित नवौं राष्ट्रिय खेलकुद समन्वय समितिको पहिलो बैठकमा घिसिङले भने, नवौं राष्ट्रिय खेलकुद निर्धारित समयमै हुन्छ । हुन्छ कि हुँदैन भन्ने संशय नराख्नुहोला । आआफ्नो स्तरबाट प्रतियोगितालाई सफलतापूर्वक सम्पन्न गर्न तयारी अगाडि बढाउन आग्रह गर्छु । गत बुधबार मन्त्रिपरिषद्को बैठकले जेठ २२ देखि २८ गतेसम्म गण्डकी प्रदेशमा राष्ट्रिय खेलकुद आयोजना गर्ने निर्णय गरेको थियो । प्रतियोगिता र पूर्वाधारको व्यवस्थापन गर्न समन्वय गर्नु आवश्यक थियो । त्यसैले मिति टुंगो लागेलगत्तै पहिलो बैठक गरिएको हो, घिसिङले भने, समन्वय समितिको यो बैठकले शुक्रबार हुने राखेप बोर्ड बैठकको लागि एजेन्डा तय गर्न पनि सहज हुन्छ । २०७५ सालयता बोर्ड बैठक पहिलोपल्ट बस्न लागेको हो । उनले भने, बैठकको मुख्य उद्देश्य राष्ट्रिय खेलकुद नै हो । त्यसको लागि बजेट निर्माण र निर्देशिका तयार गर्ने समिति गठन भइसकेको छ । खेलाडीको भत्ता र पुरस्कार वृद्धि गर्ने पहल पनि भइरहेको छ ।प्रदेश खेलकुद परिषद्का सदस्य सचिवहरू हंशराज वाग्ले (प्रदेश १), सूर्यलाल भण्डारी (वाग्मती), तेज गुरुङ (गण्डकी), जयप्रकाश भट्टराई (लुम्बिनी), विश्वमित्र सन्ज्याल (कर्णाली), दीपक सिंह (सुदूरपश्चिम), नेपाल ओलम्पिक कमिटीका महासचिव नीलेन्द्रराज श्रेष्ठ, पुलिस, आर्मी र एपीएफका प्रतिनिधि बैठकमा उपस्थित थिए । मधेस प्रदेश खेलकुद परिषद्मा भने सदस्य सचिव नियुक्ति गरिएको छैन । उनीहरूले प्रदेशमा कर्मचारी व्यवस्थापन, पूर्वाधारको मर्मतसम्भार गर्न तथा नवौं राष्ट्रिय खेलकुदको लागि छनोटको विधि, प्रतियोगिता र पूर्वाधारमा समन्वय, आयोजक प्रदेशलाई खेल थप्न पाउने प्रावधान राख्न, गैरआवासीय नेपालीलाई समावेश गर्न, ऐनमा भएका जटिलता र खरिदलगायतलाई निर्देशिकामा स्पष्ट पार्न आग्रह गरेका थिए ।"
अफगानिस्तानविरुद्ध नौ वर्षपछि खेल्ने,"काठमाडौं (कास) नेपालले नौ वर्षयता पहिलोपल्ट अफगानिस्तानविरुद्ध प्रतिस्पर्धा गर्ने भएको छ । नेपालले एएफसी एसियन कप २०२३ तेस्रो चरणको छनोटको तयारीमा अफगानिस्तानविरुद्ध दुई अन्तर्राष्ट्रिय मैत्रीपूर्ण खेल खेल्न लागेको एन्फाले आइतबार जनाएको छ ।सन् २०१३ मा काठमाडौंमा साफ च्याम्पियनसिपको सेमिफाइनलमा अफगानिस्तानले नेपाललाई १० ले स्तब्ध पारेको थियो, जहाँ रोहित चन्द पेनाल्टीमा चुकेका थिए । फाइनलमा भारतलाई हराएर दशरथ रंगशालामा अफगानिस्तान च्याम्पियन नै भएको थियो । त्यो साफयता नेपालले अफगानिस्तानविरुद्ध पहिलोपल्ट खेल्न लागेको हो । एन्फाका अनुसार अफगानिस्तानविरुद्धका दुवै मैत्रीपूर्ण खेल कतारमा हुनेछ । पहिलो खेल मे २५ मा हुनेछ भने अर्को मे २९ मा हुनेछ । अफगानिस्तान पनि एसियन कप छनोट खेल्ने तयारीमा रहेको छ । फिफा वरीयतामा अफगानिस्तान १५० र नेपाल १६८ औं स्थानमा छन् ।एसियन कप छनोटमा नेपालले जोर्डन, कुवेत र इन्डोनेसियाविरुद्ध प्रतिस्पर्धा गर्नेछ । छनोटका खेलहरू आउने जुन ८ देखि १४ सम्म कुवेत सिटीमा हुनेछ । त्यसको तयारीमा नेपाली टिमले शुक्रबारदेखि प्रशिक्षण थालेको छ । थप तयारीको लागि कतार र कुवेत जाने र त्यहाँ स्थानीय क्लबसँगै अरू देशसँग पनि मैत्रीपूर्ण खेल खेल्ने तयारी भइरहेको बताइएको छ ।"
आर्मी सेमिफाइनलमा,"धनगढी (कास) त्रिभुवन आर्मी क्लब प्रथम राष्ट्रिय मुख्यमन्त्री वीवाईसी महिला गोल्डकप फुटबल प्रतियोगिताको सेमिफाइनल प्रवेश गरेको छ । आइतबार साँझ भएको खेलमा आर्मीले वाग्मती युवा क्लबलाई ७० ले पराजित गर्यो । कैलालीको धनगढी रंगशालामा अधिकांश समय बल आफ्नो कब्जामा राखेको आर्मीले पहिलो हाफमा चार गोल गर्यो । १७ औं मिनेटमा इन्दिरा राई, २९ औं मिनेटमा अमिशा कार्की र ३९ औं मिनेटमा दीपा शाहीले गोल गरे । पहिलो हाफको २८ औं मिनेटमा आर्मीले आत्मघाती गोल उपहार पायो । वाग्मतीकी सुस्मिता तामाङले आत्मघाती गोल गर्न पुगिन् । दोस्रो हाफमा आर्मीले तीन गोल थप्दा कुसुम खतिवडाले दुई गोल गरिन् । उनले खेलको ४९ औं र ६० औं मिनेटमा गोल गरिन् । दोस्रो गोल पेनाल्टीमार्फत भएको हो । अमिशाले खेलको ९० औं मिनेटमा गोल थपिन् । आर्मीले सेमिफाइनलमा नेपाल एपीएफ क्लब र विराटनगर महानगरपालिकाबीचको विजेतासॅग खेल्नेछ । वनदेवी युवा क्लब (वीवाईसी) को आयोजनामा भइरहेको प्रतियोगिताअन्तर्गत शनिबार भएको उद्घाटन खेलमा जित हात पार्दै अर्को विभागीय टोली नेपाल पुलिस क्लब सेमिफाइनल पुगिसकेको छ । समूह ए मा रहेको पुलिसले सेमिफाइनलमा आयोजक वनदेवी युवा क्लब र कालिका स्पोर्ट्स एकेडेमी चितवनको विजेतासँग खेल्नेछ । सोमबार एपीएफ र विराटनगरबीच खेल हुनेछ । वैशाख १० गतेसम्म सञ्चालन हुने गोल्डकपमा ३ विभागीयसहित ८ टिमको सहभागिता रहेको छ । गोल्डकपको विजयी टिमले ट्रफीसहित ५ लाख र उपविजेताले ट्रफीसहित २ लाख ५० हजार रुपैयाँ पुरस्कार राशि प्राप्त गर्नेछ । प्रत्येक प्लेयर अफ द म्याचलाई ५ हजार, विभिन्न विधाका उत्कृष्ट खेलाडीलाई १० हजार र प्रतियोगिताभरि उत्कृष्ट हुने खेलाडीले ५० हजार रुपैयाँ प्राप्त गर्ने आयोजक क्लबका अध्यक्ष सुसन जोशीले बताए । धनगढीमा दिउँसो अत्यधिक गर्मी हुने भएकाले पहिलो पटक रात्रिकालीन प्रतियोगिता आयोजना गरिएको हो ।"
अलपत्र गौरीटार,"क्लबको मैदानमा प्रदेश खेलुकदआफू मातहतको खेल मैदान खेल्न लायकसमेत नभएपछि वाग्मती प्रदेश खेलकुद प्रतियोगिता हेटौंडा५ स्थित पिप्ले क्याम्पा रंगशालामा आयोजना गरिएको थियो । प्रतियोगिताको उद्घाटन पिप्ले युवा क्लबले १ वर्ष १६ दिनमा तयार गरेको ५ हजार सिट क्षमताको मिनी रंगशालामा गरिएको थियो । ठेकेदारका कारण हामीले आफ्नो मैदानमा प्रतियोगिता गराउन सकेनौं । हामीले दुई वर्षदेखि प्रतियोगिता आयोजना गर्ने तयारी गरेका हौं । ठेकेदारले पूर्ण रूपमा बेवास्ता गरेपछि यस्तो अवस्था सिर्जना भयो, प्रदेश खेलकुद विकास परिषद्का सदस्यसचिव सूर्यलाल भण्डारीले भने, आफ्नो घर समयमै नबन्दा डेरामा बस्न बाध्य भएको जस्तो अवस्था सिर्जना भयो । एउटा बोरिङमात्र खन्दिनु हामी अरू तयारी गर्छौं भनेको पनि ठेकेदारले टेरेनन् ।"
