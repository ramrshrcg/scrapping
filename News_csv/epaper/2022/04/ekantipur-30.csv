शीर्षक,विवरण
मधेसमा रापतापबिनाको चुनाव,"निर्वाचन अधिकृतको कार्यालयमा डेढ दर्जनले मेयरमा उम्मेदवारी दर्ता गराएको भए पनि सहरमा अरूको नाम भने खासै सुनिँदैन । ठाकुरराम बहुमुखी क्याम्पसमा समाजशास्त्र प्राध्यापन गर्ने वीरेन्द्र साहका अनुसार २०६४ पछि पहिलो पटक यस्तो चुनाव हुँदै छ, जहाँ आन्दोलनको उभार देखिँदैन । मधेस आन्दोलनले नागरिकमा राजनीतिक चेत बढायो तर आन्दोलनका उपलब्धिलाई नेताले व्यक्तिगत फाइदाका लागि मात्रै उपयोग गरे, उनको टिप्पणी छ, त्यसैकारण २०७० सम्म आइपुग्दा दलहरू १० टुक्रामा विभाजित भए । अब त, परिवर्तन चाहने र नचाहने एकै ठाउँमा उभिएपछि जनताले कसलाई रोज्ने ? कसका एजेन्डा सही र कसका गलत भन्ने ? सिंगो मधेसका मतदाता अन्योलमा छन् ।दलीय एजेन्डामा आधारभूत भिन्नता नदेखिएकाले चुनाव केवल कर्मकाण्डमा सीमित बन्न पुगेको साहको विश्लेषण छ । जोसँग पैसा र बाहुबल छ, उसैले जित्ने अवस्था आएको छ, उनले भने, यस्तो चुनावले लोकतन्त्रलाई कसरी मजबुत बनाउला र ? उनी प्रश्न गर्छन् । मधेस आन्दोलनले देशको शासन प्रणालीमा भने परिवर्तन ल्याएको छ । देशको संघीयकरणसँगै राज्यका निकायमा समानुपातिक समावेशी प्रतिनिधित्व, बजेटको सन्तुलित बाँडफाँटको मुद्दा यही आन्दोलनबाट प्रखर बनेको हो । त्यस्तै अल्पसंख्यकलाई आत्मसम्मान र उचित राजनीतिक प्रतिनिधित्व, भाषिक तथा अन्य पहिचानको मान्यतासम्मान र प्रवर्द्धन जस्ता विषय पनि बलिया बनेका छन् । मधेसीलाई नागरिकताविहीन बनाइएको भन्दै त्यसको अन्त्य हुनुपर्नेलगायत माग पनि आन्दोलनले उठाएको थियो । नागरिकतासम्बन्धी कानुन अझै बनेको छैन, जसको जिम्मेवारी संघीय संसद्को हो । तर, स्थानीय तहले आफैंले अभ्यास गर्न सक्ने काम पनि नभएकामा मधेसी बुद्धिजीवी असन्तुष्ट छन् । पालिकाहरूमा गरिने नियुक्ति समावेशी बनाउने, स्थानीय सम्पदा, ज्ञान र प्राकृतिक स्रोतको संरक्षण गर्ने जस्ता काममा स्थानीय सरकार खरो उत्रिन नसकेको उनीहरूको विश्लेषण छ । माध्यमिक तहसम्मको शिक्षामा पालिकाहरूको अधिकार छ । उनीहरूले स्थानीय भाषामा आफ्नो इतिहास, संस्कृति, पर्यावरणबारे जानकारी समेटेर स्थानीय पाठ्यक्रम निर्माण गर्न सक्थे, चुरे र नदी विनाश रोक्न आवाज उठाउन सक्थे, त्यो पनि हुन नसकेको साहको गुनासो छ । मधेसी जनता आत्मसम्मान सहितको नागरिक भएर बाँच्न पाउने, घरछेउका सरकारबाट सुशासन र गुणस्तरीय सेवा पाउने भन्ने मधेस आन्दोलनको एजेन्डा थियो । तर, दल र स्थानीय सरकार पूरै असफल भए, उनी भन्छन् । उसो त मधेसका स्थानीय तहले अपेक्षित काम नगर्नुमा मधेस केन्द्रित दलको मात्रै कमजोरी छैन । प्रदेशका आठ जिल्लाका १३६ स्थानीय तहमध्ये ६० प्रतिशत त पुरानै दलले जितेका थिए । कांग्रेसले ४०, माओवादीले २१, एमालेले १८ स्थानीय तह जितेकामा हालको जसपाले २६ र लोसपाले २५ स्थानीय तह जितेका थिए । बाँकी ६ सिट नेपाली जनता दल, नेपाल लोकतान्त्रिक फोरम (हाल कांग्रेसमा विलय भइसकेको) र नयाँ शक्ति पार्टीे थिए । तर, सर्वसाधारणले मधेसी पहिचानको मुद्दा उठाएर आन्दोलन गरेकै दलका नेताबाट जवाफदेहिता खोजेका छन् । वीरगन्ज१६ का इस्लाम मियाँ मन्सुरी दल र नेताहरूले स्थानीय सरकारलाई सेवाभन्दा पनि व्यापार गर्ने थलो बनाएको बताउँछन् । स्थानीय सरकारले बाटो, कुलो, नहर, विद्यालय बनाउनुपर्ने हो । गरिबलाई सहयोग गर्ने कार्यक्रम ल्याउनुपर्ने हो, भन्छन्, अहिलेका उम्मेदवार हेर्नुहोस् त, ५ करोड लगानी गरेर जितेपछि ५० करोड उठाउने दौडमा छन् । अब हामी पार्टी हेरेर होइन, असल व्यक्तिलाई भोट दिने हो ।वीरगन्जको इनर्वाका मुस्ताक अहमद ठकुराई सुखदुःखमा जनताको घर आउने उम्मेदवार खोजेको भए पनि गठबन्धनले धेरै विकल्प नपाएको बताउँछन् । डुबान, आगलागी जस्ता विपद्मा सहयोग पाउन सकौं । पालिकाको काम फटाफट होस् । हामीलाई यति काम गर्न सक्ने उम्मेदवार चाहिएको हो, उनले भने, पहिले आन्दोलन थियो, त्यसको भावना थियो । अहिले विकास गर्ने मानिस खोजेका छौं ।लेखक चन्द्रकिशोर मधेसी जनता, मधेसका एजेन्डा र मधेसी दललाई फरकफरक रूपमा बुझ्नुपर्ने बताउँछन् । दलहरू छिन्नभिन्न भए पनि मधेसी जनताले उठाएका आन्दोलनका एजेन्डा अझै सान्दर्भिक छन् । २०७४ को निर्वाचन परिणाममा मधेस आन्दोलनको मनोविज्ञानले प्रभाव पारेको थियो । राज्यले संवाद नगरिरहेको त्यसबखत चुनावमार्फत आन्दोलन अभिव्यक्त गर्ने भनिएको थियो । अहिले त्यो अवस्था रहेन, गठबन्धन बन्यो, उनले भने, त्यही गठबन्धनका कारण यो निर्वाचनमा दलहरूले असल, योग्य र सामर्थवान् उम्मेदवार हुँदाहुँदै पनि अरूलाई उम्मेदवार बनाउन बाध्य भएका छन् । मुलुकको आन्तरिक राजनीतिको आवश्यकता, भूराजनीति र आगामी संघीय संसद्मा संख्या बढाउने उद्देश्यले अचानक गठबन्धन मजबुत भएको उनको भनाइ छ । गठबन्धनले मधेसका राजनीतिक दलहरूमा तीन प्रकारको प्रभाव पारेको उनी ठान्छन् । कांग्रेस र मधेससँगको सम्बन्धको निरन्तरतामा ब्रेक लागेको छ । आफ्ना किल्लाका रूपमा रहेका वीरगन्ज र जनकपुरलाई कांग्रेसले बटैया दिएको छ । बटैया गर्नेले मोही दाबी गर्नेछन् । एमालेको संगठन बढ्दै गएको देखिन्छ भने मधेस आन्दोलनबाट ऊर्जावान दलको रूपमा उदाएका पार्टीहरू छिन्नभिन्न हुँदै छन्, उनको विश्लेषण छ । वीरगन्जको आसन्न निर्वाचनमा कांग्रेसका पुराना मतदाताले कसलाई मत दिन्छन् भन्न विषयले परिणाममा निर्णायक प्रभाव पार्नेछ । २०७४ को स्थानीय निर्वाचनमा फोरमबाट सरावगीले (१९ हजार १ सय ९६) पाएका थिए भने कांग्रेसका अजयकुमार द्विवेदीले त्योभन्दा २ हजार १ सय ९६ मत कम पाएका थिए । राजपाका राजेशमान सिंह करिब १२ हजार मतसहित तेस्रो भएका थिए । त्यस्तै, लोकतान्त्रिक फोरमका विमलप्रसाद श्रीवास्तव ८ हजार ७ सय १ मतसहित चौथो र एमालेका बसरुद्दिन अन्सारी ८ हजार ६ सय ८८ भोटसहित पाँचौं स्थानमा थिए । अहिले नेताहरूको दल अदलबदलले यो समीकरण पूरै फेरिएको छ । तेस्रो मत पाएर राजपाबाट पराजित सिंह हाल कांग्रेस, माओवादी र एकीकृत समाजवादीको समेत समर्थनमा जसपाबाट मेयरमा उठेका छन् । एमालेबाट उम्मेदवार बनेका निवर्तमान मेयर सरावगीलाई लोसपाको साथ छ तर कांग्रेसका मतदाताको मतबिना निर्वाचन जित्न उनलाई पनि कठिन छ । ढिलो गरी मेयरको रेसमा प्रवेश गरेका लेखक तथा पूर्वपत्रकार गिरीलाई पूर्वमेयरसमेत बुबा गोपाल गिरीप्रति स्थानीयले दर्शाउने विश्वासलाई मतमा परिणत गर्ने आशामा छन् ।"
गभर्नरमाथि छानबिन रोक्न सर्वोच्चको आदेश,"सर्वोच्चले गभर्नर अधिकारीलाई कारबाही गर्ने मन्त्रिपरिषद्को निर्णय संविधान, ऐन, कानुन र सर्वोच्च अदालतको नजिरविरुद्ध भएको ठहर गरेको छ । त्यसरी गरिएको कारबाहीलाई निरन्तरता हुने गरी अन्तरिम आदेश नदिँदा सुविधा सन्तुलनका दृष्टिले बढी मर्का निवेदकलाई नै पर्ने भन्दै सर्वोच्चले मन्त्रिपरिषद्को चैत २४ को निर्णय, त्यसको भोलिपल्ट अर्थ मन्त्रालयले जारी गरेको निलम्बनको पत्र र त्यससम्बन्धी अधिकारीका नाममा जारी गरिएको पत्राचार कार्यान्वयन नगर्नूनगराउनू भनेर अन्तरिम आदेशलाई निरन्तरता दिएको हो । यसका अलावा सर्वोच्चले मुलुकको वर्तमान बिग्रँदो आर्थिक अवस्था र त्यसलाई ट्र्याकमा ल्याउन भूमिका खेल्नुपर्ने निकायबीचको बेमेललाई मध्यनजर गरी उक्त रिटलाई एक महिनाभित्र नै पेसी तोक्न आदेश जारी गरेको छ । मन्त्रिपरिषद्को २०७८ चैत २४ को निर्णयबाट गभर्नर अधिकारीमाथि छानबिन गर्न समिति गठन गरेको थियो । समिति गठन भएसँगै उनी स्वतः निलम्बन भएका थिए । त्यसको विरुद्धमा अधिकारी मन्त्रिपरिषद्को निर्णय र मन्त्रालयको पत्राचार, समितिको कामकारबाही तत्काल कार्यान्वयन नगराउन तथा गभर्नरका रूपमा पूर्ववत् रूपमा काम गर्न आदेश पाऊँ भनेर माग गर्दै रिट दिन पुगेका थिए । उक्त रिटमा वैशाख ६ मा पहिलो सुनुवाइ भएको थियो । न्यायाधीश हरि फुयालको एकल इजलासले उक्त रिटमा अल्पकालीन अन्तरिम आदेश जारी गरेको थियो । उक्त इजलासले सरकार र अधिकारी पक्षलाई वैशाख १३ मा अन्तरिम आदेशका लागि बोलाएको थियो । अधिकारीको पक्षमा बहस गरेका कानुन व्यवसायीले गभर्नरको कार्यक्षमताको अभाव भई भन्ने आधार लिई निलम्बन गरेको तर के कस्तो कार्यक्षमताको अभाव भएको हो, स्पष्ट खुलाएको नपाइएको तर्क गरेका थिए । उनीहरूले भनेका थिए, निवेदकलाई कुनै कारण र आधार नखुलाई केवल कार्यक्षमताको अभाव जस्तो अस्पष्ट र भेग आधारमा निलम्बन गर्ने कार्य गरिएको हुँदा विपक्षीहरूको सो निर्णय स्वेच्छाचारी भएकाले बदरभागी छ । उनीहरूले जाँचबुझ आयोग गठन पनि कानुनविपरीत रहेको भन्दै सबै निलम्बनका लागि गरिएका सरकारका सबै कार्य बदर गर्नॅपर्ने माग गरेका थिए ।"
"मतपत्रमा चिह्न, उम्मेदवारी शून्य","आयोगले सदाशयता देखाएर कानुनको सकारात्मक व्याख्या गरी चुनाव चिह्न प्रदान गरी मतपत्र छपाइ गरेको हो, आयोगका प्रवक्ता शालिग्राम पौडेलले भने, अहिले दलहरूले उम्मेदवारी दिएको पाइएन । एक जना मात्रै उम्मेदवार उठाउने २ वटा पार्टी छन् । देशभक्त र इतिहासिकले नगर प्रमुख पदमा एकएक जना मात्रै उम्मेदवारी दिएका छन् । दुई जना मात्रै उम्मेदवार उठाउने चार वटा पार्टी रहेका छन् । प्रजातान्त्रिक पार्टी नेपाल, साझा पार्टी नेपाल, माओवादी कम्युनिस्ट पार्टी नेपाल र राष्ट्रिय यथार्थवादी पार्टीबाट चार उम्मेदवारी परेको छ । समाजवादी केन्द्र, नेपाल कम्युनिस्ट पार्टी परिवर्तन, आधुनिक नेपाल समाजवादले ३ जना मात्रै उम्मेदवार उठाएका छन् । नेपाः राष्ट्रिय पार्टी र नेपाल कम्युनिस्ट पार्टी राष्ट्रवादीले ५५ जना उम्मेदवार उठाएका छन् । १५ वटा दलले १ देखि ९ जनासम्म उम्मेदवारी उठाएका छन् भने एक सयभन्दा कम उम्मेदवार उठाउने दल ३८ वटा छन् । १० हजारभन्दा बढी उम्मेदवार उठाउनेमा ५ वटा पार्टी छन् । एमालेले ३३ हजार ५ सय तीन जना, कांग्रेसले ३१ हजार ४ सय २५, माओवादीले २२ हजार २ सय ७९ जनालाई चुनावी मैदानमा उतारेका छन् । नेकपा एकीकृत समाजवादीले ११ हजार ३ सय ३०, राप्रपाले १२ हजार ७ सय ५२ जना उम्मेदवार उठाएका छन् । १२ हजार ७ सय ८९ जनाको स्वतन्त्र उम्मेदवारी परेको छ ।उम्मेदवारी दर्ताअघि नै मतपत्र छापिएकाले उम्मेदवारको संख्या बढेका कारण केही पालिकाको मतपत्र फेरि छाप्नुपर्ने हुन सक्ने आयोगले जनाएको छ । कुन पालिकामा थप छाप्नुपर्ने हो, हेर्दै छौं, आयोगका एक अधिकारीले भने । राष्ट्रिय मान्यता प्राप्त दल र अन्य दलको निर्वाचन चिह्न राखेर आयोगले मतपत्र छपाइ गरेको थियो । अघिल्लो निर्वाचनमा परेको स्वतन्त्र उम्मेदवारको संख्याको आधारमा थपघट गरी स्वतन्त्र उम्मेदवारको चुनाव चिह्न मतपत्रमा राखिएको थियो । आयोगले स्वतन्त्रका लागि छुट्याएको निर्वाचन चिह्नभन्दा बढी उम्मेदवारी परेको छ । उम्मेदवारी फिर्ता लिँदा पनि मतपत्रमा चिह्न पुगेन भने फेरि छाप्नुपर्ने हुन्छ, ती अधिकारीले भने ।"
दलित महिला उम्मेदवार : समावेशी सिद्धान्तलाई खिसी,"जनकराज सापकोटा (काठमाडौं), आश गुरुङ (लमजुङ), बलराम घिमिरे (रसुवा), घनश्याम खड्का (म्याग्दी), हरिराम उप्रेती (गोरखा) र पर्वत पोर्तेल (झापा)"
"'मलाई त थाहै थिएन, खडा भएँ","चुनावमा उम्मेदवार हुनुभएको रहेछ ?हो, भएको छु । कुन पार्टीबाट ?छाता छाप पार्टीबाट ।कुन पदमा उम्मेदवार हुनुभएको छ ?कुन पद मलाई थाहा छैन । दलितमा भएको छु । सदस्यमा हो कि ? तपाईंको कुन छाप हो ?छाता छाप ।राजनीतिमा कसरी लाग्नुभयो ?टोल समाजकाले भने, मलाई त थाहा पनि थिएन । चुनावमा खडा भएँ । तपाईं बसोबास गरिरहेको ठाउँमा केके समस्या छ ?नहरको डिलमा घर बनाएको छु । अब चुनाव जित्दा विकास गर्छु । मेरो घरमै खानेपानीको व्यवस्था छैन । हाम्रो टोलको कुनै कुनै घरमा मात्र ट्युबवेल छ । हामी गरिब दलित समस्यै समस्या छ । चुनावमा जित्नुभयो भने के गर्नुहुन्छ ?गर्छु नि । आफ्नो टोलको विकास गर्छु । जित्छु, अनि न गर्छु । के विकास गर्नुहुन्छ ?खै, त्यो मलाई थाहा छैन । तर, विकास गर्छु । खानेपानीका लागि गर्छु । बरबिमारी (बिरामी) लाई सहयोग गर्छु । गरिबलाई सहयोग गर्छु । विकास गर्छु । चुनावमा पैसा खर्च हुन्छ भन्छन्, तपाईं कहाँबाट ल्याउनु हुन्छ ?मैले कहाँबाट पैसा ल्याउनु ? दिनभरि कमाउँछु खान्छु । भोटमा खर्च गर्न मसँग पैसा छैन । प्रचारप्रसार गरिरहनुभएको छ ?दुई दिन तिलाठी (पालिका निर्वाचन अधिकृतको कार्यालय रहेको गाउँ) गएँ । पहिलो दिन जुलुस धेरै थियो । त्यसमै छरछिमेकीलाई पनि लगें । अब गाउँटोलमा छाप भन्दै भोट मागिरहेको छु । घरघरमा भोट माग्न जान्छु ।"
'म पनि यस पटक खडा भएँ,"चुनावमा उम्मेदवार हुनुभएको छ ?हँ, पदमा लडेको छु ।कुन पदमा उम्मेदवार हुनुभएको छ ?महिला हो, दलित पार्टीमा खडा भएको छु । चुनावमा किन उम्मेदवार हुनुभयो ?यत्रो दिन भोट भयो, धेरै मान्छे लडे तर हामीलाई एउटा टिकट कसैले दिएन, त्यही भएर म पनि यस पटक खडा भएँ ।तपाईंको कुन छाप हो ?सायद हसुवा हथौडी हो ।चुनाव लड्दा त खर्च हुन्छ, कसरी जुटाउनुहुन्छ ?मसँग पैसा त छैन, तर पनि एउटा पद लिन्छु नि । गरिब छु । म कहाँबाट ल्याउनु पैसा ।राजनीतिमा कसले भनेर लाग्नुभयो ?राजनीतिमा आफैं लागें, एउटा पद चाहिएको थियो । चुनाव जितेपछि के गर्नुहुन्छ ?गामघरको पञ्चायती गर्छु, १० जना बोलाउँदा जान्छु, विकास गर्छु ।के विकास गर्नुहुन्छ ?(लामो हाँसो) रोड, मन्दिर जस्तो कतै भोलेबाबाको मन्दिर भन्छन्, थानमा केही छैन, गरिब दुखियाके सहयोग गर्छु । रोड जरुरी छ । जे हुन्छ त्यही विकास गर्छु । हामी त न पढेको छु न लेखेको । टिकट हेर्नुभयो ?छैन । तर यस पटक टिकट दिए अनि पदमा उम्मेदवार भएँ । एउटा डोमरा (डोम) बाट पनि उठाए । हामीलाई छोटका बरण (वर्ण) को भन्दै दबाउँछन् । कति मलाई दबाइरहेको छ मान्छेहरू ।"
'वर्षात्मा पानी घरमा पस्छ,"तपाईं किन राजनीतिमा आउनुभयो ?नेताजीले भन्नुभयो अनि आएँ । कुन पदमा उम्मेदवारी दिनुभएको छ ?वडाको सदस्य पदमा । यो पदमा बसेर के काम गर्नुपर्छ थाहा छ ?नाला र सडक बनाउँछु । पढेको हुनुहुन्न, पढ्नेलेख्ने काम गर्नुपर्ला, हस्ताक्षर पनि गर्नुपर्छ । कसरी गर्नुहुन्छ ?औंठा छाप लाइदिन्छु, नेताजीले भनेको ठाउँमा, नभए घरवालालाई सोध्छु ।चुनाव जिते के काम गर्ने मन छ ? योजना के हो ?टोलको मान्छे मर्दा सडकसम्म नै काँधैमा शव बोकेर लानुपर्छ । त्यही भएर सडक चौडा बनाउँछु । वर्षात्मा पानी घरमा पस्छ । त्यसका लागि नाला बनाउँछु । यो केको चुनाव हुन लागेको हो ?विकास गर्नका लागि भोट भइरहेको छ ।यो चुनाव र संसदीय चुनावमा के फरक छ, थाहा छ ?दुवै भोटमा आफ्नो पार्टीलाई जिताउने हो । तपाईं कुन पार्टीबाट उठेको हो ?एमाले । (उनकै टोलबाट वडाध्यक्षको उम्मेदवार बनेका फगुनी मण्डल पहिला एमालेमा थिए । फगुनी अहिले जसपामा प्रवेश गरेपछि उनीहरू धेरैले पार्टी बदले । त्यसैले उनलाई पार्टीको नाम पुरानै आउँछ ।)पार्टी अध्यक्ष को हो ?बड्का नेताजी । चुनाव चिह्न के हो ?छाता छाप ।"
"पोखरा, विराटनगर र वीरगन्जमा पनि बागी","काठमाडौं (कास) सत्ता गठबन्धनको खटपट पोखरा र विराटनगरमा पनि देखिएको छ । यी महानगरमा गठबन्धनकै उम्मेदवार बागी बनेर उभिएका छन् भने एमालेलोसपा तालमेल भएको वीरगन्ज उपप्रमुखमा लोसपाकै बागी उम्मेदवार छन् ।पोखरामा पाँचदलीय गठबन्धनका साझा उम्मेदवारविरुद्ध कांग्रेसबाट बागी उम्मेदवारी दिएका ३ मध्ये २ जनाले फिर्ता लिए पनि एक जनाको कायमै छ । उम्मेदवारी फिर्ता लिनेमा ऋषि सापकोटा र नन्दप्रसाद तिवारी छन् । विमलबहादुर कार्कीले भने फिर्ता लिएनन् । सापकोटा कास्की कांग्रेसका पूर्वसचिव र तिवारी पूर्वकोषाध्यक्ष हुन् । कार्की क्षेत्रीय प्रतिनिधि हुन् ।सत्ता गठबन्धनमा पोखरा महानगर प्रमुख एकीकृत समाजवादीको भागमा परेपछि कांग्रेसवृत्तमा असन्तुष्टि सुरु भएको थियो । त्यसैको परिणामस्वरूप तीन जनाले बागी उम्मेदवारी दिएका थिए । कार्कीले कांग्रेस नेतृत्वले सही निर्णय नगरेकाले आफ्नो उम्मेदवारी कायमै राखेको बताए । नेतृत्वको स्वार्थका लागि देशकै ठूलो महानगरमा अन्य पार्टीको चुनाव चिह्नमा मतदान गर भन्न पाइँदैन, उनले भने, कारबाही भोग्न तयार छु तर मेरो अडान छाड्दिनँ । उनले नेतृत्व तहबाट ठूलो दबाब आए पनि वास्ता नगरेको बताए । पोखरा१४ का उनले उल्लेख्य मत पाउने दाबी गरे । उम्मेदवारी फिर्ता लिएका सापकोटाले सरकार मात्र नभई राष्ट्रिय राजनीति नै तलमाथि हुने परिवेश देखिएकाले नेतृत्वले भयावह रूपमा गलत निर्णय गरे पनि उम्मेदवारी फिर्ता गरेको बताए । गठबन्धनका तर्फबाट एकीकृत समाजवादीका धनराज आचार्य प्रमुखको उम्मेदवार छन् । गठबन्धनको संयुक्त घोषणापत्र सार्वजनिक कार्यक्रममा पनि बिहीबार कांग्रेस कार्यकर्ताले अवरोध गरेका थिए । यस्तै विराटनगरमा बागीले उम्मेदवारी फिर्ता नलिँदा तालमेल संकटमा परेको छ । कांग्रेसका नागेश कोइराला प्रमुख र जसपाका अध्यक्ष उपेन्द्र यादवका छोरा अमरेन्द्र यादव उपप्रमुख उम्मेदवार छन् । गठबन्धन घटक जसपाले प्रमुख र माओवादी केन्द्रले उपप्रमुखमा बागी उम्मेदवारी कायम राखेका छन् ।जसपाका संघीय परिषद् सदस्य उमेश यादवले उम्मेदवार मनोनयनको अघिल्लो दिन दल त्याग गरेको जनाउ दिँदै प्रमुखमा उम्मेदवारी दिएका थिए । त्यसैगरी माओवादी केन्द्रको विराटनगर महानगर कमिटी सचिव नमिता न्यौपानेले उपप्रमुखमा स्वतन्त्र उम्मेदवारी दिएकी छन् । उम्मेदवारी फिर्ता लिने अन्तिम दिन शुक्रबार माओवादीबाट प्रमुखमा बागी उम्मेदवारी दिएकी केमुना ओडारी (मैनाली), उपप्रमुखमा जसपाबाट बागी बसुन्धरा झा र कांग्रेसका उद्धव कोइरालाले फिर्ता लिएका छन् ।यादव र न्यौपानेको उम्मेदवारी फिर्ता गर्न दुवै पार्टीका केन्द्रीय नेतृत्वले बिहीबार र शुक्रबार दिनभरि रस्साकसी गरे पनि सम्भव नभएको तालमेल संकटमा परेको मोरङ कांग्रेस सभापति डिगबहादुर लिम्बूले बताए । यादव अघिल्लो निर्वाचनमा जसपाबाटै प्रमुखको प्रत्याशी थिए भने न्यौपाने माओवादीका तर्फबाट उपप्रमुखमा उम्मेदवार थिइन् । यादव तेस्रो र न्यौपाने दोस्रो स्थानमा थिए । न्यौपानेले पनि आफ्नो पार्टीले फिर्ता लिन दबाब दिए पनि कांग्रेसले अन्य महानगरमा गरेको बेइमानीका कारण उम्मेदवारी फिर्ता नलिएको प्रतिक्रिया दिएकी छन् । उता वीरगन्ज उपप्रमुखमा लोसपाकी रम्भा मिश्राले बागी उम्मेदवारी दिएकी छन् । उनलाई उम्मेदवारी फिर्ता लिन लोसपा नेताहरूले दबाब दिएका थिए । एमाले र लोसपाबीच तालमेल भएपछि लोसपाबाट उपप्रमुखमा जिल्ला अध्यक्ष पुरुषोत्तमलाल झाले उम्मेदवारी दिएका थिए । पार्टीले गठबन्धनका नाममा आफ्नो योगदानको अवमूल्यन गरेकाले स्वतन्त्र उम्मेदवारी दिएको मिश्राले बताइन् । २०७४ को निर्वाचनमा उनी राजपाबाट उपप्रमुखमा पराजित भएकी थिइन् ।"
परीक्षा नियन्त्रण कार्यालयमा बिचौलियाको बिगबिगी,"(काठमाडौं)  बल्खुस्थित परीक्षा नियन्त्रण कार्यालयको सम्पर्क कक्षमा सोमबार दिउँसो सेवाग्राहीको चर्को भीड थियो । कर्मचारी र सेवाग्राही फाराम र विभिन्न कागजातका काम गर्न व्यस्त देखिन्थे । एक जना खुसुक्क भन्दै थिए, ओरिजिनल र प्रोभिजिनल सर्टिफिकेट निकाल्न एक साता लाग्छ । तपाईं चाहनुहुन्छ भने आजै निकाल्ने व्यवस्था गरिदिन्छु, विचार गर्नुस् है ।उनी फेरि अर्का सेवाग्राहीतिर हान्निए । शैक्षिक प्रमाणपत्रकै लागि मोफसलबाट आएका सेवाग्राहीलाई ती व्यक्ति छिटो कामका लागि फकाईरहेका थिए । उनी सेवाग्राहीबाट आवश्यक कागजात लिएर सोझै नियन्त्रण कार्यालयको कोठामा छिरे । आफैं गर्छु भनेर निक्कै पटक धाइयो, कोठा चहार्दाचहार्दा हैरान भयौं, एक सेवाग्राहीले भने, कति पटक बल्खु धाउनु ? यो मान्छेले आजै हुन्छ भन्यो, खोइ कति लिने हो थाहा छैन ।त्रिभुवन विश्वविद्यालयको बल्खुस्थित परीक्षा नियन्त्रण कार्यालयले चुस्त सेवा दिन नसक्दा त्यसको फाइदा बिचौलियाले उठाइरहेका छन् । शैक्षिक प्रमाणपत्र निकाल्न लामो लाइनमा घण्टौंसम्म बस्नुपर्ने र प्रमाणपत्र हात पार्न थुप्रै सातासम्म कुर्नुपर्दा सेवाग्राहीलाई हैरानी र बिचौलियालाई फाइदा पुगिरहेको छ । त्रिविको परीक्षा शाखाबाट प्रमाणपत्र तहदेखि विद्यावारिधिसम्मका विद्यार्थीले रजिस्ट्रेसन, दीक्षान्त, ट्रान्सक्रिप्ट, प्रोभिजनल सर्टिफिकेट, ओरिजिनल सर्टिफिकेट, माइग्रेसन, प्रतिलिपि, रिटोटलिङ, मार्कसिट, भेरिफिकेसन, सिफारिस, प्रमाणीकरणलगायत सेवा लिन्छन् । तर सामान्य सेवा लिन कोठा नं १ देखि २४ सम्मका अनेक झ्यालबाहिर घण्टौं उभिनुपर्ने र हप्तौं कुर्नुपर्ने बाध्यता हट्न सकेको छैन । तर बिचौलियाले केही रकम घूस लिएर काम गरिदिन्छन् ।यस विषयमा कार्यालयका सहनियन्त्रक महेश ओझासँग बुझ्दा उनले आफू आउनुअघि बिचौलियाको बिगबिगी हुने गरेको बताए । पहिले बिचौलियाको बिगबिगी थियो र हटाइयो, उनले भने, अहिले पनि छ भन्छन्, तर को हो भन्नेचाहिँ थाहा भएन । प्रहरी र सुरक्षा गार्डलाई छलेर नियन्त्रण कार्यालयमा बिचौलिया हाबी हुन सक्ने उनले जनाए ।त्रिविले परीक्षा प्रणाली सुधारकै निम्ति भनेर विश्व बैंकसँग सम्झौता गरेको थियो । उच्च शिक्षा सुधार परियोजना तेस्रो (२०१५२०२०) सञ्चालन भयो तर सुधारको प्रतिबद्धता जनाएअनुसार ईएमआईएस (इक्जामिनेसन म्यानेजमेन्ट इन्फर्मेसन सिस्टम) लागू गर्न नसक्दा विश्वविद्यालयले अनुदान गुमायो । विश्वविद्यालय अनुदान आयोगका अध्यक्ष प्रा भीमप्रसाद सुवेदीले वैशाखभित्र पुरानो ईएमआईएस सफ्टवेयर फेरिने बताए ।"
झन्डै साढे २ केजी सुन पर्समा,"(काठमाडौं) संयुक्त अरब इमिरट्स (यूएई) बाट आएको जहाजको शौचालयमा लुकाएर गिरोहले सुन तस्करी गर्ने गरेको खुलेको छ । हिमालय एयरलाइन्सको जहाजको शौचालयमा लुकाएर ल्याइएको २ केजी ३ सय ३२ ग्राम सुनसहित ५ जनालाई प्रहरीले पक्राउ गरेपछि यो घटना बाहिर आएको हो । पक्राउ परेकामध्ये तीन जना जहाजभित्र सरसफाइ गर्ने सोही एयरलाइन्सका कर्मचारी रहेको विमानस्थल प्रहरी प्रवक्ता एसपी हिमालय श्रेष्ठले बताए । दुबईबाट काठमाडौं अवतरण गरेको जहाजभित्र सुनगाभा सप्लायर्स एन्ड सरसफाइ प्रालिका कर्मचारी सरसफाइका लागि खटिएका थिए ।हिमालय एयरलाइन्सले उनीहरूलाई सुनगाभामार्फत त्यहाँ खटाएको थियो । त्यसमध्ये पाँचथरको याङवरक४ का २८ वर्षीय भीमकुमार माबोले जहाजको शौचालयभित्रबाट बिस्कुट आकारको सुन आन्तरिक टर्मिनल छेवैको गेटबाट फोहोरको पोकासँगै बाहिर ल्याएका थिए ।फोहोर जम्मा गर्ने स्थानमा आएपछि माबोले सहकर्मी नुवाकोट तादीका २७ वर्षीय सुमन तामाङलाई बोलाएका थिए । त्यसपछि दुवै जनाले बिस्कुट आकारको सुन बाँडेर पर्सभित्र लुकाई हिँडेको विषय प्रहरीले निगरानी गरिरहेको थियो । उनको गतिविधि शंकास्पद लागेपछि प्रहरीले जहाजबाटै पछ्याउन थालेको थियो । फलामे गेट भएर बाहिर निस्कने क्रममा उनीहरू सुरक्षा जाँचमा परेका थिए । प्रहरीले उनीहरूको खानतलासी गर्दा माबो र तामाङका पर्सभित्र टेपले बेरिएको बिस्कुट आकारको १०१० टुक्रा सुन फेला पर्यो । उक्त सुन १ करोड ९५ लाख रुपैयाँ बराबरको रहेको प्रहरीले जनाएको छ । त्यसपछि दुवैसँग थप सोधपुछ गर्दा उदयपुरको लिम्चुङबुङका २८ वर्षीय राजेश राई, ट्याक्सी चालक दोलखा गौरीशंकरका ४१ वर्षीय हेमबहादुर थापा र सुनगाभाबाट विमानभित्र सुपरभाइजरका रूपमा कार्यरत सप्तरी सुरुंगाका ३६ वर्षीय ताराकान्त चौधरीको संलग्नता खुल्यो । सुन विमानभित्रबाट बाहिर लैजान उनै चौधरीले योजना बनाएको अनुसन्धानबाट खुलेको प्रहरीले जनाएको छ । बरामद सुनसहित पाँचै जनालाई प्रहरीले कारबाहीका लागि त्रिभुवन विमानस्थल भन्सार कार्यालयको जिम्मा लगाएको छ । जहाजका कर्मचारी र अन्य दुईले बरामद सुन कसको हो भन्ने आफूलाई थाहा नभएको दाबी गरेका छन् । तर, उनीहरू दुबईमा रहेका तस्करको योजनाअनुसार नै सुन पास गराउन लागिपरेको अनुसन्धानमा संलग्न प्रहरीका एक अधिकारीको भनाइ छ ।"
जिप दुर्घटनामा ३ जनाको मृत्यु,"सिन्धुली (कास) सिन्धुलीमा जिप दुर्घटना हुँदा तीन जनाको मृत्यु भएको छ । शुक्रबार सिन्धुलीमाडीबाट चकमके वाङरिङ जाँदै गरेको जिप तीनपाटन गाउँपालिका ५ नक्कलेमा दुर्घटना भएको हो । दुर्घटनामा सोही गाउँपालिका९ आम्बोटेका ४५ वर्षीय तुलसीराम पहाडी, ५१ वर्षीय रामजीप्रसाद भण्डारी र कमलामाई नगरपालिका७ की ३० वर्षीय रुपा मगरको मृत्यु भएको जिल्ला प्रहरी कार्यालयका डिएसपी मनोजकुमार लामाले बताए । चालक दुधौली नगरपालिकाका राजु खत्रीसहित ७ जना यात्रु घाइते भएका छन् । घाइतेको स्थानीय बेलघारी स्वास्थ्य चौकीमा उपचार भइरहेको छ । सामान बोक्ने जिपमा १० जना सवार थिए । ओभरलोडका कारण कच्ची सडकबाट जिप ५० मिटर तल खसेको प्रहरीको भनाइ छ ।"
जीडीपीमा कृषिको योगदान र वृद्धिदर घटेको घट्यै,"(काठमाडौं)  नेपालको कुल गार्हस्थ्य उत्पादन (जीडीपी) को आकार ४८ खर्ब ५१ अर्ब ६३ करोड रुपैयाँ पुग्ने प्रक्षेपण भइरहँदा कृषि, वन र मत्स्यको योगदान र वृद्धिदर भने निरन्तर घटिरहेको छ । केन्द्रीय तथ्यांक विभागका अनुसार २०७८७९ मा यी क्षेत्रको योगदान २३९५ प्रतिशत छ । तर वृद्धिदर २२४ प्रतिशत हुने प्रक्षेपण गरिएको छ । जब कि २०७७७८ मा जीडीपीमा योगदान २४९० र वृद्धिदर २८५ प्रतिशत थियो ।जीडीपीमा कृषिको योगदान घट्नु भनेको उद्योग, सेवा, आईटीलगायत क्षेत्रको बढेको संकेत हो । तर कृषिको वृद्धिदर क्रमिक घट्नुले अत्यावश्यक बस्तुको आयात बढ्ने देखाउने जानकारहरू बताउँछन् । बिश्वभर अर्थतन्त्र आधुनिकीकरण हुँदै जाँदा राष्ट्रिय उत्पादनमा कृषिको योगदान घट्छ । सतही रुपमा हेर्दा कृषि खत्तम भयो भन्ने हुन्छ । तर त्यो होइन । कृषिको योगदान घटिरहँदा उद्योग, आईटी, सेवालगायतको बढ्छ, अर्थविद् केशव आचार्यले भने, तर, विडम्बना कृषिको वृद्धिदर पनि निरन्तर घट्यो । यो राम्रो संकेत होइन । जीडीपीमा कृषिको योगदान घटेको मुलुकमा कृषि क्रान्ति हुन्छ । किसान पनि धनी हुन्छन् । त्यसपछि उद्योग क्रान्ति अर्थात् उद्योगको विकास हुन्छ । उद्योगको विकासपछि सेवा क्षेत्रको योगदान बढ्छ । तर नेपालको हकमा कृषि क्रान्ति भएन । उत्पादन बढेन । तर सेवा फुक्दै गएको छ, आचार्यले भने, कृषि क्षेत्रको वृद्धिदर कम हुनु भनेको खाद्यवस्तुको उत्पादन घट्नु हो । यसले अत्यावश्यक वस्तुको आयात बढाउँछ । व्यापार घाटा बढ्छ । मुलुकमै उत्पादन हुन सक्ने फलफूल तथा खाद्यान्नको आयातसमेत ह्वात्तै बढेको भन्सार विभागको तथ्यांक छ । अनावश्यक रूपमा आयात हुँदा ९ महिनामा व्यापार घाटा १३ खर्ब ६ अर्ब रुपैयाँ पुगेको छ । कृषिजन्य वस्तु पनि अर्बौं रुपैयाँको आयात भइरहेको छ । यही रफ्तार रहे व्यापार घाटा १७ खर्ब नाघ्ने जानकारहरू बताउँछन् । तर आधुनिकीकरण गरी पूर्ण क्षमतामा कृषि वस्तु उत्पादन गर्न सकेका छैनौं । किसानले समयमै मल, बीउ पाउँदैनन् । किसानलाई चाहिने सामग्री दिन सकेकै छैनौं । आधुनिक प्रविधि पनि भित्र्याउन सकेनौं, आचार्यले भने, कृषिमा काम गर्ने श्रमिक विदेश पलायन हुने क्रम बढ्दो छ । त्यही भएर उत्पादन बढाउन सकेनौं । जीडीपीमा कृषिको योगदान राम्रो भए पनि कृषि उत्पादन बढाउनुपर्ने राष्ट्रिय योजना आयोगका सदस्य दिलबहादुर गुरुङले बताए । खाद्य सुरक्षाका दृष्िंटले धान गहुँ, मकै, आलु महत्त्वपूर्ण बाली हुन् । यी वस्तुको उत्पादन घटाउन हुँदैन । क्षेत्रफल पनि घटाउनु हुन्न, उनले भने, तर उत्पादन बढेन । नारामा आत्मनिर्भर बनाउने भनिए पनि उत्पादन बढाउन सकेनौं । केन्द्रीय तथ्यांक विभागका अनुसार १२ वर्षयता सबैजसो वर्ष कृषिको योगदान घट्दो देखिन्छ । २०७६७७ मा भने कृषिको योगदान केही बढेको छ । त्यस बेला कृषि क्षेत्रको योगदान २५१५ प्रतिशत थियो । त्यस बेला कोभिडका कारण सबै कृषि क्षेत्रमा लागे । औद्योगिक, सेवालगायत क्षेत्र प्रभावित भएँ, कृषि विभागका वरिष्ठ कृषि अर्थविज्ञ महादेवप्रसाद पौडेलले भने, तर योगदान घट्नु सकारात्मक नै हो । विकासोन्मुख मुलुकमा कृषि क्षेत्रको योगदान १५ देखि २० प्रतिशत हुन्छ । त्यस्तै विकसित मुलुकमा १० प्रतिशत वा त्योभन्दा कम योगदान रहन्छ ।कृषि तथा पशुपन्छी विकास मन्त्रालयका वरिष्ठ तथ्यांक अधिकृत रामकृष्ण रेग्मीले पनि अर्थतन्त्रको भाषामा योगदान घट्नुलाई राम्रो मानिने बताए । तर धान उत्पादन घटेकाले कृषिको वृद्धिदरमा समस्या भएको उनको भनाइ छ । गत वर्षको तुलनामा धानको उत्पादन करिब ८ प्रतिशत घटेको छ, उनले भने, त्यही भएर वृद्धिदर घट्यो । रेग्मीका अनुसार कृषि, वन र मत्स्यको वृद्धिदर ४ देखि ५ प्रतिशतलाई उत्तम मानिन्छ । त्यो भन्दा कम हुँदा आयात बढ्ने संकेत गर्छ ।"
काठमाडौंकेरुङ रेलमार्ग अध्ययनमा अझै अलमल,"(काठमाडौं)  काठमाडौंकेरुङ रेलमार्गको विस्तृत सम्भाव्यता अध्ययन गर्ने सहमति भएको महिना दिन बित्दा अझै काम अघि बढ्न सकेको छैन । गत चैतमा चिनियाँ विदेशमन्त्री वाङ यीको नेपाल भ्रमणका बेला दुई देशका उच्च अधिकारीबीच छिट्टै अध्ययन गर्ने गरी समझदारीपत्रमा हस्ताक्षर भएको थियो । यसमा दुई देशका उच्च अधिकारी सहमत थिए । तर त्यसपछि अध्ययनका लागि चिनियाँ प्राविधिक टोली अहिलेसम्म नआएको भौतिक पूर्वाधार तथा यातायात मन्त्रालयले जनाएको छ । चिनियाँ प्राविधिक टोली कोभिडको त्रासले आउन नसकेको मन्त्रालयका विकास सहायता समन्वय तथा गुणस्तर महाशाखा प्रमुख सहसचिव केशवकुमार शर्माले बताए । हामीसँग जानकारी लिएर उतैबाट अध्ययन गरिरहेका छन्, उनले भने । जेठअसारमा चिनियाँ प्राविधिक टोलीसँग नेपालमा भौतिक रूपमा बैठक बस्ने भनिए पनि चीनमा कोभिड बढेकाले उताबाट आउन समस्या हुने देखिएको छ । अध्ययन गर्ने प्राविधिक टोली सम्पर्कमै रहेकाले कोभिड कम हुनेबित्तिकै नेपाल आउने शर्माले बताए । काठमाडौंकेरुङ रेलमार्गको पूर्वसम्भाव्यता अध्ययन २०७५ मंसिरमै भएको थियो ।२०७६ असोजमा चिनियाँ राष्ट्रपति सी चिनफिङले गरेको नेपाल भ्रमणका क्रममा सम्भाव्यता अध्ययन सुरु गर्नेबारे सहमति भएको थियो । उक्त समयमा रेलमार्गको काम चाँडै सुरु गर्नेबारे दुवै देशका उच्च अधिकारी तयार थिए । सहमति भएको दुई वर्ष बिते पनि यसमा अहिलेसम्म कुनै प्रगति छैन । रसुवागढीदेखि काठमाडौंसम्म ७२ किमि दूरी रहने रेलमार्गमा ९८ प्रतिशत पहाड पर्छ, जसलाई छेडेर रेलमार्ग बनाइनेछ । यसको अध्ययन चीन सरकारले नै गर्ने भौतिक पूर्वाधार मन्त्रालयले जनाएको छ ।नेपालका लागि चिनियाँ राजदूत होउ यान्छीले पनि गत साता पत्रकार सम्मेलनमा नेपाल र चीनबीचको रेलको सम्भाव्यता अध्ययन गर्न ५ देखि ६ वर्ष लाग्न सक्ने बताएकी थिइन् । काम निरन्तर रुपमा अघि बढे ५ देखि ६ वर्षसम्म लाग्छ, उनले भनिन्, यही समयमा रेल आउँछ भनेर अहिले नै भन्न सकिन्न । तर रेल सपनामा होइन, बिपनामै आउनेछ । चीन र नेपालबीच हिमालय क्षेत्रमा बन्ने रेलमार्ग निर्माणमा भौगोलिक कठिनाइ हुने उनले औंल्याएकी थिइन् । यस क्षेत्रमा कमजोर भूबनोट र वातावरणीय रुपमा संवेदनशील छ, उनले भनिन् । वैशाख पहिलो साता चिनियाँ सरकारी सञ्चारमाध्यम ग्लोबल टाइम्स लाई अन्तर्वार्ता दिने क्रममा राजदूत यान्छीले प्रारम्भिक अध्ययनअनुसार प्रतिकिलो सुरुङ निर्माण गर्न अनुमानित ३ अर्ब ७० करोड लाग्ने बताएकी छन् । यसअनुसार उक्त रेलमार्ग निर्माण गर्न २ खर्ब ७१ अर्ब ३६ करोड ८० लाख रुपैयाँ लाग्नेछ । दुई देशका उच्च अधिकारीबीच २०७७ कात्तिकमा भएको भिडियो कन्फ्रेन्समा पनि अन्तरदेशीय रेलमार्ग, सुरुङमार्गसहित चिनियाँ सहयोगको परियोजना निर्माण सुरु गर्न टोलीले प्रतिबद्धता जनाएको थियो । अब प्राविधिक टोली आएर विस्तृत अध्ययन सकेपछि निर्माणको प्रक्रियामा जान मिल्नेछ । व्यापारिक रूपमा भारत र चीनलाई जोड्ने यी मार्गलाई निकै महत्त्वसाथ हेरिएको छ ।यता रक्सौलकाठमाडौं रेलमार्गको भने फाइनल लोकेसन सर्भे (एफएलएस) को काम सुरु गरिएको छ । गत असोज २२ मा नेपाल र भारत सरकारका उच्च अधिकारीबीच भएको समझदारीपत्र (एमओयू) अनुसार अध्ययन अघि बढाइएको हो । सम्झौताअनुसार १८ महिनाभित्र अध्ययन सक्नुपर्नेछ । दुई महिना अघिबाट काम सुरु भएको हो, यसको काम सकिएपछि रेखांकन के हुने थाहा हुनेछ, कति लागत लाग्छ त्यो पनि फाइनल रूपमा निस्कनेछ, सहसचिव शर्माले भने, कति दूरी हुने हो त्यो पनि थाहा हुनेछ । भारतको कोंकण रेलवे कर्पोरेसनका प्राविधिक टोलीले अध्ययन गरिरहेका छन् । २०७६ भदौमा काठमाडौंरक्सौल रेलमार्गको पूर्वसम्भाव्यता अध्ययन सकिएको हो । काठमाडौंमा २०७५ भदौमा बहुक्षेत्रीय प्राविधिक तथा आर्थिक सहयोगका लागि बंगालको खाडीको प्रयास (बिमस्टेक) को चौथो शिखर सम्मेलनका क्रममा तत्कालीन प्रधानमन्त्री केपी शर्मा ओली र भारतीय प्रधानमन्त्री नरेन्द्र मोदीले रेलमार्गको पूर्वसम्भाव्यता अध्ययन गर्ने समझदारीपत्रमा हस्ताक्षर गरेका थिए । कोंकणले नेपाल सरकारसँगको समन्वयमा ८ महिना लगाएर अध्ययन प्रतिवेदन तयार पारेको थियो । प्रारम्भिक अध्ययनअनुसार रेलमार्गको दूरी १ सय ३६ किमि हुनेछ । वीरगन्जको रक्सौलस्थित सुक्खा बन्दरगाह (ड्राइपोर्ट) सम्म रेल चल्छ । उक्त स्थानबाट काठमाडौंलाई जोड्ने गरी रेलमार्ग निर्माण गर्न लागिएको हो । प्रारम्भिक अध्ययनअनुसार ४२ किमि सुरुङ बन्नेछ । यसको ३ खर्ब रुपैयाँ प्रारम्भिक लागत अनुमान गरिएको छ ।"
आईएमएफ टोली नेपालमा,"(काठमाडौं)  शून्य ब्याजदरमा नेपाललाई दिइएको सहुलियतपूर्ण ऋण (एक्स्टेन्डेड क्रेडिट फेसिलिटीईसीएफ)को उपयोगिताबारे समीक्षा गर्न अन्तर्राष्ट्रिय मुद्रा कोष (आईएमएफ) टोली नेपालमा आएको छ । नेपालको आग्रहमा आईएमएफको कार्यकारी समितिले गत मंसिर (जनवरी १४, २०२२) मा करिब ४० करोड अमेरिकी डलर (करिब ४८ अर्ब रुपैयाँ) ईसीएफ स्वीकृत गरेको थियो । यो निर्णयअनुसार आगामी तीन वर्षभित्र नेपालले उल्लिखित रकम शून्य ब्याजदरमा पाउनेछ । यसमध्ये पहिलो किस्तामा करिब १३ अर्ब रुपैयाँ (११०४२ मिलियन अमेरिकी डलर) नेपाल आइसकेको छ । बाँकी रकम ६ चरणमा नेपालले पाउनेछ । सन् २०२४ डिसेम्बर २२ मा सातौं (अन्तिम) किस्ता नेपाललाई प्रदान गर्ने कोषको तालिका छ । तर हरेक किस्ताको रकम दिनुअघि आईएमएफको टोलीले ऋण उपयोगिता र उपलब्धिबारे स्थलगत रुपमा समीक्षा गर्छ । सोही प्रयोजनका लागि पहिलो समीक्षा गर्न अहिले आईएमएफ टोली नेपाल आएको हो । आईएमएफका ईसीएफ रिभ्यु मिसन संयोजक रोबर्ट ग्रेगरीको नेतृत्वमा ८ जना सदस्य रहेको टोली नेपालमा छ । गत आइतबारदेखि समीक्षाबारे अध्ययन सुरु गरेको टोलीले आउँदो मंगलबारसम्म काम पूरा गर्नेछ । तोकिएका लक्ष्य पूरा नभए आगामी किस्ता रोक्नेसम्मका निर्णय हुन सक्छन् । टोलीले अर्थ मन्त्रालय, राष्ट्रिय योजना आयोग, सरकारी निकाय, निजी क्षेत्र, धितोपत्र बोर्ड, बिमा समिति, निजी क्षेत्रका छातासंगठनलगायत निकायसँग भेटघाट गरिरहेको छ । सामान्यतया विदेशी मुद्रा सञ्चिति घटेर भुक्तानी सन्तुलन कमजोर हुँदा आईएमफले ईसीएफ उपलब्ध गराउँछ । यो सर्तसहितको शुन्य ब्याजदरको ऋण हो । कोषको विशेष सुविधा कार्यक्रमको अवस्था हेरेर सन् २०२३ पछि भने न्यून ब्याज लगाउने सक्ने प्रावधान सम्झौतामा छ । तर कोषलाई आर्थिक समस्या हुने सम्भावना न्यून रहेकाले अहिले सदस्य राष्ट्रहरूलाई शून्य ब्याजदरमा प्रदान गरेको ऋणमा ब्याज नलाग्ने जानकारहरू बताउँछन् । नेपालले लिन लागेको सहुलियतपूर्ण ऋण कोभिड महामारीका कारण प्रभावित अर्थतन्त्र उकास्न, समष्टिगत आर्थिक तथा वित्तीय स्थायित्व जोगाउन र गरिबी न्यूनीकरणका विभिन्न कार्यक्रममा खर्च गर्ने प्रतिबद्धता जनाएको आईएमएफले बताएको छ ।राजस्व र सार्वजनिक खर्च बढाउन, वित्तीय क्षेत्र नियमन, सुपरीवेक्षण र आर्थिक पारदर्शिता कायम गर्न कार्यान्वयन गरिने विभिन्न कार्यक्रमका लागि सरकारले उक्त रकम उपयोग गर्न सक्नेछ । भ्रष्टाचार निवारण प्रयास तथा प्रशासनिक क्षमता अभिवृद्धि पनि यो ऋण रकम उपयोग हुने नेपालका अधिकारीहरू बताउँछन् । घट्दो रेमिट्यान्स तथा वैदेशिक लगानी र बढ्दो व्यापार घाटाका कारण पछिल्लो समय नेपालमा विदेशी मुद्रा सञ्चिति घट्दै गएको छ । भुक्तानी सन्तुलन निरन्तर घाटामा गएपछि सरकारले ईसीएफका लागि कोषलाई अनुरोध गरेको हो । सामान्यतता सदस्य राष्ट्रहरूले कोषबाट आरसीएफ र ईसीएफ गरी दुई प्रकारको ऋण सुविधा पाउँछन् । नेपालले धेरै पहिलेदेखि नै यी सुविधा लिँदै आएको छ । सन् २००७ अघि गरिबी निवारण र वृद्धिका लागि सहयोग (पीआरजीएफ) का नाममा यस्तो कर्जा सुविधा ल्याइन्थ्यो । त्यसपछि आरसीएफ र ईसीएसका नाममा लिन थालिएको हो ।पछिल्लो पटक सन् २०१५ मा (गत वैशाखको भूकम्पपछि) नेपालले आरसीएफ सुविधा लिएको थियो । त्यसपछि सन् २०२० मा र पछिल्लो पटक सन् २०२१ मा यस्तो सुविधा लिने निर्णय गरेको हो । सामान्यतया आरसीएफ र ईसीएफमार्फत लिएको कर्जा बजेटरी खर्च गर्न पाइँदैन । तर पछिल्ला वर्षहरूमा नेपालको आग्रहका आधारमा कोषले बजेटरी खर्चमा समावेश गर्न सकिने ऋण सुविधा दिँदै आएको छ ।"
नेपालसँगको सम्बन्ध निरन्तर : अमेरिकी राजदूत,"काठमाडौं (कास) अमेरिकी राजदूत र्यान्डी बेरीले अमेरिका र नेपालबीचको सम्बन्ध पुस्तौंदेखि चल्दै आएको र चलिरहने बताएका छन् । दुई देशबीचको कूटनीतिक सम्बन्ध स्थापनाको ७५ औं वर्षगाँठका अवसरमा राजदूत बेरीको शुक्रबार वक्तव्य जारी गर्दै भनेका छन्, अमेरिकी र नेपालीबीचको सम्बन्ध पुस्तौंदेखि चल्दै आएको छ र चलिरहनेछ भन्ने कुराको स्मरण गराउँछ ।सन् १९४७ अप्रिल २५ मा द्विपक्षीय कूटनीतिक सम्बन्ध स्थापना भएको थियो । ७५ वर्षको अवधिमा अमेरिका र नेपाल एकअर्काको साथमा उभिँदै आएको राजदूत बेरीले उल्लेख गरेका छन् । अमेरिकी जनताले नेपालीलाई चिकित्सा र विज्ञानमा प्रशंसनीय प्रगति गर्ने, पर्वतारोहीका रूपमा असम्भव उचाइमा पुग्ने, राष्ट्रसंघीय शान्ति सेनामा सम्मानजनक र बहादुरीका साथ सेवा गर्ने तथा कलासंस्कृतिको विशाल विविधतामार्फत विश्व सम्पदालाई समृद्ध बनाउने मानिसका रूपमा चिन्दछन्, उनले वक्तव्यमा भनेका छन् । नेपालको स्वास्थ्य क्षेत्रमा अमेरिकाको सहयोगले साझेदारीको सशक्त परिणाम झल्काउने उनको भनाइ छ । उनले सन् १९५० को दशकमा औलोले लगभग २५ प्रतिशत जनसंख्यामा असर गरेको उल्लेख गर्दै यूएसएआईडीमार्फत अमेरिकाले औलो नियन्त्रण कार्यक्रमलाई सहयोग गरेको पनि स्मरण गरेका छन् । सन् १९६८ भित्र औलोका बिरामीको संख्या राष्ट्रव्यापी रूपमा २० लाखभन्दा बढीबाट २ हजार ४६८ मा झर्यो, उनले भनेका छन्, कोरोना महामारी सुरु भएयताका पछिल्ला दुई वर्षमा अमेरिकाले नेपाललाई झन्डै ३८ लाख मात्रा कोभिड खोप र १२ करोड ४८ लाख डलरभन्दा बढीको कोभिड सहायता प्रदान गरेको छ । गत फागुनमा नेपाल सरकारले मिलेनियम च्यालेन्ज कर्पोरेसनसँगको सम्झौता अनुमोदन गरेको र यसबाट ऊर्जा र यातायात क्षेत्रको आधुनिकीकरणमा मद्दत पुग्ने तथा २ करोड ३० लाखभन्दा बढी नेपाली जनतालाई सहयोग पुग्ने पनि राजदूत बेरीले जनाएका छन् । सांस्कृतिक संरक्षणका लागि राजदूत कोष नामक कार्यक्रमले विश्वभरका सांस्कृतिक सम्पदाको संरक्षणमा मद्दत गर्दछ, उनको वक्तव्यमा उल्लेख छ, झन्डै २० वर्षको अवधिमा यस कार्यक्रमले नेपालमा २५ वटा सांस्कृतिक संरक्षण परियोजनालाई सहयोग गरी ३८ लाख डलरभन्दा बढी लगानी गरेको छ । यस कार्यक्रमको परिणाममध्ये काठमाडौंको गद्दी बैठकको जीर्णोद्धार पनि पर्छ । यस्तै, अमेरिकी विदेशमन्त्री एन्टोनी ब्लिंकेनले पनि कूटनीतिक सम्बन्धको ७५ वर्ष पूरा भएका अवसरमा द्विदेशीय मित्रताको प्रशंसा गरेका छन् । उनले ट्वीटमार्फत नेपालले आफ्नो शासन व्यवस्था, आर्थिक विकास र अन्तर्राष्ट्रिय संलग्नतामा अतुलनीय परिवर्तन देखेको बताएका छन् । हामी साझेदारका रूपमा हाम्रा उपलब्धिहरूमा गर्व गर्छौं र मित्रताको धेरै दशकहरूका लागि तत्पर छौं, उनले उल्लेख गरेका छन् ।यसैबीच नेपालअमेरिका कूटनीतिक सम्बन्धको ७५ वर्ष पुगेका अवसरमा नागरिक सुरक्षा, प्रजातन्त्र र मानवअधिकार उपमन्त्री उज्रा जियाले तीनदिने नेपाल भ्रमण गर्ने भएकी छन् । उपमन्त्री जियाले जेठ ६ देखि ८ सम्म औपचारिक भ्रमण गर्न लागेकी हुन् । उनले प्रधानमन्त्री शेरबहादुर देउवा, परराष्ट्रमन्त्री नारायण खड्का र अन्य वरिष्ठ अधिकारीसँग पनि भेटवार्ता गर्ने कार्यक्रम छ ।उपमन्त्री जिया अमेरिकाको तिब्बती मुद्दाका लागि विशेष संयोजक पनि हुन् । नेपालमा बसोबास गर्ने तिब्बती शरणार्थीप्रति अमेरिकाले चिन्ता व्यक्त गर्दै नेपालमा रहेका करिब १० हजार तिब्बती शरणार्थीलाई परिचयपत्र उपलब्ध गराउन आग्रह गर्दै आइरहेको छ । तर एक चीन नीतिमा कटिबद्ध नेपालले सन् १९९५ देखि तिब्बती शरणार्थीलाई परिचयपत्र दिन बन्द गरिसकेको छ । तिब्बती शरणार्थीलाई लिएर नेपालमा चीनको विशेष चासो छ । नेपाल सरकारले आफ्नो भूमिमा तिब्बतीको कुनै पनि चीन विरोध कार्यक्रमलाई सम्पूर्ण राज्य संयन्त्र प्रयोग गर्दै रोक्दै आएको छ । उपमन्त्री जियाको भ्रमण झन्डै एक दशकमा नेपालमा हुन लागेको अमेरिकी अधिकारीहरूको उच्चस्तरीय भ्रमण हो ।"
मेयरका प्रतिस्पर्धी के भन्छन् ?,"राजेशमान सिंह, कांग्रेस महानगरवासीको दैनिकीसँग जोडिएका समस्या समाधान गर्दै जाने विषय मेरो प्राथमिकतामा रहनेछ । फोहोर संकलन निजी क्षेत्रलाई दिइए पनि जताततै फोहोर थन्किने समस्या छ । लामखुट्टे नियन्त्रणका लागि महानगरले औषधि छर्के पनि प्रभावकारी बनेको छैन । खुला ढलले जताततै दुर्गन्ध फैलिएको छ । वीरगन्ज मधेसकै शिक्षा हब हुनुपर्नेमा यहाँको पठनपाठन खस्किँदो छ । हामी शिक्षा र स्वास्थ्यमा सुधार ल्याउँछौं । महानगरको बढ्दो करलाई कम गर्छौं । करको दर हैन, दायरा बढाउँछौं । विजयी भएको पहिलो आर्थिक वर्षमै नयाँ ठाउँमा व्यवस्थित ट्रान्सपोर्ट क्षेत्र निर्माण गर्छौं । युवाको योग्यताअनुसार महानगर आफैं ग्यारेन्टी बसेर बैंकसँग ऋण उपलब्ध गराउनेछौं । जति राजस्व यहाँबाट संकलन गरी केन्द्रमा जान्छ, त्यसको तुलनामा यहाँ विकासका लागि न्यून रकम आउने गरेको छ । गरिबीको रेखामुनि रहेका महिलालाई ग्यास चुलो वितरण गर्नेछौं । गिरीश गिरी, राप्रपायो महानगरको सेवामा आफूलाई समर्पण गरेका पुर्खाहरूको सपना पूरा गर्न म चुनावी मैदानमा छु । मेरो बुबाले जुन कदमकाम उठाउनुभयो, त्यो जहाँको त्यहीं रोकिएको छ । १८ वर्ष अगाडि बीपी उद्यानको जग्गा तत्कालीन उपमहानगरको नाममा आएको थियो, त्यो अलपत्र छ । आधुनिक पार्क निर्माण गरी रैथाने इमली, जामुन जस्ता बिरुवा लगाउने योजना छ । शैक्षिक संस्था शिथिल भएका छन् । म जुन अवस्थामा त्रिजुद्धमा पढ्थें, त्यही अवस्थामा फर्काउँछु । सरकारी नारायणी अस्पताललाई पुरानै अवस्थामा फर्काउने योजना छ । मच्छरको समस्या नयाँ ढंगले समाधान गर्ने योजना छ । वीरगन्ज नेपालको समुन्नत सहर हुनुपर्ने हो । जसरी अमेरिकाको लागि न्युयोर्क हो, अस्ट्रेलियाका लागि सिड्नी, भारतका लागि मुम्बई भने जस्तै नेपालका लागि वीरगन्ज हो । वीरगन्जको जे हक अधिकार हो म त्यो दिलाउन चाहन्छु । वीरगन्ज विश्वसँग मिलेर अगाडि हिँड्नुपर्छ ।"
"हत्या, अपचलन र ठगी आरोपित पनि उम्मेदवार","(नेपालगन्ज)  अमृता अनमोल (बुटवल) र देवनारायण साह (मोरङ)विभिन्न मुद्दामा आरोप खेपिरहेका व्यक्तिहरू पनि स्थानीय तह निर्वाचनमा उम्मेदवार बनेका छन् । ठगी, आर्थिक अपचलनदेखि हत्या आरोपमा मुछिएकाहरूलाई पार्टीले उम्मेदवार बनाउँदा मतदाता खिन्न छन् । मुख्य निर्वाचन अधिकृतको कार्यालय बाँकेले कालोसूचीमा रहेका अजयकुमार पाठकको त उम्मेदवारी नै रद्द गरेको छ । उम्मेदवारीमाथि छानबिन चलिरहेका बेला आर्थिक मामलामा कालोसूचीमा रहेको भन्दै निर्वाचन आयोगले पत्राचार गरेपछि मुख्य निर्वाचन अधिकृतले पाठकको उम्मेदवारी खारेज गरेका हुन् । निर्वाचन आयोगबाट कालोसूचीमा रहेको भन्ने जानकारी प्राप्त भयो । हामीले कालोसूचीमा नपर्ने आधारसहितको प्रमाण माग्यौं, मुख्य निर्वाचन अधिकृत खडानन्द तिवारीले भने, प्रमाण दिन नसकेपछि उम्मेदवारी नै खारेज गर्नुपरेको हो । कालोसूचीमा रहेका र सहकारी वित्तीय विकास संस्था प्रालिका १४ हजार निक्षेपकर्ताको ४१ करोड रुपैयाँ अपचलन गरेको अभियोगमा अदालतमा मुद्दा खेपिरहेका पाठकलाई एमालेले नेपालगन्ज उपमहानगरपालिका१७ को वडाध्यक्षको उम्मेदवार बनाएको थियो । जिल्ला प्रहरी कार्यालय बाँकेले पाठक, उनका दाजु अरुणकुमार र भाइ विजयकुमारलाई सरकारी रकम अपचलन, ठगी र संगठित अपराधअन्तर्गत २०७६ असोज २७ गते सरकारी वकिलमार्फत जिल्ला अदालत बाँकेमा मुद्दा दायर गरेको थियो । अदालतले उनीहरूमध्ये अरुणलाई कात्तिक १७, विजयलाई पुस २ र अजयलाई पुस २० गते थुनछेक आदेश दिएको थियो । अदालतको आदेशपछि पक्राउ परेका दाजुभाइमध्ये अजय ४० लाख र भाइ विजय २५ लाख रुपैयाँ धरौटी राखेर छुटेका थिए । रकम अपचलनको आरोप लागेका दीपककुमार बर्मालाई पनि एमालेले नेपालगन्ज१८ को वडाध्यक्षको उम्मेदवार बनाएको छ । बर्मालाई जिल्ला अदातलले सरकारी रकम अपचलन, ठगी र संगठित अपराध मुद्दामा २०७६ पुस १४ गते थुनछेक आदेश गरेको थियो । आदेशलगत्तै पक्राउ परेका बर्मा २० लाख रुपैयाँ धरौटीमा छुटेका थिए । निक्षेपकर्ताहरूले बर्मालाई राजनीतिक संरक्षण दिन नहुने भन्दै विरोध गरेका छन् । यस्ता ठगलाई कारबाही गर्नुपर्छ, बचतकर्ता राजकिशोर बडहीले भने, भ्रष्टहरूलाई जोगाउन पाइँदैन । मुद्दाको टुंगो लागिनसक्दै र बचतकर्ताले रकम फिर्ता नपाउँदै मुख्य अभियुक्तलाई उम्मेदवार बनाएर चुनावी मैदानमा उतार्नेमा एमाले मात्र छैन । निक्षेपकर्ताको रकम अपचलन तथा ठगी गरेको अभियोग लागेका रहदेबबक्स चौधरीलाई राष्ट्रिय प्रजातन्त्र पार्टीले नेपालगन्ज१४ मा वडाध्यक्षको उम्मेदवार बनाएको छ । उनी २० लाख रुपैयाँ धरौटीमा छुटेका थिए । राजनीतिक पार्टीले भ्रष्टाचारीलाई संरक्षण दिएकाले हामीले खाई नखाई जम्मा गरेको रकम पाउन सकेका छैनौं, बचतकर्ता अशोककुमार कौशलले भने, यस्तालाई जेल हालेर हाम्रो रकम फिर्ता दिलाउनुपर्छ । मुद्दा खेपिरहेका व्यक्तिहरू उम्मेदवार बनेर भोट माग्न घरदैलो पुग्दै छन् । यसले राजनीतिक दललाई केही नैतिक संकटमा पारेको छ । यस्ता उम्मेदवारले जिते पनि पछि अदालतले सजाय तोक्यो भने पद खोसिन सक्छ, प्रमुख जिल्ला अधिकारी सूर्यबहादुर खत्रीले भने, तर, अहिले नै उम्मेदवार बन्नबाट रोक्न सकिने कानुनी व्यवस्था छैन । कर्तव्य ज्यान मुद्दामा धरौटी बुझाएर तारेखमा छुटेका ५५ वर्षीय बलदेव यादवले जनता समाजवादी पार्टीबाट विराटनगर महानगरपालिका१४ मा वडाध्यक्षमा उम्मेदवारी दिएका छन् । विराटनगर१४ का ५५ वर्षीय समानन्द यादवको हत्या आरोप मुद्दामा जिल्ला अदालत मोरङका न्यायाधीश तेजबहादुर खड्काले २०७७ मंसिर ११ मा उनलाई तीन लाख धरौटीमा छाड्न आदेश दिएका थिए । उनी जिल्ला अदालत मोरङमा तारेख धाइरहेका छन् । यादवकै हत्या मुद्दामा धरौटी बुझाएर तारेखमा छुटेका प्रदीप चन्द यादवले पनि जहदा गाउँपालिका१ मा जसपाबाट वडाध्यक्षमा उम्मेदवारी दिएका छन् । दुवै जना निवर्तमान वडाध्यक्ष हुन् । यस्तै, केराबारी गाउँपालिका८ को वडाध्यक्षमा एमालेबाट उम्मेदवारी दिएका टीकाराम चापागाईंले काठ चोरीतस्करीमा संलग्न रहेको भन्दै निर्वाचन अधिकृतको कार्यालयमा उजुरी परेको थियो । सोही वडाको सदस्यमा एमालेबाट उम्मेदवारी दिएका दिलबहादुर राई वन्यजन्तु चोरी सिकार गर्न हातहतियारसहित वन क्षेत्रमा प्रवेश गरेको मुद्दा रहेको भन्दै उजुरी परेको छ । रंगेली नगरपालिका८ को वडा सदस्यमा कांग्रेसबाट उम्मेदवारी दिएका भीमकिशोर मल्ल ठकुरीको नगरपालिकामा बेरुजु रहेको भन्दै उजुरी परेको थियो । रूपन्देहीमा जबर्जस्ती करणी उद्योगको मुद्दा लागेका व्यक्तिसमेत पालिका अध्यक्षको उम्मेदवार बनेका छन् । सम्मरीमाई गाउँपालिकाका तत्कालीन अध्यक्ष जितेन्द्रनाथ शुक्लाले गत साउन २४ गते स्थानीय महिलामाथि करणी प्रयास गरेको आरोप लागेको थियो । पति चोरी आरोपमा इलाका प्रहरीको हिरासतमा रहेका बेला उनलाई छुटाउन अनुरोध गर्न गएकी महिलामाथि शुक्लाले आफ्नै घरमा करणी प्रयासको आरोप लागेको हो । साउन २८ गते शुक्लाविरुद्ध रूपन्देही जिल्ला अदालतमा महिलाले जबर्जस्ती करणी उद्योगको मुद्दा दर्ता गरेकी हुन् । अदालतको आदेशमा गत भदौ ८ गते शुक्ला ५ लाख ५० हजार रुपैयाँ धरौटीमा रिहा भएका थिए । अदालतले प्रमाण नपुगेको भन्दै १५ फागुनमा उनलाई सफाइ दिएको थियो । जिल्ला न्यायाधीश मात्रिकाप्रसाद मरासिनीको एकल इजलासले यस्तो फैसला सुनाएको हो । सरकारी न्यायाधिवक्ताको कार्यालयले फैसलामा चित्त नबुझेको भन्दै पुनरावेदनको तयारी गरेको जनाएको छ ।"
जिम्बावेसँग नेपाललाई नाप्ने अवसर,"(काठमाडौं)  धेरै होइन, करिब दुई दशकअघि जिम्बावेली क्रिकेटको कुरै बेग्लै थियो । एन्डी फ्लावर र उनका टिमका खेलाडीले विश्व क्रिकेटमा खुबै तहल्का मच्चाएका थिए । भनिन्छ, जिम्बावेले त्यत्तिको क्रिकेट त्यसअघि पनि खेलेको थिएन, त्यसपछि पनि खेलेको छैन । तर, दिन र स्थिति कस्ता आए भने जिम्बावेली क्रिकेट तल खस्केर केही न केहीको समेत भयो । सायद यही जिम्बावेली क्रिकेट फेरि केही राम्रो गर्ने प्रयासमा छ । आखिरमा जिम्बावे टेस्ट मान्यताप्राप्त टिम न हो । यसकै ए टिम अहिले काठमाडौंमा छ । यो यस्तो टिम हो, जसका खेलाडी मुख्य टेस्ट टिममा प्रवेश गर्न प्रयास गरिरहेका छन् । यही टिमको नेपालले सामना गर्दै छ, तीन एकदिवसीय र तीन ट्वान्टी२० खेलका लागि । त्यसको पूर्वसन्ध्यामा नेपाली कप्तान सन्दीप लामिछानेले शुक्रबार ठीकै भनेका छन्, जिम्बावेलाई स्वागत छ । यो त्यस्तो पक्कापक्की सिरिज हुनेछ, जसमा नेपालले आफ्नो क्रिकेट स्तर नाप्ने अवसर पाउनेछ । सबैभन्दा पहिले जिम्बावेली प्रशिक्षक डगलस होन्डोकै कुरा । त्यही पुरानो उत्कृष्ट जिम्बावेली टिमका सदस्य रहेका होन्डोले भने, हामी युवा टिम लिएर आएका छौं र हाम्रा लागि नेपाल भ्रमण निकै महत्त्वपूर्ण छ । यिनै खेलाडीले जिम्बावेली राष्ट्रिय टिममा पाउन प्रतिस्पर्धा गर्ने हो । त्यसैले हाम्रा युवा खेलाडीका लागि यो सिरिज चुनौतीपूर्ण हुनेछ । हामीले नेपालविरुद्धको सिरिज प्रतिस्पर्धात्मक हुने अपेक्षा गरेका पनि छौं ।नेपाली क्रिकेटका लागि भने अबका केही महिना खुबै व्यस्त रहने समय हो । विशेषतः नेपालले आईसीसी डिभिजन २ क्रिकेट लिगका लागि लगातार खेल्नेछ । जिम्बावेको सामना गर्दा त्यही व्यस्त समयका लागि तयारी नै हो । नेपाली टोलीका प्रशिक्षक पुबुदु दासानायके भन्छन्, अबको १० महिना हाम्रो क्रिकेट धेरै व्यस्त रहने छ । हामीले २४ खेल खेल्न बाँकी छ । अहिले हामी युवा खेलाडीलाई अवसर दिने योजनामा पनि छौं । जिम्बावेसँग हामी स्तरीय क्रिकेट खेल्नेछौं ।कप्तान सन्दीप भने अहिलेको नेपाली क्रिकेट सन्तुलित रहेको मान्छन् । उनले भने, हामीले पपुवा न्युनिगी र मलेसियासँग केही नयाँ प्रयोग गर्यौं र त्यसले काम पनि गरेको छ । अमेरिका जानुअगाडि जिम्बावेली टिमविरुद्ध खेल्न पाउनु राम्रो अवसर हो । जिम्बावे आफैंमा राम्रो टिम छ । उनीहरूसँग खेल्न सजिलो पनि हुने छैन । चर्को प्रतिस्पर्धाको अपेक्षा छ र यसका लागि हाम्रा खेलाडी तयार पनि छन् । नेपालले सुरुमा जिम्बावेली टिमविरुद्ध तीन एकदिवसीय खेल्नेछ । त्यसको पहिलो खेल शनिबार कीर्तिपुरको त्रिवि क्रिकेट मैदानमा हुनेछ । त्यसका लागि १६ सदस्यीय नेपाली टिम पनि घोषणा गरिएको छ । सन्दीपको नेतृत्वमा रहेको यस टिमका अन्य सदस्यमा आसिफ सेख, देव खनाल, दीपेन्द्रसिंह ऐरी, रोहित पौडेल, आरिफ शेख, विनोद भण्डारी, करण केसी, सोमपाल कार्मी, कुशल भुर्तेल, सागर ढकाल, विक्रम सोब, किशोर महतो, सुनील धमला, सुसन भारी र आदिल अन्सारी छन् । अन्य दुई एकदिवसीय सोमबार र बुधबार हुनेछ ।"
"कराते, बक्सिङ र एथलेटिक्सको छनोट","बक्सिङ बक्सिङको छनोट प्रतियोगिता शुक्रबार सकिएको छ । उक्त छनोटबाट महिला र पुरुष दुवैतर्फ ४४ तौल समूहमा समान १६ खेलाडी बन्द प्रशिक्षणका लागि छनोट भएका छन् ।महिलातर्फ ५१ केजी तौलमा मीनु गुरुङ, ललिता महर्जन, सुष्मा तामाङ र रीता दर्लामी, ५७ केजी तौल समूहमा चन्द्रकला थापा, विमला श्रेष्ठ, हेमा राई र निशा तामाङ छन् । ६० केजी तौलमा संगीता सुनार, पुनम रावल, डेचेन शेर्पा, वर्षा श्रेष्ठ तथा ६९ केजी तौलमा सरस्वती रानामगर, सविना श्रेष्ठ, विनिता थापा मगर र निरु गुरुङ प्रारम्भिक छनोटमा परेका छन् । पुरुषतर्फ ५२ केजी तौलमा चन्द्रबहादुर थापा, प्रदीप महर्जन, लक्ष्मण राई र प्रेम चौधरी, ६७ केजीमा सुरज महर्जन, पूरन राई, इन्द्रबहादुर सुनार र शम्भु राजवंशी तथा ६३ केजीमा भूपेन्द्र थापा, लालु आले, निशान दास र सोनाम सार्की छनोट भएका छन् । ७५ केजीमा दीपक श्रेष्ठ, सनील शाही, दीपेश लामा र साजन तामाङ छनोट भई बन्द प्रशिक्षणमा पर्न सफल भएका छन् । निकट भविष्यमा राखेपसँग समन्वय गरी बन्द प्रशिक्षण सुरु गर्ने बक्सिङ संघले जनाएको छ ।"
चुनावी मैदानमा क्रिकेटर,"(कपिलवस्तुलुम्बिनी)  गाउँ, जिल्ला, क्षेत्र मुलुक हुँदै अन्तर्राष्ट्रिय क्रिकेटमा नाम कमाएका खेलाडी फैजलुर खाँ (फैजल खान) को राजनीतिमा सक्रियता बढ्दो छ । मुलुक र अन्तर्राष्ट्रिय क्षेत्रमा शतक हानेर चर्चा कमाएका उनी राजनीतिक खेलाडी बन्न पुगेका हुन् । उनले स्थानीय निर्वाचनमा मायादेवी गाउँपालिका अध्यक्ष पदमा उम्मेदवारी दिएका छन् । सानैदेखि क्रिकेट क्रेजले खेलाडी भएका उनले राजनीतिमा दोस्रो इनिङ्स सुरु गरेका छन् । २९ वर्षे क्रिकेटर खाँले क्रिकेटमा जसरी नै राजनीतिमा पनि राम्रो काम गरेर नाम राख्ने बताए । अध्यक्ष निर्वाचित भए सरकारले दिने सवारीसाधन र पारिश्रमिकलगायत कुनै पनि सुविधा नलिने उनले सुनाए । त्यसवापतको रकमले खेल मैदान बनाउँछु, उनले भने, कक्षा १२ उत्तीर्ण सबैलाई निःशुल्क ल्यापटपको व्यवस्था गर्नेछु । गरिब विपन्न किशोरीको विवाहका लागि डेढदेखि दुई लाख रुपैयाँसम्म गाउँपालिकाबाट अनुदान दिने व्यवस्था मिलाउने उनले बताए । नयाँ योजना र उद्देश्यले काममा लाग्छु, उनले भने, यो नै मेरो जित आधार हो । क्रिकेटमा नेपालले पाइरहेको सफलताजस्तै गाउँपालिकालाई नमुना र सफल बनाउने उनले बताए । मायादेवी गाउँपालिका२, भैसकुण्डाका खाँ यू१९ का राष्ट्रिय खेलाडी हुन् । सन् २०११ देखि अन्तर्राष्ट्रिय खेल खेल्न थालेका उनी सन् २०१६ सम्म नेपालको प्रतिनिधित्व गर्दै खेलेका थिए । सन् २०११ मा थाइल्यान्डमा सम्पन्न यू१९ एसीसी ट्रफी प्रतियोगितामा ओमानविरुद्ध शतकीय इनिङ्स खेलेपछि उनले चर्चा कमाएका थिए । उनले सन् २०१२ मा मलेसियामा सपन्न एसियन कप क्वालिफाइङ प्रतियोगितामा पनि खेलेका थिए । सन् २०१३ मा अस्ट्रेलियामा सम्पन्न वर्ल्डकप क्वालिफाइङ प्रतियोगितामा पनि खेलेका थिए । यू१९ मा छनोट प्रतियोगितामा पोखराविरुद्ध भैरहवाका लागि विस्फोटक ब्याटिङ गरेपछि उनी छनोटमा परेका थिए । उनले १ सय ३१ रन बनाएका थिए । सन् २०१४ मा पेप्सी स्ट्यान्डर्ड कप क्रिकेटमा एपीएफ क्लबविरुद्ध फाइननमा पनि उनले ठूलो स्कोर खडा गरेका थिए । फाइनलमा १ सय २५ रन बनाएर उत्तिकै चर्चा बटुलेका थिए । सन् २०१३ मा धनगढीमा सम्पन्न एनपीएलमा १८ बलमा ६६ रन बनाएपछि उनको खेलव्यक्तित्व माथि उठेको थियो । क्रिकेट खेलेर जसरी चिनिएँ, त्यसरी नै राजनीतिमा नाम राख्छु, उनले भने, खेलाडीले राम्रै गर्न सक्छन् भन्ने देखाउने गरी योजना र काम आँटेको छु । गाउँपालिकालाई हिलो र धूलोमुक्त बनाउनुका साथै खरका छानामुक्त बनाउने उनले अठोट लिएका छन् । हरेक विद्यालयमा बर्सेनि खेल सामग्री वितरण गर्नेछु, उनले भने, विद्यार्थीलाई खेलप्रति उत्साहित गरेर लगाव बढाउने छु । राष्ट्रिय स्तरमा महेन्द्र पुलिस क्लब, भैरहवा४, ईपीएलको कलर्स एक्सपेक्टरसँग जोडिएर पनि खेल खेलेका उनी अलराउन्डर खेलाडीका रूपमा परिचित छन् । ८ विभिन्न मुलुकमा गएर उनले नेपालका तर्फबाट क्रिकेट खेलेका छन् । सन् २०१० देखि राष्ट्रिय रूपमा क्रिकेट खेलसँग जोडिएका उनी सन् २०१२ मा थाइल्यान्डमा सम्पन्न यू१९ विश्वकपमा नेपालका तर्फबाट उत्कृष्ट प्रदर्शन गरेका थिए । मधेसको समाज बेलाबेला विभाजित हुन्छ । नेतृत्व गर्ने मौका पाए सबैभन्दा पहिला त्यसलाई जोड्ने काम गर्नेछु, उनले भने, साम्प्रदायिक सद्भाव कसिलो बनाउनेतर्फ मेरो प्रयत्न हुनेछ । ०७४ मंसिरमा सम्पन्न प्रदेश सभा सदस्यमा उम्मेदवारी दिएका उनी पराजित भएका थिए । प्रदेश क्रिकेटकी म्यानेजर उम्मेदवारलुम्बिनी प्रदेश खेलकुद विकास समितिकी सदस्य उमा अधिकारी यसपालि रूपन्देहीको सिद्धार्थनगर नगरपालिकाको उपप्रमुख उम्मेदवार बनेकी छन् । उनी एमालेबाट उम्मेदवार बनेकी हुन् । सिद्धार्थनगर नगरपालिका७ की स्थायी बासिन्दा उनी रूपन्देही क्रिकेट संघकी कार्यसमिति सदस्य हुन् भने लुम्बिनी प्रदेश महिला क्रिकेटकी टिम म्यानेजर छन् । भारतमा जन्मिएकी उनी भलिबल खेलाडी थिइन् । ०६० सालमा विवाह भई सिद्धार्थनगर आएकी उनले कक्षा १२ देखि स्नातकोत्तर अध्ययनका सिलसिलामा भलिबल प्रतियोगितामा भाग लिएको बताइन् । त्यही क्रममा विद्यार्थी राजनीति सुरु गरेकी उनी अनेमसंघको केन्द्रीय समिति सदस्य बनेकी थिइन् । उनले आफ्नो घोषणापत्रमा सरकारी विद्यालयमा अध्ययनरत विद्यार्थीको खेल विकासनिम्ति काम गर्ने पक्षलाई प्राथमिकतामा राखेकी छन् । भलिबल खेलाडी भए पनि क्रिकेटप्रतिको लगावले संघमा आबद्ध भई महिला खेलाडीका लागि राज्यले केही नगरेकाले आफूले आवाज उठाइरहेको उनले बताइन् ।"
प्रदीप र सलोनी च्याम्पियन,"काठमाडौं (कास) प्रदीप खड्का र सलोनी तामाङको जोडी आठौं सिटिजन्स बैंक खुला टेनिस प्रतियोगिताको मिक्स डबल्समा च्याम्पियन भएको छ ।प्रदीप र सलोनीको जोडीले शुक्रबार प्रणव खनाल र अभिलाषा विष्टको जोडीलाई ७६, ६३ को सोझो सेटमा हराएको थियो । भेट्रान ४५ वर्षमाथि पुरुष सिंगल्समा चन्द्र शाहीले रोहित सुनुवारलाई ६३, ६४ को सोझो सेटमा हराएर स्वर्ण जिते । ५५ वर्षमाथि पुरुष डबल्समा कमल थापा र छ्याम्बा ढुन्डुपले सुवर्ण धाख्वा र कृष्णराज घलेको जोडीलाई फाइनलमा ७५, १६, १०६ ले हराएर उपाधि जिते । काठमाडौं जिल्ला टेनिस संघद्वारा आयोजित प्रतियोगिताको पुरुष सिंगल्समा प्रदीप खड्काले प्रणव मानन्धरलाई ७५, ६३ ले र प्रणव खनालले सन्तोष खत्रीलाई ६१, ६२ ले हराएर फाइनल सुरक्षित गरे । महिला सिंगल्समा सलोनी तामाङले सर्वानी श्रेष्ठलाई ६१, ६४ ले र अभिलाषा विष्टले इशाश्री शाहलाई ६२, ६४ को सेटमा हराएर फाइनल तय गरे ।भेट्रान ३५ वर्षमाथि पुरुष सिंगल्समा कमलबहादुर भण्डारीले दावा शेर्पालाई ६३, ४६, १०४ ले र जितेन्द्र परियारले सिमान्त गुरुङलाई ६२, ६० ले पराजित गर्दै फाइनल भिडन्त पक्का गरे । ६५ वर्षमाथि पुरुष सिंगल्समा कमल थापाले विदुर विष्टलाई ४२, ४१ ले र दीपक श्रेष्ठले भरत रायमाझीलाई ४१, ४१ ले हराएर फाइनलमा स्थान पक्का गरे । ५५ वर्षमाथि पुरुष सिंगल्समा विमल गुरुङ र निरञ्जनकुमार श्रेष्ठ जित पाएर फाइनल पुगेका छन् ।"
त्रसित नेपाली सिने बजार,"२०७९ सालको पहिलो दिन नेपाली फिल्म क्षेत्रले दुईवटा सन्देश पायो पहिलो, क्रेज निर्माण गर्न सके फिल्मले २४ सै घण्टा दर्शक पाउने रहेछ । राति १ बजे र बिहान ३ बजे पनि फिल्म हलमा दर्शकको घुइँचो हुने रहेछ । दक्षिण भारतीय फिल्म केजीएफ च्याप्टर२ को प्रदर्शनमा देखिएको क्रेज ले नेपाली फिल्म क्षेत्रलाई यो सन्देश दियो । दोस्रो, नेपालको फिल्म बजारमा दक्षिण भारतीय फिल्म हावी हुन थालेको सन्देश पनि यही परिवेशले दिएको छ । इतिहासमै सबैभन्दा बढी चलेका नेपाली फिल्मको हाराहारीको व्यापार नेपालमा प्रदर्शनीमा आएका तीनवटा दक्षिण भारतीय फिल्मले गरे । लगालगजस्तै पुसमा आएको पुष्पा, चैतमा आएको आरआरआर र वैशाखमा आएको केजीएफ२ को व्यापारले नेपाली फिल्मको बजार खुम्च्याउने त्रास सिर्जना भएको छ । पुष्पा ले नेपाली फिल्म चपली हाइट सिक्वलको व्यापारलाई धक्का दियो र केजीएफ२ ले ए मेरो हजुर४ को व्यापार खायो भन्ने नेपाली फिल्म निर्माताको गुनासो छ । कुनै तार्किक धरातल नभएका दक्षिण भारतीय फिल्मप्रति नेपालमा पागलपन तहको आकर्षणले धेरैलाई चकित पारेको छ । यो आकर्षण किन छ भन्ने बुझ्न यसको पृष्ठभूमि, सामाजिक आधार, रुचि निर्माण, व्यापारको तरिका तथा ती फिल्मको शैली केलाउनुर्छ । यो लेखमा यिनै विषय केलाउने जमर्को गरिएको छ । दक्षिण भारतीय फिल्मपरम्परालाई पछ्याएरै बनेका छन् पुष्पा, आरआरआर, केजीएफ२ । तमिल, तेलगु, कन्नड र मलायलम फिल्म दक्षिण भारतीय फिल्म भनेर चिनिन्छन् । पुष्पा र आरआरआर तेलगु फिल्म हुन् भने केजीएफ कन्नड हो । दक्षिण भारतीय फिल्मको मूल चरित्र अतिरञ्जित मारधाड (एक्सन), अतिशयोक्तियुक्त घटना र शक्तिमान नायक हो । द्वन्द्वका दृश्यमा नायकको प्रहारले मान्छे, मोटर र अन्य वस्तु पतिङ्गरजस्तै उड्छन् मानौं गुरुत्वाकर्षणले त्यतिखेर विश्राम लिएको छ । दक्षिण भारतीय फिल्ममा अतिशयोक्तिपूर्ण एक्सनको प्रवेश सन् ७० को दशकमा तमिल फिल्ममा रजनिकान्तको उदयसँगै भएको हो । रजनिकान्त शैलीको उडन्ते द्वन्द्वका दृश्यको निरन्तरता पछिल्ला फिल्ममा पनि छ, अझ विस्तारित रूपमा । नेपालमा यस्ता तर्करहित उडन्ते मारधाडका फिल्ममा दर्शकको रुचि राजेश हमालका फिल्मले पनि जगाएका हुन् । पछि निखिल उप्रेती र विराज भट्टका फिल्मले त्यो रुचिलाई विस्तार गरेका हुन् । पछिल्ला दुई वर्ष कोरोना कहरले फिल्म क्षेत्र शून्यजस्तै भयो, हलहरू बन्द रहे । तर, दर्शकले फिल्म भने निरन्तर हेरे इन्टरनेटमा । नेपाली फिल्म क्षेत्र महानायक र नेपोटिजम को बहसमा अल्झिरहँदा दर्शक भने इन्टरनेटमा दक्षिण भारतीय फिल्ममा झुमिरहेका थिए । राजेश हमालहरूका फिल्मले लगाएको माइन्डलेस इन्टरटेनमेन्ट को चस्काले कोरोना कहर सुरु हुनु पहिलेदेखि नै नेपाली दर्शक दक्षिण भारतीय फिल्मका उडन्ते द्वन्द्वमा रमाउन थालिसकेका थिए । नेपाली दर्शकको त्यो रुचि फल्नेफुल्ने अवसर बन्यो कोरोना अवधि । त्यो अवधिलाई नेपाली फिल्म क्षेत्रले आफ्नो विगतको समीक्षा गर्ने र भविष्यको तयारी गर्ने अवसर बनाउन भने चुक्यो । यी फिल्मको व्यापारले नेपाली फिल्म क्षेत्रमा मात्र होइन, भारतमै बलिउड फिल्मको व्यापारलाई पनि धक्का दिएको छ । व्यापार र कमाइका नयाँ रेकर्ड बनाइरहेका छन् आरआरआर र केजीएफ२ ले । बलिउड फिल्मको व्यापारलाई धक्का लाग्नेगरी यी फिल्म लोकप्रिय हुनुमा मुख्य भूमिका अतिरञ्जित र भव्य दृश्यको छ । अतिरञ्जित द्वन्द्वका यी दृश्य हलिउडका साइन्स फिक्सन, म्याट्रिक्स, टर्मिनेटर र मार्भल मुभिज बाट प्रभावित देखिन्छन् । तर, हलिउड फिल्ममा ती अतिरञ्जित र असम्भव लाग्ने द्वन्दका दृश्य, त्यसमा भिड्ने पात्रलाई विश्वसनीय बनाउन विज्ञान वा पात्रको चरित्र चित्रणलाई तार्किक बनाइएको हुन्छ । दक्षिण भारतीय फिल्ममा यस्ता आधारलाई वास्ता गरिँदैन । बेनहुर, ब्रेभहर्ट जस्ता एपिक फिल्म मन पराउने एसएस राजामौलीले आरआरआर लाई पनि भारतको स्वतन्त्रता आन्दोलनसँग जोडेका छन् । अतिरञ्जित द्वन्द्वका लागि सक्षम पात्रका रूपमा स्थापित गर्ने प्रयासमा परिचयमै नायकहरूलाई अत्यन्तै क्षमतावान् चित्रण गरिएको छ । तर, त्यही नियम फिल्म अगाडि बढ्दै जाँदा कायम रहँदैन र बाँकी रहन्छ एक्स्ट्राभ्यागान्जा दृश्यहरूको शृङ्खला । सन् ७० को दशकका प्रतिनायक (एन्टीहिरो) फिल्मका कथानकलाई पुष्पा र केजीएफ ले दोहोर्याएका छन्, अमिताभ बच्चनका दिवार वा अग्निपथ मा जस्तै । गरिब, असहाय, बाबुविहीन बालक अपराधको दुनियाँमा हुर्कंदै र संघर्ष गर्दै त्यही दुनियाँको डन बन्छ । पुष्पा मा यो कथानकलाई फरक पृष्ठभूमि दिइएको छ । अमिताभ बच्चनका एङ्ग्री यङ म्यान विम्बका प्रतिनायक फिल्मका फ्यान निर्देशकपटकथा लेखक प्रशान्त नीलले केजीएफ१ मा सडकका अन्याय, हिंसा सहँदै हुर्केर बम्बईमा डन बन्ने कथानकलाई प्रस्तुत गरेका छन् । पछि कोलार गोल्ड फिल्डमा द्वन्द्वरत एउटा पक्षले अर्को पक्षलाई ध्वंस गर्न उसलाई त्यहाँ पुर्याउँछन् । केजीएफ२ कोलार गोल्ड फिल्डको कब्जा र त्यसको विस्तारमा केन्द्रित छ । कोलारमा विगतमा रहेका सुन खानीलाई यसको आधार बनाइएको छ । कथा, नाटक वा फिल्ममा मुख्य पात्रसँग पाठक वा दर्शक भावनात्मक एकाकार हुने अपेक्षा गरिन्छ । एकाकार भएनन् भने एक्स्ट्राभ्यागन्जा दृश्यले मात्रै दर्शकलाई आकर्षित गरिराख्न सक्दैन । त्यसैगरी अन्त्यमा दर्शकलाई भावनात्मक सन्तुष्टि प्राप्त हुनु फिल्मको लोकप्रियताका लागि अत्यावश्यक मानिन्छ । आरआरआर मा त एउटा नायक आफ्नो समुदायकी केटीलाई दासताबाट मुक्त गर्ने मिसन लिएर हिँडेको छ । अर्को नायक जागिरको कर्तव्यले बाँधिएको छ । जति नै दुःख पाए पनि (दुःख पनि आवश्यक सूत्र नै भयो) उनीहरू अन्ततः सफल हुन्छन् । हलिउडका अतिरञ्जित फिल्ममा नायक मानवको बृहत् हितका लागि लड्छ, त्यसले दर्शकलाई भावनात्मक सन्तुष्टि दिन्छ । तर, पुष्पा र केजीएफ२ मा मुख्य पात्र आफ्नो निजी स्वार्थ पूरा गर्न जेसुकै गर्ने प्रतिनायकका रूपमा चित्रण भएका छन् । ती पात्रले दर्शकमा भावनात्मक एकाकार र सन्तुष्टि सिर्जना हुन्छ र ? वा यस्ता पात्रप्रति दर्शकको लगाव कसरी बन्छ ? यो विषयमा कुरा गर्नुअघि सन् ७० र ८० को दशकका बलिउड फिल्मको चरित्रबारे चर्चा हुनु उपयुक्त होला । सन् ७० र ८० को दशकका फिल्मका प्रतिनायक जतिसुकै हिंस्रक भए पनि उसमा मानवीयता रहेको देखाउने केही दृश्य समावेश हुन्थे । फिल्मको अन्त्यमा प्रतिनायकले खलपात्रको अन्त्य गरेसँगै उसको प्रायश्चित्त देखाउन प्रतिनायकको मृत्यु भएको वा ऊ पक्राउ परेको, जेल गएको देखाइन्थ्यो । तर, पुष्पा मा अत्यन्तै स्वार्थी, आफ्नो फाइदाका लागि जे पनि गर्ने पात्र सफल हुँदा उप्रति पनि दर्शकको लगाव देखियो । केजीएफ१ मा मुख्य पात्र ग्याङ लिएर आउने ग्याङ्गस्टर हुन्छ, एक्लै आउने त मोनस्टर (दैत्य) हुन्छ भन्ने संवाद राखेर उसले गरेका दानवी कृयालाई रुजु गरिएको छ । तर, सुनखानीमा दासका रूपमा काम लगाइएका बीसौं हजार मजदुरको मुक्तिदाताका रूपमा उभ्याएर ऊप्रति दर्शकको लगाव निर्माण गरिएको छ । तर, केजीएफ२ मा भने मुख्य पात्रलाई आफ्नोस्वार्थका लागि जे जस्तो पनि गर्ने, अत्यन्तै हिंस्रक रूपमा प्रस्तुत गरिएको छ । उसले जे पनि गर्न सक्छ भन्ने स्थापित गर्न पहिलो भागमा दास जसरी काममा जोताइएका व्यक्तिहरूबाटै ऊ मसिहा हो, हाम्रो मुक्ति उसैले गर्छ भन्ने संवाद दोहोर्याई तेहर्याई भनाइएको छ । दोस्रो भागमा उसको दृश्यात्मक चित्रण मसिहाकै रूपमा गरिएको छ । क्यामरालाई झन्डै जमिनको सतह नजिक राखेर मुख्य पात्रलाई भीमकाय बनाएर स्लो मोसन मा देखाइएको छ । कुनै एउटा दृश्य छैन, जहाँ उसलाई समान्य रूपमा देखाइएको होस् । जबकि खानीमा काम गर्ने अन्य मजदुर देखाउँदा क्यामरा अग्लोमा राखेर तीनलाई उनीहरूको आफ्नै आकारभन्दा धेरै सानो बनाइएको छ । तर, त्यो मसिहा (मुक्तिदाता) ले ती मजदुरलाई उसरी नै काममा जोत्छ, खानीबाट धेरै सुन छिटोछिटो झिक्न । मुख्य पात्रलाई दैत्यको रूपमा चित्रण गर्दा पनि दर्शकमा भावनात्मक सन्तुष्टि कसरी बन्छ त ? भारतमा स्वतन्त्रताको झन्डै दुई दशकमा पनि नेहरूको समाजवाद व्यवहारमा अनूदित भएन । गरिब, निमुखा, पिछडिएका मानिसको जीवनमा कुनै सुधार भएन । नेहरूको मृत्युपछिको सत्ता संघर्ष, इन्दिरा गान्धीले शक्तिमा टिक्न गरेका तिक्डमले आम मानिसलाई निराश बनायो । सन् ७० को त्यो निराशाको सामाजिक परिवेशमा अमिताभ बच्चनका प्रतिनायक फिल्महरू लोकप्रिय बने । सरकार र राज्यप्रतिको विश्वास गुमेको समयमा दर्शकले प्रतिनायकप्रति भावनात्मक लगाव अनुभूत गरेको हुनाले ती फिल्म लोकप्रिय भए । यो अवस्था ८० को दशकसम्मै कायम थियो । सन् ९० को दशकमा यसमा परिवर्तन आयो । यो परिवर्तन ९० को दशकको सुरुमै भारतमा लागू भएको उदार अर्थनीतिको कारण थियो । उदार अर्थनीतिले औद्योगिकीकरण, समग्र देशको विकास, आर्थिक अवसरको सिर्जना, जीवनस्तरमा सुधारको सपना देखाएको थियो । त्यही बेला हम आप के है कौन, दिलवाले दुल्हनियाँ ले जायेङ्गे जस्ता चमकदमकयुक्त फिल्म बने र लोकप्रिय भए ।फेरि, कोरोना महामारीले आम मानिसलाई बेस्कन झक्झक्यायो । कोरोनाको समयमा काम गर्ने ठाउँबाट कैयौं दिन लगाएर पैदलै गाउँ फर्कन बाध्य हुँदा, भोकै र बिरामी पर्दा सरकार र राज्यबाट धेरैले कुनै सहारा पाएनन् । राजनीतिक पार्टी, नेता र राज्यले जतिसुकै गुलिया कुरा गरे पनि आममानिसका लागि केही गर्दैनन् भन्ने नग्न रूपमा स्पष्ट भयो । कोरोना कहरले राज्यतन्त्र आम मानिसको संरक्षक नभएर भ्रष्ट नेता र कर्मचारीको दुनो सोझ्याउने संयन्त्र रैछ भन्ने अर्थ दियो । दोस्रो, तेस्रो लहरपछि जनजीवन सामान्य बन्दै गर्दा प्रदर्शनमा आएका पुष्पा र केजीएफ२ लोकप्रिय हुनुमा राज्यसँगको असन्तुष्टिको अवचेतन प्रदर्शन त होइन ? यी दुवै फिल्ममा दैत्यका रूपमा चित्रण भएका मुख्य पात्र राज्ययन्त्रसँग लड्छन् । पुलिस प्रशासनलाई कमजोर, मुर्ख र निरीह बनाउँछन् । केजीएफ२ मा त प्रतिनायकलाई दबाउन राज्यले सबै शक्ति (जल, थल, हवाई सेना, पुलिस) परिचालन गर्छ । सन् ७० को हिन्दी फिल्मको प्रतिनायक २०२० को दशकमा आइपुग्दा दैत्य बनेको छ, अवैध धन्दाको मालिकसँग जुध्ने पात्र अब राज्यसँग जुध्ने भएको छ । उतिबेला तँलाई के चाहियो ? भन्ने प्रश्नमा मान्डवा भन्नेले अहिले के चाहन्छस् ? भनेर सोध्दा जवाफमा दुनियाँ भन्छ । पात्र र कथानक समयक्रमसँगै जति भयङ्कर र डरलाग्दा बन्दै गएका छन्, दर्शकमा आकर्षण उति बढ्दो छ । यस्ता फिल्ममा आम मानिसलाई कमजोर, निरीह र अन्यायको विरोध गर्न नसक्ने देखाइन्छ । अन्यायविरुद्ध उभिने व्यक्तिलाई मसिहाका रूपमा प्रस्तुत गरेर बाँकी मानवले केही गर्नुपर्दैन, भगवान्ले नै मसिहा पठाएर न्याय कायम राख्छन् भन्ने मान्यतालाई नै बल पुर्याएका छन् । यी फिल्मले समाजलाई एकाङ्गी, सतही र सपाट रूपमा चित्रण गर्छन् । समाजका जटिलता, विविधतालाई बेवास्ता गर्छन् । समाजलाई कालो र सेतो रूपमा वा एकअर्काविरोधी झुन्डका रूपमा चित्रण गर्छन् । समाजको यस्तो चित्रणले अन्ततः फासीवादी सोचाइलाई प्रवर्द्धन गर्छ । यी फिल्मले अति मर्दाङ्नगी (हाइपर मेसकुलिनिटी) को चित्रण गर्छन् भने महिलालाई सजावटको साधन र सेविकाका रूपमा चित्रण गर्छन् । कुनै वस्तुको माग बढाउन त्यो वस्तुप्रतिको फेटिसिजम (अन्धआकर्षण) निर्माण गर्नुपर्छ भन्ने बजारशास्त्रको सिद्धान्त हो । कुनै वस्तुको उपभोग गर्न अरू व्यक्तिभन्दा पछि पर्दा आफूलाई हीन ठान्ने मानसिकताले फेटिसिजम निर्माणमा बल पुर्याउँछ । दक्षिण भारतीय यी फिल्मप्रति अन्धआकर्षण निर्माण गर्न मिडियाको व्यापक प्रयोग भयो । त्यस्तै निर्देशकका अघिल्ला फिल्मले पनि दर्शकमाझ आकर्षण बढाउन भूमिका खेले । त्यो प्रयास फिल्महलमा लागेको घुइँचोमा प्रतिवम्बन भयो । यी फिल्म हेर्ने दर्शकको घुइँचोले नेपालमा फिल्मको बजारको आकार बताउन मद्दत गर्यो । कोरोना कहरपछि दर्शकलाई फिल्म हेर्न हलमा आउने आत्मविश्वास पनि दियो । अर्कोतर्फ नेपाली फिल्मका निर्मातालाई त्रसित पनि बनायो । त्यसैले उनीहरूले सरकारसँग विदेशी फिल्मको प्रदर्शनमा नियन्त्रण गर्नेदेखि रोक लगाउनेसम्मको माग गरे । स्वदेशी फिल्मलाई संरक्षण गर्न विभिन्न देशमा विभिन्न अभ्यास भइरहेका छन् । दक्षिण कोरियाले विदेशी फिल्म प्रदर्शनमा नियन्त्रणको बाटो लियो । बंगलादेशले विदेशी फिल्म प्रदर्शनमा रोक नै लगायो । आन्तरिक बजारमा कोरियनले विदेशी फिल्मसँग प्रतिस्पर्धा गर्नुपर्ने वातारण बाँकी नै रह्यो । त्यो वातावरणले गुणस्तरीय फिल्म बनाउन उनीहरू जागरुक भए । बंगलादेशमा भने प्रतिस्पर्धाको अभावमा ती फिल्म देशभित्रै हराउने अवस्थामा पुगेका छन् । देशी र विदेशी फिल्मलाई गरिने व्यवहारमा विभेद सबैतिर हुन्छ । त्यस्तो नभएको नेपाल नै होला । विदेशी फिल्ममाथि नियन्त्रणका विभिन्न उपायबारे बेलाबेला चर्चा भइरहेकै छ । बरु विदेशी फिल्मको वितरण र प्रदर्शनबाट भएको आम्दानीलाई नेपाली फिल्म निर्माणमा कसरी ल्याउन सकिन्छ भन्नेबारे बहसको खाँचो छ । दक्षिण कोरिया र चीनले विदेशी फिल्मको वितरण र प्रदर्शनमा भएको कमाइको निश्चित प्रतिशत स्वदेशी फिल्म निर्माणमा लगाउनुपर्ने नीति लागू गरेका छन् । नेपालमा त्यस्तो गर्न सकिन्छ ? पछिल्लो समय नेपालमा प्रदर्शन भएका दक्षिण भारतीय फिल्मले नेपालका चलचित्र निर्माता र निर्देशकका आँखा विस्फारित भएको हुनुपर्छ ।"
'एक्लो काठमाडौंको प्राचीन कथा,"स्थानीय चुनाव आँगनमै आइपुगिसक्यो । काठमाडौंको आकाश उति खुलिसकेको छैन, चुनावका उम्मेदवारहरूचाहिँ खुलिसकेका छन् । उम्मेदवारले आफ्ना एजेन्डा पनि करिबकरिब पूरै शो गरिसकेका छन् । एजेन्डामा लेखिएका बुँदा पुरानै छन् धूवाँ, धूलो, फोहोर, सडक, पेटी आदिआदि । तर, काठमाडौं आफ्नो मुटुमा यति मात्रै विकृति बोकेर बाँचिरहेको छैन । धूवाँ, धूलो र फोहोरबाट मुक्त हुनेबित्तिकै काठमाडौं बाँच्छ भनेर कसैले सोच्छ उसलाई भन्नुपर्छ तिमीले आजसम्म न काठमाडौंलाई बुझेका छौ, न काठमाडौंको रोग चिनेका छौ । काठमाडौंको विरासत थाम्नु आकाश थाम्नुजस्तो होइन ।सबैजसो इतिहासकारले स्विकारेकै विषय हो काठमाडौं ३ हजारदेखि ३५ सय वर्षदेखि अस्तित्वमा छ । नेपालको वर्तमान सरहदभित्र यति पुरानो सहर अर्को छैन । नेपालको हालको सीमा क्षेत्रभित्र नगर सभ्यतासहित अस्तित्वमा रहेको काठमाडौं उपत्यका नै एक मात्र सहर हो । काठमाडौं सबैभन्दा पुरानो मात्र होइन, प्राचीन नगर सभ्यता बोकेको एक्लो सहर पनि हो । काठमाडौंको सहरी सभ्यता ऐतिहासिक होइन, प्राग्ऐतिहासिक छ । इसापूर्व छैटौं शताब्दीदेखि नै यो सहरमाथि लेखिएको छ । इतिहासका विभिन्न कालखण्डमा काठमाडौंले आफ्नो नाम बदल्दै आए पनि यसले मौलिक चरित्र भने बदलेको छैन । उबेलाको काठमाडौंको नाम नै नेपाल थियो । उतिबेलाको नेपाल हालको काठमाडौं खाल्डो मात्रै थियो वा त्योभन्दा बाहिर पूर्वपश्चिमको भूभाग पनि थियो भन्ने विषयमा गहिरो विवाद छ । विवाद नभएको यति मात्रै हो काठमाडौं खाल्डोचाहिँ नेपालभित्रै पर्छ । अरू भूभाग पर्छ कि पर्दैन थाहा भएको छैन । लिच्छविकालमा नेपाल भ्रमण गर्ने विदेशी विद्वान्हरूले पनि काठमाडौं खाल्डोमा पाइला टेकेपछि मात्रै आफू नेपाल पुगेको भनी लेखेका छन् ।नेपाल राज्यको वर्तमान भूभागभित्र नेपालमण्डलबाहेकका अन्य क्षेत्रमा लिच्छविकालमा पनि भूमि थियो, मानव बसोबास थियो, तर नगर थिएन । केही नगर नभएका होइनन् । तर, ती नगरहरू विभिन्न कालखण्डमा विभिन्न कारणले अस्तित्व नै लोप हुने गरी हराए । नहराएको काठमाडौं उपत्यका मात्रै हो । जस्तो शाक्यमुनि गौतम बुद्धका पालामा भारतवर्षमा विभिन्न नगर थिए । त्यसमध्ये हाल नेपालको सरहदभित्र पर्न आएको कपिलवस्तु पनि एक हो । कपिलवस्तु पूर्ण रूपले नगर सभ्यतासमेत भएको सहर थियो । पुरातात्त्विक अन्वेषणले यो पुष्टि गरेको छ । तर, बुद्धको समयपछि कपिलवस्तु पतन भएको देखिन्छ । इपू २४९ मा भारतका मौर्य सम्राट् अशोक लुम्बिनी आउँदा कपिलवस्तु अस्तित्वबाट गायब भइसकेको थियो । कौशल देशका राजा विरुद्धकले इपू ५०० तिर गरेको भीषण आक्रमणबाट कपिलवस्तु ध्वस्त भइसकेको थियो भने त्यहाँ बसोबास गर्ने शाक्यहरू भागेर अन्तै पुगिसकेका थिए । त्यसैको एउटा समूह काठमाडौं खाल्डोमा आएर यहीँ बसोबास गरेको इतिहास छ ।त्यस्तै वर्तमान नेपालको सरहदभित्र अस्तित्वमा रहेको अर्को नगर तिरहुत थियो । यसलाई सिम्रौनगढ पनि भनिन्छ । हालको बारा जिल्लामा पर्ने यो नगर नेपाल र भारतको विभिन्न भूमिमा फैलिएको थियो । इस्वीको दसौं शताब्दीमा भारतको कर्णाटकबाट युद्ध जित्दै बंगालसम्म आइपुगेका सेनापति नान्यदेवले यो नगर बसाएको देखिन्छ । यो तत्कालीन मिथिला प्रदेशकै राजधानी थियो । मिथिला प्रदेशको विदेह सभ्यता वैदिककालमा अत्यन्त चर्चित थियो । नान्यदेवकै वंशका सातौं पुस्ताका राजा हरिसिंह देवको शासनकालमा दिल्लीका मुस्लिम राजा गयासुद्दिन तुगलकको आक्रमणमा परी सन् १३२४ मा सिम्रौनगढ नगर पनि ध्वस्त भयो । आक्रमण थेग्न नसकी भागेर आएका तिनै राजा हरिसिंह देवकी श्रीमती देवलदेवीले नेपालमा शरण लिएको र त्यसपछि नेपालको इतिहासमा नयाँ अध्याय सुरु भएको मानिन्छ । नेपालको बारा, पर्सा जिल्लाका केही ग्रामीण भूमिमा गरिएको सामान्य उत्खनन्मा नगर सभ्यताका केही अवशेष पाइएको थियो ।त्यसैगरी नेपालको इतिहासमा ठूलै राज्य सञ्चालन भएको एउटा भूभाग कर्णाली प्रदेशको खस राज्य पनि थियो । विक्रमको बाह्रौं शताब्दीमा नागराजले कर्णालीको भूमिमा खस राज्य स्थापना गरेको इतिहास छ, जसको राजधानी दुल्लु र सिञ्जा थियो । तर, विसं १४५० तिर खस राज्य पनि फुटेर बाइसेचौबिसे राज्यमा विभाजन हुन गयो । यी बाइसेचौबिसे राज्यहरू पृथ्वीनारायण शाहका कान्छा छोरा बहादुर शाहले नेपाल एकीकरण मा नपारेसम्म स्वतन्त्र राज्य थिए (डा राजाराम सुवेदी, कर्णाली प्रदेशको मध्यकालीन इतिहास) । तर, कर्णाली प्रदेशमा खस राज्य भए पनि त्यहाँ कुनै नगर भने थिएनन् । लेखक मोहनबहादुर मल्लका अनुसार, तत्कालीन रजौटाहरूको खरका टहराहरूको बस्ती हुन्थ्यो । र, जता शत्रुको भय हुन्थ्यो उतै बलियो पार्नुपर्ने हुन्थ्यो । त्यसैले बाइसेचौबिसे राज्यमा सहर बस्न सकेन (कर्णाली प्रदेशका पाल, प्राचीन नेपाल) ।पृथ्वीनारायण शाहले ठूलो मुलुकको महाराज बन्ने सपनाका साथ विभिन्न ठाउँमा आक्रमण गरिरहेका बेला यहाँ विभिन्न जातिका छुट्टाछुट्टै राज्यहरू अस्तित्वमा थिए । ती विभिन्न जातिका पनि छुट्टै राज्य, छुट्टै भूमि र छुट्टै सरकार थिए, तर त्यहाँ नगर थिएन । केही ठाउँमा मानव बस्ती भए पनि त्यो नगरको स्तरमा थिएन ।लिच्छविकालीन अभिलेखहरूमा पनि केही स्थानको नाम उल्लेख छन् । तर, ती नामहरू सहरका हुन् कि गाउँका, त्यो थाहा हुन सकेको छैन । त्यति मात्रै होइन ती स्थान अहिले कहाँ छन् त्यो पत्तो लगाउन समेत इतिहासकारहरूलाई हम्मे परेको छ । जस्तो इतिहासकार ज्ञानमणि नेपालले वनियम्प्यविषय, मग्वरविषय, धवलस्रोतपुर, गण्डीगुल्मविषय, जिग्लोद्गमविषय आदि केही नामहरू दिएका छन्, जो नेपाल खाल्डोभित्रका बस्ती हुन् वा बाहिरका भन्ने थाहा हुन सकेको छैन । मानदेवले चाँगुको अभिलेखमा उल्लेख गरेको मल्लपुरी पनि कता हो, अहिलेसम्म पत्तो छैन ।कुनै पनि नगरको पतन हुनुका विभिन्न कारण हुन्छन् । जस्तो बाह्य आक्रमण, प्राकृतिक प्रकोप, आगलागी, महामारी इत्यादि । काठमाडौंले यी जम्मै प्रकोप इतिहासभरि नै झेल्यो । कर्णालीका खस राजा जितारी मल्लले काठमाडौंमा विसं १३४४ मा पहिलो पटक आक्रमण गरेका थिए । उनी र त्यसपछिका खस राजाहरूले काठमाडौंमा सात पटक आक्रमण गरेको इतिहास छ । एक पटक त ललितपुर सहर नै आगो लगाएर जलाइएको थियो । उता दक्षिणको सिम्रौनगढले पनि विसं १३५७ मा नेपालमण्डलमा पहिलो आक्रमण गरेको थियो । त्यसपछि पनि अनेक पटक आक्रमण गरी तत्कालीन नेपालमण्डल राज्यलाई ध्वस्तै पार्ने प्रयास भएको थियो । विसं १५६० ताका पाल्पाका पराक्रमी राजा मुकुन्दसेनले पनि यहाँ भयंकर आक्रमण गरेका थिए । त्यति मात्रै होइन, बंगालका सुल्तान समसुद्दिनले पनि सन् १३४९ मा यहाँ गरेको आक्रमण कम डरलाग्दो थिएन । उनले यहाँको पशुपति, स्वयम्भूलगायत बस्तीबस्तीमै लगाएको आगो महिनौं जलिरहेको थियो । उनले ध्वस्त पारेका सम्पदा पुनर्निर्माण गर्नै दशकौं लाग्यो ।भूकम्प त काठमाडौंको नियमित पर्वर् ैभन्दा हुन्छ । हरेक सय वर्षमा एक पटक महाभूकम्पले तहसनहस पारेको इतिहास छ । त्यसमध्ये विसं १३१२ मा आएको महाभूकम्प डरलाग्दो थियो । त्यसैमा परी तत्कालीन राजा अभय मल्लको देहान्त भएको थियो । विसं १२८९ मा आएको महामारीले मानिसहरू खानै नपाएर मर्ने अवस्था आएको थियो । त्यस्तै विसं ९३६ मा तत्कालीन राजधानी रहेको विशालनगरमा भयंकर आगलागी भएको थियो । आगलागीपछि नगरको राजप्रासाद नै सार्नुपरेको थियो ।विश्वका धेरै सम्पन्न र शक्तिशाली नगर यस्ता घटनाले पतन भएको इतिहास छ । काठमाडौंले ती सबै विपत्ति झेलेको छ, तर कुनै पनि विपत्तिले काठमाडौंलाई पतन गर्न सकेन । काठमाडौंमा नगर सभ्यता बन्नुअघि वा बनिसकेपछि अस्तित्वमा आएका कतिपय नगर बीचैमा लोप भएर गए, तर काठमाडौं टिकिरहेकै छ । यसले बताउँछ, काठमाडौंको नगर सभ्यता पुरानो र मौलिक मात्र होइन, मजबुत पनि हो । कति मजबुत भने गोर्खाली राजा पृथ्वीनारायण शाहले पनि तत्कालीन नेपाल जितिसकेपछि यो मुलुकको नाम नै गोर्खा राखेका थिए । तर, उनले नेपाललाई गोर्खा बनाउन सकेनन् । बरु कालान्तरमा गोर्खा नै नेपाल बन्न पुग्यो । त्यसैले बलियो घर, बलियो बाटो र बलियो ढल बन्दैमा काठमाडौं बलियो भयो भनी मान्न सकिँदैन । काठमाडौंको बलियोपन यसको अविच्छिन्न नगरसभ्यता र अटुट इतिहासको शृङ्खलामा निहित छ । नगर सभ्यतालाई कमजोर बनाएर काठमाडौंलाई बलियो बनाउन सकिँदैन ।"
आमलक : आकाशको भाँडो,"मन्दिर अथवा मन्दिरजस्तै महत्त्वपूर्ण वस्तुको सबैभन्दा माथि चुचुरामा गजुर राखिएको हुन्छ (तस्बिर १) । गजुर वास्तवमा पूर्णकलश हो भन्ने सबैले देखे बुझेकै कुरा हो । तर, पूर्णकलशको मुनितिर थ्याप्चो फर्सीजस्तो देखिने संस्कृतमा आमलक भनिने चक्काको विषयमा भने अधिकांश अनभिज्ञ छन्जस्तो लाग्छ । आमलकको अर्थ अमला हो । फर्सीजस्तै अमलाको पनि केस्राकेस्रा छुट्टिने गरी धर्साहरू देखिने हुनाले रूपसादृश्यको आधारमा आमलक नामकरण भएको हो । वास्तवमा, पालि ग्रन्थहरूमा यदाकदा उल्लेख गरिने आमलक घट अमलाजस्तो देखिने पानीको भाँडो को छोटकरी रूप आमलक हो । त्यसैले संस्कृत ग्रन्थहरूमा आमलक र वर्षस्थाली (अथवा वर्षस्थाल) पर्यायवाची शब्दको रूपमा प्रयोग भएको पाइन्छ । वर्षस्थाली भनेको पानी बर्साउने भाँडो हो । यसको इतिहास धेरै लामो छ । बौद्ध धर्म र हिन्दु धर्मको विकास हुनुभन्दा पनि पुरानो विश्वासअनुसार, आकाशमा एक अजंगको पानीको भाँडो छ, देवताहरूले त्यो भाँडो घोप्ट्याएपछि पानी पर्छ भन्ने थियो । वैदिक साहित्यमा यस्तो भाँडोलाई महान् कोश ठूलो (पानीको) भाँडो भनेर बयान गरिएको छ । राति आकाशमा देखिने सप्तर्षितारा बीँड भएको ठूलो भाँडोजस्तो देखिने हुनाले सप्तर्षितारालाई पनि वैदिकहरू चमस भन्थे ।अन्तरिक्षको यो ठूलो भाँडो आकाशपाताल जोड्ने विश्वव्यापी स्तम्भ को एक अभिन्न अंग मानिएको थियो । इन्द्रलाई सबैभन्दा ठूलो देवता मान्ने वैदिक मान्छेहरू इन्द्रयष्टि भनेकै विश्वस्तम्भ हो भन्नेमा जोड दिन्थे । वेदमा लेखिएको इन्द्रयष्टिको वर्णनअनुसार, संसारको सृष्टि हुनुभन्दा अघि आकाश र पृथ्वी ठ्याम्मै जोडिएको थियो । यसले गर्दा सृष्टिको विकास नै हुन सकेन । यो कुरो बुझेर इन्द्रले आकाश र पृथ्वी छुट्याइदिए । अनि मात्रै हावापानीको सञ्चार सुरु भयो । तर, आकाशपृथ्वी फेरि जोडिने सम्भावना भएको हुनाले इन्द्रले यी दुईको बीचमा विश्वस्तम्भ गाडिदिए । बुद्ध धर्मको आरम्भ हुनुभन्दा पनि पुरानो यही विश्वस्तम्भको महात्म्य चक्रवर्ती राजाको चक्रसँगै जोडियो । यही चक्र बुद्ध शाक्यमुनिको धर्मचक्रको रूपमा परिवर्तित भयो । त्यसैले मौर्य सम्राट् अशोकले भगवान् बुद्धको सम्मानको रूपमा धेरै ठाउँमा विश्वस्तम्भ स्थापना गरे । सारनाथमा पाइएको अशोकस्तम्भको शिरोभागमा सबैभन्दा माथि राखिएको चक्र हराइसक्यो । तर, चक्रको लगत्तै तल चार दिशामा फर्केर गर्जिरहेका सिंहका आकृति अनि यिनै आकृतिमुनि घोप्ट्याएको भाँडो जस्तो देखिने वर्षस्थालीको चित्रण अहिले भारतको राष्ट्रिय चिह्न बनेको छ । भारतको रामपुर्वा भन्ने ठाउँमा स्थापित गरिएको विश्वस्तम्भको सबभन्दा माथि साँढेको प्रस्तर मूर्ति र त्यसको लगत्तै तल चित्रण गरिएको वर्षस्थाली हाम्रो अध्ययनका लागि अझ राम्रो उदाहरण हो (तस्बिर २, ३) ।दिव्यावदानजस्तो बौद्ध ग्रन्थहरूमा चैत्य अथवा स्तूपको बीचमा ठड्याइने इन्द्रयष्टि भनिने विश्वस्तम्भको वर्णनअनुसार, सम्राट् अशोकले स्थापना गरेका उपयुक्त स्तम्भहरूमा राखिएका घोप्ट्याइएको भाँडोजस्तो देखिने वस्तु वास्तवमा वर्षस्थाली नै हो भनेर निश्चय गर्न सकिन्छ । तर, कुमारस्वामी आदि प्रसिद्ध विद्वान्हरूले यस विषयमा विशेष ध्यान नदिईकन वर्षस्थालीलाई घोप्ट्याएको कमल भन्न थाले । अनि सबैले त्यसैको अनुकरणमा इन्भर्टेड स्टाइलाइज्ड लोटस भन्न सुरु गरे ।प्रसिद्ध विद्वान्ले भ्रमपूर्ण कुरो लेखेपछि त्यो भ्रम हटाउन असाध्य गाह्रो हुन्छ भनेको यही हो ।दक्षिण एसियाको इतिहासमा, विशेषगरेर नेपालको परम्परामा, आमलक भन्ने पुरानो नाम तथा वर्षस्थालीको अपभ्रंस नेवारी बसाहा त कहिल्यै बिर्सिएन । तर, यसको आकारप्रकार हरेक शताब्दीमा झन्झन् थ्याप्चिँदै गयो र चिन्नै नसकिने गरी चक्काको रूपमा परिवर्तित भयो । यसको उदाहरण सबैजो गरुडस्तम्भको माथिल्लो भागमा प्रत्यक्ष देख्न सकिन्छ । २०३४ वर्ष पुरानो हेलिओडोरसले स्थापना गरेको गरुडस्तम्भमा कुँदिएको वर्षस्थाली घोप्ट्याएको भाँडोजस्तो देखिन्छ (तस्बिर ४) । त्यही वर्षस्थाली सत्रौं शताब्दीका पाटनका राजा सिद्धिनरसिंहको गरुडस्तम्भमा थ्याप्चो फर्सीजस्तो आमलकको रूपमा परिवर्तित भयो (तस्बिर ५) ।आमलक अथवा वर्षस्थालीको बारेमा फ्रग हिमस एण्ड रेन बेबिज् भन्ने ग्रन्थमा मैले विस्तृतपूर्वक लेखेको छु । मेरो अध्ययनअनुसार, वर्षस्थालीजस्तै पूर्णकलश पनि सबैभन्दा पहिले सम्राट् अशोककै पालादेखि देखिन थालेको हो । तर, प्राचीनकालका कलाकृतिहरूमा एकै ठाउँमा वर्षस्थाली अथवा आमलकको प्रयोग गरिँदैनथ्यो । यी दुइटै वस्तुको भित्री अर्थ झन्डै एउटै किसिमको छ भन्ने कुरो बिर्सिइँदै गयो । त्यसैले एकै ठाउँमा यी दुवै वस्तुको प्रयोग गर्नु उचित छैन भन्ने विषयमा मान्छेको ध्यान जान सकेन । यो त एक किसिमको पुनरुक्ति हो ।गम्भीरतापूर्वक कलाकृतिको तुलनात्मक अध्ययन गरी हेर्दा भाषा र संस्कृतिको इतिहासमा जस्तै कलाको इतिहासमा पनि कालान्तरमा एकपछि अर्को विकास र परिवर्तन हुँदै गएको स्पष्टतया छुट्याउन सकिन्छ । आमलक अथवा वर्षस्थालीको इतिहास त्यसैको एक ज्वलन्त उदाहरण हो ।"
सप्रसंग सत्यमोहन,"त्यसो त जीवन र मृत्यु सँगसँगै हिँड्छन् । मृत्युभन्दा जीवन अगाडि हिँड्दासम्म केही फरक पर्दैन, तर जीवनभन्दा मृत्यु एक कदम अगाडि हिँड्नासाथ मान्छेको कथामा पूर्णविराम लाग्छ । मान्छेको मात्रै होइन, चराचर जगत्का सम्पूर्ण प्राणीहरूको कथामा पूर्णविराम लाग्छ । चाखलाग्दो कुरा त के भने १०२ वर्ष बाँचेका व्यक्तिको आत्मकथाको किताब कलिलो उमेरमा हुन लागेको उनको आफ्नै मृत्युको कथाबाट सुरुवात हुन्छ । किताबको पहिलो वाक्य नै मृत्युशय्यामा म छटपटाइरहेको थिएँ भन्ने छ । । कहिल्यै काठमाडौं उपत्यका नछोडेका सत्यमोहन जोशी जागिरको सिलसिलामा पहिलो पटक तनहुँ र लमजुङतिर खटाइन्छन् । त्यही बेला औलो लागेर तनहुँको विकट गाउँमा इन्तु न चिन्तु भएर मृत्युलाई कुरिरहेका हुन्छन् । आफूजस्तै औलोको सिकार भएका उनका एक सहयोगीलाई गाउँलेहरूले मृत घोषित गरेर शरीर तल खोलामा फाल्न पठाइसकिएको थियो । यस्तो बेलामा अधकल्चो सास कसरी फेरिरहेका हुँदा हुन् उनी ? कथाले पल्टा त्यतिबेला खान्छ, जब उनको मृत भनिएको साथी ज्युँदै रहेछ भनेर खोलाबाट फिर्ता ल्याइन्छन् । भाग्यवश उपचारको टोली आइपुग्छ र सत्यमोहन पनि मृत्युको शय्याबाट जीवनको शय्यातर्फ फर्कन्छन् । यसरी मृत्युको कथाबाट सुरु भएको सत्यमोहन जोशीको आत्मकथाको किताब सत्यमोहन जीवनका कथैकथाहरूले भरिएको छ । गिरीश गिरीको लेखनसम्पादन रहेको यस किताबमा जम्माजम्मी ३१ अध्याय छन् । जुरेली चरी नामक अध्यायबाट सुरु गरेर जुरेली दर्शन नामक अध्यायमा टुंगिएको छ किताब । कसैलाई गैरआख्यानमा आख्यानको स्वाद लिन मन लागिरहेको छ भने सत्यमोहन उपयुक्त किताब हुन सक्छ । प्रत्येक अध्याय छुट्टाछुट्टै पढ्दा छुट्टाछुट्टै कथाहरू पढेजस्तो लाग्छ । सबै किताब पढिसक्दाचाहिँ एउटा सिंगो र रोमाञ्चक उपन्यास पढेजस्तो आभास हुन्छ । संस्कृतमा एउटा भनाइ छ दैवो दुर्बलघातक ः अर्थात् दैवले पनि दुर्बललाई नै मार्छ । चार्ल्स डार्विनको विश्वप्रसिद किताब द ओरिजिन अफ स्पिसिज मा वर्णित सिद्घान्त सरभाइभल अफ द फिटेस्ट को आशय पनि लगभग उही र उस्तैउस्तै छ जो आफूलाई विद्यमान परिस्थितिमा फिट राख्न सक्छ, त्यो मात्रै जीवित रहन्छ । सत्यमोहन किताब पढिरहँदा सत्यमोहनको सबैभन्दा ठूलो खुबीचाहिँ जहाँ गयो, त्यहीअनुसार आफूलाई ढालेर, भिजेर, रमाएर बाँच्न सक्ने बचाइको कला हो भन्ने लाग्छ । डार्विनको सरभाइल अफ द फिटेस्ट का गज्जबका उदाहरण हुन् सत्यमोहन । काठमाडौंको रैथाने नेवार, जसलाई दस वर्षको उमेरसम्म त नेपाली बोल्न पनि आउँथेन, जब ऊ तनहुँ र लमजुङका अनकन्टार डाँडाहरूतिर जान्छ, ऊ त्यहीँको लोकगीत र लोकनृत्यका मिठासहरूमा रमाउँछ । अनुसन्धानका सिलसिलामा जब कर्णालीको सिञ्जामा पुग्छ, त्यहाँको अभाव र विकटताको रङलाई तुरुन्तै आफ्नो रङ बनाएर सधैंको कर्णालीवासी नै हो कि झैं गरी बाँच्न सुरु गर्छ । पहिले कहिल्यै कुनै नेपाली नपुगेको नयाँ देश न्युजिल्यान्डमा जब पहिलो पटक पाइला टेक्छ, फर्कने बेलासम्म त त्यहीँको बल डान्स गर्दै झुम्ने भइसकेको हुन्छ । चीन जाँदा त्यहीँको चिनियाँले झैं चिनियाँ संस्कृतिको केस्राकेस्रा केलाएर आफैँलाई अझ उन्नत बनाउँछ । यसरी सत्यमोहन जोशीको आत्मकथा पढ्दा थाहा लाग्छ आफू जहाँ गयो, त्यहीँको भएर बाँच्न सक्ने, तर आफ्नो मौलिकता र संस्कृति कहिल्यै नभुल्ने एक आदिवासी विम्ब हुन्, सत्यमोहन जोशी । आजकल नाम कमाउन काम गर्ने, अझ भनौं काम गरेजस्तो गर्नेहरूको भीड छ । सत्यमोहन जोशी भने काम गरेर नाम कमाएका व्यक्ति हुन् । पृथ्वीनारायण शाहले मेरा साना दुखले आर्ज्याको मुलुक होइन भने जस्तै तिनका साना दुखले आर्ज्याको नाम होइन सत्यमोहन जोशी । उनको आत्मकथा पढेपछि यो थाहा लाग्छ । हिजोका दिनमा कलासंस्कृतिको क्षेत्रमा आफ्नो बलबुताले भ्याएसम्म दुःख र मिहिनेत गरेकैले आज सत्यमोहन भन्नासाथ श्रद्घाले जो कोहीको शिर निहुरिन्छ । युनेस्कोले जिउँदो मानव सम्पदा का रूपमा उनलाई अभिलेखीकरण गरेको छ । नेपाल सरकारले शताब्दी पुरुषको उपाधि दिएको छ । सरकारले सम्मानमा उनको तस्बिरअंकित हुलाक टिकट प्रकाशित गरेको छ । नेपालको कला, साहित्य, संस्कृति, इतिहास, दर्शन आदिका सवालमा उनी आफैँमा एक इन्साइक्लोपेडिया हुन् । मदन पुरस्कारसित जोडिएका सत्यमोहनका अनौठा संयोग र किस्साहरू पढ्न पाइन्छ किताबमा । नेपालकै इतिहासमा पहिलो पटक मदन पुरस्कार पाउने व्यक्ति मात्र होइनन्, तीनतीन पटक मदन पुरस्कार पाउने ऐतिहासिक रेकर्ड पनि यिनले रचे । हाम्रो लोक संस्कृति (२०१३), नेपाल राष्ट्रिय मुद्रा (२०१७), कर्णाली लोक संस्कृति (२०२८) यसरी तीनतीन पटक नै अनुसन्धानात्मक पुस्तकका लागि मदन पुरस्कार पाएका सत्यमोहन जोशीका यी किताब लेख्दाका संघर्ष र मिहिनेतको इतिवृत्ति समेटेएिको छ आत्मकथामा । कर्णाली क्षेत्र आज त विकट मानिन्छ, त्यहीमाथि उतिबेलाको कर्णालीको सिञ्जा ! आजभन्दा कैयन् वर्षअघि त्यो क्षेत्र पुगेर त्यहाँको कलासंस्कृितबारे अनुसन्धान गर्नु चानचुने कुरै थिएन । त्यत्रो दुःख उठाएर र ज्यानकै जोखिम मोलेर भए पनि उनले कसैले नगरेको काम गरिछाडे । नेपाली मुद्राजस्तो रूखो विषयमा अनुसन्धान गरेर किताब निकाल्ने काम पनि यिनैले गरे । पुरातत्त्व र संस्कृति विभागका पहिलो निर्देशकका रूपमा काम गरेर पुरातात्त्विक क्षेत्रमा खास भूमिका खेले । संग्रहालयहरू निर्माणमा अहोरात्र खटे । फर्केर हेर्दा, बाघभैरव जस्ता चर्चित नाटकहरू लेखेर नाटककार अवतारमा पनि उत्तिकै अब्बल साबित भए । उतिबेलाको राष्ट्रिय नाचघर र अहिलेको सांस्कृतिक संस्थानको परिकल्पना तथा स्थापना सत्यमोहनकै दृढ इच्छाशक्तिको नतिजा हो । पूजाकोठाभित्र मात्रै अभ्यास गरिने चर्या नृत्यलाई सार्वजनिक स्थलहरूमा प्रदर्शनका निम्ति निकाल्न पनि यिनैले पहल गरे र सफल भए । रोचक त के भने उतिबेला साहुको भ्वाङ अथवा साहुको खोर भनेर चिनिने पोखरास्थित बाटुलेचौरको गुफामा पहिलो पटक मानव पाइला टेक्ने पनि सत्यमोहन जोशी नै हुन् (किताबमा दाबी गरिएअनुसार) । आज त्यही गुफा महेन्द्र गुफाको नामले चर्चित छ । यसरी सत्यमोहन किताबमा सत्यमोहनले गरेका उल्लेखनीय कामहरूको लामो फेहरिस्त पाउन सकिन्छ । सत्यमोहन जोशीको जीवनको एउटा अर्को महत्त्वपूर्ण पाटो जुरेली दर्शन पनि हो, जुन विषयलाई किताबमा निकै प्राथमिकताका साथ दर्साइएको छ । भागवत गीताका अनुसार, दत्तात्रयका २४ गुरुहरू थिए र ती प्रत्येक गुरुहरूबाट उनले एउटा एउटा ज्ञान हासिल गरेका थिए । दत्तात्रयका २४ गुरुमध्ये दुइटाचाहिँ चराहरू थिए, एउटा परेवा र अर्को कुरर । २४ गुरु बनाउने दत्तात्रयका नाममा भक्तपुरका राजा यक्ष मल्लले इसं १४७० मा भक्तपुरमै प्रख्यात दत्तात्रय मन्दिर बनाए । त्यसको ४५१ वर्षपछि पाटनमा जन्मिएका सत्यमोहनचाहिँ आफ्नो एउटा मात्रै गुरु रहेको मान्छन् र उक्त गुरु जुरेली चरा हो भन्छन् । यहाँनेर सामञ्जस्यता के भने दत्तात्रयले लोभलाग्दो वस्तुको संग्रह गर्यो भने ज्यान जोखिममा पर्छ । संग्रहबाट होइन, त्यागबाट मुक्ति पाइन्छ भन्ने कुरा कुरर चराबाट सिके । जुरेली चराबाट पनि सत्यमोहन जोशीले उस्ताउस्तै कुरा सिके । मायामोह अनि चिन्ताबाट मुक्त भएर जुरेली चराजस्तै रमाएर बाँच्ने, कुनै पनि चीजमा आशक्त नहुने, लोभलाचन नपाल्ने । यही दर्शनलाई नाम दिए जुरली दर्शन । यति लामो आयु बाँच्नुका पछाडि जुरेली चराले जस्तै हिजोको तनाव र भोलिको सुर्ताबिनै वर्तमानमै रमाएर बाँच्ने उनको कला पनि हो भन्नेमा कुनै शंका छैन । भनिन्छ, सय वर्ष बाँचेपछि एउटा मान्छे मान्छे रहँदैन, देवता हुन्छ । यस अर्थमा सत्यमोहन पनि एक देवता नै हुन् । देवता पनि आफैँमा पूर्ण त कहाँ हुन्छ र ? देवताको पनि आफ्नो शक्ति र सीमा हुन्छ । सत्यमोहन जोशीको आत्मकथा पढ्दा उनका शक्तिहरूसित साक्षात्कार भइन्छ, तर उनका कमजोरीबारे तपाईं फिटिक्कै कतै केही थाहा पाउन सक्नुहुन्न । आत्मकथा भनेको कन्फेसनको किताब पनि हो । सत्यमोहनका उपलब्धिबारे किताबमा जति वर्णन पाइन्छ, उनका सीमा र कमजोरीबारे एउटा पनि कन्फेसन नहुनुचाहिँ अलि उदेकलाग्दो कुरा हो । १०२ वर्षको लामो आयु बाँच्दासम्म कतै न कतै त पक्कै चुकेका थिए होलान् उनी । कुनै न कुनै अक्षम्य गल्ती वा अपराध गरेका थिए होलान् जानीनजानी । कुनै न कुनै लोभलालच र मोहले कतै न कतै बहकिएका थिए होलान् पक्कै । आत्मकथाको किताबमा आफ्ना कमजोरीबारे फिटिक्कै नबोल्नु सत्यमोहनको असत्यमोहन अवतार हो । सत्यमोहनको त्यो असत्यमोहन अवतारसित यो किताबमा जोकोही ठोक्किन सक्छ । गिरीश गिरीको लेखनसम्पादन रहेको यस किताबमा सम्पादकले जति मिहिनेत गर्नुपर्ने हो त्योचाहिँ अलि नगरेको आभास हुन्छ । जति समय दिएर किताब काँटछाँट गर्नुपर्ने हो, त्यो काँटछाँटमा अलि जाँगर नदेखाएको स्पष्ट देखिन्छ । कतिपय प्रसंग र घटनाको पुनारावृत्ति छ किताबमा । गिरीशको भनाइअनुसार, पुस्तक लेखनको मूल स्रोत रेकर्ड गरिएका वार्ता नै हुन् । यसरी हेर्दा आफ्नो आत्मकथा भन्ने क्रममा सत्यमोहन जोशीले सरसर्ती जे बोले, त्यसलाई जस्ताको तस्तै यो किताबमा उतारे कि त गिरीले ?जीवनी र आत्मकथाबीचको फरक के भने जीवनीमा जीवनीकारले उपलब्ध स्रोत र साधनको सीमामा बाँधिएर लेख्नुपर्छ । आत्मकथामा भने लेखकसित लेख्नलाई खजानाको कनै कमी हुँदैन । सत्यमोहन नामक आत्मकथामा सत्यमोहनले आफ्नो सम्पादकलाई जीवनी लेख्न पर्याप्त सूचना दिए, तर आत्मकथा नै लेख्नका लागि पर्याप्त अनुभव र अनुभूतिको पोको इमानदारीपूर्वक फुकाएनन् कि त ! नइ प्रकाशनले यसअघि नै सत्यमोहनको जोशीको जीवनीपरक पुस्तक प्रकाशन गरिसकेको छ, जुन अंग्रेजीमा अनुवाद भएर पनि आइसकेको छ । अनिल पौडेलको सम्पादनमा जुनेली दर्शन नामक अनुसन्धानात्मक किताब पनि यसअघि नै बजारमा आइसकेको छ । जीवनीपरक ती किताबहरूमा भन्दा फरक, मौलिक र यसअघि नसुनिएका विषय के आए यो आत्मकथामा ? कुनै पाठकले यो प्रश्न सोधे स्वयम् आत्मकथाकार र सम्पादकले के जवाफ देलान् कुन्नि ? सबैभन्दा खड्किने विषयचाहिँ सत्यमोहनले जुन दर्शनलाई जुरेली दर्शन भनेका छन्, त्यो आफैँमा दर्शन बन्नलायक कुरा हो कि होइन भन्ने प्रश्न हो । भूत, वर्तमान र भविष्यको चिन्ता नलिई, वस्तुहरू संग्रह नगरी उडीउडी हिँड्ने त हर चराको प्राकृतिक गुण नै हो । यस्तोमा जुरेली चरा होस् वा धोबीचरा, कोइली होस् वा काँडेभ्याकुर, जलेवाहरू हुन् वा साँवरीहरू, जुन चराको नाम लिँदा पनि के फरक पर्छ र ? ८८६ प्रजातिका चरा पाइने देश नेपालमा जुरेली चराको नैसर्गिक स्वभावलाई दर्शनको नाम दिनु उपयुक्त हुन्छ र ? दर्शनले त अलि माथिल्लो स्तरको बौद्घिक अभ्यास, सारतत्त्व र चिन्तनको माग गर्छ । यी सबका बावजुद सत्यमोहनको आत्मकथा लेखेर गिरीश गिरीले किताब मात्रै लेखेनन्, एउटा लामो कालखण्डको सामाजिक, सांस्कृतिक, साहित्यिक, आर्थिक हर पक्षको ऐतिहासिक दस्तावेज तयार पारेका छन् । यो ऐतिहासिक कामका लागि उनको जति नै तारिफ गरे पनि कमै हुन्छ ।सत्यमोहन जोशीको नाम सुनेको, तर उनीबारे खासै जानकार नभएको जोकोहीका निम्ति यो किताब आफैँमा जानकारीको कारखाना हो । ठोस काम गर्न अल्छी लागिरहेका बेला कसैले यो किताब पढ्यो भने उसका जाँगरका सबै पाटपुर्जा आफैँ चलमलाउन थाल्छन् । सत्यमोहन किताब पढेर कसैले सत्यमोहन जोशी भन्ने एउटा संस्कतिकर्मीलाई मात्र बुझेँ भन्छ भनेचाहिँ त्यो गलत भन्छ । सत्यमोहन पढेर कसैले सत्यमोहन जोशी भन्ने साहित्यकार वा अन्वेषकलाई मात्र बुझेँ भन्छ भने गलत भन्छ । सत्यमोहन सत्यमोहन जोशीको आत्मकथाको किताब जरुर हो, तर यो एक व्यक्तिको भोगाइको माध्यमबाट एउटा युग दर्साउने किताब हो । पूरापूर एक सय दुई वर्ष समयको चलचित्र एउटै किताबमा हेर्ने मन भए सत्यमोहन किताबका पाना पल्टाउँदा हुन्छ ।"
हिमालयको मानव कथा,"हिमालयबारे कति लेखे कथा पूरा हुन्छ ? यसको कुनै सीमा छैन । हिन्दु, बौद्ध र बोन तीनै धर्ममा हिमालयको आफ्नै महत्त्व छ, आफ्नै गाथा छ । हिमाल शब्दले सबै उच्च पर्वतहरूलाई सम्बोधन गरे पनि प्राविधिक अर्थमा हिमालय शब्दको सीमा छ । यसले पश्चिमतिर बग्दै आएको इन्दुस नदी, दक्षिणतिर बांगिएको नंगा पर्वतको क्षेत्रदेखि पूर्व बग्दै गएको ब्रह्मपुत्र नदी, दक्षिणतिर बांगिएको नाम्चा बर्वा पर्वतसम्म फैलिएको लगभग २४०० किमि लामो हिमशृंखलालाई जनाउँछ । अन्तरिक्षबाट लिइएको फोटोमा हिमालय एउटा विशाल केरा वा खुर्पेचाँदजस्तो आकारमा देखिन्छ ।भौगोलिक विकटता, भौगर्भिक रहस्य र जैविक विविधताको पर्याय हो हिमालय । प्रतिकिलोमिटर उचाइमा ६ डिग्री सेल्सियसको दरले तापक्रम घट्दै जाने हावापानी, तरेली परेका पहाड पर्वत, उच्च वेगमा दक्षिणतिर हान्निएका विशाल नदीहरू हरेकले जनजीवनलाई चुनौतीपूर्ण मात्र बनाएको छैन, सांस्कृतिक विविधता पनि पैदा गरेको छ । बाढी, पहिरो र बेलाबेला आउने भूकम्पका धक्का उत्तिकै डरलाग्दो हुने गर्छन् । हिमालयको उत्तरतिर वायुमण्डलमा कम अक्सिजन, सुक्खा र चट्टानी धरातल, न्यून वर्षा र अत्यधिक ठन्डीका कारण जनजीवन बेग्लै ढंगले कठिन बनेको छ । तर, हजारौं वर्षदेखि मानव बसोबास, हिमालपार ओहोरदोहोर र विविध सभ्यताको केन्द्र रहँदै आएको छ यहाँको भूगोल । युरोपेलीहरू रहस्यमय सांग्रिलाको खोजीमा तिब्बत पुग्थे भने तिब्बतीहरू तिब्बतबाहिर कतै रहेको रहस्यमय शाम्बलाबारे जान्न उत्सुक हुन्थे ! चिनियाँ यात्रीहरू फासियान र हुएनशाङले चौथो र सातौं शताब्दीमा गरेको भ्रमणको विवरणमा हिमाली क्षेत्रको प्रारम्भिक विवरण पाइन्छ । तेह्रौं शताब्दीमा चीनको भ्रमण गर्ने मार्को पोलोको यात्रा विवरणमा तिब्बतको चर्चा परेको छ । मार्को पोलोको भ्रमण व्यापारिक उद्देश्यले थियो भने चिनिया यात्रीहरू बुद्ध धर्मबारे जानकारी संकलन गर्न भारत पुगेका थिए । रेशम मार्ग हुँदै व्यापारीहरूको ओहोरदोहोरको इतिहास पनि लामो छ । धर्मप्रचारका लागि आएका इसाई पादरी तथा साहसी खोजकर्ताहरूले हिमाली पदमार्ग र स्थानीय जनजीवनमाथि आआफ्ना अनुभवहरू प्रकाशित गराएका छन् । यसै क्रममा उन्नाइसौं शताब्दीको अन्त्यतिर चीनको गान्सु प्रान्तको दुन्हुआङस्थित मोगाओ गुफामा लाखौं दस्तावेज पत्ता लागेपछि तिब्बत र त्यसको आसपास विकास भएका सभ्यताहरूको पनि जानकारी हुन थाल्यो ।भारतमा अंग्रेजको शासन संस्थागत भएपछि हिमाली क्षेत्रमा पश्चिमा राजनैतिक विस्तारको प्रयास सुरु भएको हो । रुसी साम्राज्यको विस्तार दक्षिणतिर नहोस् भनेर पनि अंग्रेजहरू तिब्बतमा आफ्नो प्रभाव विस्तार गर्न चाहन्थे । पृथ्वीनारायणसँग पराजित भएपछि उनीहरूको काठमाडौं छिर्ने तत्कालीन प्रयास अवरुद्ध भएको थियो । नेपालचीन युद्ध (१७९३) पछि काठमाडौं आएका कर्कप्याट्रिकसँगै अंग्रेजहरूको नेपाल प्रवेशको ढोका उघ्रियो । सुगौली सन्धि (१८१६) पछि महाकालीपारिको भूमिमा अंग्रेजको नियन्त्रण कायम भयो भने काठमाडौंमा प्रतिनिधि नै रहन थाले । जम्मुका राजा गुलाब सिंहलाई हात लिएर कश्मीर र लद्दाखमाथि पनि अंग्रेजले अधिकार जमायो । भनिन्छ, गढवाल क्षेत्र अंग्रेजको अधिनमा नपुगेको भए हिमालयको खोजी अझ पछि धकेलिने थियो । नेपालसिक्किम सीमा विवाद मिलाउन मध्यस्थ बनेपछि सिक्किममा पनि अंग्रेजको प्रभाव विस्तार भयो । भुटानसँग युद्ध नै भयो (१८६४) । १८६५ को सन्धिपश्चात् कालिम्पोङ क्षेत्र पनि अंग्रेजको नियन्त्रणमा पुग्यो । यसरी हिमालयसम्म अंग्रेजको पहुँच भयो । तर, जेज्युइटहरूको ठाउँमा आएका केपुचिन धर्मप्रचारहरूको असहिष्णुताको कारण तिब्बतले पश्चिमाहरूका लागि आफ्नो ढोका बन्द गरिदियो । फलस्वरूप उन्नाइसौं शताब्दीभर तिब्बतमा औपचारिक रूपमा प्रवेश गर्ने अंग्रेजको प्रयास सफल हुन सकेन । तिब्बतबारे सूचना संकलन गर्न र हिमालयको नक्सांकन गराउन अंग्रेजहरूलाई गढवाली वा नेपालीको सहयोग लिनुपर्ने अवस्था आइपर्यो । १९०४ को योङहज्ब्यानको नेतृत्वमा गरिएको सैनिक हस्तक्षेपपछि मात्र तिब्बतमा अंग्रेजको सहज प्रवेश हुन सक्यो ।यात्रा विवरण र छिटपुट राजनीतिक रिपोर्टमा सीमित हिमालय त्यसपछि भने वैज्ञानिक अनुसन्धानको आकर्षण बन्न थाल्यो । नक्सांकन, सीमांकन र अनुसन्धान प्रतिवेदनहरू प्रकाशित हुन थाले । तर, सिंगो हिमाली परिवेशलाई एउटै न्यारेसनमा उनेर तयार पारिएको अलग्गै किताब भने मुस्किलले भेटिन्छ । हालसालै प्रकाशित (२०२०) एड डगलसको हिमालय ः अ ह्युमन हिस्ट्री यस्तै एउटा प्रयास हो । सरल र सुललित भाषामा रचना गरिएको हिमालयको यस गाथाले हिमालयको उत्पत्ति गर्ने पाँच करोड वर्षअघिको भौगर्भिक घटनादेखि एक्काइसौं शताब्दीको नेपाल तथा तिब्बतका समकालीन राजनीतिलाई समेत समेटेको छ । डगलसको सम्मोहनकारी वाचनकलाले हिमालयलाई जीवन्त मात्रै तुल्याउँदैन, हिमालयलाई साक्षी राखेर यसको काखमा घटेका अनगिन्ती घटना पनि उजागर गर्छ । महत्त्वपूर्ण घटनाहरूसँग जोडिएका पात्रहरूको संक्षिप्त जीवनचरित र प्रासंगिक घटनाहरूको बेलिविस्तार लगाउँदै छरपस्ट विषयलाई एउटै मालामा उन्न सक्ने डगलसको न्यारेटिभ कलाले पाठकलाई निरन्तर बाँधिराख्छ ।पुस्तक बीस अध्यायमा विभाजित छ । केही भौगोलिक नक्सा र महत्त्वपूर्ण घटनासँग जोडिएर आउने व्यक्ति, कला, वनस्पति आदिका रंगीन तथा श्यामश्वेत चित्रहरूले पुस्तकलाई थप आकर्षक तुल्याएको छ । डगलस हिमाली क्षेत्रको भ्रमणलाई स्थानीय बासिन्दाले झैं तीर्थाटन नै मान्छन् । त्यसैले पहिलो पाठको शीर्षक नै तीर्थाटन रहेको छ । भारत उत्तराखण्डको गंगोत्रीको भ्रमण र त्यहाँको शिवलिंग पर्वतको दर्शन, साधुसन्तसँगको सत्संग वर्णनबाट पुस्तकको उठान गरिएको छ । त्यसपछि लेखक हिमायलको उत्पत्तिको भौगर्भिक घटनालाई वर्णन गर्छन् । पाँच करोड वर्ष पूर्व भारतीय प्लेट र एसियन प्लेट ठोक्किँदा यहाँको टेथिस सागर विलय भयो र भारतीय प्लेट एसियन प्लेटमुनि धस्सियो । फलस्वरूप तिब्बतको भूत्वकको मोटाइ दोब्बर भयो र यसको धरातलीय उचाइलाई ह्वात्तै उठाइदियो । बढेको उचाइले वायुमण्डलमा अक्सिजनको मात्रा मात्रै घटाएन, त्यहाँका बासिन्दामा कम अक्सिजनमा निर्वाह गर्न सक्ने जैविक विशिष्टता नै विकास गरायो । डगलसले टेक्टोनिक प्लेटहरू ठोक्किएको घटनालाई गाडी ठोक्किँदा ठूलो गाडीमुनि धस्सिन पुगेको सानो गाडीको बोनेट कच्याककुचुक भएजस्तै भारतीय प्लेटको बोनेट कुच्चिएर हिमालय बनेको दृष्टान्तसँग तुलना गरेका छन् । प्रारम्भमा टेथिस साँघुरिँदै जाँदा यसको पीँध उछिट्टिएर यत्रतत्र छरिएका थिए । पूर्वी अरबको यमनको मरुभूमिमा त्यसको अवशेष अझै भेटिन्छ । किनभने टेथिस अझै पूरै समाप्त भइसकेको छैन । सागरको अवशेषस्वरूप पर्सियाको खाडी अझै बाँकी छ । उता भारतीय प्लेट धस्सिने क्रम अझै जारी छ । प्लेटहरूको पश्चिमी सन्धिस्थल नंगा पर्वत क्षेत्रमा बन्दै गरेका नयाँ चट्टानले यसको पुष्टि गर्छ । कालीगण्डकीको गहिरो खोँच भारतीय प्लेटको मध्यभाग हो, जुन त्यो क्षेत्र भ्रमण गर्ने जो कोहीले देख्न सक्छ ।सातौं शताब्दीमा सोङचेन ग्याम्पोले बौद्ध धर्म स्विकार्नुअघिको तिब्बतको इतिहास प्रस्ट छैन । बोन धर्म र धामी प्रथा (सामनिजम) त्यहाँको मुख्य जीवनशैली थियो । तिब्बतमा बौद्ध धर्म संस्थागत हुँदै गर्दाको इतिहास र विकसित विभिन्न सम्प्रदाय तथा दलाई लामाको उदयको संक्षिप्त विवरण डगलसको पुस्तकको एउटा महत्त्वपूर्ण हिस्सा हो । बोन धर्मको केन्द्रचाहिँ तिब्बतको पश्चिममा विकास भएको झाङझुङ (शाङशुङ) सभ्यता थियो । आठौं शताब्दीमा झाङझुङ सभ्यता समाप्त भएपछि त्यसको जगमा गुगे सभ्यता विकास भयो । गुगेको पहिलो राजधानी पुराङ थियो, जसलाई नेपालमा ताक्लाकोट पनि भनिन्थ्यो । गुगे सभ्यता पनि इस्लामको आक्रमणबाट ध्वस्त भएपछि पुराङलाई मुकाम बनाएर खस सभ्यता खडा भयो । खसहरूको राजधानी पुराङबाट पछि मात्र सिञ्जा स्थानान्तरित भएको हो ।तिब्बतको राजनीति र स्वतन्त्रताको इतिहास डगलसको कथावाचनमा पटकपटक प्रवेश गर्छ । चीनले तिब्बतसमेत लद्दाख, नेपाल, सिक्किम र भुटानलाई आफ्ना पाँच औंला भनेर बताउने गरेको थियो । चिनियाँहरूले तिब्बतीहरूलाई चिनियाँ जाति हानकै वंशज दाबी गरे पनि त्यसो नभएको वंशानुगत अध्ययनका तथ्यहरूलाई पुस्तकले पेस गरेको छ । तिब्बतको कठोर हावापानीमा चालीस हजार वर्षअघिदेखि मानिसको बसोबास हुँदै आएको प्रमाण भेटिन्छ । त्यस्तै, पृथ्वीनारायणको उदयदेखिको नेपालको इतिहासको चर्चाले पनि पुस्तकको महत्त्वपूर्ण भाग ओगटेको छ । पृथ्वीनारायणसँग अंग्रेजहरू मात्र होइन, तिब्बतीहरू पनि खुसी थिएनन् । पृथ्वीको देहावसानको खबर पाएपछि सिगात्सेस्थित टासिलुम्पो गुम्बाका पन्चेन लामाले खुसी व्यक्त गरेको प्रसंग डगलसले उल्लेख गरेका छन् । त्यस्तै पुस्तकले तिब्बत भ्रमण गर्ने पहिलो पश्चिमी व्यक्ति, ल्हासा पुग्ने पहिलो व्यक्ति, गुप्त रूपमा तिब्बतको भ्रमण गर्न विभिन्न व्यक्तिहरूबारे पनि प्रसंगअनुसार यथेष्ट चर्चा गरेको छ । तेह्रौं शताब्दीमा नेपालबाट चीनको कुब्लाइँ खाँको दरबारमा गएका अरनिको र उनको कला तथा नेपाल भ्रमण गर्ने पादरीहरू जोन काब्राल (१६२८), जोहान ग्रुबर (१६६२), इप्पोलितो देसिदेरी (१७२१), आर्मिनियाली व्यापारी होभान्नेस जुघाएस्ती (१६८६) आदि व्यक्तिको चर्चा नेपाली इतिहासका पाठकलाई चाखलाग्दो हुन सक्छ । ग्रबर फर्किंदा हेटौंडाको बाटो फर्केका थिए । यिनले मकवानपुरमा भन्सार रहेको र त्यहाँ मुगल साम्राज्यको उपस्थितिको प्रसंग उठाएका छन् ।व्यापारका लागि तिब्बत प्रवेश गर्नेबाहेक युरोपेलीहरूको हिमालयमा अर्को चासो वनस्पति थियो । हिमालयबाट थुप्रै फूल र थरीथरीका वनस्पतिका बीउहरू युरोप पुर्याइएको प्रसंगलाई पुस्तकले विशेष महत्त्वका साथ चर्चा गरेको छ । वनस्पतिशास्त्रको अध्ययनमा यो ठूलो योगदान हो । यस प्रसंगमा ब्रियान हज्सनको नाम छुटाउन मिल्दैन । लेखकले यिनको लामै जानकारी दिएका छन् । हज्सनसँग जंगबहादुरको सम्बन्ध सुमधुर थियो । हज्सनकै मध्यस्थतामा १८५७ को विद्रोह दबाउन जंगबहादुर लखनउ पुगेका थिए । हज्सनकै सहयोगमा जंगबहादुरका हुनेवाला ज्वाइँ गजराजसिंह थापाले नेपालमा चिया खेती सुरु गरेको तथ्यलाई पुस्तकले प्रस्तुत गरेको छ । लेखकले जंगबहादुरको प्रसंगमा जंगको बेलायत यात्रादेखि लोला मोन्टेज लगायतका युवतीहरूसँगको जंगको सम्बन्धलाई चाखिलो पाराले वर्णन गरेका छन् ।पुस्तकको अर्को प्रसंग हिमाल आरोहणका कथा र त्यसमा आइपर्ने समस्याहरूबारे छ । हिमालको नामकरण र विशेषगरी सगरमाथाको स्वामित्वलाई लिएर नेपाल र चीनबीच विवाद भएको थियो । हिमालको सीमा विवाद बढेर स्वतन्त्रोत्तर भारत र कम्युनिस्ट चीनबीच युद्धको अवस्था (१९६२) सिर्जना गर्ने म्याकमहोन रेखाको चर्चा गर्न पनि लेखकले भ्याएका छन् । कम्युनिस्ट चीनले तिब्बतलाई कब्जा गरेपछि तिब्बतीहरूले गरेको प्रतिरोध र चीन सरकारले गरेको दमनलाई पनि पुस्तकमा समेटिएको छ । पुस्तकमा सन्दर्भग्रन्थको लामो सूची छ । समृद्ध अनुक्रमणिका पनि छ । यसले पठनलाई धेरै पाठकमैत्री बनाएको छ । पुस्तक विशेषज्ञभन्दा पनि सामान्य पाठकलाई लक्षित गरेर लेखिएको हो । तर, न्यारेसनमा उल्लेख प्रसंग र उद्धरणहरूको पाठान्त टिप्पणीको अभाव भने बेलाबला खट्किन्छ । लेखकले यो विषयमा स्पष्टीकरण पनि दिएका छन् । खास विषय वा प्रसंग कहाँ, कसले चर्चा गरेका रहेछन् भनेर जान्न खोज्ने जिज्ञासु पाठकलाई पुस्तकले निराश तुल्याउँछ । विस्तृत विवरण कहाँ होला भनेर सन्दर्भग्रन्थलाई घरीघरी केलाइरहनु पक्कै पनि सजिलो हुन्न । त्यस्तै लेखक ठाउँठाउँमा बहकिएका जस्ता पनि लाग्छन्, प्रसंगहरू पुस्तकको मूल थिमबाट पर पुगेजस्तो अनुभूति हुन्छ । पुस्तक पढिसक्दा भुटान, सिक्किम, लद्दाख र कश्मीरको इतिहास नछुट्नुपर्थ्यो भन्ने लागिरहन्छ । पुस्तकले राजनीतिक इतिहासलाई महत्त्व दिएको छ, सामाजिक तथा सांस्कृतिक पाटोलाई समेटेको छैन । पुस्तकको मोटाइका कारण सबै विषय समेट्न नसकिएको तर्क गर्न सकिन्छ । नेपालका लिच्छवि राजा नरेन्द्रदेवलाई अंशुबर्माका वंशज बताइएको छ, जुन सही होइन । यी सामान्य गुनासाका बावजुद पुस्तक पठन उत्साहजनक र रोमाञ्चक रहनेमा कुनै सन्देह छैन ।"
आमाको नाममा तीनवटा क्रस,"६ वर्षअघिको एक प्रसंग । साथी अधिकृत भएको सरकारी कार्यालयमा कामविशेषले पुगेको थिएँ । उनले छोरा ब्याचलर पढ्ने बेला भएको र नागरिकता निकालेको प्रसंग सुनाए, बूढी (उनकी श्रीमती) ले छोराको नागरिकतामा मेरो नाम पनि लेखिनुपर्छ भनेकी थिई, रहर पूरा गरोस् न त भनेको, पूरा भएन । आमाको मात्रै नामबाट पनि नागरिकता पाउने संवैधानिक अधिकार छ भनेर दाबी गरिने देशमा बाबुको नामसँगै आफ्नो नाम पनि लेखाउने अधिकार कुनै आमाको पूरा हुन नसकेको रहर कसरी बन्न पुग्यो ? बिस्तारमा सोधेँ । छोराको नागरिकता निकाल्न उनले आफ्नो र श्रीमतीको नागरिकता साथै लगेका थिए । कर्मचारीले बाबुको नागरिकता हेरेर उनलाई त छोराका बाबुको रूपमा स्विकारे । तर, आमाको नागरिकता हेरेर आमाले बिहेअघि निकालेको नागरिकता भएकाले आमाको नाम छोराको नागरिकतामा राख्न मिल्दैन, कि आमाले बिहेपछि (लोग्नेलाई वंशज मान्दै) बाबुकै थर राखेर निकालेको नागरिकता हुनुपर्छ कि त विवाह दर्ताको प्रमाणपत्र चाहिन्छ भनेछन् । उनले विवाहदर्ता प्रमाणपत्र (जसमा धेरैजसो महिलाको पैत्रिक थरपछाडि लोग्नेको पनि थर जबर्जस्ती झुन्ड्याइदिन्छन्) लैजान बिर्सेका थिए । उनी बस्थे पोखरा, नागरिकता प्रमाणपत्र निकाल्नुपर्ने पर्वतबाट । तुरुन्त लिन आउन मिलेन । अन्तत छोराको नागरिकतामा आमाको नाम भनेर प्रिन्ट गरिएको कोठामा कर्मचारीले तीवनटा क्रस अर्थात् तीन काट्टा लगाएर पठाइदिएछन् । छोराकी आमालाई यसबारे सोध्दा उनले भनेकी थिइन्, छोराको नागरिकता हातमा लिनासाथ ह्वाँह्वाँ रुन पुगेछु, एक छिनपछि मात्रै छोरालाई नराम्रो लाग्यो होला भनेर होस आयो । त्यसपछि बाथरुममा गएर धेरैबेर रोएँ । यो सुन्दै गर्दा मेरो छोरा १४ वर्षको थियो । सोचेँ, मेरो छोराको नागरिकता निकाल्न त अझै दुई वर्ष बाँकी छ । त्यतिन्जेल परिस्थिति निकै फेरिइसकेको हुनेछ । छोराको नागरिकता निकाल्ने बेलासम्म त यस्तो कदापि हुनेछैन । म त आफ्नै नामबाट छोरालाई नागरिकता दिलाउने हो । आफ्नै नामबाट सन्तानको नाबालक प्रमाणपत्र वा नागरिकता निकाल्न गएका आमाका शारीरिक थकान र सीडीओ कार्यालयमा सुनेका अश्लील टिप्पणीका कारण हुने मानसिक अवसादका अनुभूति केही आमाहरूले प्रत्यक्ष सुनाइसकेका थिए । बीसौंपटक पढिएको पनि थियो । तर, पनि आखिर संविधानले त दिएको छ भन्छन्, बुझौं न । यही सोचेर छोराको नागरिकता निकाल्नु केही महिनाअघिदेखि नै मैले यसबारे सोधपुछ सुरु गरेँ । गृह मन्त्रालयकै कर्मचारी रहेका आफन्त दाइलाई मेसेज गरेँ, मेरो नामबाट छोराले नागरिकता पाउन के गर्नुपर्छ ? उनी अहिले पनि कुनै जिल्लाको सीडीओ छन् । र, उनलाई मैले पठाएको उक्त मेसेज आजसम्म पनि अनुत्तरित छ । उत्तर नदिएपछि सोचें, उनी पनि त आमाको नामबाट नागरिकता नदिने अनागरिक उत्पादन कारखाना का इमानदार कारिन्दा न हुन् ! एक जना साथीको देवर मेरो स्कुल पढ्दाको साथी । ऊ पनि कुनै जिल्लामा सीडीओ छ । उसको नम्बर माग्न साथीलाई फोन गरें र यही कुरा बताएँ । साथीले भनिन्, आमाको मात्रै नामबाट नागरिकताको त कोसिस नै नगर्नु, एक त सीडीओ कार्यालयमा तिमीमाथि बोलिने अश्लील शब्दको कुनै लेखाजोखा हुनेछैन र दोस्रो ती सबै अपशब्द सुनिसकेर पनि तिमीजस्ता (श्रीमान्सँग नछुट्टिई सँगै सुखी वैवाहिक जीवन मा बसिरहेका) का सन्तानलाई दिँदैनन् पनि । त्यसपछि मैले दोस्रो पटक संविधान पढेँ । नेपालको संविधान २०७२ को पहिलो वाक्य छ, सार्वभौमसत्तासम्पन्न नेपाली जनता । तर, नागरिकताको हक दिनेबेला संविधानले आफ्नै वाक्य काटेर आमाहरू सार्वभौमिक नागरिक होइनन् भन्ने आशय व्यक्त गरेको छ । जति सर्त पूरा गरेर एउटा सन्तानले बाबुको नामबाट नागरिकता पाउँछ, त्यति नै सर्त पूरा गरेर उसले आमाको नामबाट नागरिकता पाउँदैन । नेपालको संविधान २०७२ को नागरिकताको हक भाग२, धारा११, उपधारा५ मा उल्लेख छ, नेपालको नागरिक आमाबाट नेपालमा जन्म भई नेपालमा नै बसोबास गरेको र बाबुको पहिचान हुन नसकेको व्यक्तिलाई वंशजको आधारमा नेपालको नागरिकता प्रदान गरिनेछ । तर, बाबु विदेशी नागरिक भएको ठहरेमा त्यस्तो व्यक्तिको नागरिकता संघीय कानुन बमोजिम अंगीकृत नागरिकतामा परिणत हुनेछ । अर्थात् एक जना आमाले सन्तानलाई आफ्नो नामबाट नागरिकता दिलाउँदा बाबुको पहिचान नभएको खुलाउनुपर्छ, उनको एकल पहिचान मान्य छैन । तर, एउटा बाबुले सन्तानलाई नागरिकता दिलाउँदा आमाको पहिचान हुन नसकेको खुलाउनुपर्ने प्रावधान संविधानमा कतै छैन । विदेशी पुरुषसँग बिहे गरेका महिलाको हकमा उसका छोराछोरीलाई विदेशी महिला बिहे गरेका पुरुषको जति नै सर्त पूरा गरेर नागरिकता दिलाउने अधिकार छैन । छोराको नागरिकता निकाल्ने समय आइसक्दासम्म म बाबुको ठेगान नभएको भनेर नखुलाएसम्म आमाको नामबाट नागरिकता नपाइने संवैधानिक प्रावधानबारे स्पष्ट भइसकेको थिएँ । मेरो छोराको त बाबुको ठेगान छ । हामी सँगै छौँ । यस्तो सुखी विवाहित जीवन भोगिरहेकी मलाई त आफ्नो पहिचानबाट सन्तानलाई नागरिकता दिलाउन संविधानले नै रोकेको छ ।अब म कम्तीमा छोराको नागरिकतामा बाबुआमा दुवैको नाम लेखियोस् भन्ने सोचमा ओर्लिएँ । साथीको छोराको नागरिकतामा झैं मेरो छोराको नागरिकतामा पनि आमाको नाम लेखेको कोठामा काट्टा नलागे मात्रै पुग्यो भन्ने भयो । तर, भयो ठ्याक्कै त्यही । २०७५ सालको जेठमा नागरिकता लिन आफ्नो जन्मदर्ता, मेरो र बाबुको नागरिकता लिएर बाबुसँगै छोरा चितवन गयो । पोखरामै जन्मेको भए पनि यहाँ घरजग्गा वा बसाइँसराइको प्रमाण नभएकाले ऊ आफ्नो बाबुतर्फका हजुरबाको घरजग्गा भएको ठाउँ रत्ननगरको बासिन्दा बनेर नागरिकता निकाल्दै थियो । खुट्टा घाइते भएकाले म यात्रा गर्न नहुने स्थितिमा थिएँ, पोखरामै रोकिएँ । विवाह दर्ता प्रमाणपत्र ल्याउनुभएन ?, मेरो ससुराको गाउँको वडाका नाता प्रमाणित र सिफारिस गर्ने व्यक्तिले सोधेका थिए रे । तैपनि आमाको नाम लेखेको कोठामा मेरो नामसम्म लेखिदिएछन् । वडामा विवाह दर्ता किन नल्याएको भनेर सोधे भन्ने खबर फोनमा सुनेपछि मात्र म झसंग भएँ । बल्ल त्यतिबेला साथीले विवाह दर्ता लैजान बिर्सेकाले आमाको नाम नलेखिएको सुनाएको याद आयो । वडाबाट आमाको नाम मा मेरो नाम लेखिदिएर पठाए पनि जिल्ला प्रशासन कार्यालयका कर्मचारीले छोराको नागरिकता प्रमाणपत्रमा आमाको नाम भन्ने कोठामा मेरो नाम लेख्न पटक्कै मानेनछन् । उनको तर्क पनि त्यही थियो रे, विवाह दर्ता प्रमाणपत्र नभई बच्चाको नागरिकतामा आमाको नाम लेख्न मिल्दैन । मेरो नागरिकता प्रमाणपत्र साथमै भए पनि त्यो बिहेअघिको भएकाले (जसमा लोग्नेको थर छैन) छोराको नागरिकतामा आमाको नाम लेख्न मिल्दैन । छोराको जन्मदर्ता गर्ने बेलाचाहिँ म श्रीमान्को थर राख्दिन भन्दाभन्दै नगरपालिकाका कर्मचारीले पछि तपाईंको नाता प्रमाणित हुँदैन, विदेश जानुपरे अप्ठ्यारो हुन्छ भन्दै जबरजस्ती कोष्ठकमा श्रीमान्को थर राखिदिएका थिए । विवाहदर्ता लिन तुरुन्त आऊँ भने पनि त्यो छुटेको छ पोखरामा, नागरिकता निकाल्नुपर्नेछ चितवनबाट । र, कर्मचारीले आमाको नाम लेखेको कोठामा उसैगरि तीनवटा काट्टा लगाएर पठाइदिए । मेरो नागरिकतामा लेखिएको नाम र छोराको जन्मदर्ता कोष्ठकमा बाउको थर झुन्ड्याएको उसकी आमाको नाम एकै भएको प्रस्ट देख्दादेख्दै पनि ती कर्मचारीले मलाई मेरो छोराकी आमा मानेनन् । दुई घण्टा बढी बहस गरेपेछि उनले धेरै किचकिच नगर्नुस्, अरू मान्छेलाई डिस्टर्ब नगर्नुस् भनेर आमाको नाम लेखिएको ठाउँमा तीनवटा काट्टा धस्काएको नागरिकता प्रमाणपत्र मेरो श्रीमान् र छोरालाई थमाएर पठाएछन् । आमाको नाम लेखेको कोठामा तीनवटा काट्टा लगाइएको छोराको नागरिकताले यति अपमानबोध भयो कि दुई हप्ता अवसादमा डुबेँ । त्यो दिनदेखि ओहो तिमी कति साहसी, तिम्रा लेखले साहस दिन्छन् भन्ने टिप्पणीले मलाई उत्साहित बनाउँदैनन् । किनभने मेरो सम्पूर्ण हिम्मत र साहसको निर्मम हत्या भएको थियो, २०७५ जेठ १७ गते जिल्ला प्रशासन कार्यालय चितवनमा । आजसम्म छोराको नागरिकता हातमा लिन सकेको छैन । एक पटक छोरीले टाढाबाट देखाइदिएपछि हेरेको, ठ्याक्कै काट्टा त कसले लगायो कुन्नि, तर प्रमाणित गर्ने प्रशासकीय अधिकृतको नाम भएको ठाउँमा रामचन्द्र ढकाल भन्ने व्यक्तिको हस्ताक्षर रहेछ । मेरो कुरा सुनेपछि केही साथीहरूले मलाई आफ्ना छोराछोरीको नागरिकता प्रमाणपत्र पठाए, जसमा आमाको बिहेअघिकै थरसहितको नाम पनि लेखिएको छ । उनीहरूमध्ये कसैले विवाहदर्ता लिएर गएका थिए, कसैको चाहिँ बाउले अलिकति कडा स्वरमा कर्मचारीलाई भनेपछि नाम लेखिदिए, कसैले आमाको नाम नलेखेको प्रमाणपत्र लिएर जाँदै जान्न भनेपछि आमाको नाम लेखिदिएका थिए । कसैले चाहिँ आमाको नाम लेख्दिनुस् न भन्दा चाहिन्न भन्ने ठाडो जवाफ पाएको र काट्टा लगाएको वा खाली राखिएको बताएका थिए । यसको अर्थ आमाको नाम लेखिदिने वा जबर्जस्ती खाली राखेर वा काट्टा लगाएर पठाइदिने हर्कत जिल्ला प्रशासन कार्यालयका कर्मचारीहरूको व्यक्तिगत तजबिज वा निगाहमा भइरहेको छ भन्ने प्रमाणित हुन्छ । यदि यो नियम छ नै भने पनि यस्तो असमान नियम किन राखिएको छ ? बाबुले छोराछोरीलाई नागरिकता प्रमाणपत्र दिलाउन जाँदा कसको श्रीमान् बनेर बच्चा जन्माएको भन्ने प्रमाणित गर्न विवाह दर्ता किन पेस गर्नु नपर्ने ? बच्चाको नागरिकतामा बाउको नाम लेख्दा विवाह दर्ता प्रमाणपत्र नमागी सीधै लेखिने, आमाको नाम लेख्दा विवाहदर्ता प्रमाणपत्र अनिवार्य हुनुपर्ने भनेर उनीहरूले बताउने असमान नियमले कुनै महिला कुनै बच्चाकी आमा हो भनेर मान्यता दिएको देखिँदैन । बरु कसकी श्रीमती बनेर उक्त बच्चा जन्माई भनेर प्रमाण मागिएको देखिन्छ । हिन्दु धार्मिक क्यालेन्डरअनुसार, वैशाख कृष्ण औंसीलाई बोलीचालीको भाषामा आमाको मुख हेर्ने दिन भनिन्छ । छोराछोरीले आमालाई सम्मान व्यक्त गर्ने, उपहार दिने दिन । आजभोलि सामाजिक सञ्जालको माध्यमबाट पनि मान्छेले आआफ्ना आमाप्रति सम्मान व्यक्त गर्छन् । सबैका आमाको अनुहार देख्न पाइन्छ । आमा उनीहरूका लागि के हुन् भनेर शब्दमा व्यक्त भएको देख्न पाइन्छ । तर, २०७५ सालपछि आमाको मुख हेर्ने दिन आएपिच्छे मलाई मनमा आउँछ यो दिन नेपालको संविधान२०७२ का मस्यौदाकारहरूलाई आआफ्ना आमालाई एकाबिहानै त्यसरी सम्मान व्यक्त गर्ने नैतिक साहस कहाँबाट आउँदो हो ? जसले संविधानमै आआफ्ना आमाहरू र आआफ्ना सन्तानका आमाहरूको, भविष्यमा आमा बन्ने इच्छा गरेको खण्डमा आफ्नै छोरीबुहारीहरूको असमान अवस्था सुनिश्चित गरेका छन् । संवैधानिक असमानता त एकातिर छँदै छ, जिल्ला प्रशासन कार्यालयका कारिन्दाले आमाको नाम लेखिएको कोठामा नामसमेत सजिलै लेखिदिँदैनन् । मैसँग यतिबेला तीनवटा नागरिकता प्रमाणपत्रका तस्बिर छन्, जसमा आमाको नाम या त खाली राखिएको छ या काट्टा लगाइएको छ । एउटा नागरिकता प्रमाणपत्र मेरै छोराको छ । यतिबेला मेरो नागरिकता हराएको छ । प्रतिलिपि निकाल्नुपर्नेछ । मैले निकाल्दाताकाको नागरिकता प्रमाणपत्रमा झन् आमाको नाम भन्ने कोठै हुँदैनथ्यो । साथीहरूबाट सुनेको छु, नयाँ नागरिकता प्रमाणपत्रमा आमाको नाम भन्ने कोठामा सीडीओ कार्यालयका कर्मचारीले आमाको नाम लेखिदिँदैनन् । पुरानो जे छ त्यो बदल्न मिल्दैन भन्ने जवाफ दिन्छन् । मेरी आमाको नाम काट्टा काट्टा काट्टा होइन र मलाई त्यो हुँदै नभएको नाम लेखाउन मन छैन । प्रतिलिपि ननिकाली भएको छैन, तर आमाको नाममा काट्टा लगाइने डरले आजसम्म चितवन जिल्ला प्रशासन कार्यालय जान सकेको छैन । ४ वर्षअघि मेरो छोराको नागरिकता प्रमाणपत्रमा आमाको नाम भन्ने कोठामा तीन काट्टा लगाइदिएर मेरो नामलाई तीनवटा काट्टा नामकरण गरेको व्यक्ति आजको दिन आफ्नी आमाको नाममा कसरी महिमागान गर्दा हुन् ? ६ वर्षअघि साथीको छोराको नागरिकतामा आमाको नाममा काट्टा लगाइदिएर उसलाई रुवाउने पर्वतको सीडीओ, अफिसको कारिन्दा अनि मेरो भाइ विशाल गौतम र साथीकी छोरी स्वीकृति कट्टेलको नागरिकता प्रमाणपत्रमा आमाको नाम खाली राखिदिने चितवनको सीडीओ, अफिसका कारिन्दा आजका दिन के गर्दा हुन् ? यिनीहरूले आजसम्म कति जिल्ला पुगेर कति जना आमालाई काट्टा नामकरण गरे होलान् ? वा आमाको नाम को कोठा खाली राखिदिएर उनीहरूको अस्तित्वलाई नकारे होलान् ? यी सबैले आज बिहान आआफ्नी आमाको दीर्घजीवनको कामना त पक्कै गरे होलान् । जबजब आमाको मुख हेर्ने दिनका पोस्टहरू देख्छु, नेपालको संविधान२०७२ का मस्यौदाकारहरू सम्झन्छु । गृह मन्त्रालयमा कार्यरत आफ्नै आफन्त र साथीहरूलाई पनि एकाबिहानै आमाको फोटो हालेर महिमागान गरेको देख्छु, मलाई अत्यन्त भद्दा हाँसो लाग्छ ।"
