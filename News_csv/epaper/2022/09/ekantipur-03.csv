शीर्षक,विवरण
५२ विद्यार्थी उच्च शिक्षा पढ्न अस्वीकृत,"(काठमाडौं)विद्यालय तहको अन्तिम परीक्षा कक्षा १२ को नतिजामा ५२ प्रतिशत अर्थात् १ लाख ८८ हजार ४ सय १० जना विद्यार्थी नन ग्रेडिङ (एनजी) मा परेका छन् । उनीहरू उच्च शिक्षा पढ्न अस्वीकृत भएका हुन् । तीमध्ये दुई विषयमा मात्रै नन ग्रेडिङमा परेका १ लाख ३० हजार ८ सय ७८ (३६ प्रतिशत) परीक्षार्थीले भने असोज ३० र ३१ गते ग्रेडवृद्धि परीक्षामा सहभागी हुने अवसर पाउने छन् । उक्त परीक्षामा दुवै विषयमा कम्तीमा १६ जीपीए ल्याए उनीहरूलाई उच्च शिक्षा अध्ययनको ढोका खुल्नेछ । ग्रेडवृद्धि परीक्षामा सहभागी हुन अन्य विषयमा डी भन्दा माथिल्लो ग्रेड प्राप्त गरेको हुनुपर्नेछ । लेटर ग्रेडिङ पद्धतिअनुसार प्रत्येक विषयमा सैद्धान्तिकतर्फ कम्तीमा ३५ प्रतिशत अंक प्राप्त नगरे एनजी उल्लेख गरिन्छ ।राष्ट्रिय परीक्षा बोर्डले शुक्रबार लेटर ग्रेडिङ पद्धति २०७८ अनुसार १२ को नतिजा सार्वजनिक गरेको हो । नतिजाअनुसार १६ प्रतिशत अर्थात् साढे ५७ हजार विद्यार्थीले भने अर्को वर्ष पुनः कक्षा १२ को सबै विषयको परीक्षा दिनुपर्नेछ । यसअघि २०७२ को लेटरग्रेडिङ पद्धतिमा दुईभन्दा बढी जुनजुन विषयमा न्यून ग्रेड प्राप्त गरेको हो, त्यही विषयमा मात्रै ३ वर्षसम्म ग्रेडवृद्धि परीक्षा दिन पाइने व्यवस्था थियो । यो वर्षदेखि पहिलो पटक लागू पद्धतिमा कुनै विषयमा राम्रो जीपीए प्राप्त गरेको ननग्रेड विद्यार्थीले पनि पुनः सबै परीक्षा दिनुपर्ने बाध्यता छ । जेठ १६ देखि २५ गतेसम्म देशभर सञ्चालित परीक्षामा नियमिततर्फ ३ लाख ३६ हजार ८ जना सहभागी थिए । तीमध्ये १ लाख ७४ हजार ५ सय ९८ जना (४८ प्रतिशत) ले मात्रै विश्वविद्यालयमा भर्ना पाउने छन् । कोभिड जस्तो असहज परिस्थितिपछिको परीक्षाको नतिजालाई निराशाजनक भन्न नमिल्ने बोर्डका सदस्यसचिव दुर्गाप्रसाद अर्यालले दाबी गरे । कोभिड महामारीका कारण दुई वर्षपछि बोर्डले २०७६ सालभन्दा पहिले जस्तो गरी आफैंले परीक्षा सञ्चालन गरेको थियो । २०७७ र २०७८ मा भने होमसेन्टरमा परीक्षा सञ्चालन गरेर विद्यालय आफैं र बाह्य परीक्षकले उत्तरपुस्तिका परीक्षण गरेका थिए । २०७६ को तुलनामा यसपालिको नतिजा झनै खस्केको देखिएको छ । विद्यालय शिक्षाका अनुसन्धानदाता देवीराम आचार्यले कोभिडले सिकाइ खस्किए पनि त्यसलाई स्वीकार गर्न सरोकारवाला तयार नभएको बताए । २०७६ मा जस्तै यस पटक पनि ४ मा ४ जीपीए ल्याउने विद्यार्थीको संख्या शून्य छ । २०७७ मा उत्तरपुस्तिका विद्यालयमा नै परीक्षण गर्दा ४७ जनाले ४ जीपीए प्राप्त गरेका थिए । २०७८ मा बाह्य परीक्षकबाट उत्तरपुस्तिका जँचाउँदा पनि ४ जीपीए ल्याउने विद्यार्थी शून्य भए । २०७६ मा साढे १६ हजार अर्थात् ५ प्रतिशत विद्यार्थीले मात्रै १६ भन्दा कम जीपीए ल्याएकाले उच्च शिक्षामा भर्ना हुन रोकिएका थिए । यस पटक उक्त संख्या ५२ प्रतिशत पुगेको हो । त्यतिबेला २ लाख ९२ हजार परीक्षार्थीले परीक्षा दिएका थिए । नतिजाले विद्यालय शिक्षाको पढाइमा नै गडबड छ भन्ने प्रश्न उठेको त्रिभुवन विश्वविद्यालयका प्राध्यापक प्रेम फ्याकले बताए । १२ वर्षसम्म पढ्दा पनि नतिजा राम्रो आएन भने हामीले बालबालिकालाई के पढायौं ? प्रश्न गर्दै उनले भने, विद्यार्थीलाई मात्र दोष दिएर हुँदैन, विद्यालय शिक्षाको शिक्षण सिकाइको जग बलियो बनाउन पुनर्विचार गर्न ढिलाइ भइसक्यो । रिजल्ट प्रकाशनपछि त्यसको विश्लेषण गरेर सुधार गर्ने प्रयासमा कमी हुँदै आएको उनी बताउँछन् । विषयगत रूपमा बोर्डले सार्वजनिक गरेको नतिजा विश्लेषण गर्दा सबैभन्दा बढी अंग्रेजी, सामाजिक अध्ययन, नेपाली, लेखा, अर्थशास्त्र, बिजनेस स्टडिजलगायत विषयमा विद्यार्थी कमजोर रहेको देखिन्छ । अनिवार्य अंग्रेजीमा १ लाख १ हजारभन्दा बढी विद्यार्थी नन ग्रेडिङमा परेका छन् । त्यसपछि लेखा विषयमा ६६ हजार विद्यार्थीको नतिजा नन ग्रेडिङ आएको छ । सामाजिक अध्ययनमा ५४ हजार, नेपालीमा ३२ हजार, अर्थशास्त्रमा साढे २७ हजारभन्दा बढी, बिजनेस स्टडिजमा साढे १९ हजार विद्यार्थीले ३५ प्रतिशत अंक पनि ल्याउन नसकेर नन ग्रेडिङमा परेका हुन् । ऐच्छिक नेपालीमा १७ हजार ७ सय ५४, शिक्षण विधिमा १७ हजार ४ सय ६०, शिक्षामा ११ हजार ४ सय ६७ जनाको नन ग्रेडिङ नतिजा आएको छ । यद्यपि प्रयोगात्मकतर्फ भने अंग्रेजीमा ४, लेखामा २, सामाजिकमा ३, नेपालीमा ४ जनाको मात्रै एनजी उल्लेख छ । कमजोर विद्यार्थीलाई पनि शिक्षकले प्रयोगात्मकतर्फ भने कुस्त नम्बर दिएको बोर्डका पदाधिकारी बताउँछन् । यसअघि प्रयोगात्मक र सैद्धान्तिकतर्फको नम्बर एकै ठाउँमा जोडेर नतिजा प्रकाशित गरिन्थ्यो । विद्यालय शिक्षाको जग नै बलियो नभएका कारण अंग्रेजी, नेपालीलगायत भाषागत विषयमा धेरै विद्यार्थी असफल भएको अंग्रेजी विभागका प्राध्यापक फ्याकले औंल्याए । शैक्षिक गुणस्तर परीक्षण केन्द्रले कक्षा ५, ८ र १० का विद्यार्थीमा गरेको अध्ययनमा पनि सिकाइ उपलब्धि ५० प्रतिशत हाराहारी मात्रै रहेको पाइएको थियो । तल्लो कक्षाको रिफ्लेक्सन कक्षा १२ मा देखिएको र उच्च शिक्षामा पनि देखिने प्राध्यापक फ्याकले बताए । १२ कक्षाको नतिजा मात्रै विश्लेषण गरेर पुग्दैन, ५ कक्षामा पढ्ने विद्यार्थीले आफ्नो नाम अंग्रेजीमा लेख्न नसक्ने अवस्था छ, १० कक्षामा पढ्नेले आफ्नो स्कुलको नाम अंग्रेजीमा शुद्ध लेख्न सक्दैन, उनले भने । समग्र नतिजाअनुसार यस पटक जीपीए ३६१ देखि ४ ल्याउने विद्यार्थी ४ हजार १ सय ८९ जना (११५ प्रतिशत) रहेका छन् । ३२१ देखि ३६० सम्म ३० हजार १ सय ७ जना (८३ प्रतिशत), २८१ देखि ३२० सम्म ६५ हजार २ सय ८४ (१७९८ प्रतिशत), २४१ देखि २८० सम्म ६४ हजार ९३ जना (१७६६ प्रतिशत), २०१ देखि २४० सम्म १० हजार ९ सय (३० प्रतिशत), १६१ देखि २० सम्म ३५ जना र १२१ देखि १६० सम्म जीपीए ल्याउने विद्यार्थीको संख्या शून्य रहेको बोर्डले जनाएको छ । जिल्लाजिल्लामा परीक्षा केन्द्र तोकेर सञ्चालन गरिने बोर्डले जनाएको छ । वार्षिक परीक्षामा जस्तै अनलाइनबाटै प्रश्नपत्र पठाउने व्यवस्था गरिनेछ । ग्रेडवृद्धितर्फ ३० हजार ४५ जना र आंशिकतर्फ ३ हजार १ सय ३२ जना परीक्षार्थी सहभागी थिए । आंशिकतर्फ ४१ प्रतिशत विद्यार्थी मात्रै उत्तीर्ण भएको परीक्षा नियन्त्रक कृष्णप्रसाद शर्माले जनाए । नियमिततर्फ ३८ जनाको परीक्षा रद्द गरिएको छ । शुक्रबार साँझ नतिजा प्रकाशन गरेर बोर्ड र नेपाल टेलिकमको वेबसाइटबाट मात्रै नतिजा हेर्न सक्ने व्यवस्था गरिएको थियो । ढिला गरी नतिजा राख्दा राति अबेरसम्म थाहा पाउन सकस भएको विद्यार्थी, अभिभावकले गुनासो गरे । १५ दिनपछि मात्र ट्रान्सक्रिप्ट, माइग्रेसन, प्रोभिजनल प्रमाणपत्र उपलब्ध गराइने बोर्डले जनाएको छ ।"
काउन्सिलमा कार्यकर्ता राखेर मिडिया नियन्त्रण गर्न विधेयक,"(काठमाडौं)पत्रकारितालाई स्वतन्त्र, मर्यादित र उत्तरदायी बनाउन सहयोग गर्ने भन्दै प्रस्ताव गरिएको नेपाल मिडिया काउन्सिललाई स्वायत्त निकाय होइन, दलका कार्यकर्ता भर्ती केन्द्र बनाउने गरी विधेयक अघि बढाइएको छ । सर्वोच्च अदालतका न्यायाधीश बराबरको योग्यता भएको व्यक्तिलाई अध्यक्ष हुने व्यवस्था गरिएको छ, तर छनोट र बर्खास्तीमा सञ्चार मन्त्रालयका सचिवको प्रमुख भूमिका हुने व्यवस्था गर्न खोजिएको छ । तत्कालीन प्रधानमन्त्री केपी शर्मा ओलीको पाला राष्ट्रिय सभामा पेस गरिएको यो विधेयकमा पत्रकारलाई १० लाखसम्म जरिवाना गर्ने र त्यस्तो अधिकार काउन्सिललाई हुने व्यवस्था राखिएको थियो । तर पत्रकार महासंघ, नागरिक समाज र प्रेसबाट विरोध भएपछि राष्ट्रिय सभाले विधेयक संशोधन गरेको छ । राष्ट्रिय सभाले पारित गरेको विधेयकमा काउन्सिल अर्धन्यायिक निकाय हुने र त्यसले जरिवाना गर्न सक्ने व्यवस्था हटाइएको छ । तर, काउन्सिलको अध्यक्षलाई मन्त्रालयको सचिवप्रति उत्तरदायी हुने व्यवस्था गरिएको छ । प्रेस काउन्सिल ऐन २०४८ लाई प्रतिस्थापन गर्न सरकारले मिडिया काउन्सिल ऐन ल्याउन लागेको हो, विधेयक पारित भएमा प्रेस काउन्सिल खारेज हुनेछ र मिडिया काउन्सिल स्थापना हुनेछ । प्रस्तावित काउन्सिलमा अध्यक्ष र सचिवसहित १० जना रहने प्रावधान छ । अध्यक्षका लागि सर्वोच्च अदालतको न्यायाधीशको बराबरको योग्यता पुगेको वा पत्रकारिताको क्षेत्रमा कम्तीमा १५ वर्ष अनुभवसहित त्यस क्षेत्रमा विशिष्ट योगदान पुर्याएको हुनुपर्ने व्यवस्था प्रस्ताव गरिएको छ । यो योग्यता जाँचेर अध्यक्ष छनोट गरी सिफारिस गर्ने अधिकार भने सञ्चार तथा सूचना प्रविधि मन्त्रालयका सचिवलाई दिन प्रस्ताव गरिएको छ, अन्य दुई सदस्य पनि मन्त्रालयले नै तोकेका व्यक्ति हुनेछन् । सर्वोच्च अदालतका न्यायाधीश हुन योग्य व्यक्ति छनोट गर्ने जिम्मेवारी सचिवलाई दिने प्रावधान तर्कसंगत देखिएन, प्रेस काउन्सिलका पूर्वअध्यक्ष राजेन्द्र दाहाल भन्छन्, सूचना आयोगमा पूर्वसचिव अध्यक्ष हुन्छन्, छनोट समितिमा प्रतिनिधिसभाका सभामुख संयोजक हुन्छन्, तर सर्वोच्च अदालतको हैसियत भएको पदाधिकारी छान्ने समितिको संयोजक मन्त्रालयको सचिव हुने प्रावधान राख्दा संगति कसरी मिल्छ ? गृह मन्त्रालयले २०७६ वैशाख ६ मा जारी गरेको मर्यादाक्रमअनुसार सर्वोच्च अदालतको न्यायाधीश नवौंमा हुन्छन् भने सचिव १३ औं स्थानमा रहेका छन् । यसले पनि मर्यादाक्रममा तल्लो तहमा रहेको व्यक्तिले आफूभन्दा माथिल्लो मर्यादाको व्यक्ति छनोट गर्न सम्भव नहुने विज्ञहरू बताउँछन् । साथै यसले नियुक्ति प्रक्रियालाई अस्पष्ट र अपारदर्शी बनाउने मात्र होइन, समग्रमा काउन्सिललाई सरकारको हतियार बनाउन खोजेको उनीहरूको जिकिर छ । संस्थालाई स्वायत्त र सक्षम बनाउने भनेर कानुन बनाउने अनि यसको पदाधिकारीमा भने कार्यकर्ता भर्ती गर्न खोज्दा कसरी स्वायत्त हुन्छ ? काउन्सिलका पूर्वअध्यक्ष बोर्णबहादुर कार्कीले भने, काउन्सिललाई स्वायत्त बनाउने हो भने नियुक्ति प्रक्रिया स्वायत्त हुनुपर्छ । प्रस्तावित प्रावधान नै कायम राख्ने हो भने सरकार नियन्त्रित मान्छे आउने भयो । योग्य र सक्षम व्यक्तिले नियुक्ति पाउने व्यवस्था गर्न सिफारिस समिति स्वतन्त्र हुनुपर्ने उनको सुझाव छ । पत्रकार महासंघका वरिष्ठ उपाध्यक्ष रमेश विष्ट पनि विधेयकमा राखिएको प्रावधानले स्वायत्तताको सम्भावना नहुने भएकाले अध्यक्ष छनोटमा सरकारी नियन्त्रणभन्दा पनि संसद्लाई समावेश गर्नुपर्ने बताउँछन् । अहिलेको प्रावधानअनुसार विधेयक पारित हुने हो भने काउन्सिल सरकारबाट नियन्त्रित हुन्छ, उनी भन्छन्, अध्यक्ष छनोटलाई पारदर्शी बनाउने हो भने संसद्को सहभागिता हुनुपर्ने हुन्छ । तत्कालीन सञ्चारमन्त्री गोकुल बाँस्कोटाले २०७६ वैशाख २७ मा राष्ट्रिय सभामा दर्ता गरेको विधेयक विधायन समितिले २०७६ माघ १४ मा संशोधनसहित पारित गरेको थियो । राष्ट्रिय सभाले २०७८ साउन २७ मा पारित गरेको विधेयक प्रतिनिधिसभामा शुक्रबार दर्ता भएको हो । विधेयकमा पत्रकार बन्न लाइसेन्सको व्यवस्था हुने, अनलाइन, छापा, प्रसारण, साहित्य पत्रकारिताका लागि छुट्टाछुट्टै वा एकीकृत आचारसंहिता बनाएर लागू गर्ने, आचारसंहिता उल्लंघन गरेमा सचेत गराउने, पत्रकारको दर्ता प्रमाणपत्र, प्रेस पास निलम्बन गर्ने र प्रमाणपत्र खारेज गर्ने प्रावधान राखिएको छ । प्रेसमा प्रवेश गर्ने नयाँ पत्रकारले लाइसेन्स परीक्षा लिने व्यवस्था व्यावहारिक नभएको विज्ञहरू बताउँछन् । पत्रकारिता गर्छु भन्नेलाई बन्देज गर्न पाइँदैन । गलत गर्नेलाई दण्ड गर्न मिल्छ । तर, पत्रकारिताबाट बाहिर निकाल्न चाहिँ पाइँदैन, पूर्वअध्यक्ष दाहालले भने, लाइसेन्स लिएर प्रमाणपत्र दिने नाममा प्रवेश नै नदिई अभिव्यक्ति स्वतन्त्रता कुण्ठित गर्न चाहिँ पाइँदैन । महासंघका वरिष्ठ उपाध्यक्ष विष्टले पनि परीक्षा व्यावहारिक नभएको बताए । पत्रकारिता मेडिकल र इन्जिनियरिङ जस्तो प्राविधिक विषय होइन, उनले भने, लाइसेन्सको प्रावधान राख्ने हो भने नयाँलाई प्रवेश निषेध गरेर अभिव्यक्ति स्वतन्त्रता कुण्ठित गर्न खोजेको ठहर्छ । पूर्वअध्यक्ष कार्की पनि परीक्षाको बार लगाएर नियन्त्रण गर्न नहुने बताउँछन् । तत्कालीन सञ्चारमन्त्री बाँस्कोटाले प्रेस अधिकारलाई नियन्त्रण गर्ने उद्देश्यले सञ्चारमाध्यम, प्रकाशक, सम्पादक, पत्रकार वा संवाददातालाई २५ हजारदेखि १० लाख रुपैयाँसम्म जरिवाना गर्न सक्ने प्रावधान राखेर संसद्मा विधेयक दर्ता गरेका थिए । काउन्सिललाई नै दण्ड जरिवाना गर्ने अधिकार दिइएको थियो । राष्ट्रिय सभाको विधायन समितिले यसलाई सच्याउँदै काउन्सिलले उजुरीकर्ता र आमसञ्चार संस्थाबीच मेलमिलाप गराउने व्यवस्था राखेको छ । त्यस्तै आचारसंहिताविपरीत सञ्चारमाध्यमबाट प्रकाशित वा प्रसारित सामग्रीबाट कसैलाई असर पुगेमा क्षतिपूर्तिको दाबीसहित उक्त सञ्चार संस्थाविरुद्ध जिल्ला अदालतमा उजुरी दिन सक्ने व्यवस्था समितिले थपेको छ । त्यस्तै अदालतले उचित देखेमा क्षतिपूर्ति उपलब्ध गराउन आमसञ्चार संस्थालाई आदेश दिन सक्ने प्रावधान समितिले पारित गरेको हो । यो विधेयकमाथि विचार गरियोस् भन्ने प्रस्तावमा प्रतिनिधिसभाको शुक्रबारको बैठकमा छलफल भएको छ, जसलाई सभाले स्वीकार गरेको छ । अब ७२ घण्टाभित्र सांसदहरूले विधेयकमाथि संशोधन प्रस्ताव राख्न पाउँछन् ।"
विमानस्थलको भीआईपी कक्षबाटै भागे अभियुक्त,"(काठमाडौं)ठगी आरोपमा फरार एक अभियुक्त संयुक्त अरब इमिरेट्स (दुबई) बाट त्रिभुवन अन्तर्राष्ट्रिय विमानस्थल अवतरण गरी भीआईपी कक्षबाटै भागेका छन् । ठगीको कसुरमा प्रहरीको फरार सूची एवं अध्यागमनको कालोसूचीमा परेका सुनसरीका ३० वर्षीय रिजवान आलम शुक्रबार भीआईपी कक्षबाट भागेका हुन् । उनी मुस्लिम आयोगका अध्यक्ष समिम मियाँ अन्सारीसँगै दुबईबाट आएका थिए । अन्सारीले भीआईपी कक्ष प्रयोग गरे । उनीसँगै आएका आलम पनि भीआईपी कक्षतर्फ लागे । तर, आलमको राहदानी कालोसूचीमा परेको भेटिएपछि अध्यागमनले प्रहरीलाई खबर गर्यो । सुरक्षाकर्मीले नियन्त्रण लिन नपाउँदै भीआईपी कक्षको ढोकाबाटै भागेर उनी सम्पर्कविहीन भएका हुन् । अन्सारीसँगै राहदानी जाँच नगराई आलम भीआईपी कक्षमा प्रवेश गरेका थिए । विमानस्थलका प्रमुख अध्यागमन अधिकृत पुष्पराज शाहीले आलम भीआईपी कक्षबाट भागेर सम्पर्कविहीन भएको पुष्टि गरे । अध्यागमन कक्षमा अन्सारीसँगै आएका रिजवान आलमको रेकर्ड हेर्दा कालोसूचीमा परेको भेटिएपछि हामी उनको खोजीमा जुट्यौं तर त्यसअगावै उनी भीआईपी कक्षबाट भागे, उनको खोजी भइरहेको छ, उनले भने । आलमको खोजी गर्न त्रिभुवन अन्तर्राष्ट्रिय विमानस्थल अध्यागमन कार्यालयले काठमाडौं उपत्यका अपराध अनुसन्धान कार्यालयलाई पत्राचार गरेको छ । आलमसहित तीन जनाविरुद्ध दाउद हुसेनले गत कात्तिकमा आलमविरुद्ध १ करोड ६८ लाख रुपैयाँ ठगी गरेको कसुरमा कारबाहीका लागि प्रहरीमा जाहेरी दिएका थिए । आलमले हुसेनका छोरालाई दुबईमा पाइलट कोर्स गराइदिने भनेर उक्त रकम लिएका थिए । तर, कोर्स गर्न नपाएपछि आफू आलमबाट ठगिएको भन्दै हुसेनले प्रहरीमा जाहेरी दिएका थिए । त्यसपछि अघि बढेको अनुसन्धानका क्रममा काठमाडौं प्रहरी परिसरले २०७८ चैत १० मा त्रिभुवन विमानस्थल अध्यागमन कार्यालयलाई पत्र लेखी कालोसूचीमा राखेर निगरानी गर्न आग्रह गरेको थियो । त्यसपछि गत चैत २७ मा काठमाडौं जिल्ला अदालतले आलमसहितका आरोपितविरुद्ध पक्राउ पुर्जी जारी गरेको थियो । यसबारे निगरानी भइरहेका बेला शुक्रबार आलम दुबईबाट आएर विमानस्थलबाटै भागेका हुन् ।"
नागरिकताको राजनीतिले जो अनागरिक बनाइए,"बारागढी गाउँपालिका१ बाराका परवेज आलम (२१ वर्ष) पनि साफीजस्तै नागरिकताविहीन छन् । उनका बुवा लाल हुसेन देवान फकिर जन्मसिद्ध नागरिक हुन् भने आमा जैबुन नेसा वंशजको । आफ्ना दुई दाइ, दुई भाइ र बहिनीसहित ६ सन्तानमध्येका आलमका दाइहरूले वंशजको नागरिकता पाइसकेका छन् । २०६३ को संविधान आएपछि सुरुमै दाइहरूले नागरिकता पाइहाल्नुभयो, त्यसपछि रोकियो, उनले भने, अहिले मेरो परिवारमा उमेर पुगेर पनि अनागरिक बनाइएका तीन जना छौं । म, भाइ र बहिनी । अर्को एउटा भाइको उमेर पुगेको छैन ।नागरिकता पाइसकेका दुवै दाइ वैदेशिक रोजगारीबाट फर्किएर नेपालमै केही काम गरेर बसेका छन् । नागरिकता बनेपछि पासपोर्ट बनाएर वैदेशिक रोजगारीमा जाने अवसर पाएका दाइहरूलाई जस्तो अवसर पनि प्रवेजलाई छैन ।बीपी मेमोरियल हेल्थ इन्स्टिच्युट एन्ड रिसर्च सेन्टर, धापासीबाट वाग्मती सरकारको पूर्ण छात्रवृत्तिमा गत वर्ष नै एचए सकेका आलम अहिले नेपाल स्वास्थ्य व्यवसायी परिषद्मा दर्ताका लागि आवेदन दिन नपाएर हैरान छन् । लाइसेन्सको परीक्षाका लागि फर्म भर्दा नै नागरिकता अनिवार्य गरेको छ, त्योबिना फर्म नै लिँदैन, उनले भने, मोटरसाइकलगाडीको लाइसेन्स निकाल्ने, पासपोर्ट बनाउने, सीमकार्ड निकाल्ने, बैंक खाता खोल्नेजस्ता समस्या त कति छन् कति । आफूले डिस्टिङ्सन ल्याएर पास गरेको एचएकै लाइसेन्स निकाल्न पाएको छैन ।नागरिकता ऐन २०६३ लाई संशोधन गर्न ल्याइएको यो विधेयक कानुन बनेमा नागरिकता पाउने बाटो खुल्नेमा ढुक्क भएका आलम अहिले त्यसमा राजनीतीकरण भएको देख्दा विरक्तिएका छन् । बुवाको नामबाट निकालेको सिमकार्ड राखेर फोन चलाइरहेका उनको प्रश्न छ घरमा बुवाआमा र दाइहरूको नागरिकता छ । म, भाइ र बहिनीलाई रोकिएको छ । हामीलाई नागरिकता दिँदा के खतरा हुन्छ भन्ने ठानेका होलान् नेताहरूले ?गृह मन्त्रालयका प्रवक्ता फणीन्द्रमणि पोखरेलका अनुसार देशभर जन्मसिद्ध नागरिकका करिब चार लाख सन्तान नागरिकताविहीन छन् । विज्ञहरू राजनीतिक नेतृत्वले संशोधन विधेयकको मुख्य उद्देश्य नबुझेर विरोध गरिरहेको बताउँछन् । यो विधेयकले नागरिकताका अरू धेरै विषय छोएकै छैन, जन्मसिद्धका नागरिकलाई वंशजको नागरिकता दिने यसको मुख्य उद्देश्य हो, मधेस प्रदेशका मुख्य न्यायाधिवक्ता दीपेन्द्र झा भन्छन्, हाम्रा नेताहरू वास्तविक विषयलाई नबुझीकन धारणा बनाउँछन्, जुन दुर्भाग्यपूर्ण छ ।सांसद कर्ण अन्तरिम संविधान र नागरिकता ऐनले बाबु वा आमाको नामबाट वंशजको नागरिकता दिने व्यवस्था गरेलगत्तैदेखि जन्मसिद्ध नागरिकता प्राप्त व्यक्तिका सन्तानलाई पनि नागरिकता दिनुपर्नेमा छुट्टै कानुन चाहिने तर्क गरेर रोकिएको बताउँछन् । विभिन्न तर्क झिकेर अवरोध गरियो, अहिले भइरहेको ढिलाइ पनि त्यसकै निरन्तरता हो, नेपाली नागरिकलाई नागरिकता दिन अस्वीकार गर्ने व्यक्तिलाई युद्ध जितेर आएको योद्धाजस्तो हाइहाइ गरिन्छ, उनले भने, आफ्ना नागरिकलाई नागरिकता दिँदा देश टुक्रिन्छ भन्ने उग्रराष्ट्रवादी सोच हावी छ । यो विधेयकमा अवराध नभएको भए अहिलेसम्म कतिले नागरिकता पाइसकेका हुन्थे, कति पाउने प्रक्रियामा पुग्थे ।यो विधेयकले यसअघि जन्मका आधारमा नेपालको नागरिकता पाएको व्यक्तिका सन्तानलाई वंशजको नागरिकता दिने प्रबन्ध गरेको छ । यो प्रबन्ध संविधानबाट हुबहु सारिएको हो । त्यस्तै गैरआवासीय नेपालीलाई पनि निश्चित सीमासहित नागरिकता प्रदान गर्ने अर्को व्यवस्था गरेको छ । यी दुवै प्रावधानमा कसैको विरोध नदेखिए पनि यो विधेयकको विषयवस्तु नै नभएको वैवाहिक अंगीकृत नागरिकतासम्बन्धी प्रावधानलाई लिएर अहिले राजनीतिक तहमा विवाद भइरहेको छ । २०६३ सालको नागरिकता ऐनले नेपाली नागरिक पुरुषसँग बिहे गर्ने विदेशी महिलाले आफ्नो देशको नागरिकता त्याग गर्ने प्रक्रिया सुरु गरेमा नेपालको वैवाहिक अंगीकृत नागरिकता पाउने व्यवस्था उक्त ऐनमा छ । २०७५ साउन ४ मा प्रतिनिधिसभामा दर्ता भएको विधेयकमा सुरुमा यसबारे कुनै व्यवस्था नगरिएको भए पनि पछि २०७७ असार ७ मा राज्यव्यवस्था समितिले ७ वर्षपछि मात्रै वैवाहिक अंगीकृत नागरिकता दिने व्यवस्था पास गरेको थियो । तत्कालीन नेकपाका सांसदको बहुमतमा पास भएको उक्त प्रतिवेदनमा नेपाली कांग्रेस र मधेसकेन्द्रित दलको फरक मत थियो । त्यसलाई सदनले स्वीकार गर्न बाँकी रहँदै गत असार २१ मा सरकारले विधेयक फिर्ता लिएको थियो । प्रमुख प्रतिपक्षी दल एमालेले अहिले राज्यव्यवस्था समितले पास गरेको ७ वर्षे प्रावधान राख्नुपर्ने अडान लिइरहेको छ । तर, त्यसकै आधारमा यो विधेयक कानुन बन्नबाट रोकियो भने पनि वैवाहिक अंगीकृत नागरिकता पहिलेजसरी नै निरन्तर प्रदान भइरहनेछ । साफी र आलमहरू भने नागरिकताविहीन भइरहनेछन् ।"
सहकारी बोर्डको जग्गा कब्जा गरेर पसल,"(चितवन)राष्ट्रिय सहकारी विकास बोर्डको स्वामित्वमा भरतपुर केन्द्रीय बसपार्क आडमा रहेको २ बिघा ११ कट्ठा ९ धुर जग्गा कब्जा गरी पसल राख्न अहिले धमाधम टहरा निर्माण भइरहेको छ । नारायणगढस्थित फुटपाथमा पसल राख्नेलाई हटाइएपछि उनीहरूले बोर्डको जग्गामा पसल राखेका हुन् । बोर्डले शुक्रबार भरतपुरमा पत्रकार सम्मेलन गरेर आफ्नो जग्गामा अनधिकृत रुपमा पसल राखिएको जनाएको छ । बोर्डले कुनै पनि संघसंस्था, व्यपारीसँग लिखितरुपमा भाडामा दिनेलिने सम्झौता नगरेको जानकारी गराउँछौं । भ्रममा परेर सो जग्गामा कोही कसैले पसल नराख्नु होला, बोर्डका सहअध्यक्ष मित्रराज दवाडीले भने । उनले व्यवसाय सुरु गरेकालाई उक्त ठाउँ छाड्न आग्रह गरेका छन् ।बोर्डलाई जानकारी नदिई पसल सञ्चालन हुन थालेपछि उक्त स्थान खाली गराउने विषयमा प्रशासन, महानगर र वडा९ कार्यालयलाई पत्राचार गरीसकेको दवाडीले जानकारी दिए । तर, टहरा बनाउन आउनेलाई रोक्ने र बनेका टहरा हटाउने विषयमा कसैको चासो दिएका छैनन् ।पिताम्बर अर्यालले जेठदेखि यहाँ पसल राखेका हुन् । म पर्वतबाट ६७ वर्षअघि नारायणगढ आएर सहिदचोकस्थित फुटपाथमा पसल राखें । त्यहाँबाट महानगरले हटायो । आन्दोलन भयो । कहाँ राख्ने भनेर सोध्दा उनीहरूले नै त्यहाँ खाली ठाउँ छ, पसल राख भनेपछि आएका हौं, उनले भने । हाललाई व्यापार राम्रो नभए पनि आडमा बसपार्क भएकाले पछि प्रगति होला भनेर पसल थापेको उनले सुनाए । यहाँ ४०५० जनाले पसल राखिसकेको अर्की व्यवसायी शोभा पौडेलले बताइन् । हटाउँछ रे भन्ने हल्ला चल्यो । त्यसपछि टहरा बने पनि धेरै आएका छैनन् । हामी पसल थापिरहेका छौं, उनले भनिन् । व्यवसायीहरुले महानगरका अधिकारीले बस्न भनेको जवाफ दिदए पनि प्रमुख, उपप्रमुखले भने अस्विकार गरेका बोर्डका दवाडीले बताए । भरतपुर९ केन्द्रीय बसपार्कसँग जोडिएको उत्तरतर्फको जग्गा टहरा बनेर पसल सञ्चालन मात्रै भएका छैनन्, साना गाडी पार्क गर्ने ठाउँ पनि भएको छ । तर, बोर्डले जग्गा उपयोग गर्ने अर्कै योजना बनाएको थियो । कृषि बजार भवन बनाउन ०७३७४ को बजेट वक्तव्यमै घोषणा भएको थियो । दवाडीका अनुसार २ अर्ब ५२ करोड ७७ लाख रुपैयाँ लागत अनुमान गरिएको भवन बनाउन बजार सम्भाव्यता अध्ययन, माटो परीक्षण, व्यावसायिक योजना, डीपीआर निर्माण, सञ्चालन विधिजस्ता काम भइसकेका छन् । नक्सापासका लागि ७५ लाख निकासा भइसकेको हो । ईआईए प्रतिवेदन पनि स्वीकृत भए पनि बीचमा केही समय बोर्ड पदाधीकारीविहीन भएको र कोरोना महामारीका कारण काम सुरु गर्न नसकेको उनले सुनाए । अब छिट्टै भवन निर्माण थाल्ने उनले बताए । पसल राखेका अर्यालले भवन सिलान्यास हुँदाका दिन आफूले जमिन खाली गरिदिने बताए ।यहाँ बोर्डको ७ बिघाको एउटै प्लट थियो । केही वर्षअघि ३ बिघा तत्कालीन भरतपुर नगरलाई बिक्री गरिएको बोर्ड उपनिर्देशक अनिल पौडेलले बताए । नगरले केन्द्रीय बसपार्क बनाउने भएपछि निश्चित सर्तमा बोर्डले थप २ बिघा जमिन पनि नगरलाई दिएको थियो । त्यसपछि बाँकी रहेको जग्गा उपयोगविहीन हुँदा अतिक्रमणमा परेको हो ।"
अधिवेशन स्थगनकै अवस्थामा सकिँदै प्रदेशसभा,"(मकवानपुर)वाग्मती प्रदेशसभाको कार्यकाल अधिवेशन स्थगनकै अवस्थामा सकिने भएको छ । प्रदेशसभाको दसौं अधिवेशन गत साउन ९ मा स्थगन भएको थियो । सत्ता गठबन्धनभित्रको खटपट र आमनिर्वाचनको मिति घोषणा भइसकेको अवस्थामा वर्तमान राजेन्द्र पाण्डे नेतृत्वको सरकार सदनको बैठक बोलाउने पक्षमा देखिँदैन । जसका कारण प्रदेशसभाको पहिलो कार्यकाल औपचारिक बैठक नै नबसी स्वतः अन्त्य हुने भएको हो ।प्रदेश सरकार सदन नबोलाई बाँकी समय अध्यादेशबाटै शासन गर्नेगरी अगाडि बढिरहेको छ । उसले एकपछि अर्को अध्यादेश जारी गरिरहेको छ । सदन बोलाउने सम्बन्धमा दबाब दिन प्रतिपक्ष पनि मौन छ । प्रदेशसभाका सबैजसो सदस्यहरू आगामी निर्वाचनका लागि धमाधम प्रत्यक्ष वा समानुपातिकतर्फको उम्मेदवार बन्न आफ्नो नाम सिफारिस गराउनेमा केन्द्रीत छन् । संघीय सरकारले आगामी मंसिर ४ का लागि प्रतिनिधिसभा र प्रदेशसभाको निर्वाचन मिति घोषणा गरिसकेको छ । २०७४ को निर्वाचनपश्चात् मुलुकभर औपचारिकरुपमा संघीयता कार्यान्वयन सुरु भएको थियो । तर, अस्तित्वमा आएदेखि नै प्रदेशसभाले आफूले तोकेअनुसारको कानुन निर्माण गर्न सकेन । अस्थिर सरकारको रोग संघीयता कार्यान्वयनका क्रममा पनि दोहोरिएपछि नेतृत्वले यसको यसको मर्म नै बुझ्न नसकेको रुपमा टिप्पणी भइरहेको छ । प्रादेशिक संरचनामाथि विभिन्न कोणबाट बहस भइरहेका बेला बैठक नै नबसी प्रदेशसभाको कार्यकाल सकिनुलाई नेतृत्व गम्भीर नभएको रुपमा औंल्याउन थालिएको छ ।प्रदेशका आन्तरिक मामिला तथा कानुनमन्त्री कृष्ण शर्मा खनालले अब प्रदेशसभाको बैठक बस्ने सम्भावना नरहेको बताए । निर्वाचन प्रत्रिया सुरु भएपछि हाम्रो कार्यकाल स्वतः सकिन्छ । सांसदको औपचारिक बिदाइ वा कुनै कार्यक्रम गर्ने हाम्रो योजना छैन, प्रदेश सरकारका प्रवक्तासमेत रहेका खनालले समग्रमा प्रदेशसभाको पहिलको कार्यकाल उपलब्धीमूलक रहेको दाबी गरे । शून्य अवस्थाबाट प्रदेशसभाको सुरुवात भएको हो । हालसम्म सरकार सञ्चालन गर्न आवश्यक ऐन, कानुन निर्माण गरेका छौं । अब आउने प्रदेशसभालाई काम गर्न धेरै सहज हुनेछ, उनले भने ।प्रदेशसभाको थप बैठक नबसी कार्यकाल सकिने अनुमान गर्दै यसका पाँच वटै विषयगत समितिले हालसम्म गरेका निर्णय र गतिविधिलाई समेटेर पुस्तक प्रकाशन गर्ने औपचारिक निर्णय गरिसकेका छन् । यसबीचमा प्रदेशको नामाकरण र स्थायी राजधानी तोकिनु सबैभन्दा ठूलो उपलब्धिको रुपमा रहेको सांसदहरू बताउँछन् । २०७६ पुस २७ मा प्रदेशको नामाकरण र स्थायी राजधानी तोक्ने प्रस्ताव सदनको दुई तिहाइभन्दा बढी मतले पारित गरेको थियो । ५ वर्षे अवधिमा सरकार भने ३ पटक परिवर्तन हुन पुग्यो ।११० सदस्यीय प्रदेशसभामा प्रत्यक्षबाट ६६ जना र समानुपातिकबाट ४४ जना निर्वाचित भएका थिए । तत्कालीन अवस्थामा नेकपाको एकल बहुमत रहे पनि विभिन्न राजनीतिक घटनाक्रमसँगै प्रदेशसभामा हाल एमालेका ४० जना, माओवादी केन्द्रका २३ जना, कांग्रेसका २२ जना, नेकपा (एकीकृत समाजवादी) का १३ जना, विवेकशील साझा पार्टीका ३ जना, राप्रपाका २ जना, नेपाल मजदुर किसान पार्टीका २ जना र जनता समाजवादी पार्टीका १ जना गरी कुल १०७ जना मात्रै सदस्य छन् । दोलखाका सांसद पशुपति चौंलागाईंको निधन र काठमाडौंका सांसद केशव स्थापित र चितवनका सांसद विजय सुवेदीले राजीनामा दिएपछि ३ वटा सदस्य पद रिक्त छ ।संघीयता कार्यान्वयनको पहिलो अभ्यास वाग्मतीले २०७४ माघ १८ मा प्रदेशसभाको पहिलो बैठक बसेर गरेको थियो । माघ २९ मा प्रदेश सरकारको गठन भएसँगै उसको पहिलो कार्यकाल निकै उतारचढाव पूर्ण रुपमा बित्यो । प्रदेश स्थापनाको सुरुवातमा २ वर्षभित्र ९९ वटा कानुन निर्माण गरिसक्ने घोषणा गरे पनि हालसम्म ५५ वटा मात्र मूल कानुन निर्माण भएका छन् । तत्कालीन समयमा मुख्यन्यायाधिवक्ताको कार्यालय र आन्तरिक मामिला तथा कानुन मन्त्रालयले प्रदेशलाई पूर्णरूपमा सञ्चालन गर्न ८२ वटा कानुन भए पुग्ने प्रतिवेदन तयार पारे पनि सरकारको आयु करिब १५ दिन मात्र रहँदा अझै २७ वटा कानुन निर्माण गर्न बाँकी छन् । जसमध्ये १३ वटा एकल र १४ वटा साझा अधिकार सूचीका कानुन छन् ।प्रदेशसभा सचिवालयअनुसार हालसम्म ७० वटा कानुन पारित भएकोमा ५५ वटा मूल र १५ वटा संशोधन विधेयक हुन् । सचिवालयमा हालसम्म ७५ वटा कानुन दर्ता भएकोमा ६८ वटा प्रदेश प्रमुखबाट प्रमाणीकरण भएका छन् । करिब २ सय ८८ घण्टा २० मिनेटसम्म २४० पटक बसेको प्रदेशसभाका बैठकबाट ती कानुन निर्माण भएको सभामुख सानुकुमार श्रेष्ठले बताए । शून्य समयमा ११ पटक, विशेष समयमा २९ पटक, सार्वजनिक महत्वको प्रस्तावमा १ पटक र मुख्यमन्त्री जवाफ (शून्य र विशेष समय) मा १४ पटक छलफल गरिएको प्रदेशसभा सचिवालयले जनाएको छ ।"
थाहामा फोहोरबाट आम्दानी,"हेटौंडा (कास) थाहा नगरपालिकाले फोहोरबाट आम्दानी गर्न थालेको छ । गत आवमा जैविक फोहोरबाट मल र अजैविक फोहोर बिक्रीबाट साढे एक लाख रुपैयाँ आम्दानी गरेको पालिकाले जनाएको छ । समुदायलाई परिचालन गरेर उचित ढंगले फोहोरको व्यवस्थापन गर्दै आएकाले आम्दानी हुन थालेको फोहोर व्यवस्थापन शाखा प्रमुख अनिल लामिछानेले बताए । छुट्टै कार्यविधि नै बनाएर स्थानीयलाई अपनत्व हुनेगरी व्यवस्थापनगरिरहेकाले थप लगानी गर्नुनपरेको उनको भनाइ छ ।पालिकाले प्रत्येक वडामा बजार पहिचान गरी व्यवस्थापन समिति गठन गरेको छ । त्यस्ता समितिबाट मासिक न्यूनत्तम सय रुपैयाँ लिने गरिएको छ । नगरका १६ वटा समितिबाट फोहोर संकलन गरेर थाहा२ टाखेल र ६ बज्रवाराहीस्थित सेरिगेसन हाउसमा जम्मा गरिन्छ । यहाँ कुहिने र नकुहिने फोहर छुुुुुुट्टयाइन्छ, नगर प्रमुख विष्णु विष्टले भने, नकुहिनेलाई बिक्री र कुहिनेबाट मल बनाइन्छ ।नकुहिने फोहोरको उचित व्यवस्थापन गर्दै आएको उनको भनाइ छ । नगरबाट दिनहुँ २ हजार ५ सय किलो फोहोर संकलन हुने गर्छ । त्यसमध्ये ४ सय किलो कुहिने फोहोर हुने उनले जनाए ।सहरीकरणसँगै फोहोरको मात्रा बढेको भन्दै नगरले त्यसलाई घटाउन तालिम आयोजना, डस्टबिन वितरणलगायत कार्यक्रम गरिरहेको छ । दिगो रूपमा फोहर व्यवस्थापन गर्न जग्गा छनोट गरी पूर्वाधार बनाउन लागिएको उनले बताए ।"
अर्जेन्टिनी उपराष्ट्रपतिको 'हत्या प्रयास' असफल,"(बोयनस आयरेस)निधारमा ताकिएको बन्दुक जाम भएर नपड्किँदा अर्जेन्टिनाकी उपराष्ट्रपति क्रिस्टिना फर्नान्डेज डी क्रिच्नरको हत्या प्रयास असफल भएको छ । आफ्नो निवासबाहिर उपस्थित समर्थकलाई अभिवादन गर्ने क्रममा उपराष्ट्रपति क्रिस्टिनामाथि भीडमा रहेका एक व्यक्तिलेह्यान्डगन ताकेका थिए । तर, ट्रिगर जाम भएर पड्किएको थिएन ।राष्ट्रपतिसमेत रहिसकेकी क्रिच्नर आफूमाथि लागेको भ्रष्टाचार मुद्दाको सुनुवाइमा सहभागी भएर घर फर्किंदा उक्त आक्रमणको प्रयास भएको हो । सन् २००७ देखि २०१५ सम्म उनी अर्जेन्टिनाको राष्ट्रपति थिइन् । राष्ट्रपति पदमा रहँदा राज्यविरुद्ध ठगी गरेको र सार्वजनिक कोषको रकम अनधिकृत रूपमा आफ्नो क्षेत्र पाटागोनियामा खर्च गरेको उनीमाथि आरोप छ । क्रिच्नरले भने आफूमाथि लगाइएको आरोप अस्वीकार गर्दै आएकी छन् । उक्त आरोप झूटो भएको भन्दै समर्थनमा केही दिनअघिदेखि नै क्रिच्नरको निवासअघि उनका समर्थकहरू भेला भएका थिए ।समर्थकको भीडबाटै एक ३५ वर्षीय ब्राजिलियन बन्दुकधारीले बन्दुक ताकेको प्रहरीले जनाएको छ । ५ थान गोली भरिएको उक्त बन्दुकको ट्रिगर दबाइए पनि जाम भएर पड्किन नपाएको अर्जेन्टिनाका राष्ट्रपति एवं क्रिच्नरका श्रीमान् अल्बर्टो फर्नान्डेजले पुष्टि गरे । सामाजिक सञ्जालमा छ्यापछ्याप्ती भिडियोमा क्रिच्नर आफ्नो निवासअघि पुगेर गाडीबाट ओर्लिएर अघि बढ्न खोज्दा उनको अनुहार नजिकै बन्दुक ताकिएको देखिन्छ । तर, ठेलमठेल हुँदा अचानक बन्दुक खस्छ । त्यसबेला सुरुमा त क्रिच्नर अलमलमा परेर केही निहुरिएको जस्तो देखिन्छ । पछि समर्थक र सुरक्षा गार्डहरूले उनलाई चारैतिरबाट पहरा दिन्छन् ।घटनापछि राष्ट्रका नाममा सम्बोधन गर्दै राष्ट्रपति फर्नान्डेजले भनेका छन्, क्रिस्टिना जीवित छिन् । किनभने ५ थान गोली भरिएको बन्दुक पड्किएन । किन पड्किएन भन्ने विषयमा प्राविधिक रूपमा पुष्टि भइसकेको छैन । प्रहरीले पनि बन्दुकधारीलाई हिरासतमा लिएको र आक्रमणको उद्देश्यबारे छानबिन भइरहेको जनाएको छ । अर्जेन्टिनी प्रहरी प्रवक्ताले समाचार एजेन्सी रोयटर्ससँगको कुराकानीमा बन्दुकधारीलाई पक्राउ गरिसकेपछि घटनास्थलबाट केही मिटरको दूरीमा उनले प्रयोग गरेको बन्दुक बरामद भएको बताएका छन् । राष्ट्रपति फर्नान्डेजले क्रिच्नरको ज्यान लिने प्रयासलाई सन् १९८३ मा अर्जेन्टिनामा प्रजातन्त्र स्थापनापछिको सबैभन्दा गम्भीर घटनाको संज्ञा दिएका छन् । हामीमा धेरै विषयमा गहिरो असहमति हुन सक्छ तर घृणित अभिव्यक्तिले ठाउँ पाउनु हुन्न । किनभने यो हिंसाको बीउ हो र प्रजातन्त्रमा हिंसा अस्तित्वमा रहन सक्दैन, उनले भनेका छन् । उनले प्रजातन्त्र, जीवनको रक्षा र उपराष्ट्रपतिलाई साहस दिन शुक्रबार मुलुकभर सार्वजनिक बिदाको घोषणासमेत गरेका छन् ।घटनाबारे उपराष्ट्रपति क्रिच्नरले भने कुनै प्रतिक्रिया दिएकी छैनन् । उता, क्रिच्नरले भ्रष्टाचार गरेको दाबी गर्दै दायर रिटमा उनीमाथि १२ वर्ष जेल सजाय र जीवनभर राजनीति गर्न प्रतिबन्ध लगाउनुपर्ने मागदाबी गरिएको छ । राष्ट्रपति पदमा रहँदा भ्रष्टाचार गरेको भन्दै उनीमाथि दायर अरू रिट पनि अदालतमा विचाराधीन छन् । जसको सुनुवाइ सकिन अझै केही महिना लाग्ने बताइएको छ । तल्लो अदालतबाट दोषी ठहर भए पनि हाल सिनेटको अध्यक्ष रहेकाले क्रिच्नरले सजायको भागीदार भने बन्नुपर्ने छैन । सर्वोच्च अदालतले दोषी ठहर गरेमा वा सन् २०२३ मा हुने संसदीय निर्वाचनमा पराजित भए मात्रै उनीमाथि कारबाही हुन सक्नेछ ।अर्जेन्टिनाका अर्थमन्त्री सेर्गियो मासाले क्रिच्नेरको हत्या गर्ने प्रयास भएको जनाएका छन् । जब बहसमा घृणा र हिंसा हाबी हुन्छ, तब समाज तहसनहस हुन्छ र यस्तो अवस्था सिर्जना हुन पुग्छ । हत्याको प्रयास, उनले ट्वीटरमा लेखेका छन् ।"
पाइलटको हडतालले लुफ्थान्साका ८ सय उडान रद्द,"(पेरिस)जर्मन ध्वजावाहक लुफ्थान्सा एयरका पाइलटहरू हडतालमा उत्रिएपछि शुक्रबार करिब ८ सय उडान रद्द भएका छन् । थप तलब सुविधा वृद्धिको माग पूरा नभए हडताल सप्ताहन्तसम्मै जारी रहने पाइलटहरूले चेतावनी दिएका छन् ।आफूहरूको तलब सुविधा कम भएकाले बढाउन माग गर्दा कम्पनीले नबढाएपछि हडताल गर्न बाध्य भएको जर्मन पाइलटहरूको संगठन भेरिनिगुङ ककपिट (भीसी) ले चेतावनी दिएको छ । भीसीले एयरलाइन्स कम्पनीसँग वार्ता गरेको तर सहमति ननिस्किएपछि बिहीबार मध्यरातदेखि २४ घण्टाका लागि हडताल आह्वान गरेको स्पष्ट पारेको छ । यात्रुवाहक विमानका पाइलटले काम ठप्प पारेकोमा शुक्रबार एयरलाइन्सको कार्गो डिभिजनका पाइलटसमेत आन्दोलनमा जोडिएका छन् ।गर्मीयामको छुट्टी सकिनै लागेका बेला एयरलाइन्सको सेवा रोकिएपछि जर्मनीभित्र मात्रै नभएर युरोपका विभिन्न सहरमा छुट्टी मनाउन गएका हजारौं यात्रुसमेत मर्का परेको स्थानीय अधिकारीहरूले बताएका छन् । क्याबिन क्रु र अन्य कर्मचारीको पटकपटकको हडताल र जनशक्ति अभावका कारण लुफ्थान्सालगायत युरोपका आधा दर्जनभन्दा बढी एयरलाइन्सले यो याममा हजारौं उडान रद्द गरिसकेका छन् । गत महिना पनि लुफ्थान्साले ग्राउन्ड ह्यान्डलिङ गर्ने कर्मचारीहरूसँग तलबसम्बन्धी सम्झौता गरेको थियो । त्यसबेला पाइलटहरूको तलब सुविधामा वृद्धि भएको थिएन ।यसबाहेक कर्मचारी अभावको कारण देखाउँदै लुफ्थान्साले सन् २०२३ मार्च २६ देखि तालिकामा राखिसकेका केही उडानहरू रद्द गर्ने जनाइसकेको छ । भीसीका अनुसार संगठन र एयरलाइन्स कम्पनीबीच तलब बढाउने विषयमा पटकपटक वार्ता भए पनि सफलता नमिलेको जनाएको छ । भीसीले यो वर्ष ५५ प्रतिशत तलब वृद्धि गर्नुपर्ने र ५ हजारभन्दा बढी पाइलटलाई मुद्रास्फीतिअनुसार स्वतःस्फूर्त रूपमा क्षतिपूर्ति दिनुपर्ने माग अघि सारेको छ । लुफ्थान्साको सहायक कम्पनी युरोविङ्सका पाइलटहरूले हडताल गर्ने पक्षमा बुधबार मतदान गरेका थिए । उनीहरूले हडताल गरे पनि एयरलाइन्स व्यवस्थापनसँग वार्तालाई भने निरन्तरता दिने बताएका छन् ।एयरलाइन्स व्यवस्थापन पक्षले भने पाइलटको हडतालको प्रभावलाई न्यूनीकरण गर्ने रणनीति अपनाउने र वार्ताका क्रममा आफ्नो प्रस्तावको बचाउ गर्न खोजिरहेको छ ।एयरलाइन्स कार्यकारी समितिका सदस्य मिसेल निग्गेमानले कम्पनीले वार्ताका क्रममा सन्तुलित प्रस्ताव राखेको र पाइलटको हडतालले हजारौं यात्रुहरूलाई असुविधा भइरहेको प्रतिक्रिया दिएका छन् । उनका अनुसार एयरलाइन्सले १८ महिनाको बीचमा दुई चरणमा गरी प्रतिमहिना न्यूनतम तलबमा कुल ९ सय युरो थपको प्रस्ताव गरेको छ । साथै, हरेक उडानका लागि ककपिट कर्मचारीहरूको न्यूनतम संख्या तोक्ने पनि स्पष्ट पारेको छ । एयरलाइन्सले पछिल्लो १८ महिनाको तलबको आधारमा नयाँ पाइलटको हकमा सेवा थालेको अवस्थामै १५ प्रतिशत र अनुभवी पाइलटका लागि ५ प्रतिशत वृद्धि गर्ने प्रस्ताव गरेको छ ।पाइलटहरूको माग पूरा गर्दा ककपिट स्टाफको लागत मात्रै ४० प्रतिशतले बढ्ने हुँदा एयरलाइन्सले यो वृद्धिलाई अव्यावहारिक भनेको छ । पाइलटहरूले कोरोना महामारीको प्रभावलाई ध्यानमा नराखी आफ्नो फाइदा मात्रै हेरेको गुनासो पनि कम्पनीको छ ।केही महिनायता कम पारिश्रमिक, बढ्दो महँगी र कर्मचारी अभावले काम गर्न कठिन भएको लगायत माग राखी कर्मचारीहरू आन्दोलनमा उत्रिएपछि युरोपका मुख्य वायुसेवाहरू ब्रिटिस एयर, एयर फ्रान्स, इजिजेट, रायन एयरको सेवा पटकपटक ठप्प भएको छ ।"
सुकीलाई थप ३ वर्ष जेल,नापिदाउ (एजेन्सी) म्यानमारकी प्रजातन्त्रवादी नेत्री आङ सान सुकीमाथि त्यहाँको सैनिक अदालतले थप ३ वर्षको जेल सजाय सुनाएको छ । सन् २०२० को नोभेम्बरमा भएको आम निर्वाचनमा सुकीले धोका दिएको ठहर गर्दै सैनिक अदालतले उक्त फैसला गरेको हो । निर्वाचनमा सुकीको दल नेसनल लिग फर डेमोक्रेसी (एनएलडी) ले बहुमत प्राप्त गरेको थियो ।निर्वाचनमा ठूलो मात्रामा नक्कली मतदान गरिएको भन्दै गत वर्ष सेनाले सत्ता हातमा लिएको थियो । मुलुकभर सैनिक परिचालन गरी सुकीलगायत एनएलडीका मुख्य नेताहरूलाई पक्राउ गरिएको थियो । निर्वाचनमा खटिएका स्वतन्त्र पर्यवेक्षकहरूले भने जनताको इच्छाअनुसारकै प्रतिनिधि चुनिएको बताएका थिए ।सेनाले सत्ता हत्याएपछि ७७ वर्षीया सुकी राजधानीस्थित आफ्नै घरमा नजरबन्दमा छिन् । हालसम्म उनीमाथि विभिन्न ११ वटा कसुरमा २० वर्षको जेल सजाय तोकिइसकेको छ । केही आरोपहरूको सुनुवाइ हुन बाँकी छ । जसमा मागदाबी गरेअनुसारकै सजाय तोकिएमा उनले कम्तीमा २ सय वर्ष जेल सजायको सामना गर्नुपर्ने हुन्छ ।
बुढीगण्डकी बनाउन २० अर्ब पुँजीको कम्पनी,"(काठमाडौं)बुढीगण्डकी जलविद्युत् कम्पनी लिमिटेड कम्पनी रजिस्ट्रारको कार्यालयमा दर्ता भएको छ । ऊर्जा जलस्रोत तथा सिँचाइ मन्त्रालय, अर्थ मन्त्रालय र नेपाल विद्युत् प्राधिकरण संस्थापक रहने गरी शुक्रबार कम्पनी दर्ता भएको हो । कम्पनीको अधिकृत पुँजी २० अर्ब रुपैयाँ छ, जसमध्ये कम्पनीका संस्थापकले तत्काल चुक्ता गर्न कबुल गरेको रकम १६ अर्ब रुपैयाँ छ भने आयोजना प्रभावित स्थानीयले २ अर्ब र अन्य सर्वसाधारणले बाँकी २ अर्ब रुपैयाँ बराबरको सेयर पाउनेछन् । संस्थापकतर्फको सेयर संरचनालाई शतप्रतिशत मान्दा कम्पनीमा ऊर्जा मन्त्रालयको ५०, अर्थ मन्त्रालयको ३० र नेपाल विद्युत् प्राधिकरणको २० प्रतिशत सेयर स्वामित्व रहनेछ । ऊर्जा मन्त्रालयले ८ करोड, अर्थ मन्त्रालयले ४ करोड ८० लाख र विद्युत् प्राधिकरणले ३ करोड २० लाख कित्ता सेयर पाउनेछन् । कम्पनीको जारी पुँजीबाट आयोजना प्रभावित तथा स्थानीयका लागि १० प्रतिशत र सर्वसाधारणका लागि १० प्रतिशत सेयर छुट्याइएको छ । अर्थात् ४ अर्ब रुपैयाँ बराबरको सेयर आयोजना प्रभावित र सर्वसाधारणलाई दिइनेछ । कम्पनीमा अहिले अग्राधिकार सेयरको व्यवस्था छैन । तर आवश्यकताअनुसार अग्राधिकार सेयर जारी गरी पुँजी परिचालन गर्न सक्ने व्यवस्था कम्पनीको विनियमावलीमा उल्लेख छ । सेयरधनीले कम्पनीको संस्थापक हुन कम्तीमा २० लाख कित्ता सेयर लिएको हुनुपर्नेछ ।कम्पनी दर्ता प्रक्रिया टुंगो लागेसँगै आयोजना स्वदेशी लगानीमा निर्माणको प्रक्रिया अघि बढेको ऊर्जा जलस्रोत तथा सिँचाइ मन्त्रालयका सहसचिव सुनील पौडेलले बताए । अब आयोजनाको खाता सञ्चालन तथा कारोबारको स्वीकृतिलगायत काम बाँकी छन् । त्यसपछि बिस्तारै अरू काम अघि बढ्छन्, पौडेलले भने, कम्पनी रजिस्ट्रारको कार्यालयले सुरुमा बैंक खातामा १ करोड रुपैयाँ चाहिन्छ भनेपछि उक्त रकमको स्वीकृतिका लागि अर्थ मन्त्रालयमा लेखी पठाएका छौं ।आयोजनाको अध्ययन, जग्गा अधिग्रहण, मुआब्जा तथा क्षतिपूर्तिका लागि नेपाल सरकारबाट कम्पनी स्थापना हुनुभन्दा अगाडि भएका सम्पूर्ण खर्च तथा दायित्वहरू यसै कम्पनीले बेहोर्ने पनि प्रबन्धपत्रमा उल्लेख छ । अर्थात् यसअघि बुढीगण्डकी जलविद्युत् आयोजनाको वातावरण, मुआब्जा वितरण, पुनर्वास तथा पुनःस्थापना इकाई ले गरिरहेका काम अब कम्पनीमातहत आउनेछन् । कम्पनीको प्रबन्धपत्रअनुसार कारोबार प्रारम्भ गरेको मितिले ५ वर्षसम्म कम्पनीको संस्थापक सेयर बेच्न तथा धितोबन्धक राख्न पाइने छैन । अर्थ मन्त्रालय र ऊर्जा मन्त्रालयको स्वामित्वमा रहेको सेयर अरू सरकारी निकाय, प्रदेश र स्थानीय तहलाई बेच्न तथा हस्तान्तरण गर्न पाइने छैन । १२ सय मेगावाट उत्पादन क्षमताको बुढीगण्डकी जलाशययुक्त जलविद्युत् आयोजना कम्पनी मोडलमा स्वदेशी लगानीबाटै बनाउने निर्णय गत चैत २४ मा बसेको मन्त्रिपरिषद् बैठकले गरेको थियो । आयोजना आफैं बनाउने सरकारको निर्णयसँगै लागत पुनरावलोकनका लागि विद्युत् प्राधिकरणअन्तर्गतको एनईए इन्जिनियरिङ कम्पनीलाई जिम्मा दिएको थियो । फ्रान्सेली कम्पनी ट्र्याक्टेवेल इन्जिनियरिङले सात वर्षअघि तयार पारेको आयोजना लागतलाई एनईए इन्जिनियरिङले पुनरावलोकन गरेको हो । एनईए इन्जिनियरिङले आयोजनाको लागत करिब ३ खर्ब ३२ अर्ब रुपैयाँ बराबर रहने अनुमान गरेको छ । ट्र्याक्टेवेल इन्जिनियरिङले सन् २०१५ अक्टोबरमा तयार पारेको आयोजनाको सम्भाव्यता अध्ययन र विस्तृत डिजाइन प्रतिवेदनमा कुल लागत २ अर्ब ५९ करोड २७ लाख ५० हजार अमेरिकी डलर बराबर रहने अनुमान छ । तर त्यो लागतमा १७ करोड ३४ लाख ७० हजार अमेरिकी डलर बढेर २ अर्ब ७६ करोड ६२ लाख २० हजार अमेरिकी डलर बराबर पुग्ने पछिल्लो अनुमान छ । अर्थात् आयोजनाको अहिलेको लागत करिब ३ खर्ब ३२ अर्ब रुपैयाँ बराबर अनुमान छ ।राष्ट्रिय योजना आयोगका तत्कालीन उपाध्यक्ष स्वर्णिम वाग्ले संयोजकत्वको कार्यदलले ०७४ सालमा विद्युत् प्राधिकरणको सहायक कम्पनीका रूपमा विशिष्टीकृत आयोजना कार्यान्वयन इकाई बनाएर बुढीगण्डकी आयोजना बनाउन सकिने सुझाव दिएको थियो । तत्कालीन अवस्थामा अनुमानित २ खर्ब ७० अर्ब रुपैयाँ बराबरको लागतमध्ये ३५ प्रतिशत परिपूरक कोष (भायबिलिटी ग्याप फन्डिङ) मार्फत पूर्ति गर्न सकिने उक्त कार्यदलको प्रतिवेदनमा उल्लेख छ । बुढीगण्डकी आयोजना पटकपटकको राजनीतिक विवाद र सरकार फेरिएपिच्छे हुने निर्णयहरूमा फस्ने गरेको छ । आयोजना कहिले आफैं बनाउने त कहिले बिनाप्रतिस्पर्धा चिनियाँ कम्पनी गेजुवालाई दिने निर्णय यसअघिका सरकारबाट भएका छन् । नेकपा माओवादी केन्द्रका अध्यक्ष पुष्पकमल दाहाल दोस्रो पटक प्रधानमन्त्री हुँदा बुढीगण्डकी गेजुवालाई दिने निर्णय गरेका थिए । तर ०७४ सालमा शेरबहादुर देउवा नेतृत्वको सरकारले त्यसलाई खारेज गर्यो । पछि केपी शर्मा ओली नेतृत्वमा बहुमतको सरकार गठन भएपछि आयोजना फेरि गेजुवालाई नै दिने निर्णय भएको थियो । यसरी विभिन्न राजनीतिक दल र स्वार्थ समूहहरूको खेलोफड्कोका कारण बुढीगण्डकीमा उल्लेख्य प्रगति भएको देखिँदैन । ऊर्जा मन्त्रालयका अनुसार आयोजनामा मुआब्जा वितरण तथा बस्ती स्थानान्तरण र पुनःस्थापनालगायत काममा हालसम्म साढे ३५ अर्ब रुपैयाँ खर्च भइसकेको छ ।"
विमानस्थलबाट उठाइने पर्यटक कर हटाऊ,"(काठमाडौं)नेपालमा अन्तर्राष्ट्रिय उडान गर्दै आएका विदेशी तथा स्वदेशी वायु सेवाहरूको छाता संगठनले त्रिभुवन अन्तर्राष्ट्रिय विमानस्थलमा पर्यटन बोर्डले पर्यटकबाट उठाउँदै आएको कर अन्तर्राष्ट्रिय उड्डयन कानुनविपरीत रहेको भन्दै खारेज गर्न माग गरेको छ ।अन्तर्राष्ट्रिय उडान गर्ने २६ वटा वायु सेवाहरूको संगठन एयरलाइन अपरेटर्स कमिटी नेपालअन्तर्गतको बोर्ड अफ एयरलाइन्स रिप्रिजेन्टेटिभ इन नेपाल (बान) ले बिहीबार त्रिभुवन विमानस्थलका महाप्रबन्धक प्रेमनाथ ठाकुरमार्फत बबरमहलमा रहेको नागरिक उड्डयन प्राधिकरण र भृकुटीमण्डपमा रहेको नेपाल पर्यटन बोर्डलाई प्रत्यक्षअप्रत्यक्ष सेवा नदिई पर्यटक टिकटबाट उठाइने भ्याटबाहेक १ हजार रुपैयाँ प्रतिविदेशी गैरकानुनी रहेको भन्दै नउठाउन पत्र पठाएको छ ।अध्यक्ष सान्तनु सेनले लेखेको पत्रमा बोर्डले उठाउने करले वायु सेवाको उडान खर्च वृद्धि भइरहेको र यस्ता करले विदेशी पर्यटक आगमनमा असर पर्ने उल्लेख छ । यस प्रकारका अतिरिक्त करले सञ्चालन लागतमा वृद्धि गर्दछ । यसले अन्ततः नेपाललाई महँगो पर्यटकीय गन्तव्य बनाउँछ, तीनै निकायलाई पठाइएको पत्रमा भनिएको छ । बोर्डले लिने कर अन्तर्राष्ट्रिय उड्डयन संगठन (आइकाओ) को नीतिअन्तर्गत नपर्ने र सम्बन्धित निकायबाट यसमा समीक्षा गर्नसमेत अनुरोध गरिएको छ । संस्कृति, पर्यटन तथा नागरिक उड्डयन मन्त्रालयले पनि यस विषयमा प्राधिकरणबाट पत्र प्राप्त भएको बताएको छ । बोर्डले विमानस्थलमा उठाउँदै आएको करमा बलियो कानुनी आधार नभएको र यसबारे समीक्षा गरिने मन्त्रालयका उच्च अधिकारीले जनाए । १६ वर्षदेखि नेपाल भ्रमण गरेर फर्किने पर्यटकबाट बोर्डले त्रिभुवन अन्तर्राष्ट्रिय विमानस्थलमा उठाउँदै आएको सेवा शुल्कको कानुनी वैधतामाथि नागरिक उड्डयन प्राधिकरणले दुई पटक स्पष्टीकरण सोधिसकेको छ । संस्कृति, पर्यटन तथा नागरिक उड्डयनमन्त्री अध्यक्ष रहने स्वायत्त निकाय प्राधिकरण र पर्यटन सचिव सञ्चालक समिति अध्यक्ष रहने निजी क्षेत्रको स्वशासित संस्था बोर्डबीच दुई महिनायता पर्यटन सेवा शुल्कका विषयमा विवाद चलिरहेको छ । आइकाओ र विदेशी वायु सेवाले कानुनी आधार पुष्टि नभए उक्त कर खारेज गर्न माग गरेको प्राधिकरणले जनाएको छ ।"
मल नल्याउने ४ कम्पनी कालोसूचीमा सिफारिस,"(काठमाडौं)ठेक्का सम्झौता गरेर पनि समयमै रासायनिक मल नल्याउने चार कम्पनीलाई कालोसूचीमा राख्न कृषि सामग्री कम्पनीले सिफारिस गरेको छ । सिल्क (जेभी), देश ट्रेडर्स, जेनट्रेड र सिल्क मार्केटलाई कालोसूचीमा राख्न प्रधानमन्त्री तथा मन्त्रिपरिषद्को कार्यालयअन्तर्गत सार्वजनिक खरिद अनुगमन कार्यालयलाई कृषिले सिफारिस गरेको हो । आर्थिक वर्ष २०७८७९ का लागि यी चार कम्पनीले १ लाख ५ हजार टनको सम्झौता गरेका थिए । समयमै मल आयात नगरिदिँदा धान रोपाइँको मुखमा किसानले मल पाएका थिएनन् । समयमै मल नल्याएर किसानसँगै राष्ट्रलाई पनि धोका भयो, त्यसैले चारै कम्पनीलाई कालोसूचीमा राख्न सिफारिस गरेका छौं, कम्पनीका कामु प्रबन्ध सञ्चालक राजेन्द्रबहादुर कार्कीले भने । आर्थिक वर्ष २०७८७९ का लागि १ लाख ९७ हजार ५ सय टनको ठेक्का सम्झौता भएको थियो, जसमध्ये सिल्क (जेभी) सँग पटकपटक गरेर ५० हजार टनको सम्झौता भएको थियो । पहिलो सम्झौता २०७८ मंसिर ८ मा प्रतिटन ९ सय ४८ डलरमा आयात गर्ने गरी भएको थियो । दोस्रो पटक कात्तिक ५ मा प्रतिटन ६ सय २१ डलरमा आयात गर्ने गरी २५ हजार टन मल आयातको सम्झौता भएको थियो । मल आयात गर्न नसकेपछि २१ दिनको स्पष्टीकरण सोधेका थियौं, उनले भने, चित्तबुझ्दो जवाफ नआएपछि कालोसूचीमा राख्न सिफारिस गरेका हौं । कृषिले सिल्क मार्केटसँग पनि ५ हजार टन डीएपी ल्याउने ठेक्का सम्झौता गरेको थियो । प्रतिटन ६ सय ८९९ डलरमा २०७८ जेठ २९ मा सम्झौता भए पनि आयात भएन । त्यसपछि कृषिले स्पष्टीकरण सोधेर धरौटी रकम २ करोड १९ लाख जफतसमेत गरेको छ । उक्त कम्पनीलाई पनि कालोसूचीमा राख्न सिफारिस गरिएको जनाइएको छ । देश ट्रेडर्ससँग २५ हजार टन डीएपी आयात गर्न २०७८ असोज २३ मा सम्झौता गरिएको थियो । प्रतिटन ८ सय २२७ डलरमा आयात गर्ने सम्झौता गरे पनि उसले मल ल्याएन । जेनट्रेडले पनि २५ हजार टन मल ल्याउने ठेक्का सम्झौता गरेर आयात गरिदिएन । जेनट्रेडले प्रतिटन ८ सय ११२५ डलरमा २५ हजार टन डीएपी ल्याउने सहमति गरेको थियो । २०७८ असोज २५ मा सम्झौता भए पनि कम्पनीले मल ल्याइदिएन । त्यसपछि स्पष्टीकरण सोधेका थियौं । तर कम्पनीहरू हतारहतार उच्च उदालत पाटन पुगे, कार्कीले भने, अदालतले कालोसूचीमा राख्ने बाटो खुला गरिदिएको छ । अब देश ट्रेडर्स र जेनट्रेडको हकमा छिट्टै प्रस्ताव गर्नेछौं । कार्कीका अनुसार यी दुवै कम्पनीले राखेको धरौटी रकम करिब १०१० करोड रुपैयाँ जफत हुन्छ । स्पष्टीकरण सोधेलगत्तै मल आयात गर्ने कम्पनी अदालत पुग्छन् । अदालतले स्टे अडर दिँदा कारबाही प्रक्रिया बढाउन मिल्दैन, जसले गर्दा मल आयातमा समेत समस्या हुने गरेको कम्पनीले जनाएको छ । स्रोतका अनुसार जेभी बिड्सले पनि ५० हजार टन मल आयातको सम्झौता गरेको थियो । २०७७७८ मा सम्झौता गरे पनि अहिलेसम्म आयात गरिदिएन । युरिया मल आयातका लागि सम्झौता गरे पनि जेभी बिड्सले बेइमानी गर्यो । कालोसूचीमा राख्ने प्रक्रिया थालेपछि अदालत पुग्यो, कृषि कम्पनीका एक अधिकारीले भने, अब भदौ २२ का लागि पेसी तोकिएको छ । २२ गते फैसला भएपछि थप प्रक्रिया अगाडि बढाउँछौं । ती अधिकारीका अनुसार जेभी बिड्सका प्रोप्राइटर भीमकान्त भण्डारी हुन् । उक्त कम्पनीले सुरुमा दक्षिण नाकाबाट मल ल्याउने भने पनि स्थानीय बजारबाट खरिद गरेर उत्तरी नाकाबाट भित्र्याउन तयारी गरेको थियो । तर आयातका लागि पर्याप्त कागजात नहुँदा ४ सय ९८ टन मल उत्तरी नाकामा रोकिएको छ । भन्सार नाकामा सहजीकरण गरिदिँदासमेत उक्त कम्पनीले ल्याउन सकेन, कृषि कम्पनीका एक अधिकारीले भने, भन्सार विभागले जफत मल पनि गरेको छैन । सम्बद्ध व्यक्तिलाई बुझाउन सकेको पनि छैन । समयमै मल ल्याउन नसकेपछि सरकारले यसअघि शैलुङ इन्टरप्राइजेज प्रालि, होनिको मल्टिपल प्रालि र मुक्तिनाथ कृषि कम्पनीलाई कारबाही गरेको थियो । यी कम्पनीलाई कृषिले कालोसूचीमा राख्न सिफारिस गरेको थियो । त्यसपछि सार्वजनिक खरिद अनुगमन कार्यालयले ती कम्पनीलाई २२ वर्षका लागि कालोसूचीमा राखेको थियो । अहिले थप कम्पनीलाई सिफारिस गरेको हो । जानकारका अनुसार रोपाइँ हुने क्षेत्रफलका आधारमा वार्षिक करिब साढे ७ लाखदेखि ८ लाख टन मल आवश्यक पर्छ । धान बालीकै लागि करिब १ लाख ५० हजार टन मल उपलब्ध भए अभाव हुँदैन । तर उक्त परिमाणको मल कहिल्यै आउन सकेको छैन । यता, कम्पनीका कामु प्रबन्ध सञ्चालक कार्कीले भने अब अभाव नहुने दाबी गरे । धानको टप ड्रेसिङका लागि मल आयात भइरहेको छ । त्यसपछि गहुँ र मकैका लागि आउने हो । गहुँ र मकैका लागि करिब ७० हजार टन डीएपी र डेढ लाख युरिया भए पर्याप्त हुन्छ, उनले भने, अहिलेको तयारी त्यसका लागि हो । चालु आर्थिक वर्षका लागि गत चैतमै टेन्डर भएको थियो । ६० हजार टन युरिया र ४० हजार टन डीएपीका लागि टेन्डर भएको थियो । टेन्डर गरिएको मल धमाधम आयात भइरहेको छ । आयातित युरिया र डीएपी प्रदेश सरकारले विभाजन गरेको कोटामा रहेर वितरण भइरहेको छ । अबको कात्तिकसम्म कृषिसँग ३० हजार टन युरिया र ४० हजार टन डीएपी मौज्दात रहने कम्पनीको दाबी छ । चालु आर्थिक वर्षकै लागि थप ४ वटा टेन्डर हुने क्रममा छ । अब ६८ हजार टन युरिया, ४२ हजार ५०० डीएपी र ७ हजार ५ सय पोटासका लागि टेन्डर गर्ने क्रममा छौं, कार्कीले भने, हामीसँग जीटूजीको पनि विकल्प छ । अर्को वर्ष मलमा समस्या हुँदैन ।"
भैरहवा भन्सार व्यवस्थापन अन्नपूर्णलाई,"(भैरहवा)भैरहवा भन्सार कार्यालय परिसरको पार्किङ, गोदाम, सरसफाइ, सञ्चारलगायतको व्यवस्थापन पक्षको जिम्मेवारी अब अन्नपूर्ण टर्मिनल्स प्रालिले सम्हालेको छ । यसअघि १२ वर्षदेखि यसको जिम्मेवारी ट्रान्स नेपाल फ्रेड सर्भिस प्रालिले गर्दै आएको थियो । भैरहवा भन्सार कार्यालयमा शुक्रबार आयोजित एक कार्यक्रममा व्यवस्थापनको जिम्मेवारी अन्नपूर्ण टर्मिनल्स प्रालिलाई हस्तान्तरण गरिएको हो । भारतको लिफ्ट एन्ड सिफ्ट सर्भिस प्रालि र नेपालको विन्ध्यवासिनी लजिस्टिक प्रालिबीचको ज्वाइन्टभेन्चरमा ठेक्काबाट अन्नपूर्ण टर्मिनल्स प्रालि तयार गरी व्यवस्थापनको जिम्मेवारी दिइएको अन्नपूर्ण टर्मिनल्स प्रालिका कर्मचारी सुवास सुवेदीले बताए । ६८ करोड ४ लाख रुपैयाँको ठेक्कामा आगामी पाँच वर्षका लागि भैरहवा भन्सार परिसरको व्यवस्थापनको जिम्मेवारी अन्नपूर्ण टर्मिनल्सले लिएको हो । भैरहवा भन्सार परिसरमा पार्किङ यार्ड पर्याप्त नहुँदा भैरहवा नाकाबाट आयात हुनुपर्ने मालसामान अन्यत्र नाकाबाट आउने गरेको अन्नपूर्ण टर्मिनल्स प्रालिका प्रबन्ध निर्देशक ऋषि बरालको भनाइ छ । यस विषयमा सबै सरोकारवाला निकायसँग समन्वय गरी समाधानका लागि पहल गरिने उनको भनाइ छ ।पूर्वाधारको व्यवस्थापन सम्हालेपछि अन्नपूर्ण टर्मिनल्सले भैरहवा नाका हुँदै भारतबाट मालवाहक ढुवानी गरी आउने गाडीलाई उही दिन भैरहवा भन्सार कार्यालय परिसरमा आइपुग्न सक्ने वातावरण मिलाइदिन भन्सार एजेन्टहरूले आग्रह गरेका छन् । भैरहवा भन्सार कार्यालयको पार्किङ यार्ड पर्याप्त नभएकाले भैरहवा नाका हुँदै आयात गरिएको मालवाहक गाडी भारततर्फ दुईतीन दिनसम्म सडकमै राख्नुपर्ने र यसले गर्दा ढुवानी लागत बढाएको भन्सार एजेन्टहरू बताउँछन् । अन्नपूर्णले यस किसिमका समस्या समाधानमा पहल गरिदनुपर्ने उनीहरूको भनाइ छ ।भैरहवा नाकाबाट आयात गर्ने गरेका व्यवसायीले यसको विकल्पमा अन्य नाकाबाट आयात गर्न थालेका छन् । अन्नपूर्ण टर्मिनल्स प्रालिले अब भन्सार परिसरमा आएका मालवाहक गाडीसँग पार्किङ शुल्क उठाउने र विभिन्न शुल्क असुली गर्नेतर्फ मात्र नभएर भौतिक पूर्वाधार तयार पार्नेतर्फ पनि ध्यान दिनुपर्नेमा भन्सार एजेन्ट महासंघका केन्द्रीय अध्यक्ष डा शान्तकुमार शर्माको जोड छ । भारतबाट आयातित ढुवानीसहितको गाडी एकै दिन भन्सारमा आइपुग्ने वातावरण गराउनुपर्ने उनले बताए । भैरहवा नाकाबाट आयात गरिएको मालसामानसहितको गाडी भैरहवा भन्सार परिसरमा पार्किङ स्थलको अभावले पास हुन तीन दिन लाग्ने गरेको र त्यतिन्जेल उक्त गाडी भारततर्फ नै सडकमै राख्नुपर्ने भएकाले ट्रान्सपोर्ट व्यवसायीले तीन दिनको डिटेन्सन जोडेर बल्ल गाडी लोड गर्ने गरेको भैरहवा भन्सार एजेन्ट संघका पूर्वअध्यक्ष कृष्णप्रसाद घिमिरेले जनाए ।"
दसैंमा मात्र सडकका खाल्डा पुर्ने चिन्ता,"(काठमाडौं)जबजब दसैं आउँछ, सरकारलाई त्यति बेला मात्र सडक मर्मतको चिन्ता पर्छ । अरू समयमा आफ्नै सुस्त गति पछ्याइरहेको सडक विभागले दसैंतिहारजस्ता विशेष चाडमा भने सवारी आवागमन बढी हुने देखेर देशभरजसो नै खाल्डाखुल्डी पुर्ने कामलाई तीव्रता दिने गरेको हो । यसैअन्तर्गत यस वर्षको दसैंअघि राष्ट्रिय राजमार्गका सबै सडक मर्मत गर्ने तयारी रहेको विभागले बताएको छ । बाढीपहिरोले अवरुद्ध राजमार्गसमेत दसैंअघि सञ्चालनमा आइसक्ने सडक विभागका महानिर्देशक अर्जुनजंग थापाको दाबी छ । अहिले तीन वटा राजमार्गमा यातायात ठप्प छ । बालाजुत्रिशूलीधुन्चेस्याफ्रुबेंसी सडकको रसुवा खण्ड गत साउन २५ देखि अवरुद्ध छ । पहिरोका कारण ८० मिटर सडक बगेको छ । सिद्धार्थ राजमार्गअन्तर्गत हिउँदे खोला नजिकै ५० मिटर सडक भासिएपछि बिहीबारदेखि यातायात ठप्प छ । बाजुराको साँफेबगरमार्तडीकोल्टी सडकअन्तर्गत अम्कोटबल्दे खण्ड साउन १८ देखि अवरुद्ध छ । यी सबै सडक खुलाउने प्रयास भइरहेको छ, थापाले भने, चाडपर्व नजिकिएकाले दसैंअघि सबै सडक सञ्चालन गर्ने गरी काम भइरहेको छ । नारायणगढमुग्लिङ सडक खण्डको केराबारीमा पहिरो गएर यात्रुलाई सास्ती भएकाले दसैंअघि यो खण्डमा सहज रूपमा सवारी सञ्चालन गर्ने गरी काम गरिने विभागको भनाइ छ । पानी पर्ने क्रम नरोकिएकाले सडक मर्मत गर्न समस्या भएको विभागले जनाएको छ । पानी परिरहेको समयमा सडक कालोपत्र गर्न नमिल्ने विभागका प्रवक्ता एवं उपमहानिर्देशक भीमार्जुन अधिकारीले बताए । दसैंताका सबै सडकमा सवारी चाप बढी हुन्छ । बर्खापछि यात्रुलाई सजिलो होस् भनेर मुख्य सडकलाई खाल्डाखुल्डीरहित बनाउने तयारी गरेका छौं, उनले भने, पानी कम हुनासाथ यसको काम सुरु गरिनेछ । घटस्थापनाभन्दा १५ दिनअघि खाल्डाखुल्डी पुर्न थाल्ने योजना रहेको अधिकारीले सुनाए । त्यसैले भदौ अन्तिमबाट यो काम थाल्ने योजना छ, उनले भने, यस पटक दसैं चाँडै नै छ, त्यसअघि नै खाल्डाखुल्डी पुर्ने नियमित कार्यक्रम नै हो । पहाडी क्षेत्रमा एकदमै सडक बिग्रिएको खण्डमा मात्र यातायात सञ्चालन गर्ने गरी मर्मत गरिने उनको भनाइ छ । अहिले सामान्य मर्मत मात्र गरिनेछ, बर्खा नसकिँदासम्म बढी खर्च गरेर सडक मर्मत गर्दैनौं, उनले भने, फेरि बिग्रिन सक्छ, सवारी ओहोरदोहोर गर्न समस्या नहोस् भनेर मात्र मर्मत गर्ने हो । सडक मर्मतको काम सम्बन्धित डिभिजन र योजना कार्यालयहरूले गर्नेछन् । जहाँजहाँ खाल्डाखुल्डी छन्, त्यहाँ कालोपत्र गरेर पुरिनेछ । महानिर्देशक थापाका अनुसार पहिरो सफा गरेर सडक खोल्न सडक बोर्ड नेपालबाट २० करोड रुपैयाँ आएको छ । यतिले मात्र पुग्दैन, सडक मर्मत गर्न थप १५ करोड रुपैयाँ लाग्ने अनुमान छ, थापाले भने, ठाउँठाउँमा पहिरो खसेर अवरुद्ध सडक खुलाउन र खाल्डाखुल्डी पुर्नमा यो रकम खर्च हुनेछ । दसैंमा कुनै पनि सडकमा समस्या नहुने गरी काम गरिने थापाले बताए । सडक बोर्डमार्फत विभागलाई सडक मर्मतसम्भार गर्न १ अर्ब ६ करोड रुपैयाँ बजेट आएको छ । यो रकम ३३ डिभिजन सडक कार्यालय, योजना कार्यालयलाई बाँडिने प्रवक्ता अधिकारीले बताए । वार्षिक सडक मर्मतसम्भार कार्य योजनाअनुसार यो बजेट आएको हो, अधिकारीले भने, त्यही बजेटबाट चाडबाडअघि सडक मर्मत गर्छौं । निर्माणाधीन सडकमा समस्या भए ठेकेदारले नै मर्मत गर्नुपर्नेछ । अहिले सामान्य मर्मत भए पनि आवधिक मर्मतका लागि भनेर उक्त बजेट आउने गरेको विभागको भनाइ छ । यता नेपाल यातायात व्यवसायी राष्ट्रिय महासंघका अध्यक्ष विजय स्वाँरले भने चाडबाड नजिकिँदै गए पनि सडकको अवस्था दयनीय रहेको बताए । नागढुंगाबाटै सडकको समस्या सुरु छ, सानो खण्ड पार गर्न पनि घण्टौं समय लाग्छ, उनले भने, दसैंताका सवारी चाप झन् धेरै हुन्छ, त्यो बेलासम्म सरकारले सबै सडक मर्मत गर्नुपर्ने र ठाउँठाउँमा तैनाथ अवस्थामा मेसिन राखी सडक अवरुद्ध हुनासाथ खोल्ने वातावरण बनाउनुपर्छ । सवारीमा अग्रिम बुकिङ खोलेपछि बाटोकै कारण समयमै गाडी नआए झन् बढी समस्या हुने उनको भनाइ छ ।"
चीनबाट उच्च तहको भ्रमण हुँदै,"काठमाडौं (कास) नेपालमा प्रतिनिधिसभा र प्रदेशसभा निर्वाचनको चहलपहल भइरहेका बेला उत्तरी छिमेक चीनबाट उच्च तहको भ्रमण हुन लागेको छ । चीनका राष्ट्रिय जनकंग्रेसका अध्यक्ष ली चान्सुले नेपालको तीनदिने भ्रमण गर्न लागेका हुन् ।परराष्ट्र मन्त्रालय र संघीय संसद् सचिवालय स्रोतका अनुसार लीले भदौ २७ देखि २९ सम्म नेपालको भ्रमण गर्न लागेका हुन् । उनी सभामुख अग्नि सापकोटाको निमन्त्रणामा नेपाल आउन लागेका हुन् । सापकोटाले गत चैत २५ मा भिडियो संवादका दौरान लीलाई नेपाल भ्रमणको निमन्त्रणा दिएका थिए । केही दिनमा उक्त भ्रमणको विषयमा औपचारिक घोषणा गर्ने तयारी भइरहेको स्रोतले बताएको छ ।चिनियाँ कम्युनिस्ट पार्टी (सीपीसी) का वरिष्ठ नेतामा पर्छन् ली । चीनको संविधानअनुसार चिनियाँ राष्ट्रपति सी चिनफिङपछि ली दोस्रो वरीयताका नेता हुन् तर सीपीसी पार्टीको विधानअनुसार राष्ट्रपति सी, प्रधानमन्त्री ली खछ्याङ र तेस्रो वरीयतामा ली पर्छन् । चिनियाँ राष्ट्रपति सीपछि नेपाल भ्रमण गर्ने ली उच्च तहका नेता हुन् । सीले २०७६ असोज २५ र २७ मा उच्च तहमा राजकीय भ्रमण गरेका थिए ।चीनबाट पछिल्लो समय पटकपटक नेपालको भ्रमण भइरहेको छ । गत चैतमा चिनियाँ विदेशमन्त्री वाङ यी नेपाल आएका थिए भने त्यसपछि चिनियाँ विदेश विभागका प्रमुख लिउ जियानचाओले नेपाल भ्रमण गरेका थिए । अघिल्लो महिना नेपालका तर्फबाट परराष्ट्रमन्त्री नारायण खड्काले पनि चीन भ्रमण गरे । स्रोतका अनुसार लीले सभामुख सापकोटासहित राष्ट्रपति विद्यादेवी भण्डारी, प्रधानमन्त्री शेरबहादुर देउवासहित राजनीतिक दलका शीर्ष नेतासँग भेटवार्ता गर्ने कार्यक्रम छ ।"
भारतीय सेनाध्यक्षका तीन एजेन्डा,"काठमाडौं (कास) भारतीय स्थल सेनाध्यक्ष मनोज पाण्डे नेपाली सेनाको मानार्थ महारथी सम्मान ग्रहण गर्न आइतबार काठमाडौं ओलर्ंदै छन् । पाँचदिने भ्रमणमा उनले भारत सरकारले अघि ल्याएको अग्निपथ कार्यक्रम, सैन्य सहयोग र द्विपक्षीय सैन्य सम्बन्धका मुख्य तीन एजेन्डामा संवाद गर्ने स्रोतले जनाएको छ । नरेन्द्र मोदी सरकारले भारतीय सेनामा अघि सारेको अग्निपथ कार्यक्रम नेपालले स्थगन गरेको छ । नेपाल सरकारले आन्तरिक गृहकार्य गर्नुपर्ने भनेपछि भदौ ९ मा बुटवल र भदौ १६ मा धरानमा हुने गोर्खा सैनिक भर्ती कार्यक्रमको प्रक्रिया स्थगित भएको हो । त्यस विषयमा थप बुझ्ने भन्दै सरकारले परराष्ट्र मन्त्रालयमार्फत दिल्लीस्थित नेपाली राजदूतावासमार्फत पनि पत्राचार गरिरहेको छ । सुरक्षा मामिला जानकार तथा अवकाशप्राप्त उपरथी पूर्ण सिलवाल नेपाल र भारतबीच अग्निपथ कार्यक्रमको विषय चलिरहेकाले यो भ्रमणमा त्यसबारे चर्चा हुनु स्वाभाविक मान्छन् । नेपाल सरकारले निर्णय गर्ने भए पनि त्यस विषयमा भारतीय पक्षबाट जानकारी दिनेछन् । सेनासेना बीचभन्दा पनि दुई मुलुकका सरकारबीचको विषय हो यो, उनले भने, किनकि गोर्खा भर्तीमा सेनाले पठाउने होइन, नेपाली नागरिक आफैं जाने हुन् । त्यसमा नेपाली सरकारले निर्णय गर्ने हो । भारतले सन् १९४७ को त्रिपक्षीय (नेपालभारतबेलायत) सन्धिका आधारमा गोर्खा भर्ती गर्दै आइरहेको छ । दुई वर्षयता भने भारतीय सेनाले गोर्खा रेजिमेन्टमा भर्ना लिएको छैन । भारतीय सेनामा करिब डेढ लाख सैनिक खाली भएकाले छिटोभन्दा छिटो भर्ना लिन चाहेको सिलवालको बुझाइ छ । भारतीय पक्षले अग्निपथ कार्यक्रममा गोर्खा भर्ती गर्ने भने पनि नेपाल सरकारले राजनीतिक दलबीच छलफल गरेर मात्र प्रतिक्रिया दिने भारतीय पक्षलाई बताइसकेको छ । भारतीय सेनाध्यक्षको भ्रमण क्रममा दुई मुलुकका सेनाबीचको सम्बन्धलाई थप बलियो बनाउने अर्को एजेन्डा छ । नेपाली सेनाका अनुसार २०२६ सालमा तत्कालीन प्रधानसेनापति सुरेन्द्रबहादुर शाहलाई पहिलो पटक भारतीय सेनाको मानार्थ महारथीको दर्जाबाट विभूषित गरिएको थियो । भारतीय सेनाध्यक्ष भने २०१७ सालमै नेपाली सेनाको मानार्थ महारथीको दर्जाबाट सम्मानित भएको सेनाले जनाएको छ । त्यही परम्पराअनुसार एक मुलुकका सेनाप्रमुख अर्को मुलुकको मानार्थ महारथी दर्जाबाट सम्मानित हुने परम्परा छ । नेपालका प्रधानसेनापति प्रभुराम शर्मा पनि अघिल्लो वर्षको भदौमा प्रधानसेनापतिमा नियुक्त भएलगत्तै भारत गएर भारतीय सेनाको मानार्थ महारथीको दर्जाबाट सम्मानित भएका थिए । यो परम्पराले पनि दुई देशबीचको सैनिक कूटनीति महत्त्वपूर्ण रहँदै आएको छ । अवकाशप्राप्त उपरथी सिलवाल सैनिक कूटनीति पनि कूटनीतिको एउटा महत्त्वपूर्ण हाँगा रहेको बताउँछन् । यो भ्रमण पनि त्यसैको एउटा पाटो हो, उनले भने, नेपाल र भारतको सम्बन्धलाई ट्र्याकमा ल्याउन बेलाबेलामा सैनिक कूटनीतिले पनि ब्रेकथ्रुको काम गरेको छ । अर्का सुरक्षा मामिला जानकार तथा अवकाशप्राप्त उपरथी विनोज बस्न्यात यो भ्रमणमा परिवर्तित भूराजनीतिक अवस्था र यसलाई लिएर दुवै मुलुकमा आउने चुनौतीबारे छलफल हुन सक्ने बताउँछन् । किनकि आपराधिक गतिविधि नियन्त्रण, आपसी सहकार्य र नेपाली सेनाको क्षमता बढाउने सम्बन्धमा ध्यान दिनुपर्ने हुन्छ, उनले भने, यो भ्रमणले दुई सेनाबीचको सम्बन्धलाई थप प्रगाढ बनाउँछ । सैनिक प्रवक्ता नारायण सिलवाल यो भ्रमण दुई देशको विशिष्ट निकट सम्बन्धको निरन्तरता रहेको बताउँछन् । यसले दुई मुलुकबीचको सैनिक सम्बन्धलाई मजबुत बनाउन मद्दत गर्छ, उनले भने । सेनाध्यक्ष पाण्डेको यो पहिलो नेपाल भ्रमण हो । शीतल निवासमा राष्ट्रपति विद्यादेवी भण्डारीबाट नेपाली सेनाको मनार्थ महारथी दर्जा लिएपछि उनले प्रधानमन्त्री एवं रक्षामन्त्री शेरबहादुर देउवा र प्रधानसेनापति प्रभुराम शर्मासँग भेटवार्ता गर्ने कार्यक्रम छ । उनले नेपाली सेनाको कमान्ड तथा स्टाफ कलेजका शिक्षार्थीसँग अन्तरक्रिया र मध्य कमान्ड हेडक्वाटर पोखराको भ्रमण गर्नेछन् ।"
के डेंगुले महामारीको रूप लिएको हो ?,"(काठमाडौं)डेंगु पुष्टि हुने क्रमसँगै अस्पतालमा बिरामीको चाप बढेको छ । एक जनाले त डेंगुकै कारण ज्यान गुमाइसकेका छन् । इपिडिमियोलोजी तथा रोग नियन्त्रण महाशाखा (ईडीसीडी) का अनुसार शुक्रबारसम्म ४ हजार १ सय ४ जनामा डेंगु पुष्टि भएको छ । यो पुसयताको तथ्यांक हो । हालसम्म ७२ जिल्लामा डेंगु विस्तार भइसकेको छ । संक्रमितको आईसीयूमा समेत उपचार भइरहेकाले डेंगुले महामारीको रूप लिने त होइन भन्ने धेरैमा चिन्ता बढेको देखिन्छ । शुक्रराज ट्रपिकल तथा सरुवा रोग अस्पतालले डेंगुका बिरामी बढेपछि डेंगु क्लिनिक सुरु गरेको छ । दैनिक १७० भन्दा बढी बिरामी लक्षणसहित क्लिनिकमा आउने गरेका अस्पतालका सूचना अधिकारी नवराज गौतमले बताए । उनका अनुसार ४ जनाको आईसीयूमा र २७ जनाको वार्डमा उपचार भइरहेको छ । इमर्जेन्सीमा भीड बढेपछि अस्पतालले १५ बेडको आईसीयूमा ५ वटा थपी २० वटा बनाएको छ ।डेंगु क्लिनिकमा आउने अधिकांश बिरामीको परिवार नै संक्रमित देखिएको अस्पतालका संक्रामक रोग विशेषज्ञ डा शेरबहादुर पुनले बताए । घरघरमा डेंगु संक्रमित रहेको हुन सक्ने उनको भनाइ छ । डेंगुको चेन ब्रेक गर्न लामखुट्टेको नै चेन ब्रेक हुनुपर्छ । लामखुट्टेको नियन्त्रण अझै गरिएन भने दसैंतिहार पछाडिसम्म पनि बढिरहन सक्छ, उनले भने, यसमा सरकारले मात्र गरेर हुँदैन । स्थानीय तहमा युवा क्लब, स्वास्थ्य स्वयंसेविका परिचालन गरी रोकथामसम्बन्धी अभियान चलाउनुपर्छ । नेपालमा सन् २००४ मा पहिलो पटक डेंगु पुष्टि भएको थियो । सन् २००६, २०१०, २०१३, २०१६, २०१७ तथा २०१९ मा डेंगुका धेरै केस पुष्टि भएका थिए । सबैभन्दा धेरै २०१९ मा १७ हजार ९ सय ९२ जनामा डेंगु पुष्टि भएको थियो, जसले महामारीको रूप लियो । त्यतिबेला ६८ जिल्लामा फैलिएको डेंगुबाट ५ जनाको मृत्यु भएको थियो । हालको संक्रमण दर हेर्दा २०१९ कै अवस्था दोहोरिन सक्ने स्वास्थ्य विज्ञहरूले चेतावनी दिइरहेका छन् । ईडीसीडीका कीटजन्य रोग नियन्त्रण शाखा प्रमुख डा गोकर्ण दाहालले भने हालको अवस्थालाई महामारी नै हो भन्न नमिल्ने बताए । अहिलेसम्म कुनै पनि देशमा डेंगुको यतिको अवस्थालाई महामारी भन्ने स्पष्ट अवधारणा छैन । कसैले सिजनलाई त कसैले वार्षिक समीक्षालाई आधार मानेका छन्, उनले भने, पहिले पनि देखिएको र यो वर्ष पनि देखियो भन्ने त्यसलाई महामारी भन्न मिल्दैन भनेको छ । देखिनुपर्ने सिजनमा नदेखिएर अरू कुनै सिजनमा देखियो भनेचाहिँ थोरै केस भए पनि त्यसलाई महामारी भन्ने गरिएको छ । डेंगुको ५ वर्षे ट्रेन्ड र अहिलेको देशभरको केस हेर्दा आउटब्रेक भन्न नमिल्ने डा दाहालले बताए । महामारी नै फैलियो भन्नलाई त्यति धेरै संख्यामा केस देखिएका छैनन् । जिल्लाअनुसार पनि त्यस्तो देखिन्न । त्यसैले अहिले नै महामारी भन्न सक्ने अवस्थामा छैनौं, उनले भने । उनका अनुसार अझै २ महिना डेंगुको संक्रमण चुलिन सक्ने सम्भावना छ । दुई वर्षको तथ्यांक हेर्दा सेप्टेम्बर र अक्टोबरमा बढी केस देखिएको छ भने नोभेम्बरमा बिस्तारै घट्दो छ । जिल्लामा डेंगुको केसका आधारमा अहिले ईडीसीडीले कीटहरू उपलब्ध गराइरहेको छ । पालिका र प्रदेशले पनि आफैं किनिरहेका छन् । पालिकाहरूमा बजेट पनि गएको डा दाहालले बताए । उनका अनुसार डेंगुको सेरोटाइप (प्रकार) अध्ययन गर्न राष्ट्रिय जनस्वास्थ्य प्रयोगशाला तथा विश्व स्वास्थ्य संगठनसँग छलफल भइरहेको छ । विज्ञहरूका अनुसार डेंगुका ४ वटा सेरोटाइप हुन्छन् । एउटै ठाउँमा पटकपटक डेंगु देखिए त्यसको लक्षण कडा भएर घातक हुन सक्ने र अस्पताल भर्ना हुने जोखिम पनि बढ्छ । स्वास्थ्य कार्यालय काठमाडौंका प्रमुख वसन्त अधिकारीले डेंगु रोकथाम तथा नियन्त्रणका लागि बिहीबारबाट सबै वडालाई पत्राचार गरिएको र अभिमुखीकरण तालिम दिइसकेको बताए । केस बढेसँगै हिजैबाट केही वडाले लामखुट्टेको लार्भा खोजी र नष्ट गर्ने अभियान सुरु गरिसके । अभियान निरन्तर रहनेछ, उनले भने ।"
एकै परिवारका तीनको हत्या,"उदयपुर (कास) बेलका नगरपालिका७ दिलुङटारमा एकै परिवारका ३ जनाको हत्या भएको छ । धान गोडेर घर फर्कंदै गरेका स्थानीय ३७ वर्षीय राजकुमार बस्नेत, उनकी पत्नी ३३ वर्षीया सरिता र १२ वर्षीय छोरा सुजनको धारिलो हतियार प्रहारबाट हत्या भएको प्रहरीले जनाएको छ । डीएसपी राकेश पोद्दारका अनुसार हत्या गरेर फालेको अवस्थामा तीनै जनाको शव घरनजिकैको वालिङ खोलामा भेटिएको हो । शव भेटिएपछि नातामा राजकुमारका दाजु पर्ने स्थानीय ४० वर्षीय नरबहादुर बस्नेत गाउँबाट भागेका थिए । उनलाई इलाका प्रहरी कार्यालय रामपुरले नियन्त्रणमा लिएर अनुसन्धान सुरु गरेको पोद्दारले बताए ।"
आसिफको शतकमा नेपाल विजयी,(काठमाडौं)आसिफ शेखले शतक बनाउँदै अर्जुन साउदसँग पहिलो विकेटमा १ सय ४१ रनको साझेदारी गरेपछि नेपालले शुक्रबार पहिलो एकदिवसीयमा केन्यामाथि ७ विकेटको आरामदायी जित हात पारेको छ । आसिफले १ सय १० रन बनाएपछि केन्याले बनाएको २ सय १८ रनको चुनौतीलाई नेपालले नैरोबीको जिमखाना क्लब मैदानमा १६ बल अगाडि नै २ सय २० रन बनाउँदै पूरा गर्यो । नेपालले तीन खेलको शृंखलामा अग्रता लिएको छ । आसिफले राष्ट्रिय टोलीबाट पहिलो पटक शतक बनाएका हुन् । गत वर्ष उनले ओमानविरुद्ध मस्कटमा विश्वकप लिग २ मा बनाएको ९० रन आसिफको लिस्ट ए मान्यता खेलमा यसअघिको उच्च स्कोर थियो । तर केन्यासँग नेपालको खेललाई अन्तर्राष्ट्रिय क्रिकेट परिषद् (आईसीसी) ले अहिलेको स्थितिमा लिस्ट ए को मान्यता दिइसकेको छैन । आसिफले अर्धशतक ५६ र शतक १ सय १० बलमा पूरा गरेका थिए । ९८ रनमा भएको समयमा छक्का प्रहार गर्दै सानदार शैलीमा उनले शतक पूरा गरेका थिए । उनले कुल १ सय २० बलको इनिङ्समा १२ चौका र २ छक्का प्रहार गरे । उनले अर्जुनसँग मिलेर नेपाललाई राम्रो सुरुआत दिलाएका थिए । जसको प्रयासमा नेपालले पहिलो १० ओभरमा ५७ रन जोडेको थियो भने २१ औं ओभरमा १ सय रन पूरा गरेको थियो । राष्ट्रिय टोलीबाट ५० ओभरमा पहिलो पटक खेलिरहेका अर्जुनले ६१ रन बनाए । उनले ९७ बल खेली ५ चौका र १ छक्का प्रहार गरे । केन्या भ्रमणबाटै नेपाली टोलीमा समेटिएका अर्जुनले ७७ बल खेल्दै अर्धशतक पूरा गरेका थिए । उनी ३२ औं ओभरमा आउट भएपछि आसिफसँगको पहिलो विकेटको साझेदारी टुटेको थियो । आसिफलाई भिसिल पटेलले बोल्ड गरे । पूर्वकप्तान ज्ञानेन्द्र मल्लले २३ रन बनाए । ५० बल खेली १ चौका प्रहार गरेका ज्ञानेन्द्रले राकेप पटेलको बलमा बलरलाई नै क्याच दिन पुगे । नियमित कप्तान सन्दीप लामिछाने क्यारेबियन प्रिमियर लिग खेल्न वेस्ट इन्डिज लागेपछि नेपालको नेतृत्व गरिरहेका रोहित पौडेल ३ रनमा अविजित रहे । विजयी छक्का प्रहार गरेका दीपेन्द्रसिंह ऐरी ११ बलमा १ चौका र १ छक्का प्रहार गरी १५ रनमा अविजित रहे । यसअघि टस जितेर ब्याटिङ रोजेको केन्या ४८१ ओभरमा २ सय १८ रनमा अलआउट भयो । राकेप पटेलले ६७ र कोलिन ओबुयाले ६२ रन बनाउँदै केन्यालाई सम्माजनक स्कोरमा लगेका थिए । केन्या १३ ओभरभित्र ४९४ को स्कोरमा पुगिसकेको अवस्थामा यी दुई जमेका थिए । सोमपाल कामीले सुखदीप सिंहलाई पहिलो ओभरमै ६ रनमा कट एन्ड बोल्ड गरेका थिए । अर्का ओपनर एलेक्स ओबान्डालाई करण केसीले शून्यमा आउट गरे । नेलसन ओढिएम्बो २ रनमात्र बनाई सोमपालबाट एलबीडब्लू आउट भए । इरफान करिमले ४१ बल खेल्दै ५ चौका र १ छक्का प्रहार गरी ३० रन बनाएपछि पवन सर्राफबाट बोल्ड भए । त्यसपछि पटेल र ओबुया जमेका थिए । पटेलले ७५ बल खेली ७ चौका र २ छक्का तथा ओबुयाले १ सय १८ बल खेली ३ चौका र दुई छक्का प्रहार गरे । यी दुईले पाँचौं विकेटमा १ सय ३० रनको साझेदारी गरेका थिए । आदिल अलामले पटेललाई आउट गरी यो साझेदारी तोडे । ओबुयालाई रोहितले रनआउट गरे । सचिन भुडियाले २१ बल खेली १ चौका र २ छक्का प्रहार गर्दै २६ रन बनाए । नेपालबाट सोमपाल र करणले ३३ विकेट लिए । सोमपालले १० ओभरमा १ मेडन राख्दै २९ र करणले ९१ ओभरमा १ मेडन राख्दै ३८ रन खर्चे । दोस्रो खेल शनिबार हुनेछ । नेपालले यसअघि केन्यासँगको ५ खेलको ट्वान्टी२० अन्तर्राष्ट्रिय शृंखला ३२ ले आफ्नो पक्षमा पारेको थियो ।
टेबलटेनिस सुरु,काठमाडौं (कास) अखिल नेपाल टेबलटेनिस संघको आयोजनामा कल्याण पाण्डे राष्ट्रिय जुनियर तथा क्याडेट टेबलटेनिस प्रतियोगिता शुक्रबारदेखि लैनचौरस्थित राष्ट्रिय टेबलटेनिस प्रशिक्षण केन्द्रमा सुरु भएको छ ।प्रतियोगिताको पूर्वराष्ट्रिय खेलाडी कल्याण पाण्डे र आयोजक अखिल नेपाल टेबलटेनिस संघका अध्यक्ष चतुरानन्दराज वैद्यले खेल खेली संयुक्त रूपमा उद्घाटन गरे । पुरुषमा ७५ र महिलामा ४० गरी १ सय १५ खेलाडीको सहभागिता रहेको प्रतियोगिता संयोजक एवं आयोजक संघका प्रथम उपाध्यक्ष धम्रमान वज्राचार्यले जनाए । प्रतियोगिता आइतबार सम्पन्न हुनेछ ।
भेट्रान्स कप फुटबल हुने,"काठमाडौं (कास) ठमेल टुरिजम भेट्रान्स कप फुटबल असोजमा हुने भएको छ । ठमेल पयर्टन विकास परिषद्को आयोजनामा हुने प्रतियोगिता असोज ९ देखि ११ सम्म हुनेछ । कार्यक्रम संयोजक प्रसयराज भण्डारीका अनुसार २० टिमको सहभागिता रहने प्रतियोगिता लैनचोरस्थिति एनसेलले बनाएको मैदानमा हुनेछ । आयोजकको ठमेल इस्ट र ठमेल वेस्ट गरी दुई टिमको सहभागिता रहनेछ । नकआउटमा आधारमा चल्ने प्रतियोगितामा सहभागी टिमले कम्तीमा एक जना ४० वर्ष र एक जना ५० वर्षमाथिका खेलाडी हुनुपर्नेछ । विजेताले दुई तथा उपविजेताले एक लाख रुपैंयाँ प्राप्त गर्ने प्रतियोगितामा व्यक्तिगत तीन अवार्ड पनि राखिएको छ । त्यसमा प्लेयर अफ द सिरिज, सर्वाधिक गोलकर्ता र उत्कृष्ट गोलरक्षक रहेका छन् । उनीहरूले जनही १० हजार पाउनेछन् । सेभेन ए साइड संरचनामा हुने प्रतियोगितामा नेपाली राष्ट्रिय टोलीका पूर्वकप्तान राकेश श्रेष्ठसहितका खेलाडी समावेश हुनेछन् ।"
सुँगुरको उत्क्रान्ति,"कथाले बनेको प्राणी हो मान्छे । त्यसैले, कथाले हाम्रो जीवनको सबै पाटोलाई नजिकबाट छुने गर्छ । एउटा पुरातत्त्वविद्ले ढुङ्गाका टुक्रा र हाडहरूमा सुराक खोज्छ र बितेका दिनको गाथा बनाउँछ । र, इतिहासकार जो छन्, ती स्वयं पनि कथावाचक नै त हुन् । जोनाथन गोस्चल (द स्टोरी टेलिङ एनिमल, २०१२) कुनै गाउँमा पुग्नु, तर कुनै कथा सुन्न नपाउनु ! कुनै समुदायमा जानु, तर कथा नभेटिनु ! समाज निर्जन बन्दै जानुको प्रमाण हो यो । त्यसैले जति धेरै कथा उति धेरै जीवित देखिन्छ समाज । उति नै धेरै सुन्दर लाग्छ समुदाय । मान्छेले नै किन निर्माण गर्छ कथा ? किनभने ऊ सपना देख्ने सामर्थ्य राख्छ (जोनाथन गोस्चल) । सपना देख्ने सामर्थ्य थिएन भने हामीसँग कथाहरू हुने थिएनन् । मान्छेले नै किन निर्माण गर्छ कथा ? किनभने ऊसँग भाषा छ । भाषा थिएन भने हामीसँग कथाहरू हुने थिएनन् । मान्छेले नै किन निर्माण गर्छ कथा ? किनभने ऊ श्रम गर्छ । आदिम समयका पुर्खाहरूले आफ्नो सामूहिक श्रमलाई कथामा परिणत गर्न सिके । त्यो श्रमलाई अनुकरण गर्दै अझ भव्यतासहित प्रस्तुत गर्ने एउटा माध्यम थियो कला (जीभी प्लेखानोभ, आर्ट एन्ड सोसल लाइफ, १९५७) । श्रम थिएन भने हामीसँग अवश्य कथाहरू हुने थिएनन् । कथा जसले समाजलाई सांस्कृतिक रूपमा निर्देश गर्छ, कथा जसमार्फत् समाजको विश्वदृष्टिकोण अभिव्यक्त हुन्छ र कथाले समाजको अनन्त विगतलाई दस्तावेजीकरण गरेको हुन्छ । त्यसैले खासखास कथाहरू हजारौं वर्षदेखि समाजमा जीवित रहिरहने सामर्थ्य राख्छन् । यस लेखमा तिनै कथाहरूमार्फत सुँगुरको समाजयात्रा केलाउने प्रयास गरिएको छ । जंगली बँदेल कसरी घरपालुवा सुँगुर बन्यो ? आउनुस् विमर्श गरौं । उहिलेउहिले यो धर्तीमा प्रथम मानव होरेम पैदा भइन् । हावासँग संसर्ग हुँदा छोरी निनामरिदुम जन्माइन् । निनामरिदुमले पारुहाङको गर्भ बोकेर पहिलो सन्तानका रूपमा काँडे लहराहरू जन्माइन् । दोस्रो सन्तान कीराफट्याङ्ग्राहरू जन्माइन् । तेस्रो सन्तान बाघ, भालु, बाँदर, मृग, हरिणहरू जन्माइन् । चौथो सन्तानका रूपमा जंगली बँदेल (खार्लुक्छाभोख्लुक्छा) जन्माइन् । त्यसपछि मात्रै अन्तिममा मानव सन्तानका रूपमा छोरा तुम्नो जन्माइन् (मार्टिनो निकोलेट्टी, द एन्सेस्ट्रल फोरेस्ट, २००६) । यो भयो कुलुङ राईहरूमा प्रचलित मुन्दुमी सृष्टिकथा । मेवाहाङ राईहरूमा प्रचलित मुन्दुमी सृष्टिकथामा चाहिँ भनिन्छ पारुहाङ र हुतिलिपले टललल टल्किने ढुङ्गालाई जपतप गर्दा कुखुरा पैदा भयो । भूमिलाई जपतप गर्दा सुँगुर उत्पत्ति भयो । पृथ्वी र पानीलाई जपतप गर्दा भैंसी उत्पत्ति भयो । घनघोर जङ्गललाई जपतप गर्दा गाई उत्पत्ति भयो (शिवसुन्दर मेवाहाङ राई, किराँत मेवाहाङ मुद्दुम, विसं २०७५) । अनि चाम्लिङ राईहरूमा माङै (आदिम बजु) को पूजा गर्दा मुन्दुम (लालधन राई, इटहरी) मा भनिन्छ छ्युवा पुइखा खिदिमलायु आसे नुङ मारिमा मा मुनापा । (उहिले सुँगुर र गग्लेटो घाँसको सृष्टि सँगै भयो ।) आदिम मानव पुर्खाहरूले आफ्ना कुरा कथामार्फत भन्ने रहेछन् । पुर्खाहरूले प्रकृति र जंगली पशुपक्षीसँग संघर्ष गरेर जीवन बचाउनुपर्ने बेला यी कथाहरू निर्माण गरेका थिए । तर, उनीहरूले सिधै भनेनन्, बरु त्यसलाई सृष्टिकथा बनाए । उनीहरूले प्रकृति, कीराफट्याङ्ग्रा र पशुहरूलाई मानव जीवनका लागि सहअस्तित्वको अनिवार्य सर्तका रूपमा बुझे, तर सिधै भनेनन् । बरु यी सबैलाई मानव आमा होरेमका सन्तान हुन् भनेर गाथा बनाए । कथामार्फत भनिएको उनीहरूको विश्वदृष्टिकोण हो प्रकृति, मानव र अन्य प्राणीबीच त्रिकोणीय सहअस्तित्व अनिवार्य छ । र, किरातीहरूका लागि बँदेल र सुँगुर यो सहअस्तित्वको प्रमुख सदस्यमध्ये एक हुन् । आदिवासी जनजातिहरूको सेरोफेरोमा किन प्रकृति संरक्षित अवस्था रहिरहेको हुन्छ भन्ने विषयको जरा यही विश्वदृष्टिकोणमै छ । त्यसैले, प्रकृतिलाई निर्मम दोहन गरेर भए पनि सम्पत्ति र शक्ति आर्जन गर्नुपर्छ भन्ने पुँजीवादलाई चुनौती दिने अर्गानिक विचारधारा पनि हो यो । अहिले हामीलाई लाग्छ सुँगुर फोहोरी पशु हो । तर, मान्छेले घरपालुवा बनाउनुभन्दा पहिले सुँगुर धेरै चोखो पशु थियो । यसले वनस्पतिका जरा, ओखरबदामजस्ता फल र अन्न खान्थ्यो । यो उहिलेउहिले पनि हिलोमा लडीबुडी गर्थ्यो, अहिले पनि गर्छ । यसो गर्नुको एक मात्र कारण वैज्ञानिक अध्ययनले स्पष्ट भइसकेको छ । त्यो के भने आफ्नो छालाबाट गर्मी भगाउन पानीभन्दा हिलो प्रभावकारी हुने भएकाले सुँगुर हिलोमा खेल्न मन पराउँछ (मार्बिन ह्यारिस, द स्याक्रेड काउ एन्ड द एबोमिनेबल पिग, १९८५), जुन बानीलाई हामी फोहोरी भन्छौं । खासमा त्यो प्रकृतिसँगको अनुकूलन हुने सुँगुरको एक कला हो । जंगली बँदेल र घरपालुवा बनाइसकेका सुँगुरहरू पनि हिलोमा लडीबुडी गरेको अनि चिसो माटो खोज्ने क्रममा थुतुनोले भुइँ उधिनी हिँडेको देखेका उहिलेउहिलेका पुर्खाहरूले यो कुरा सिधै भनेनन् बरु भूमि (माटो) को पुकार गर्दा सुँगुर उत्पत्ति भयो भनेर कथा बनाए । सुँगुरले गग्लेटो घाँस धेरै मन पराएको देखे, तर सिधै भनेनन् बरु सुँगुर र गग्लेटो घाँस सँगै पैदा भए भनेर सृष्टिकथा बनाए । त्यसैले समाजले शताब्दिऔंदेखि भन्दै आएका कथालाई वर्तमान समाजको फ्रेम भित्र राखेर होइन, उहिलेको मानवहरूको जीवनशैलीसँग एकाकार गरेर हेर्दा खास गुदीसम्म पुग्न सक्छौं । मानवशास्त्रीहरू भन्छन् आदिम मानवसमाज मातृप्रधान थियो, पछि पितृप्रधान बन्न पुग्यो । किराती समाजले पनि यही भनिरहेको छ तर सिधै होइन, कथामार्फत । त्यो कथामा पनि बँदेल एउटा मुख्य सदस्य भएर आउँछ । मुन्दुमी कथामा भनिन्छ उहिलेउहिले किरातीका पुर्खाहरू सालापा (साल्पारिकपा) र रिभ्यँमा (रिब्रिमा) थिए । उनीहरू माइतीचेली थिए । रहँदाबस्दा उनीहरू एकआपसमा छुट्टिएर बस्ने सल्लाह गरे । माइती सालापा लेकतिर लागेर साल्पा पोखरी (भोजपुर, खोटाङ र सोलुखुम्बुको सिमाना) क्षेत्रमा बस्न थाल्यो । बहिनी बेंसीमै बसिन् । रहँदाबस्दा रिभ्यँमा र सालापाबीच नै विवाह भएर उनीहरूबाट छोरी जन्मिइन् नाइमा । नाइमाको अर्थ हुन्छ नाना (दिदी) इम्मा (सुत्नु) अर्थात् दिदीसँग सुतेर (विवाह गरेर) जन्मिएको सन्तान । एक दिन सालापा गीत गाउँदै छोरी भुल्याउँदै थियो, इ हवादाका आछछाना इ हवादाका आछिछामा (तिमी एक साइनोले मेरी छोरी, एक साइनोले मेरी भान्जी) । रिभ्यँमाले झट्टै सुनिपाएर सोधिन्, हँओउ, दे तारिङी ? (मेरो बूढा, तिमीले के भन्यौ रे ?) रिभ्यँमाले करकाप गरे पनि सालापाले केही बताएन, बरु सुटुक्कै जङ्गल पसेर उही साल्पा पोखरीतिरै लाग्यो र बँदेल बनेर विचरण गर्न थाल्यो । रिभ्यँमा बेंसीतिरै कागुनी खेती गरेर बसिन् । बँदेल भेषको सालापा लेकबाट झरेर रिभ्यँमाको त्यो कागुनी खेती बेस्सरी खाइदियो । रिभ्यँमाले रिसले थापेको सोमालो (पासो) मा परेर बँदेलरूपी सालापाको निधन भयो । रिभ्यँमाले बँदेल काटकुट गरिन्, खाइन्, बाँकी पछिलाई राखिन् । आन्द्रा पनि राम्ररी सरसफाइ गरेर चुलामाथि सरङमा सुकाइन् । रिभ्यँमाले मुन्दुमका रिसिया (श्लोक) गाउँदा सरङमा सुकाएको बँदेलको आन्द्राबाट सालापा पुनः मानव चोलामा परिणत भएर अगाडि देखा पर्यो । रिभ्यँमा छक्क पर्दै भनिन्, हना मेरो बूढा, यत्रो दिन तिमी कता गाको थियौ ? मैले बँदेल मारेर राखेको छु । सालापाले भन्यो, अँ मेरो मासु खायौ, अब हामी कुटुम्ब भयौं (गडुलमान राई, किरात संस्कार, विसं २०६६) । यही कारण किरात राईहरूमा सुँगुरको आन्द्रा खानु हुँदैन भन्ने मान्यता छ । यो कथाले बताउँछ किरातीहरूमा आदिमकालमा माइतीचेलीबीच विवाह गर्ने प्रचलन थियो । यस्तो समाजलाई मानवशास्त्रीहरूले मातृप्रधान समाज भन्ने गरेका छन् (लेविस एच मोर्गन, एन्सियन्ट सोसाइटी, १८७७) । यो मुन्दुमी कथा (मिथक) लाई किरातीहरू मातृप्रधान समाजबाट विकास भएर अहिलेको अवस्थामा आएका हुन् भन्ने तथ्यका रूपमा लिन सकिन्छ । के पनि भन्न सकिन्छ भने चेलीसँग विवाह गर्नु हुँदैनथ्यो भन्ने खेद पैदा भएर तीन जुनी फेरेको सालापाको कथाले मातृप्रधान समाज कमजोर हुँदै गरेको, पितृप्रधान समाजको उदय हुँदै गरेको संकेत गर्छ । पितृप्रधान समाजमा प्रवेश गरिसकेपछि प्राचीन किरातीहरूमा तीन पुस्तामा विवाह गर्ने प्रचलन थियो भनिन्छ । जस्तो कि सालापा एक पुस्ता भयो, बँदेलमा परिणत हुँदा दुई पुस्ता भयो अनि फेरि सालापा नै बन्दा तीन पुस्ता भयो । यो कुरा पनि पुर्खाहरूले सिधै भनेनन्, बरु कथामार्फत सालापाको तीन जुनी देखाए । त्यो बेला तीन पुस्ताको विवाह हुन्थ्यो किनभने पर्याप्त जनसंख्या हुँदैनथ्यो, अहिले सात पुस्तामा मात्र विवाह हुन्छ किनभने विवाहका लागि पर्याप्त जनसंख्या छ ।यो त भयो आदिम युगको कथा । पूर्वी पहाडहरूमा रासोबासो गर्न थालिसकेपछि पनि किरातीहरूको पौष्टिक आहाराको प्रमुख स्रोतमा बँदेल पर्थ्यो भन्ने विषय रैथाने कथाहरूबाटै थाहा पाउन सकिन्छ । जस्तो कि भोजपुर (आमचोक) को छोङ्खा साकेन्वा (साकेला) को उत्पत्तिकथा बँदेलसँग सम्बन्धित छ । नाम्नु पाछा (वंश) का ससुरा सिपालु धामीले हाङ्खिम पाछा (वंश) का धनुकाँड चलाउन सिपालु ज्वाइँलाई बँदेलले अन्नबाली खाएर दुःख दिएकाले सिकार गरिदिन अनुरोध गरे । ज्वाइँले एउटा बँदेललाई वाण हानेर मारे, तर त्यो बँदेल ढुंगामा परिणत भयो । त्यो ढुंगा ज्वाइँले बोकेर उनीहरू फर्किए । तर, झन् बोक्यो झन्झन् गह्रौं भएर बिसाउन खोज्दा ढुंगा चिप्लिएर एक्कासि माटामा गाडियो । जति निकाल्न कोसिस गर्दा पनि नसकेपछि त्यो ढुंगा त्यहीँ रह्यो । त्यो ढुंगालाई अहिले छोङ्खा साकेन्वा (साकेला) का रूपमा पूजा गरिन्छ । जस्तो कि खोटाङ (रतन्छा) मा बचाखा भन्ने ठाउँ छ । बँदेलहरू चर्न आउने भएकाले ब (बँदेल) चाखा (चर्ने ठाउँ) भनेर ठाउँको नामकरण गरिएको छ । त्यस्तै छोरम्बुमा ठोपाबेली भन्ने पुर्खाले बँदेल मारेर राखेको ढुङ्गा र त्यो क्षेत्रलाई नै रोभोलुङ (रोभो भनेको बँदेल, लुङ भनेको ढुङ्गा) भनिन्छ । काठमाडौं उपत्यकाका ज्यापू नेवार समुदायमा किरातीहरू पूर्वबाट सिकार खेल्दै प्रवेश गरेका हुन् भन्ने कथा प्रचलित छ । हुन सक्छ, किरातीका पुर्खाहरू बँदेल इत्यादि जंगली पशुहरू सिकार गर्ने क्रममा काठमाडौं उपत्यकामा प्रवेश गरे । पूर्वी पहाडबाट किरातीहरू काठमाडौं उपत्यका प्रवेश गर्न र उपत्यकामै रहिरहन भूमिका खेल्ने एउटा महत्त्वपूर्ण फ्याक्टर गाईगोरु र बँदेल नै थियो भन्ने आधार छन् । किनभने काठमाडौं उपत्यकाको दक्षिणी भेगमा गरिएको भौगर्भिक अध्ययनका क्रममा जमिनमुनि गाईगोरु र सुँगुरका हाड फेला परेको थियो, जसलाई ५० लाख वर्षअघि सुरु भएर १२ हजार वर्षअघि समाप्त भएको प्लिओप्लेस्टोसिन युगको मानिएको छ (गोपाल एमएस डङ्गोल, जिओलजी अफ द काठमाडौं, १९८५) । यी दुवै पशु किरातीहरूका खाद्य हुन् । त्यसमा थप माछा र पानीको उपलब्धताले सिकार गरिहिँड्ने फिरन्ते जीवनशैलीबाट मुक्त भएर उनीहरू काठमाडौं उपत्यकामा घरेलु (डोमेस्टिकेटेड) हुन पुगे । त्यस्तै किरातीहरूको आदिम थलोबारे थाहा पाउन पनि बँदेलकै कथा र सांस्कृतिक अभ्याससम्म पुग्नुपर्छ । चाम्लिङ राईहरूमा पितृपुर्खालाई नयाँ अन्न चढाउने चाड छौवा मा वाचन गरिने मुन्दुममा आदिम थलो नियामा र खुवालुङको नाम उल्लेख हुँदा घरमुली धनुवाणले बँदेललाई सिकार गरेको अभिनय गर्छ । मेरो मत के छ भने मुन्दुममा वर्णित नियामा भनेको चीनको ह्वाङ हो या याङ्जी नदीको कागुनी उब्जाउ हुने मैदान हो । किनभने मुन्दुममा नियामालाई आदिम बजु चिनिमाले कागुनी खेती गर्न सुरु गरेको थलो भनिन्छ । त्यस्तै अजिङ्गरको पूजा गर्ने थलो भनिन्छ (सम्पादक भोगीराज चाम्लिङ, मुन्दुम: सृष्टिकथा, विसं २०७१) । यी दुवै कुरा ह्वाङ हो या याङ्जी नदीका उपत्यकामा विकास भएका सभ्यतामा पाइएको छ । पुरातत्त्वविद् तथा मानवशास्त्रीहरूले यी दुई नदीको उपत्यकामा लगभग १० हजार वर्षअघि कागुनी खेती थालनी भएको मान्छन् (ग्रेगर लार्सन र अरूहरू, प्याटर्न्स अफ इस्ट एसियन पिग डोमेस्टिकेसन, २०१०) । र, चिनियाँ भाषामा कागुनीलाई फ्रें भनिँदो रहेछ (जर्ज भान ड्रिम, टु ह्विच ल्याङ्गुयज फ्यामिली डज चाइनिज बिलङ, २००८), चाम्लिङ भाषामा फेंरो । अहिले पनि किरात राईहरूमा पितृपुर्खालाई चढाउने पवित्र अन्न मानिन्छ कागुनी । त्यस्तै यिनै नदीका उपत्यकामा जंगली बँदेललाई ११ हजार वर्षअघि घरपालुवा सुँगुर बनाउन थालिएको थियो (फिलिप जे पाइपर, द ओरिजिन्स एन्ड अराइबल अफ् द अर्लियस्ट डोमेस्टिक एनिमल्स, २०१७) । छौवा मा नियामाको पुकार गर्दा बँदेललाई ताकेको अभिनय गर्ने कुराले ११ हजार वर्षभन्दा अघिका पुर्खाहरूको जीवनशैलीलाई पुस्तान्तरण गर्दै स्मरण गरिएको हो कि ? अर्थात्, कथाको त्यान्द्रो समातेर हजारौं वर्षअघिसम्म यात्रा गर्न र पुर्खाहरू बाँचेको युग उत्खननका लागि अँध्यारोमा पिलपिल वत्तीझैं संकेत भए पनि प्राप्त गर्न सकिने रहेछ ! हालैको अध्ययनले देखाएको छ विश्वकै सर्वप्राचीन चित्र बँदेलको हो । इन्डोनेसियाको सुलावेसी टापुको लिङ तेदोङ्ङे गुफामा आदिम मानवले बनाएका चित्र फेला परेका छन्, जसमा रैथान बँदेलको चित्र छ । त्यो चित्रलाई ४५ हजार ५ सय वर्षअघिको मानिएको छ (ब्रायन ह्यान्डवेर्क, ४५,००० इयर ओल्ड पिग पेन्टिङ इन इन्डोनेसिया, २०२१) । त्यस चित्रबाट बुझिन्छ ४५ हजार वर्षअघिकै मान्छेका लागि बँदेल महत्त्वपूर्ण पौष्टिक आहारा थियो । अहिले सुँगुरको मासु अपवित्र मान्ने खसआर्य तथा मुसलमानका पुर्खाहरूसमेत बँदेलको मासु खान्थे, सुँगुरपालन गर्थे । यसका लिखित तथा पुरातात्त्विक तथ्यहरू हाम्रासामु छन् । ऋग्वेदभन्दा प्राचीन र ऋग्वेदसँग थुप्रै विषयमा समान पनि रहेको पार्सी ग्रन्थ जेन्द अवेस्ता (इरान) मा बारबार बँदेलको उल्लेख हुँदो रछ । इन्डोइरानी लोकविश्वासमा विजेता देवता मानिने वेरेथ्रग्नले बँदेलको स्वरूपमा शत्रुमाथि विजय गर्ने गरेको वर्णन जेन्द अवेस्तामा छ । जसमा भनिँदो रहेछ वेरेथ्रग्नले बँदेलको स्वरूपमा शत्रुहरूलाई लखेट्छ । धारिलो दाँत भएको, धारिलो बङ्गारा भएको, फलामको खुट्टा, फलामको पन्जा, फलामको हतियार, फलामको पुच्छर र फलामको बङ्गारा भएको विर बँदेलले अनुहारबाट तपतप पसिना चुहिरहेको क्रुद्ध मुद्रामा (शत्रुलाई) एकै झमटमा चिथोरेर मारिदिन्छ (सम्पादक म्याक्स मुलर, द जेन्द अवेस्ता, पार्ट २, १८८३) । जेन्द अवेस्ता मा बँदेललाई अपवित्र होइन, पराक्रम र सिकारको प्रतीकका रूपमा प्रस्तुत गरिएको छ । मानवशास्त्री मार्बिन ह्यारिस (द स्याक्रेड काउ एन्ड द एबोमिनेबल पिग, १९८५) भन्छन् मुसलमान समुदायमा सुरुमा ऊँटको मासु खान प्रतिबन्ध थियो । मध्यपूर्व एसियाको मरुभूमि क्षेत्रमा पशुपालन गरेर बसोबास गर्ने मोहम्मदका सन्तान मानिने बेडुइन जातिमा ऊँटको मासु खाने चलन थिएन । उनीहरू मरुभूमिको यात्रा गर्दा बीच बाटामा खानेकुराको अभाव भएर आपत्मापर्दाबाहेक ऊँटको मासु खाँदैनथे । ६ वर्ष पुगेपछि मात्रै बच्चा जन्माउने र जनसंख्या ढिलो वृद्धि हुने हुनाले उनीहरू ऊँट काटेर खाँदैनथे । तर, ऊँटको मासु प्रतिबन्ध लगाएसम्म मुसलमानहरूको इस्लाम धर्म फैलिन सकेको थिएन । जब मुस्लिमहरूको पवित्र धर्मग्रन्थ कुरान बाट ऊँटको मासुमाथिको प्रतिबन्ध हट्यो, त्यसपछि दुईवटा कुरा भयो एउटा, इस्लाम धर्मको विस्तार विश्वधर्मको रूपमा हुन पुग्यो । त्यसपछि नै हो, इस्लाम धर्म अरब राष्ट्रहरूदेखि सहारा मरुभूमि पार गर्दै पश्चिम अफ्रिकासम्म फैलिन पुगेको । दोस्रो, जब ऊँटको मासु खुल्ला भयो, सुँगुरको मासुमाथि प्रतिबन्ध लाग्यो । मुसलमान बाहुल्य मध्यपूर्व एसियाका विभिन्न भागमा भेडा, बाख्रा र गाईपालन गर्नुभन्दा पहिले नै सुँगुरपालन सुरु भएको थियो (मार्बिन ह्यारिस) । ती क्षेत्रका नवपाषाण कालका गाउँहरूमा गरिएको उत्खननले १० हजार वर्षअघि सुँगुरपालन सुरु भएको देखाएको छ । त्यस्तै जोर्डनको जेरिचो, इराकको जार्मो र ग्रीसको अर्गिस्सामगुल्लामा गरिएको पुरातात्त्विक उत्खननबाट प्राप्त सुँगुरका हाडहरूबाट जङ्गली बँदेललाई घरपालुवा बनाउन थालिएको स्पष्ट भएको छ । मुस्लिम बाहुल्य मध्यपूर्व एसियाका ६ हजारदेखि ४ हजार वर्ष (इसापूर्व ४००० देखि २०००) प्राचीन केही गाउँहरूमा ठूलो सङ्ख्यामा भेटिएका सुँगुरका हाडहरू अध्ययन गरेर पुरातत्त्वविद्हरूले दिएको निचोड हो सांस्कृतिक कार्यमा सुँगुर बली दिइन्थ्यो, चाडपर्वमा सुँगुरको मासु खाइन्थ्यो । त्यस्तै टर्की, सिरिया, जोर्डन, साउदी अरेबिया, कुबेत र इराकजस्ता मध्यपूर्व एसियाका मुस्लिम बाहुल्य मुलुकहरू हुँदै बग्ने टिग्रिस र युफ्रेटस नदी क्षेत्रमा गरिएको पुरातात्त्विक उत्खननबाट पनि थाहा भयो यी क्षेत्रमा बँदेललाई घरपालुवा सुँगुर बनाइएको थियो । तेल्ल अस्मरमा गरिएको उत्खननका क्रममा भेटिएका जनावरका हाडहरूमध्ये ३० प्रतिशत सुँगुरको पाइएको छ, जुन ४८०० वर्ष (इसापूर्व २८००) प्राचीन हो (मार्बिन ह्यारिस) । भन्नुको अर्थ हो, मध्यएसियाका हालका मुस्लिम बाहुल्य देशहरूमा सुँगुरको मासु खाइन्थ्यो । र, सुँगुरलाई सांस्कृतिक कार्यहरूमा प्रयोग गरिन्थ्यो । मुस्लिमका पुर्खाहरू मात्रै होइन, हिन्दु धर्मावलम्बी आर्यका पुर्खाहरू पनि जंगली बँदेल सिकार गरेर मासु खान्थे, सुँगुर पालन गर्थे भन्ने कुरा संस्कृत ग्रन्थ र पुरातात्त्विक अध्ययनहरूबाट थाहा पाउन सकिन्छ । संस्कृत ग्रन्थ ऋग्वेद मा रुद्रलाई स्वर्गको रातो बँदेल का रूपमा चित्रण गरिएको छ । त्यति मात्रै होइन, ऋग्वेदमा सिकारबारे पनि उल्लेख गरिएको छ, जसका लागि जाल, खाल्डो र धनुकाँड प्रयोग हुन्थ्यो । चराहरूलाई जालमा पारिन्थ्यो, सिंहलाई पिँजडामा पारिन्थ्यो । त्यस्तै बँदेल र भैंसी पनि सिकार गरिन्थ्यो । भन्नुको अर्थ हो, वैदिक आर्यहरू बँदेल सिकार गरेर मासु खान्थे । संस्कृत ग्रन्थ शतपथ ब्राह्मण (इसापूर्व ८००६००) अनुसार, बँदेलको छालाबाट चाहिँ चप्पल र जुत्ता बनाएर लगाइन्थ्यो (सम्पादक आरसी मजुमदार, द वैदिक एज, २०१७) । वैदिक आर्यहरूमा अश्वमेध यज्ञको सर्वोच्च महत्त्व थियो । त्यस यज्ञको दोस्रो दिन घोडालाई बलि दिइन्थ्यो । त्यस क्रममा घोडालाई तलाउछेउ लगेर खम्बा गाडेर बाँधिन्थ्यो । घोडाको वरिपरि ६०२ प्रकारको पशुप्राणी बाँधेर केहीलाई मारिन्थ्यो, केहीलाई छाडिन्थ्यो (लुइस रेनो, वैदिक इन्डिया, १९५७) । यसरी मारिने जनावरहरूमा बँदेललगायत पशु र चराहरू हुन्थे । त्यस्तै संस्कृत ग्रन्थ यज्ञवल्क्य (सन् १००३००) मा खान मिल्ने र नमिल्ने पशुहरूको विवरण दिँदा हरिण, भेडा, सुँगुर र गैंडाको मासुले पितृहरू साह्रै खुसी हुने उल्लेख छ (डीएन झा, हिन्दु अस्मिता ः एक पुनर्चिन्तन, २०१२) । डीएन झाको विचारमा घरपालुवा सुँगुर बलि चढाउने वैदिक संस्कृति इसाको प्रथम सहस्राब्दीको अन्तिमसम्म प्रचलनमा थियो । भारतीय इतिहासका विख्यात विद्वान् रामशरण शर्मा (आर्य एवं हडप्पा संस्कृति की भिन्नता, २००७) ले यसरी पशुबलि दिने वैदिक संस्कृतिको जरा दक्षिणी रुस र युक्रेनमा पाइएको बताएका छन् । त्यहाँ उत्खननका क्रममा आजभन्दा ६५००५५०० वर्ष पहिले (इसापूर्व ४५००३५००) को मानिएको घोडाको टाउको तथा बायाँ खुट्टाको हाड, कुकुरको अवशेष र जङ्गली बँदेलको जस्तो आकृति फेला परेको थियो । यसलाई पुरातत्त्वविद्हरूले धार्मिक कार्यमा दिइएको बलि भनेर अर्थ्याएका छन् । अर्थात्, आजका आर्यहरूका सुदूर पुर्खाहरू बँदेललाई धार्मिक कार्यमा प्रयोग गर्थे । तर, कुरा के भने वैदिक आर्यहरू बँदेल सिकार गर्थे, उत्तरवैदिक आर्यहरूचाहिँ भारतका द्रविडहरूको प्रभावमा सुँगुर पाल्थे (रामशरण शर्मा) । हुन पनि हो, ऋग्वेदमा बँदेलका लागि मौलिक संस्कृत शब्द वराहा प्रयोग भएको छ, तर सुँगुर का लागि सापटी शब्द सुकरा प्रयोग भएको छ । त्यस्तै अर्को संस्कृत ग्रन्थ यज्ञवल्क्य मा पनि सुँगुरका लागि सापटी शब्द सुङ्कारा प्रयोग भएको छ । यी दुवै शब्द सुँगुरलाई बुझाउने मुण्डा भाषाका सुकुरी र सुङ्कारा बाट संस्कृतमा सापटी लिइएको हो (आरएल टर्नर, अ कम्प्यारेटिभ डिक्सनरी अफ् द इन्डोआर्यन ल्याङ्गुयजेज, १९७३) । जे होस्, अहिले पवित्र र अपवित्र जनावर को सांस्कृतिक चपेटामा परे पनि आर्य र मुसलमानका पुर्खाहरूका लागि बँदेलदेखि सुँगुरसम्म पौष्टिक आहाराको स्रोतमध्ये एक थियो ।"
गोर्बचोवको दोस्रो मृत्यु,"सन् १९९१ अगस्टमा सोभियत संघका शक्तिशाली राष्ट्रपति मिखाइल सेर्गेएविच गोर्बचोव पदबाट बर्खास्त भए र देशमा आपत्कालीन अवस्था घोषणा गरियो । गोर्बचोवकै उपराष्ट्रपति गेन्नादी एनाएवको नेतृत्वमा सोभियत संघ र पार्टीको नेतृत्वमा रहेकाहरूको एउटा समूहले उनलाई पदबाट बर्खास्त गरेको थियो । त्यसको भोलिपल्ट नेपालको संसद्मा नेकपा एमालेका प्रतिनिधिहरूले रुसी कदमको समर्थनमा बोले । तर, तीन दिन नबित्दै सोभियत कु देता असफल भयो । सोभियत संघको कम्युनिस्ट पार्टी पोलिटब्युरोका सदस्य तथा मस्कोका प्रथम सचिव रुसी गणराज्यका राष्ट्रपति बोरिस यल्त्सिनको नेतृत्वमा मस्कोमा प्रदर्शनहरू भए । सेनाको मस्को ग्यारिसनले आफ्ना हाइकमान्डको आपत्कालीन आदेशहरू मान्न अस्वीकार गर्यो । गोर्बचोव सत्तामा फर्के र सोभियत सेनाको समर्थनमा यनायवलाई गिरफ्तार गरियो । तर, त्यो तीन दिनमै सोभियत संघको जगमा आठ रेक्टर स्केलको भूकम्प गइसकेको थियो । सन् १९१७ मा लेनिनको नेतृत्वमा भएको अक्टोबर क्रान्तिले स्थापित गरेको समाजवादी व्यवस्था र जारकालदेखि बनेको रसियाली साम्राज्यको पतन मुखैमा थियो । गार्बचोव सत्तामा फर्के र केही समयको अन्तरालमा उनले लालचोकबाट सोभियत झन्डा हटाउने वातावरण बनाए । सोभियत संघ विभाजित भयो, कम्युनिस्ट पार्टीलाई सत्ताबाट गलहत्याइयो र विश्वभर समाजवादको पतन, उदारवादको अन्तिम विजय र विचारधाराहरूको मृत्युको दुन्दुभि बज्यो । सत्ताबाट बाहिरिएको ३१ वर्षपछि त्यस घटनाका निमित्त पात्र उनै गोर्बचोवको ९१ वर्षको उमेरमा ३१ अगस्टमा निधन भएको छ । पार्टीको युवा संगठन कम्सोमोलको कार्यकर्ता हुँदै तलबाट माथि पुगेका एक जना जागरुक नेता थिए गोर्बचोव । ब्रेजनेभ, आन्द्रोपोभ र चेर्नेन्को जस्ता वृद्ध नेताहरूको शासनले सोभियत संघभित्र आइरहेको संकटलाई चिन्न सकिरहेको थिएन । समाज जडतामा फसेको थियो । उत्पादकत्व वृद्धि ठप्पजस्तै थियो । मानिसहरूका आधारभूत आवश्यकता त पूरा गरिएको थियो, तर वैयक्तिक र सामूहिक उन्नतिका सम्भावना रोकिएका थिए । यो जडता तोड्न ५३ वर्षको उमेरमा सोभियत संघको आठौं नेता भएर आएका गोर्बचोवसँग आशा गरिएको थियो, तर पार्टीभित्रको एउटा तप्काले उनलाई शंका र अविश्वासको नजरले हेरिरहेको थियो । कुनै प्रस्ट रूपरेखा र सम्भावनाको आकलन नगरिएको खुलापन र सुधार (ग्लासनोस्त र पेरेस्त्रोइका) कार्यक्रममार्फत उनले सोभीयत समाज र अर्थतन्त्रमा रहेको जडता भत्काउने प्रयास गरे । एकातिर यो सुधारको ढोका खोल्नेबित्तिकै त्यसको तीव्र विस्तारको अपेक्षा गरियो, अर्कोतिर पार्टीभित्र यसलाई शंकाको आँखाले हेर्ने र नियन्त्रणका उपायहरूको पक्षमा दबाब दिने क्रम जारी रह्यो । धेरैको विश्लेषणमा गोर्बचोव आफैंलाई यो सुधारले केके भत्काउँछ र कसरी व्यवस्था कायम राख्ने भन्ने विषयमा कुनै पूर्वानुमान थिएन । अर्थतन्त्रको खुकुलोपनले राज्यको नियन्त्रणमा रहेको सामूहिक उत्पादन पद्धतिलाई ह्वात्तै पन्छाएर निजी क्षेत्र र बजार विस्तारको माग गर्थ्यो । त्यसका लागि आवश्यक संस्थागत सुधार भएकै थिएन । अर्कोतिर खुलापनसँगै समाजमा दबिएर रहेका अनेक अन्तरविरोध उजागर भए । सोभियत संघमा गाँसिएर रहेका गणराज्यहरूले स्वतन्त्रताको माग गर्न थाले । र, समाजमा पश्चिमा ढाँचाको खुलापनको पक्षमा जनमत बन्दै गयो । जतिबेला गोर्बचोव सत्तामा आए, त्यतिबेलै सोभियत संघ आन्तरिक जडता र बाह्य सम्बन्धहरूमा रहेका दायित्वहरू (अफगानिस्तान युद्धमा छद्म रूपमा युरोप र अमेरिकासँग भइरहेको युद्ध, साम्यवादी खेमासँगको आर्थिक सहकार्यका दुष्परिणामहरू) का कारण आर्थिक रूपमा जर्जर थियो, त्यसैले पनि तत्काल सुधारको खाँचो थियो । यता चीनमा १९७८ देखि तेङ सियाओपिङको नेतृत्वमा चिनियाँ कम्युनिस्टहरूले आर्थिक सुधार, वैदेशिक सम्बन्ध र लगानी तथा व्यापारमा खुलापनको नीति लागू गरेका थिए । यसले समाजमा राजनीतिक स्वतन्त्रता र उदारवादको पक्षमा एउटा माहोल सिर्जना भएको थियो । तर, तेङ आर्थिक सुधार र खुलापनलाई समाजवादलाई नै बलियो बनाउने आधारका रूपमा व्याख्या गरिरहेका थिए । समाजवादी बजार अर्थतन्त्र अर्थात् अदृश्य हातहरूलाई दृश्य शक्तिबाट नियन्त्रित रूपमा सक्रिय हुन दिने नीति उनले लिएका थिए । उनी प्रस्ट थिए समाजवादी व्यवस्था र कम्युनिस्ट पार्टीको सत्ता टिकाउन आर्थिक रूपले सम्पन्न र गतिशील चीन चाहिन्छ । अर्थात् गतिशील र आर्थिक रूपले शक्तिशाली चीन बनाए मात्रै समाजवादको वैधानिकता स्थापित हुन्छ । यसका लागि समाजको उत्पादक शक्तिलाई पूर्ण रूपमा मुक्त गरेर अघि बढ्ने बाटो दिनुपर्छ । केही मानिस पहिले धनी होलान्, केही क्षेत्र पहिले अघि बढ्लान्, तर राज्यका नीतिहरू सही छन् भने बिस्तारै सबैलाई माथि उठाउन र अघि बढाउन सकिन्छ । विशाल चीनका ७० करोड जनता गरिबीको रेखामुनि थिए । विकासका पूर्वाधार र औद्योगिक आधार कमजोर थियो । तेङले अर्थतन्त्रमा खुलापन र राजनीतिमा कडा नियन्त्रणको नीति लिए । उनान्नब्बेको तियनमान आन्दोलनमाथि दमन गरे । चीन फेरि उही लयमा फर्कियो र अहिले विश्वको शक्तिशाली अर्थतन्त्र बनेको छ । गोर्बचोव भने पश्चिमाहरूको लयमा लय मिलाउँदै गए, प्रशंसाले हुरुक्कै खुसी भए र आफूमुनिको धर्ती भासिँदै गएको पनि पत्तो पाएनन् । उनले ल्याएको ग्लासनोस्त र पेरेस्त्रोइकासम्बन्धी नीति सोभियत संघको कम्युनिस्ट पार्टीको महाधिवेशनले पारित त गर्यो, तर त्यसलाई आम पार्टी सदस्यले राजनीतिक रूपले ग्रहण गरेकै थिएनन् । समाज बिस्तारै अराजकता र विघटनतिर गयो । ७४ वर्षपहिले लेनिनको नेतृत्वमा स्थापित सोभियत समाजवादको दुर्दशापूर्ण पतन नजिकै आएको थियो । सोभियत संघ आफैंभित्र विभाजनको सन्निकट थियो । त्यसबाट बचाउन भन्दै गरिएको यनायवको विद्रोह जनतालाई विश्वासमा लिन नसकेपछि पूर्णतः असफल भयो । यसरी गोर्बचोवकै नेतृत्वमा सोभियत मोडलको समाजवादी प्रयोग असफल भयो । त्यसअघि नै पूर्वी युरोपेली समाजवाद एकपछि अर्को गर्दै ढलेका थिए । बर्लिनको पर्खाल ढालेर पूर्व जर्मनीका नागरिकहरूले आफूलाई मुक्त घोषणा गरेका थिए । सोभियत मोडलको पतनको सम्भावनाको संकेत पोल्यान्डमा सन् १९८० तिर भएको सोलिडारिटी मुभमेन्ट नामको मजदुर आन्दोलन, सन् १९५६ र १९६८ को हंगेरी र प्राग विद्रोहले दिइसकेको भए पनि सोभियत नेताहरूले चेतेका थिएनन् । गोर्बचोव लहैलहैमा सुधारको बाटो हिँडे र असफल भए । सोभियत समाजवाद पुँजीवादी साम्राज्यवादको समयको एउटा मार्क्सवादी प्रयोग थियो । यसले मानिसहरूलाई उनीहरूका आधारभूत आवश्यकता पूरा गर्न र समतामूलक समाज बनाउन सम्भव छ भन्ने सन्देश दिएको थियो । मजदुरहरू पहिलोपटक सर्वहारा वर्गबाट उत्पादनको साधनका मालिकसमेत भएका थिए, जसलाई बिस्तारै सामूहिकता र राज्य स्वामित्वका नाममा खोसिएको थियो । पहिले अतिरिक्त मूल्यको शोषण पुँजीपतिले गर्थ्यो, अब राज्य नै त्यो भूमिकामा गयो । राज्यलाई बलियो र कठोर बनाउँदै लगियो र समाजवादी प्रजातन्त्रको धज्जी उडाइयो । श्रमजीवी वर्ग अब शासक रहेन । लोकतन्त्र कम्युनिस्ट पार्टीका नेताहरूको नियन्त्रण र खटनपटनको वस्तु बन्यो । मानिसहरूको ऊर्जामा नियन्त्रण गरेपछि कुनै पनि बेला त्यो विस्फोट हुनु स्वाभाविक थियो । सोभियत पतनले त्यही पुष्टि गर्यो । गोर्बचोव न नायक हुन्, न खलनायक । उनी केवल निमित्त पात्र हुन् इतिहासको नियतिको, जसलाई मानवीय प्रयत्नबाट रोक्न सम्भव थियो । तेङले रोके र सफल दरिए, गोर्बचोव पश्चिमा चहेता बने, भुलभुलैयमा फसे र पतन भए । इतिहासमा आफ्नो देशको विघटन, आफ्नो वैधानिकताको आधारका रूपमा रहेको दलको विघटनमा अर्थात् आफ्नै मृत्युपत्रमा हस्ताक्षर गर्ने विद्रूप वियोगान्त घटनाका मुख्य पात्रका रूपमा उनको पतन दुनियाँले हेरिरह्यो ।रुसको जडता र अधपतनको संकेत पाएको तत्कालीन नेकपा मालेले मदन भण्डारी र झलनाथ खनालहरूको नेतृत्वमा क्रान्तिपछिको व्यवस्थामा बहुदलीय प्रतिस्पर्धाको सिद्धान्तलाई भूमिगत रूपमा आयोजित महाधिवेशनबाट सन् १९८९ मै स्वीकार गरेको थियो । १९९३ को फेब्रुअरीमा भएको पार्टीको पाँचौं महाधिवेशनले यसलाई औपचारिक दस्तावेजका रूपमा स्वीकार गर्यो । मदन भण्डारीको नेतृत्व र उनको लोकप्रियताका कारण यो विचारले एमाले पंक्तिमा र उसको वरपर संगठित मध्यमवर्गमा तत्काल स्वीकृति र समर्थन प्राप्त गर्यो । त्यही बाटो हिँडेर १९९४ मा नेपालमा कम्युनिस्ट पार्टीको नेतृत्वमा एकल सरकार बन्यो, त्यो पनि लोकप्रिय जनमतका माध्यमबाट । यो सोभियत संघ र पूर्वी युरोपका घटनाहरूको संश्लेषणका आधारमा तय भएको बाटो थियो । यसरी हेर्दा नेपालको कम्युनिस्ट आन्दोलन या कम्युनिस्ट शक्तिले आज जेजस्तो राजनीतिक हैसियत प्राप्त गरेको छ, त्यसमा धेरैथोरै गोर्बचोवले दिएको नकारात्मक शिक्षाको पनि हात छ । हंसमुख र खुला नेताका रूपमा म गोर्बचोवलाई सम्झन्छु, तर धक फुकेर उनलाई सम्मान गर्न उनको मृत्युपछि पनि म सक्दिनँ । पहिले आफ्नै राजनीतिक मृत्युपत्र, आफ्नै दल र देशको मृत्युपत्रमा हस्ताक्षर गरेका गोर्बचोवको दोस्रो र भौतिक मृत्यु भएको छ । उनीप्रति श्रद्धाञ्जली ।"
नेपालमा नकारात्मक दृष्टिबोध,"यो लेखमा नेपालमा अहिले विरोधाभासका चक्रवात उठ्दै र बस्दै गर्ने गति तीव्र बन्दै गएको विषय उठाइएको छ । त्यसमा नकारात्मक दृष्टिको चक्रवात दिनदिनै सबैभन्दा बलियो बन्दै गएको छ भन्ने छलफल भएको छ । केही मूल प्रश्न उठाएर तिनका उत्तर के छन् भनी हामी हेर्न सक्छौं । प्रश्न छन्, के नेपालमा अब नकारात्मक विषय मात्रै बाँकी छन् ? हाम्रो नियति अब नकारात्मक दृष्टिबोधले मात्रै बनाउने भयो त ? हामीसँग सकारात्मक विषय अब छैनन् त ? छन् भने ती केके हुन् र ती केमा खोज्ने ? यी प्रश्नले उठाउने दृष्टिबोधबारे केही चिन्तन गर्ने बेला आएको छ । एक साहित्यकार भएकाले म कहिल्यै पनि नकारात्मक दृष्टिले मानिसको मन र कामलाई हेर्दिनँ । अनेकौं उदाहरण मेरो मनमा आइबस्छन् । लेखकले नकारात्मक पक्षमा लेखेर कसरी त्यसबाट ज्योतिर्मय मानव ऊर्जाकै सम्भावना देखाए भन्ने उदाहरण छन् । नेपालमा अहिले राजनीति गर्नेका बोलीचाली, जनता, सरकार र आर्थिक विषयमा हैकम गर्नेहरूले जन्माएका नकारात्मक संस्कृति र चिन्तन मात्रै छैनन् । तीभन्दा अलग सकारात्मक पक्ष छन् । तिनले हाम्रो सिर्जनात्मक सामर्थ्य देखाउँछन्, हामी तिनै सकारात्मक ऊर्जाले चलिरहेका छौं र चल्नेछौं भन्ने विश्वास जनाउने केही उदाहरण र विषय हामीसँग छन् । आजकाल आमसञ्चारबाट नेपालमा जन्मिरहेको नकारात्मक दृष्टि सबभन्दा धेरै चर्चामा हुन्छ । दृष्टिगोचर मिडिया वा टीभी समाचारका केही राम्रा पोर्टल हेरे हुन्छ । त्यसमा अलिक राम्रा अखबारमा प्रकाशित समाचार हेरे हुन्छ । ती सबै माध्यममा समाचारले अत्यन्त नकारात्मक घटनावलीका रिपोर्ट गर्छन् । तर, सबभन्दा महत्त्वपूर्ण कुरा तिनले आम नागरिकलाई अनौपचारिक रूपमा सोधेका प्रश्नका उत्तरहरूमा भेटिन्छ । मेरो रेकर्डमा झन्डै शतप्रतिशतले सरकार, राजनीतिक दल, सरकारी संयन्त्र, शिक्षा क्षेत्र, विश्वविद्यालय, मेडिकल, व्यापार, इन्धन व्यवस्थापन विषयमा दिएका प्रतिक्रिया अत्यन्त नकारात्मक हुन्छन् । त्यसपछि पछिल्लो समय नेपालका मित्रराष्ट्रहरू खासगरी तिनले दिने र दिएका अनुदानका विषयमा भेटिन्छन् । कुनै धनवान् देशले सहायता दियो भने त्यस विषयमा नकारात्मक दृष्टिका चक्रवात उठ्छन् । हुन त त्यो स्वाभाविक प्रतिक्रिया हो किनभने धनवान् देशले निर्धन मुलुकलाई सहायता दिएका कुरा पेचिला हुन्छन् । यो कुराको छलफल अहिले मात्र भएको होइन । आफ्ना स्वार्थ राखेर सहयोग लिने मुलुकको हुर्मत काढ्ने काम धनिकारहरूले गरिआएका उदाहरण छन् विश्वमा । खासगरी सन् असीको दशकमा यस विषयमा आलोचनात्मक दृष्टिहरू बलियो गरी आए । ती दृष्टि र दर्शनलाई समातेर केही महत्त्वपूर्ण किताब लेखिए । तीमध्ये मलाई मन परेको किताब ग्राहम ह्यानकक्को लर्डस् अफ् पोभर्टी (१८८९) हो । यस किताबमा लेखिएको छ, निर्धन मुलुकलाई बर्सेनि ६० अर्ब डलर सहायता दिने देशको यो रकम धनी र बलिया कर्मचारीतन्त्रद्वारा विनियोजन हुन्छ । यो धन जसलाई भनिएको हो तिनकोमा खास पुग्दैन । ह्यानककको अध्ययनमा बरु यो धन नपाउनुमा गरिब मुलुकको कल्याण छ किनकि यो सहायता खराब हो । सहायता दिने देशले कसरी गरिबीमाथि आफ्नो प्रभुत्व कायम गर्छन्, कसरी सहायता लिनेका प्राकृतिक स्रोतहरूको शोषण र दुरुपयोग गरिएका छन् भन्ने कुराका उदाहरण दिइएका छन् । यो किताब लेखिएको राजनीतिक समयमा ठूलो परिवर्तन आयो । त्यसले प्रभावित गरेको आर्थिक आयाम राजनीतिक विषयसँग जोडियो । उदारवादको उदय र प्रयोगदेखि इतिहासको एउटा चरित्र नै फेरियो भन्नेसम्मका बहस भए । यो लेखमा छलफल गर्ने ठाउँ भएन । तर, आर्थिक सहायता राजनीतिको क्षेत्रीय प्रभावसँग जोडियो । आर्थिक सहायता लिएपछि तिमी सोझै दिनेको क्याम्पमा गयौ भन्ने अहिलेको विकासक्रम समस्यापूर्ण छ । यसले कुनै देशभित्र नकारात्मक धारणा र अविश्वासका चक्रवात चलाउँछ । नेपालको बढ्दो नकारात्मक संस्कृतिको यो पनि एउटा पक्ष भएको छ । हामी यी बहससँग परिचित छौं । यस्ता आर्थिक सहायताका चक्रमा देश मात्र होइन राजनीतिकर्मी, दल र तिनका सरकार पनि मुछिन थालेका उदाहरण बलियो गरी आउँदै छन् । यस्ता सहायताले नकारात्मक दृष्टिबोध गराइरहेको यो अवस्था भने नौलो छ । स्थायित्व र स्वतन्त्रताको अत्यन्त सूक्ष्म सन्तुलन मिलाएर लैजानुपर्ने अहिलेको अवस्था हो । यो अहिले चलेको छलफलको विषय भएको छ । त्यो सन्तुलन मिलेन भने त्यसबाट नकारात्मक दृष्टिबोध हुन्छ । डारोन एसमोग्लु र जेम्स ए रविन्सनले लेखेका केही किताब हिजोआज नेपालमा निकै पढिन्छन् । किन राज्य असफल हुन्छन् ? भन्ने यिनीहरूको किताबपछि द न्यारो करिडोर (२०१९, २०२०) भन्ने किताब पढिने गरेको देखेको छु । स्वतन्त्रता र स्थायित्वलाई संयोजन गरेर लैजान सक्दा मात्रै आज काम हुन्छ भन्ने यिनीहरूको धारणा चर्चामा छ । यो सन्तुलन सहज छैन भन्ने बुझाउन उनीहरूले किताबको शीर्षक नै साँघुरो गल्ली राखेका छन् । त्यो सन्तुलन खोज्न सबै लागेका हुन्छन् । बाटा र विधि फरक हुन्छन् । त्यो असफल भयो भने बर्बाद हुन्छ । यो सन्तुलनको विषयमा नेपालमा राजनीतिक बहस भइरहन्छन्, मलाई राम्रो लाग्छ । जस्तो कि धेरै कम्युनिस्ट र तिनका दल भएको यो देशमा उनीहरूले अनुशासन र स्वतन्त्रताको सन्तुलन गर्न गरेका बहसलाई म महत्त्वपूर्ण मान्छु । हामी कमिनिस्ट हौं हामीले एक भएर त्यसलाई अघि बढाएर लैजानुपर्छ भन्ने बहससँगै हामी संविधानले दिएको नागरिकको वा व्यक्तिको स्वतन्त्रताको पक्षमा काम गर्छौं भनिरहनु त्यही न्यारो करिडोर को अथवा साँघुरो गल्लीबाट हिँड्ने सन्तुलन हो । नेपाली कांग्रेसले स्वतन्त्रताको पक्ष लिनेबित्तिकै सबै सन्तुलन कायम भइहाल्छ भन्ने धारणा मात्रै समस्याको समाधान होइन । उनीहरू स्थायित्व कायम गर्ने आधार स्वतन्त्रता नै हो भनेर मान्छन् । तर, त्यसका चुनौतीको सामना गर्ने विधि र उपाय नभए त्यो सन्तुलन बिग्रिन केही बेर लाग्दैन । पञ्चायती मूलको राजनीतिको विरासत बोक्नेहरू कि कोही व्यक्ति वा पुरानो स्थापित संस्थालाई सन्तुलनको आधार मान्छन् । तर, नेपालमा नकारात्मक दृष्टिबोध जुन देखिन्छ, त्यो त्यस्तो समस्यामूलक होइन भन्ने मेरो विचार छ । नकारात्मक दृष्टिबोधलाई दर्शन मान्नुपर्ने हाम्रो अवस्था छैन । धेरै आधार छन् । छोटो लेख सकिनै लागेकाले केही आधारहरूका उल्लेखसम्म गरिहालौं । पहिलो र महत्त्वपूर्ण सकारात्मक आधार अहिलेको संविधान हो र यसमा क्रमशः सुधार गर्दै लाने प्रतिबद्धता र यसको पालना हो । राजनीतिक दलहरू बनिनु, अनुशासन र विधिभित्र बस्नु, चुनाव गर्नु अनि त्यसको नतिजा मान्नु सकारात्मक पक्ष हो । निकै देशमा या अनुशासन भङ्ग हुँदै गरेका उदाहरण छन् । अमेरिकामै झन्डै खुस्किएका उदाहरण हामीसँग छन् । अर्को सकारात्मक पक्ष आलोचनात्मक दृष्टि हो, जुन स्वतन्त्र मिडियाबाट आइरहन्छ । अर्को सकारात्मक पक्ष भनेको यहाँका मानिस, खासगरी युवा पुस्तामा देखिने स्वतन्त्रताबोध, भिजन र शक्तिको खोजी हो । त्यो अहिले बढ्दै गएको छ । आगामी चुनावले अझ त्यो देखाउला । अर्कोतिर नेपालको सकारात्मक दृष्टिबोध यहाँका सिर्जनशील चिन्तन, लेखन किताब प्रकाशनमा देखिन्छ । यहाँ सिर्जनशील लेखक, कलाकार, सङ्गीतकार र नाट्यकर्म गर्नेहरूको संख्या राम्रो छ । त्यस्तै बिनाकुनै सहायता कैयौं रङ्गमञ्च सक्रिय हुनु चानचुने शक्ति होइन । राजनीतिमा पनि नकारात्मक दृष्टिबोध गर्नुपर्ने अहिलेको अवस्था होइन । अग्रगामी चिन्तन र विधिका छलफल नित्य चलेका छन् । तर, राजनीति गर्ने नेता, तिनका सम्बन्ध अनि तिनले प्रयोग गर्ने भाषिका, राजनीतिक दलीय संस्कृतिको दुरुपयोग अनि शिक्षाजस्तो एक मात्र अग्रगति र चेतनाको आधारलाई दुरुपयोग गर्ने कुराले नकारात्मक दृष्टिबोध जन्माउँछ । मिडियाबाट वा स्वतन्त्र रूपले आफ्ना विचार राख्ने जनताका गुनासाहरूको कारण संघीय र प्रादेशिक सरकारका क्रियाकलापबाट जन्मेका छन् । अहिले हामी साँच्चीकै अर्को करिडोरमा छौं । त्यो चुनौतीको विन्दुमा पुगेको छ । हामी अब हामीसँग भएका सकारात्मक पक्षको विजय हेर्न चाहन्छौं कि नकारात्मक पक्ष र चेतनालाई बढाएर लैजान चाहन्छौं, हाम्रो भविष्य त्यसैमा छ । हामी एक चुनौतीपूर्ण मोडमा पुगेका छौं ।"
सुन्दर किताबमा काव्यिक ब्रह्माण्ड भेटिन्छ,"तपाईंका विचारमा किताब पढ्नु भनेको के हो ?किताब पढ्नु भनेको आफू उभिएको भौतिक दुनियाँको सीमा नाघेर फरक र सुन्दर दुनियाँमा पुग्नु हो, जुन आफ्नो होइन । पढ्नु आफू र आफ्नो दुनियाँलाई अर्कैका आँखाले नजिकैबाट अवलोकन गर्नु पनि हो । खासगरी, आफू जे होइन त्यसलाई चिन्नु र स्वीकार गर्नु हो । पढाइले जटिल समाज र गतिशील समयलाई बुझ्ने क्षमतामा व्यापकता र आफूजस्तै मान्छेलाई हेर्ने चक्षुमा परिष्करण ल्याइदिन्छ । दृष्टि स्वतः तिखारिने भइहाल्यो । एउटा सुन्दर किताब पढ्दा एउटा सुन्दर देश घुमे बराबर आनन्द मिल्छ । साहित्य पढ्न कस्ता किताबहरूले प्रेरित गर्यो ?समाजको गर्भाशय उधिनेका किताब, मान्छेका भोगाइ र समयको सांस्कृतिक चरित्रलाई फरक लेन्स बाट नियाल्ने सामर्थ्य राख्ने किताब अनि स्थापित विद्वत् सत्तालाई प्रश्न गर्न सक्ने ताकतवार किताबले नै हो मलाई साहित्य पढ्न प्रेरित गरेको । सामाजिक यथार्थको बहुआयाम र बहुकेन्द्रलाई माइक्रोस्कोपिक जाँच गरेर लेखिएका किताबले मलाई साहित्यमा थप रुचि बढाइदियो । म सम्झन्छु, आरम्भमा बीपी कोइराला र पारिजातका उपन्यास अनि शंकर लामिछानेका निबन्धले साहित्यमा रस बसालिदिएका हुन् । पछि ओह्रान पामुक, खालिद होसेनी, टोनी मरिसन, मार्क ट्वीन, हेनरी जेम्स, ग्याब्रियल गार्सिया मार्खेज, सल्मान रुस्दी, अरुन्धती रोय आदिका किताबले साहित्यमा मन बसालिदिए । तपाईंलाई किताब कसरी पढ्नुपर्छ जस्तो लाग्छ ? एउटा सुन्दर किताबभित्र एउटा सुन्दर, कलात्मक र काव्यिक ब्रह्माण्ड हुन्छ । त्यसलाई पढ्दा त्यही ब्रह्माण्ड भित्र हराउनु जत्तिको मज्जा अरू केमा होला र ? एउटा किताब पढिसकेपछि अर्को पढ्ने हुटहुटी हुन्छ कि हुँदैन ?किताब पनि एउटा सुन्दर सहर घुमेपछि त्यस्तै अर्को सहर घुम्ने हुटहुटीजस्तै हो । यो बिहेवियोरल एडिक्सन जस्तो पनि लाग्छ कहिलेकाहीँ । खासमा, एउटा किताब पढेपछिको अर्को किताब पढ्दाको मज्जा भनेको झरी परेको कुनै प्रेमिल साँझमा पहिलो पेग ह्वीस्की रित्याएपछि दोस्रो पेग थप्दाको मज्जाजस्तै हो । कस्तो साहित्य लेखिनुपर्छ र कसका लागि लेखिनुपर्छ ? त्यस्तो साहित्य लेखिनुपर्छ, जसमा इमानदारीपूर्वक आजको समय संगृहीत भएको होस् । आजका मान्छे कसरी प्रविधिको दास बन्दै गएर आफैंले सिर्जिएको सभ्यतामाथि ऊ स्वयंले निर्ममतापूर्वक कसरी धावा बोल्दै छ, त्यो अभिव्यक्त हुने गरी साहित्य लेखिनुपर्छ । किनभने लेख्नु भनेको अहिले जन्मिँदै नजन्मिएको भोलिको पुस्ताका लागि हो । जन्मिन बाँकी उक्त पुस्ता जन्मिएर हुर्किउन्जेल हामीसित उनीहरूलाई दिने सौम्य प्रकृति, सुन्दर समाज, सांस्कृतिक सम्पदा र स्वच्छ पर्यावरण केही पनि बाँकी रहने छैन । हाम्रा आफ्ना लालसा प्राप्तिको अदूरदर्शी लहडमा तिनलाई दोहन गरेर विद्रूप तुल्याइदिइसकेका हुनेछौं । त्यसको हर्जाना भर्ने सामर्थ्य पनि बच्ने छैन त्यतिन्जेल हामीसित । तसर्थ, उनीहरूलाई आजका हामीले कसरी सुन्दर प्रकृतिमाथि हस्तक्षेप र हमला गर्यौं, पृथ्वीको गर्भाशयलाई बञ्जर तुल्याउन हामी कतिसम्म निर्मम बन्यौं, त्यो सबैको सबुत हस्तान्तरणका निम्ति आजको समय संगृहीत साहित्य लेखिनु जरुरी छ । पुस्तक दोहोर्याएर पढ्नुपर्छ कि पर्दैन ? पढ्दा र नपढ्दाका परिणाम के होलान् ?सबै पुस्तक दोहोर्याएरै पढ्नुपर्छ भन्ने हुँदैनन् । तर, कुनै पुस्तक यति सुन्दर भइदिन्छन् कि ती जुनीभर दोहोर्याइरहूँ, तेहेर्याइरहूँजस्तो लागिदिन्छ । कुनै किताब त प्रेमिका (प्रेमी) जस्तो लागिदिन्छन् । तिनीहरूसित हरेक साँझ प्रेमालाप गरिरहूँजस्तो पनि लागिदिन्छ । दोहोर्याउँदा वा तेहेर्याउँदा उक्त पुस्तकसित पाठकको सिर्जनात्मक प्रेम बढ्छ, जसले निर्मित ज्ञानको बौद्धिक सत्ता लाई पुनर्बोध गर्न र बुझाइलाई निखार्न सघाउँछ । तपाईंका निम्ति कुनै त्यस्ता सदावहार किताब छन्, जुन तपाईंको भण्डारबाट कहिल्यै हराएनन् र बेलाबखत दोहोर्याएर पढ्नुभएको छ ? मेरा निम्ति जस्टिन गार्डरको सोफिज वर्ल्ड, शंकर लामिछानेको एब्स्ट्र्याक्ट चिन्तनः प्याज, खलिल जिब्रानको द प्रोफेट, ओह्रान पामुकको माई नेम इज रेड यस्तै केही किताब हुन्, जुन दोहोर्याएर पढेको छु । यी किताब दोहोर्याएर पढ्दा वर्षौंको अन्तरालमा भेटिएकी प्रेमिकासित डेट मा गएजस्तो लाग्छ ।"
अन्ना कारेनिनाको विद्रोही प्रेम,"लियो तोल्सतोयको अमर पात्र अन्ना कारेनिनाबारे मनीष आजादको नाममा ह्यासट्याग गरिएको एउटा कविता फेसबुकमा निकै चर्चित छ । कविताअनुसार, समाजमा फेरि कोही अन्ना बन्ने कोसिस नगरून् भनेर तोल्सतोय लेख्न बस्छन् । तीस पृष्ठ लेख्दानलेख्दै अक्षरबाट फुत्त प्रकट भएर अन्ना उनको सामु उभिन्छे ।मप्रति तिमी किन यति कठोर छौ तोल्सतोय ? अन्ना सोध्छे ।उनको जवाफ सीधा हुन्छ, तिमीले बेइमानी गर्यौ ।कोसँग ?पति कारेनिन र समाजसँग । प्रेमी ब्रोन्स्कीका लागि तिमीले आफ्नै बच्चा छाडिदियौ । अनि तिमीप्रति म कसरी नरम बनूँ ?अन्नालाई यस्तो सुन्ने बानी परिसकेको थियो । अनुहारमा कुनै भाव प्रकट नगरी उसले प्रतिप्रश्न गरी, बेइमानी के हो ? प्रेम के हो ? समाजको अर्थ के हो ? यसमाथि तोल्सतोयले आफ्नो बोझिलो दर्शन छाँटिदिए । अन्नालाई कुनै प्रभाव परेन । उसले भनी, एक स्त्रीलाई के चाहिन्छ ? प्रेम र सम्मान । ब्रोन्स्कीले मलाई दुवै कुरा दियो । त्यसैले पतिलाई छाडेर म ऊसँग गएँ ।अनि आमाको कर्तव्य ? लेखकले सोधे ।अन्नाले भनी, कारेनिनले मेरो बच्चा मबाट खोसेको थियो । म आमा मात्र थिइनँ एक स्त्री पनि थिएँ । स्वतन्त्र स्त्री, प्रेम र आत्मसम्मानकी प्यासी ।तर, ब्रोन्स्कीले पनि त तिमीलाई धोका दियो । तिमीले के पायौ त ?यो कुरा तिमी ब्रोन्स्कीलाई नै सोध । मैले त मात्र निश्छल प्रेम गरेकी थिएँ ।अनि समाजमा यसरी नैतिकताको के हालत हुन्छ ? अन्ना अब उत्तेजित भई । तिम्रो समाजमा नैतिकताका नाममा स्वतन्त्र स्त्रीको, उसको प्रेम र सपनाको सदैव घाँटी थिचिन्छ जसरी मेरो थिचियो । मेरो घाँटी थिचेर समाजको नैतिकता बच्यो ? साँच्ची भनूँ भने मैले केवल प्रेम गरेकी थिएँ, प्रवाहमय नदीजस्तै निश्छल प्रेम । भैगो, छाडौँ यी कुरा । बरु तिमी भन, मेरो ठाउँमा तिमी भएको भए के गर्थ्यौ तोल्सतोय ?तोल्सतोयले चुरोट सल्काए । बेचैनीमा बारम्बार कोठाको चक्कर लगाए । अनि सानो, तर गम्भीर आवाजमा भने, तिमीले जे गर्यौ, त्यही गर्थें । यति सुनेपछि अन्ना फेरि शब्दमै विलीन भई । विवाहेतर प्रेमको मूल्यलेखनको उषाकालमा धेरै किताब पढेर कीर्तिमान बनाउने जोससाथ मैले तोल्सतोयको अन्ना कारेनिना पहिलोपल्ट हिन्दीमा पढेको थिएँ । त्यसबेला मलाई यो उपन्यास निकै अराजक र भँडुवा लागेको थियो । लामो समय बहराइन बसेका कवि चन्द्र गुरुङले केही वर्षअघि मलाई यही किताब उपहार पठाए । रिचर्ड पेभियर र लारिसा भोलोकोन्स्कीद्वारा अंग्रेजीमा अनूदित किताबका झन्डै ९ सय पृष्ठ फेरि छिचोल्दा मलाई लाग्यो, यसले निम्त्याउने बहस सामान्य छैन । तोल्सतोय स्वयंले आफ्नो पहिलो सच्चा उपन्यास मानेको अन्ना कारेनिना किताबका रूपमा छापिएको झन्डै डेढ सय वर्ष अर्थात् १४४ वर्ष भयो । पहिले यो रुसी दूत पत्रिकामा सन् १८७५ देखि १८७७ सम्म किस्ताबन्दीमा छापियो । एक वर्षपछि सन् १८७८ मा किताबका रूपमा प्रकाशित भयो । छापिएको केही समयमै यसको प्रसिद्धि विश्वभर फैलियो । आज अन्ना कारेनिना सर्वकालीन महान् विश्व उपन्यासका रूपमा सर्वस्वीकृत छ ।उपन्यासको इपिग्राफमा तोल्सतोय लेख्छन्, मेरो प्रतिशोधको मूल्य म आफैं तिर्छु । त्यस्तै, पहिलो अध्यायको पहिलो वाक्यमा उनी लेख्छन्, सबै सुखी परिवार उस्तै लाग्छन्, प्रत्येक दुःखी परिवार आआफ्नै तरिकाले दुःखी हुन्छन् । यसले नै संकेत गर्छ, आठ भागमा विभाजित, २३९ अध्यायको लगभग ९०० पृष्ठ लामो यो उपन्यास रुसी साम्राज्यको युगमा सुख र दुःख, प्रेम र बेइमानी, सहर र गाउँ अनि विवाह र विवाहेतर सम्बन्धको वरिपरि घुम्छ । उपन्यासले उच्च वर्गको पाखण्ड र बहानाबाजीलाई छताछुल्ल पारिदिन्छ । यो त्यतिखेरको कथा हो, जतिखेर रुसमा सम्राट् अलेक्जेन्डर द्वितीयले थालेको उदारवादी सुधारका परिणामहरू देखापर्न थालेका थिए । पुँजीवादको विकाससँगै विस्तारै व्यापारिक क्षेत्रमा नवकुलीनहरू उदय भएका थिए । भूमिमा आधारित कुलीनतन्त्र ओरालो लागिरहेको थियो । अटोमन साम्राज्यसँग रुसी सेनाको द्वन्द्व चलिरहेको थियो र महिलासम्बन्धी मुद्दाहरू तीव्र गतिमा उठिरहेका थिए । उपन्यासका पात्रहरू यिनै विषयमा बारम्बार बहस गर्छन् । उपन्यासको सुरुमै मास्कोवासी कुलीन तथा निजामती कर्मचारी स्तेपन अर्कादेयभिच ओब्लोन्स्की (स्तिभा) को पारिवारसँग पाठकको साक्षात्कार हुन्छ । घरकै कामदार महिलासँग स्तिभाको सम्बन्धका कारण पत्नी दार्या आलेक्सान्द्रोभ्ना (डली) पारपाचुके गर्ने मनस्थितिमा पुग्छे । दाजुभाउजूबीच सम्बन्धको तनाव साम्य पार्न पिटर्सबर्गबाट अन्ना अर्कादेभ्ना कारेनिना मास्को आइपुग्छे । आफ्नो उद्देश्यमा ऊ सफल पनि हुन्छे । तर, मास्को आउने क्रममा ऊ आफैं एक सुगठित युवक ब्रोन्स्कीसँग आकर्षित हुन पुग्छे । सेनाको अधिकृत त्यो अविवाहित युवक आफ्नी आमालाई लिन रेलवे स्टेसन आएको हुन्छ । अन्नालाई थाहा थिएन, दाजुभाउजूबीच जुन भुमरी पन्छाउन ऊ यहाँ आएकी थिई, थाहै नपाई ऊ आफैं त्यही भुमरीमा फसिसकेकी थिई ।अन्ना आफूभन्दा बीस वर्ष जेठो उच्चपदस्थ कर्मचारी आलेक्सेई आलेक्सान्द्रोभिच कारेनिनसँग विवाहित हुन्छे, जो हदै पुरानो विचार बोकीहिँड्ने, झूट र पाखण्डमा रमाउने, प्रेम र आत्मसम्मानको भाषा पटक्कै नबुझ्ने कथित कुलीन समाजको सदस्य हुन्छ । यस्तो स्थितिमा ब्रोन्स्कीजस्तो आकर्षक र प्रेमिल स्वभावको युवकसँग सुन्दरी, जवान, प्रेमरसले भरिएकी, सुशिक्षित र बालसाहित्य स्रष्टा अन्ना आकर्षित हुनु स्वाभाविक थियो । तर, ब्रोन्स्की डलीकी बहिनी किट्टीसँग पनि प्रेमको पोयो बाटिरहेको हुन्छ । स्तिभाको गाउँले जमिनदार साथी लेभिन किट्टीसँग बिहे गर्न चाहन्छ । किट्टी र उसको परिवार भने ब्रोन्स्कीको अगाडि अत्यन्त तुच्छ ठानेर लेभिनलाई अस्वीकार गर्छन् । यता अन्ना र ब्रोन्स्कीको सम्बन्ध थाहा पाएपछि किट्टीको सपना चकनाचुर हुन्छ । पछि लेभिनसँगै उसको विवाह हुन्छ ।दाजुभाउजूबीच मेलमिलाप गराएर अन्ना पिटर्सबर्ग फर्कंदै गर्दा ब्रोन्स्की उसलाई पछ्याउँछ । पिटर्सबर्ग पुगेर पनि ऊ अन्नालाई छाड्ने नामै लिँदैन । अन्नाले आफूलाई छाड्न कति अनुरोध गर्दा ऊ भन्छ, तिमी र म बेग्लै मान्छे हौँ भन्ने नै म सोच्न सक्दिनँ । मेरा लागि म र तिमी एकै हौँ । प्रेमकी प्यासी एक महिला प्रेमिल युवकको यस्तो आह्वानबाट प्रभावित हुनु स्वाभाविक थियो । उनीहरूबीच प्रेम बढ्दै जान्छ । पति कारेनिन अन्नालाई सचेत गराउँछ । तर, अन्नाका लागि ब्रोन्स्की अनिवार्य भइसकेको हुन्छ । ऊ ब्रोन्स्कीबाट छोरी जन्माउँछे । उनीहरूको सम्बन्ध समाजमा छिःछिः दूरदूरको विषय बन्छ । स्वाधीन प्रेममय जीवनको खोजीमा यो प्रेमविरोधी समाजबाट अलग भएर अन्ना नौवर्षे छोरालाई समेत छाडेर ब्रोन्स्कीसँगै इटाली पुग्छे । बिस्तारै ब्रोन्स्की अन्नासँग दिक्क हुन थाल्छ । उनीहरू फेरि रुस फर्कन्छन् ।ब्रोन्स्की खासमा जीवनको सौन्दर्यप्रति सचेत र संवेदनशील मान्छे नै थिएन । उसकी आमा स्वच्छन्द स्वभावकी सम्भ्रान्त महिला थिई, जसको कैयन् पुरुषसँग शारीरिक सम्बन्ध थियो । ब्रोन्स्कीमा आमाकै स्वभाव सरेको थियो, जसको जिन्दगी खानु, पिउनु, विलास गर्नुमै सीमित थियो । विवाह संस्थाप्रति उसको कुनै विश्वास थिएन । रुस फर्केर पिटर्सबर्गमा उनीहरू एउटा होटलमा बस्छन् । अन्नाजस्ती उदात्त र संवेदनशील स्त्रीका लागि विवाहेतर सम्बन्धमा कुनै पछुतो हुँदैन । उसको दुःखान्त के मात्र भने जसरी ब्रोन्स्की समाजमा खुल्लमखुला हिँड्थ्यो, यस स्थितिमा पनि समाजमा ऊमाथि कुनै प्रतिबन्ध थिएन, अन्ना आफूलाई पनि त्यही सामाजिक स्वीकृति चाहन्छे । ऊ प्रेमको वास्तविक प्रकृतिमा बाँच्न चाहन्छे । विवाह, समाज, नैतिकता मानवनिर्मित कुरा हुन् । प्रेम र यौन त प्रकृतिमै छन् । मान्छेको यही प्राकृतिक प्रेमकै कारण समाजमा उसले घृणित भएर बाँच्ने स्थिति उसलाई अस्वीकार्य हुन्छ । नाट्यशालामा उसलाई देख्दा ती सम्भ्रान्त महिला नाटक छाडेर हिँड्छन्, जो स्वयं कैयन् पुरुषसँग लुकीछिपी सम्बन्ध राख्थे । उनीहरू आफ्ना पतिप्रति पूर्ण वफादार भएको झूट प्रदर्शन गर्न सफल थिए र समाजमा इज्जतदार कहलिन्थे । अन्नालाई यस्तो नक्कली समाजप्रति घृणा हुन्छ । ऊ आत्माले उचित देखेको कुरा खुल्लमखुला गर्न चाहन्छे । पिटर्सबर्गमा आफ्ना लागि कुनै स्थान नभएपछि उनीहरू नजिकै रहेको ब्रोन्स्कीको मौजामा जान्छन् । ब्रोन्स्की अन्य महिलासँग लहसिएको र आफूलाई बेवास्ता गर्न थालेको महसुस भएपछि अन्ना पतिसँग पारपाचुके माग्छे र ब्रोन्स्कीसँग बिहे गर्न चाहन्छे । तर, पति सम्बन्ध विच्छेदभन्दा मृत सम्बन्धको मफलर ओढिराख्नुलाई नै इज्जत ठान्छ । ब्रोन्स्कीसँग पहिलो भेट भएकै दिन रेल सेवाको एक मजदुर लिकमा खसेर मरेको थियो । त्यसलाई अन्नाले अशुभ संकेत ठानेकी थिई । उसको दिमागमा त्यही दृश्य घुमिरहन्छ । अन्ततः समाज, प्रेमी, पति, परिवार सबैबाट तिरष्कृत भएपछि अवसादको पल्लो फालमा पुगेर ऊ कुदिरहेको मालवाहक रेलअगाडि फाल हालेर आत्महत्या गर्छे ।यही नै उपन्यासको अन्त्य भने होइन । स्वयं तोल्सतोयको प्रतिमूर्तिझैं लाग्ने लेभिनको नैतिक रूपान्तरणको विस्तृत वर्णन, उसको लेखक भाइ सर्गेई इभानोभिचको पछिल्लो किताबको असफलता, ब्रोन्स्की सम्मिलित युद्धदस्ता रसियातुर्किस्तान युद्धका लागि गमन लगायत तत्कालीन रुसी समय र इतिहाससँग साक्षात्कार गर्न भने पूरा उपन्यास पढ्नैपर्छ । पूर्वपीठिकाप्रेम र सम्मानकी प्यासी एक महिलाको सम्बन्धले निम्त्याउने त्यही दुःखान्त आज पनि उत्तिकै बहसको विषय बनिरहेछ । सन् १८६९ मा युद्ध र शान्ति जस्तो विशाल उपन्यास प्रकाशित भएपछि तोल्सतोय एकाएक संसारका महान् लेखकको अग्रपंक्तिमा गनिए । यसलगत्तै उनी पिटर महान्बारे उपन्यास लेख्न चाहन्थे । साथै पौराणिक कथालाई आधुनिक सन्दर्भमा ढालेर लेख्ने तयारी गरिरहेका थिए । भनिन्छ, यसैबेला उनी एउटा विभत्स दृश्यका साक्षी भए । रुसी सेनाका एक कर्णेलकी सुन्दरी छोरी अन्ना जाइकोभाले असफल प्रेमका कारण रेलको लिकमा फाल हालेर आत्महत्या गरिन् । अन्नाको छिलबिल भएको रक्ताम्मे शरीर देखेर तोल्सतोय भित्रैदेखि काम्न थाले । अन्नाजस्ता सुन्दर युवती किन आत्महत्या गर्न बाध्य छन् ? यही प्रश्नले इतिहास र पुराणबाट उनको सोच समकालीन समाजमा मान्छेका संघर्ष, आशा, निराशा, आन्तरिक इच्छा, प्रेम र बेइमानीतर्फ केन्द्रित भयो । भनिन्छ, यस उपन्यासका केही पृष्ठ लेख्दालेख्दै उनी अन्नासँग समानुभूति गर्न थालिसकेका थिए । एकपल्ट उनी कतै सिँढी चढिरहेका थिए । माथिबाट एक महिला ओर्लंदै थिइन् । तोल्सतोय एकातिर खुम्चिएर उभिए । अचम्भित हुँदै महिलाले सोधिन्, महाशय, यहाँ प्रशस्त ठाउँ छ, तपाईं यसरी किन पन्छिनुभयो ? जवाफमा तोल्सतोयले भनेछन्, मसँगै अन्ना पनि त छिन् !अन्नाको दुःखान्तउपन्यास छापिएको १४४ वर्ष भइसक्दा पनि अन्नाको जस्तो उदात्त चरित्रलाई स्वीकार्न सक्ने नैतिक साहस कुनै पनि समाजमा देखिँदैन । पुरुषको त्यही चरित्रलाई भने सर्वत्र सामाजिक अनुमोदन छ । यथार्थवादी साहित्यको धाराबाट नैतिकतावादी धारातिर ढल्किसकेपछि पनि बुढेसकालमा तोल्सतोयले आफ्ना कामदार किसानकी पत्नीबाट ठिम्याहा छोरा जन्माएका थिए । त्यो छोरालाई उनले छोराको अधिकार दिएनन् । उसलाई केवल ब्याइते पत्नीको छोराको बग्गी चालक बनाए । किशोर र युवाकालमा यास्नाय पोल्यानाका महासामन्तका छोरा तोल्सतोयले किसान कन्याहरूको अस्मितामाथि धेरै खेले । तोल्सतोय ६८ वर्षका हुँदा उनकी पत्नी सोफिया ५२ वर्षकी थिइन् । सोफिया त्यतिखेर तानायब नामका संगीतकारसँग लहसिइन् । अन्ना कारेनिना जस्तो उपन्यास लेखिसकेका तोल्सतोयले सोफियालाई छाड्ने धम्की दिए । सोफिया डराइनन्, तानायबसँग उनको सम्बन्ध जारी रह्यो । वृद्धोन्मुख सोफियाको राँकिदो प्रेम थामिनसक्नु भएपछि संगीतकार आफैँ टाप कस्यो । (पश्चिमका केही महान् साहित्यकार, ताना सर्मा) ।अन्ना कारेनिना भन्दा २६ वर्षअघि सन् १८५६ मा गुस्ताब फ्लुबर्टको उपन्यास म्याडम बोभारी छापियो । उपन्यासमा पुँजीवादमा प्रवेश गर्दै गरेको फ्रान्सेली समाजमा एउटी महत्त्वाकांक्षी महिला एम्माको अनगिन्ती विवाहेतर सम्बन्ध र खर्चालु स्वभावले निम्त्याउने दुःखान्त कथा छ । महिला स्वतन्त्रताबारे चर्चा हुँदा हेनरिक इब्सेनको नाटक पुतलीको घर को पनि उत्तिकै चर्चा हुन्छ । नाटककी प्रमुख पात्र नोरा लोग्नेका लागि आफू पुतलीभन्दा बढी केही होइन भन्ने बोध भएपछि घर छाडेर हिँड्छे । एम्मा विवाहेतर सम्बन्ध राखे पनि त्यसलाई सार्वजनिक गर्दिन । नोराले त समाजमा अनैतिक ठानिने कुनै कामै गरेकी हुँदिन । सन् १९२९ मा छापिएको डीएच लरेन्सको लेडी च्याटरलिज लभर नारी स्वाधीनताको अर्को दुःसाहसिक उपन्यास थियो । शारीरिक अशक्त पतिकी पत्नी कोन्स्सटान्स रिडले परपुरुषसँग बनाएको सम्बन्धको कथाको महत्त्व बेग्लै छ । तथापि यी तीन पात्रभन्दा अन्ना धेरै शक्तिशाली, चेतनशील र वैचारिक छे । ऊ प्रेमलाई सामाजिक नैतिकतामा बाँध्न चाहन्न । प्रेम उसको दृष्टिमा प्रकृति हो, जसमा सामाजिक नियम र नैतिकताको हस्तक्षेप उसलाई स्वीकार्य छैन । तर, मानव समाज त आफैं अनैतिकतामा लठारिएर नैतिकता र सामाजिक नियमको झिल्के मखुन्डोमै रमाउँछ । अन्नाको दुःखान्तको मूल कारण नै त्यही बन्छ । अन्नाजस्ती विद्रोही महिलालाई सायद मनीष आजादको कवितामा मात्र न्याय मिल्छ ।"
अनि सुकदेवीले मास्टर्स गरिन्,"आमाले भर्खरै शिक्षाशास्त्रमा स्नातकोत्तर तह पूरा गरेकोमा प्रमाणपत्रसमेत सार्वजनिक गर्दै भव्य बधाई दिइन् रोजिनाले (कृषि विज्ञानमा स्नातकोत्तर गरिरहेकी छन् रोजिना पनि) । रोजिनाकी आमाकी साथी हुँ म । म पनि गर्वले बोलेँ, लौ गज्जब, सुकदेवीले मास्टर्स गरिन् ।सुकदेवी शेरचन मेरो स्कुले जीवनको साथी । म वास्तवमै खुसी थिएँ । मास्टर्सको प्रमाणपत्र लिन सुकदेवी काठमाडौं आएकी थिइन् । यही बेला हामी भेट्यौं र खुसी बाँड्यौं । उनी जति खुसी थिइन्, त्यस खुसीका पछाडि उभिएका उनका संघर्षका खम्बा उत्तिकै अग्ला थिए । सुकदेवी आफ्नो संकल्पका निम्ति कति कठोर रहिछन्, त्यो बोध मलाई बल्ल हुँदै थियो । हामी हिमालपारिको जिल्ला मुस्ताङको फरकफरक गाउँका मान्छे । उनको गाउँ ताग्लुङ, मेरो घाँस । उनी नीलगिरि हिमालको छहारीमा हुर्केकी, म हिमाल छेक्ने भीरैभीरको माझमा । हामी दुवैले आआफ्नै गाउँमा आठ कक्षाको पढाइ सकेपछि नजिकैको गाउँ कालोपानीको माध्यमिक तहको विद्यालय पढ्न ९ कक्षामा नाम लेखाएका थियौं । उनको ऐच्छिक विषय भूगोल थियो, मेरो गणित । झन्डै बाइसतेइस जना विद्यार्थीमध्ये ऐच्छिक गणित पढ्ने हामी चार जना मात्रै । हामी गणित पढ्नेहरू अलि मिहिनेत गर्थ्यौं या गणितले नै हामीलाई पास हुन सहज बनायो, थाहा भएन । तर, एसएलसी पास गर्ने हामी चार जना मात्रै भयौं । सुकदेवीसँगै भूगोल पढेका साथीहरू छुटे । केहीले फेरि एसएलसी दिएर पढाइमा निरन्तरता दिए, केहीले बिहे गरे, तर पढाइ छाडे । सुकदेवी पनि बिहे भएर पढाइ छाड्नेमा परिन् । मुस्ताङमै शिक्षण पेसा गरिरहेका नाउरीकोटका कमल गौचनसँग उनको बिहे भयो । सुकदेवीको अधिकांश समय खेतीपातीमै बित्यो । तीन छोरीहरू जन्मिए । परिवारको साइज बढेसँगै खर्च पनि ह्वात्तै बढ्यो । जब घरमा आर्थिक अभाव सुरु हुन्छ, कलहको बीउ थाहै नपाई कतैबाट उम्रिइसकेको हुन्छ । त्यस्तै भयो, सुकदेवीको घरमा पनि । कमलका भाइले सुकदेवीकी बहिनी बिहे गरे । बहिनी एसएलसी पास थिइन् र जागिरे पनि । तुलनात्मक हिसाबले भाइको पारिवारिक जीवन नै सुखद देखिन्थ्यो । श्रीमती अन्डरएसएलसी हुन् भन्ने कुराले कमललाई नमीठोसँग पिरोल्यो । उनले एक दिन सुकदेवीलाई भने, अन्डर एसएलसीको काम छैन न जागिर न क्यै । त्यस दिन सुकदेवी खुब रोइन् । उनले ईख लिइन् अन्डर एसएलसी नै भए पनि कतै न कतै काम खोजेर पैसा कमाएरै देखाउँछु । संयोगवश घरनजिकैको गाउँ कोबाङमा सञ्चालित शिशु स्याहार केन्द्रमा उनले काम पाइन् । स्याहार केन्द्रनजिकै थियो कवि भूपी शेरचनको स्मृतिमा खोलिएको पुस्तकालय । समय पाएका बेला उनी पुस्तकालय जान थालिन् । अब पुस्तकालयका पुस्तकसँग उनको गाढा प्रेम बस्यो । त्यो प्रेम उनले यसरी व्यक्त गरिन्, पुस्तकालयमा किताब पल्टाउन मात्रै पाउँदा पनि कस्तो आनन्द आउने । कति त पढेर सक्थें । पढेर नसक्नेचाहिँ सुमसुम्याएर राख्ने गर्थें । पुस्तकबाट सिकेका ज्ञान उनले कोबाङकै विद्यार्थीसँग बाँड्न थालिन् । यसले उनको मनोबल बढ्न थाल्यो ।पुस्तकलगाव देखेर पुस्तकालयका संस्थापक वसन्त शेरचनले उनलाई त्यहीँ काम गर्ने अवसर दिए । काठमाडौंमा हुँदै गरेको पुस्तकालय व्यवस्थापन तालिममा उनको नाम लेखाइदिए । साना नानी, घरको काम सबै छोडेर सुकदेवी पहिलोपटक काठमाडौं आइन् । पहिलो दिन सबै सहभागीले आआफ्नो परिचय दिए । उनले पनि दिइन् परिचय । सहभागीमाझ आफू मात्रै अन्डरएसएलसी भएको जब थाहा पाइन्, दोस्रो पटक उनलाई नमीठोसँग मन दुख्यो । उदास सुकदेवीलाई तालिमका सहजकर्ता कालिकाप्रसाद श्रेष्ठले प्राइभेट एसएलसी दिन सकिने बताए । एसएलसी फारम भर्ने समय पनि त्यही रहेछ । तर, फारम भर्न मुस्ताङै पुग्नुपर्थ्यो । तालिमको चापाचाप माझ मुस्ताङ जान सम्भव थिएन । श्रीमान् कमलसँग उनले फारम भरिदिन भनिन् । सायद प्राइभेट जाँचबारे थाहा पाएकी भए सुकदेवीले पहिल्यै एसएलसी पास गरिसक्थिन् होली । गाउँको दुःख के भने कतिपय सूचना गाउँ नपुगी हराइसक्छन् ।कमलले सुकदेवीको फारम भरिदिए । तर, एसएलसी दिन टेस्ट पास गर्नुपर्थ्यो अर्थात् दस कक्षामा पढिसकेको विषयमा पुनः परीक्षा दिनुपर्थ्यो । पढाइ छाडेको लगभग एघार वर्ष नाघिसकेको थियो । बिर्सिसकेका विषय उनले फेरि सम्झनुपर्थ्यो । नयाँ पढाइलाई उनले रोमाञ्चक यात्राका रूपमा लिइन् ।अरू विषय घरमै पढिन्, तर गणित सजिलो थिएन । त्यसपछि छोरीहरू पढ्ने स्कुलमै गएर दसमा पढिन् । त्यतिबेला सानी छोरीले उनलाई सोधिन्, ममी तपार्इं अरू क्लास नै नपढी एकैचोटि कसरी दसमा ? एसएलसीलाई लक्षित गरी छिमेकी गाउँ टुकुचेमा गणित र अंग्रेजीको ट्युसन सञ्चालन भयो । टुकुचे पुग्न दुई घण्टा, फर्कन दुई घण्टा ! सधैंको आउजाउ सम्भव भएन । र, उनी टुकुचेमै बसेर पढ्न थालिन् । दिउँसो त पढाइले मन भुल्थ्यो, रातिचाहिँ छोरीहरूको चिन्ताले मन पोल्थ्यो । हरेक शुक्रबार घर आउँदा नानीहरूको बिजोग देखेर उनलाई ठूलै पाप गरेँ कि भन्ने लाग्थ्यो । फेरि गाउँमा मान्छेहरूले कुरा काटेर हैरान ! मान्छेहरू भन्थे, अब त नानीहरूलाई पो राम्ररी पढाउनुपर्ने, आफैं पढ्न गएर भोलि नानीहरू बिग्रे भने पढेको के अर्थ ? कुनै बेला गाउँलेका कुरा ठीकै हो कि भन्ने निष्कर्षमा पुग्थिन् उनी । तर, श्रीमान्ले सम्झाए, केही समय त हो, नानीहरूको चिन्ता नगर । म हेरिहाल्छु । तिमी खुरुक्क पढ । फतक्क गलेकी सुकदेवी फेरि बलियो भइन् । केही समय छोरीहरूको कपाल बाटिदिन बिर्सिदिइन्, सिंगान पुछिदिन बिर्सिदिइन्, उनीहरूको भोकलाई पनि बिर्सिदिइन् । ठूलै साहस बटुलिन् एसएलसीको लडाइँ जित्न । र, उनले एसएलसी पास गरिन् द्वितीय श्रेणीमा । अनि मुक्त भइन् अन्डर एसएलसीको ट्यागबाट । टुकुचेको योगेन्द्र उच्च माध्यमिक विद्यालयमा भर्खरै प्लसटु पढाइ सुरु भएको थियो । त्यहीँ उनले एघार र बाह्रको पढाइ सकिन् । नतिजा झन् राम्रो आयो । उनी विद्यालयकै उत्कृष्ट विद्यार्थी बनिन् । उनको पढाइ रोकिएन । शिक्षाशास्त्र लिएर स्नातक तह पूरा गरिन् । छोरीहरूले मास्टर्स गर्ने बेला उनी आफैं मास्टर्स क्लियर भइन् । महिलामाथि लगाइएका अनेकौं पर्खाल नाघ्दै उनी अघि बढिन् । अघि बढ्न र पर्खालहरू नाघ्न सुकदेवीलाई न उमेरले छेक्यो न गाउँलेका कुराले । उबेला आमा पढ्न जाँदा चिच्याई चिच्याई रोएका छोरीहरू अहिले भन्छन्, मम्मी त पढ्न पो जानुभा रैछ ! मम्मीले यो उमेरमा पनि मास्टर्स गर्नुभो भन्दा एकदमै खुसी लाग्छ, तर मम्मीले धेरै दुःख गर्नुभएको छ । सुकदेवीले खेतबारी धाउँदै पढिन् । छोरीहरू हुर्काउँदै पढिन् । घर सम्हाल्दै पढिन् । कहिले पुस्तकालय व्यवस्थापक भइन्, कहिले स्वास्थ्य स्वयंसेविका, कहिले सामाजिक परिचालक । अहिले शिक्षण पेसामा आबद्ध छिन् । पढ्ने भोक अझै मेटिएको छैन । उनी भूपी स्मृति पुस्तकालयभित्रका पुस्तकलाई नै आफ्नो जिन्दगीको टर्निङ पोइन्ट मान्छिन् । भन्छिन्, पुस्तकालय नगएको भए पढाइप्रति लगाव हुने थिएन । श्रीमती पढाउन घर, व्यवहार, बच्चा सम्हालेका कमल अहिले सुकदेवीसँग रोमान्टिक पोजमा फोटो खिचेर फेसबुकमा पोस्ट गर्छन् बधाई छ श्रीमतीज्यू भन्दै । म पनि भन्छु बधाई छ साथी । आफ्ना सपना बिर्सेर अरूकै सपनामा सजिन बाध्य महिलाका लागि एउटा प्रेरणाको कथा लेख्यौ । तिमीलाई धन्यवाद ।"
काठमाडौंको फोहोरको कथा,"५ विश्वकै नवीन चमत्कारजस्तोकाठमाडौंको फोहोरको डंगुर जसमाथि चढेर अन्तर्राष्ट्रिय टीभी च्यानलको संवाददाताले लाइभ प्रसारण गर्छविश्व समाचार र, ठट्टाजस्तो समाचार हेरेर हाँसिरहेको छ एउटा दुनियाँकाठमाडौंको फोहोरको डंगुर जहााबाट रोग फैलिएर कुनै उपचार नपाई रोइरहेको छ अर्को दुनियाँकाठमाडौंको फोहोरको डंगुर जसलाई दिनहुँ खोस्रेर कवाडीवालाले मोतीहारीमा बनाउँछ सुन्दर घर र, फर्कन्छ काठमाडौं अरु एक हूल कवाडीवालाहरु साथमा लिएरकाठमाडौंको फोहोरको डंगुर जहाा मानिसहरु आफ्नो घर सफा राख्न देशभरि फोहोर फ्याँक्छन् काठमाडौंको फोहोरको डंगुर जसलाई हेरेर राजनीति गर्नेहरु बुन्छन् चुनावी षड्यन्त्र र, जसलाई देखेर मुस्कुराउँछन् बिचौलियाका नाइकेहरु लाग्छ, अब देश छिट्टै बर्बादीतिर लाग्दै छ !६ फोहोरबाट हावाले उडाएर ल्याएको दुर्गन्धलाईपरिचित गन्धजस्तो मानेर जब म सुाघ्छु लाग्छ, अब म मेरै देशमा छु फोहोरको उचाइ र फैलावट जब चुलिँदै र फैलँदै गरेको देख्छु लाग्छ, अब म मेरै देशमा छु म मेरै देशमा त छु !"
'म कथाको हिरो हुन सक्छु ?',"हामीजस्ताको अनुभव लेख्नलायक हुन्छ र ? गएको चार वर्षदेखि म यही प्रश्न भिन्नभिन्न व्यक्तिहरूको मुखबाट सुनिरहेको छु । सीमान्त समुदायका व्यक्तिका आत्मकथा, स्वस्मृतिअनुभूति र संघर्षका कथाहरू लेख्नेलेखाउने सामूहिक काममा लागिरहँदा मैले सुन्ने तात्कालिक स्वाभाविक अभिव्यक्ति हो यो । यो अभिव्यक्तिमा हामीसँग अनुभव छ भन्ने स्वीकारोक्ति छ । सीमान्तकृत समुदायका व्यक्तिहरूको यस्तो स्वीकारोक्ति पनि लामै समय निश्चित स्थापित शासकीय वैचारिकीसँग लड्नेभिड्ने क्रमसँगै बलियो हुँदै जान थालेको हो । उनीहरूका अनुभवजन्य संघर्षकथाहरू सार्वजनिक तथा निजी तवरमै अर्थहीन, कमसल, बेकामे भनेर पन्छ्याइयो । अनेक व्यवधानका कारण सीमान्तमा रहँदै आएकाहरूले आफ्ना अनुभव बाहिर ल्याउने सन्दर्भमा कहिले आफैंप्रति इमानदारीका साथ यस्तो प्रश्न गर्ने गर्छन् । कहिले व्यङ्ग्यात्मक शैली र आलोचक चेतसहित सबैलाई प्रश्न गर्ने गर्छन् । आफ्ना अनुभवकै आधारमा फेरि पनि सामाजिक र सार्वजनिक रूपमा बहिष्कृत, अपमानित र असुरक्षित हुनुपर्ला कि भन्ने डरले पनि यस्ता प्रश्न उब्जिने र प्रकट हुने गरेका हुन् । अनुभव सबैका हुन्छन् । तर, जितारु, शासक, कथित उच्च तह, नस्ल, वर्गका विशेषगरी पुरुषका अनुभव महान् हुन्छन् भनियो । उनीहरूका युद्धकौशलता, बुद्धिमानी, चतुरपन, कूटनीतिक र अरूमाथि हैकम राख्न सक्ने विशेषतायुक्त अनुभवहरूलाई विशेष स्थान दिई गौरवमय इतिहासको विषय ठहर्याइयो अनि राज्य, समाज र परिवार सञ्चालनका सामाजिकसांस्कृतिक संहिता, वैचारिकी निर्माण तथा ज्ञान उत्पादनका बृहत् आधार बनाइयो । अनुभव र स्मृतिकेन्द्रित लेखनको अवधारणा, मापदण्ड, ढाँचा र शैली शासकजितारुअनुकूल निर्माण गर्ने कामलाई एकरेखीय ढाँचामा व्यापक बनाइयो । शाषित र महिलाहरूमाथिको एकाधिकार कायम राखिराख्ने खालका ऐतिहासिक स्मृतिहरूमार्फत उचनीचतालाई स्थायित्व दिइयो । दमन परम्पराको प्रतिरोधी ऐतिहासिक अनुभव, सीमान्तकृतहरूले गरेका प्रतिवादी अनुभव र इतिहासहरू विस्मृत बनाइए । सीमान्तकृतका अनुभव अनि इतिहासलाई दबाएर उनीहरूको स्मृति, प्रतिरोध र वैचारिकीमाथि प्रभुत्व स्थापित गरियो । बेकामे भनिएका शाषितअनुभवहरूलाई निजी अर्थात् पारिवारिक वृत्तभित्र मौखिक कथाहरूमार्फत केही हदसम्म जीवित राखिए । पुस्तान्तरण गरिए । तिनले शाब्दिक विसर्जनका लागि स्थान र महत्त्व भने पाउन सकेनन् । विडम्बना, त्यस्ता मौखिक कथाहरूसमेत ज्ञाताको हैसियतमा रहिआएका पुरुषनिर्मित पुरुषार्थ युक्त गाथाले भरिभराउ हुने गर्छन् । जिजुआमा, हजुरआमा, आमाहरूका अनुभव र स्मृतिकथाका हिरो मूलतः तिनै हजुरबा, बा, श्रीमान् र छोरानाति हुने गर्छन् । जस्तै, आत्मकेन्द्रित स्मृतिकथा लेखनमा जुटेका महिलाका ताजा अनुभवकथाहरू कि बाबु, श्रीमान्, कामकाजी वृत्तका पुरुष हाकिम, सहकर्मीको गुणगान र कृतघ्नपनको फेहरिस्तमै टुङ्गिन्थे । कि भने लेखकहरूप्रतिको उनीहरूको अनुदार व्यवहार तथा कार्यशैली उदारतामा परिणत भएको सुखद क्षणमा सकिन्थे । त्यहाँ भुक्तभोगी महिला आफूनिकटका पुरुषकै गुणगान र रूपान्तरणको साक्षी भई प्रस्तुत हुन्थे । र, परिवार, निकटतम, आत्मीय सम्बन्धमा रहेका पुरूषका इमानदार अनि दक्ष सहायककै हैसियतमा उभिएका हुन्थे । आफू शिक्षित हुनु, जागिरे बन्नु, सामाजिक क्षेत्रमा संलग्न हुनु, छोरी, बुहारी, श्रीमती, आमा, हजुरआमाको भूमिकासँगसँगै व्यावसायिक भूमिकामा समेत टिकिरहनु र सफलता हासिल गर्नुको भारी जस हिरो हरूमा समर्पित गरिन्छन् । जबकि तिनै कथा मौखिक रूपमा भनिँदासुनिँदा केही हदसम्म त्यहाँ भोक्ताको भूमिका र हैसियत कहाँनेर हो भन्ने केही संकेत पाउन सकिन्थ्यो । शब्दहरूमा ढालिँदा तिनै कथा थप हिरो मय बन्न पुग्थे । र, मैले मेरो कथा लेखेँ, कथाको हिरो म आफैं बनेँ भन्ठान्दै सन्तोष मान्ने गरिन्छ । शाषितपीडितको पीडा, आक्रोश, उकुसमुकुसको कथामा घरपरिवार, समाजले बुझेको, हेरेको, देख्न चाहेको र अपेक्षा गरेको दृष्टिकोणहरू हावी भएर आउने गर्छन् । जस्तै, म महिला, त्यसमाथि पढ्न नपाएको, दलित, एकल, गरिब भएकैले म ज्यादै पीडित भएँ वा छु भन्ने यथार्थलाई मजैले बोध गरिएको कुरा प्रकट हुने गर्छ । त्यो भोक्ताले शाषित र दमितकै अकाट्य दैनिकी झेलेको कुराको वास्तविकता हो । तर, लेखक आफैं प्रभुत्वशाली दृष्टिकोण अनुरूपकै पीडित कै छविभित्रै कैदी बनिरहनुचाहिँ दमित मानसिकताको पुनरुत्पादनको योद्धा बन्नु पनि हो । एकातिर पीडितको कथा भन्नासाथ दर्दनाक हेपाइचेपाइकै कथा हुनुपर्छ, हेपिएकाहरूको मानसिकभावनात्मकव्यवहारिकवैचारिक वस्तुस्थितिलाई वास्तै नगर्ने बरु त्यसमा पनि हेप्नेचेप्नेकै पराक्रमी गाथा उनिनुपर्छ भन्ने मानसिकता बदलिन बाँकी छ । अर्कोतिर पीडितहिरो हुनका लागि भएभरका संरचनागत, प्रक्रियागत, सैद्धान्तिक, व्यावहारिक भँडखाडा, पर्खाल र तगारालाई चामत्कारिक तवरमा एक्लैले पार गरेको हो भनेझैं अर्थ लाग्ने कथा भनिनु वा लेखिनुपर्छ भन्ने धङ्धङी पनि छ । पीडित एक्कासि हिरो बन्नेखालका रहस्यमयी अनुभवकथाको वास्तविकता, सत्यता र लेखकको इमानदारीप्रति त्यसले प्रश्न उब्जाउँछ । हाम्रा कथा चलनचल्तीअनुरूप लेखिनपढिनलायक बनाउनुपर्छ भन्ने ध्याउन्नअन्तर्गत अपनाइने त्यस्तो शैली वर्चस्वशाली अनुभवकथा, श्रवणपठनलेखनको प्रभाव हो । र, पुरुष, पुरुषार्थअनुकूलित हुर्काईबढाई, विचार निर्माण तथा पुनर्निर्माणको उत्तम नमुना हो । त्यो महिलावादी सिकाइपठनलेखन संस्कृति, महिलावादी वैचारिकी निर्माणका निमित्त गर्नुपर्ने छलफल, चिन्तनमननको संस्कृति र स्थान दुवैको अभावको उपज हो । नेपाली समाज निर्माणमा महत्त्वपूर्ण र हस्तक्षेपकारी भूमिका खेलेका महिलाहरूको कमी थिएनछैन । तर, यत्तिको व्यहोराका अनुभवकथा आफैं लेख्ने अभ्यास भर्खरै सुरु भएको छ । दमित मानसिकता र नियन्त्रित विचारको भारी बिसाउने कदम बल्ल त चाल्न थालिएको छ । नेपालको लोकतान्त्रिक व्यवस्था सुरु भएसँगै नेपाली समाजका सीमान्तका अनुभव तथा संघर्षकथाहरू बाहिरिन थालेका हुन् ।मंगलादेवी सिंह, साहना प्रधानजस्ता राजनीतिक हस्ती महिलाहरूको जीवनी अरूद्वारा लेखिए । बृहत् शान्ति सम्झौतापछि माओवादी जनयुद्ध का योद्धा तथा उक्त युद्धको चपेटामा परेकाहरूका अनुभवकथाहरू लेखिने चलन बाक्लियो । त्यसबेला तुलनात्मक रूपमा पुरुषहरूकै कथाहरू बढीजसो लेखिए पनि आफैंले आफ्नो कथा लेख्ने महिलाहरू उल्लेख्य मात्रामा देखा परे । त्यसयता आफ्नो कथा आफैं लेख्ने अभ्यासले निरन्तरता पाएको छ । यद्यपि महिला स्वयंले लेखेको बलियो आत्मपरक कथालाई स्थापित ढर्रा र खाकाअनुरूप मापन गरी स्तरहीन मान्ने मानसिकता र व्यवहार बलियै छ । त्यसले भुक्तभोगी स्वयंलाई आफ्नै स्मृतिकथा उधिन्न, अभिव्यक्त गर्न र उन्न उत्प्रेरित गर्दैन बरु निषेध र व्यापक असहयोगसँग पौंठेजोरी खेल्दै लेख्नुपर्छ । र, त्यसले व्यक्तिगत सामाजिकसामुदायिक पुँजी र झिनो अभ्यासकै बलबुतामा आफ्ना कथा सार्वजनिक गर्ने सानो जमातको प्रयासलाई बेवास्ता गर्छ । जबकि सिपालु र स्थापित मानिएको लेखक (खासगरी पुरुष) ले महिलाका वास्तविक निजत्वकथाहरू समेटेर बनाएको सामग्री भने साहित्यिक पुँजी, भाषा, शिल्प, प्रस्तुतिको हिसाबले महिलाकेन्द्री उच्चकोटी को सृजना मानिन सक्छ । किनकि ती लेखनपठनको वर्चस्वशाली विचार, रुचि र व्यावसायिक बजारसँग केही न केही तालमेल र पहुँच राख्न सक्ने हुन्छन् । त्यहाँ भुक्तभोगीहरू केन्द्रमा रहँदारहँदै पनि फगत कथाका विषय वा वस्तु का रूपमा मात्रै उभ्याइएका हुन सक्छन् । केन्द्रीय व्यक्तिको जीवन्त अनुभवलाई स्थान दिँदादिँदै पनि लेखकको विषय वा वस्तु प्रतिको दृष्टिकोण, लक्षित पाठक, पठनबजारअनुकूलको खुराक र त्यसलाई पस्कने शैलीअनुरूप कथावस्तुलाई रोचकता प्रदान गर्ने कामले बढी महत्त्व पाउने गर्छ । त्यस्ता अनुभवकथाहरूले महिलाका विशेषगरी सीमान्तमा रहेकाहरूको आत्मपरक जीवन्त अनुभवको वास्तविक मर्म र अर्थलाई हुबहु उतार्ने सामर्थ्य गुमाइसकेका हुनेछन् । अझ, सीमान्तमा रहेका समुदाय, व्यक्तिको कोणबाट ती अपुरा मात्रै होइन, असान्दर्भिक र अनर्थकारी पनि हुन सक्छ भन्ने वास्तविकतालाई पनि ढाकछोप गर्न सक्छ । बरु निश्चित ढर्राका चिन्तन र लेखन अभ्यासहरूकै बलबुतामा दमित, किनाराकृत र अपहेलित महिलाका स्मृतिकथा तौलिने मापदण्डलाई स्थायित्व प्रदान गर्दै लैजान्छ । त्यसले महिलाहरूलाई आफ्नो विगत र वर्तमान केलाएर बाहिर ल्याउनु पहिल्यै अघोषित, तर सशक्त रूपमा अनुपयोगी बनाइदिन सक्छ । मूल कुरा, महिला तथा पीँधका आवाज र अनुभव अझै पनि सामाजिकवैचारिक रूपमा मान्य छैनन् । उनीहरूका जीवन्त अनुभव, संघर्ष, पीडा, त्यसप्रतिको बुझाइ र त्यसले जन्माएको इच्छाबारे अभिव्यक्ति दिने विषयमा लगाइएको निषेध कायम छ । महिलाभित्रका पनि अझ पीँधमा रहेकाहरू अझै अस्तित्वविहीन, आवाजविहीन र स्तरहीन कोटीमै राखिएका छन् । यी तमाम प्रक्रिया, संरचना र अभ्यासहरूले महिलालाई कहिल्यै आफ्नो कथा आफैं भन्नलायक व्यक्ति ठानेको छैन । महिलालाई दमित, शाषित, पुरुषको दोस्रो दर्जाको परिपूरक तथा सहायकको मानसिकता र विचारको मानसिक तथा वैचारिक भारी बोकाउने क्रम जारी छ । त्यसैले प्रभुत्वशाली विचार र जबरजस्ती लादिएको मानसिकतासँग लड्न सहज छैन । भिन्न पृष्ठभूमि र अवस्थाका महिलामाथि पारेको प्रत्यक्ष प्रभावकै कारण उनीहरूको आत्मपरक अनुभवकथाहरूमा स्वत्व (सेल्फ) भेट्न गाह्रो छ । आलोचक चेत र विश्लेषणको पक्ष झिनो छ । अन्तरसम्बद्ध (इन्टरसेक्सनल) पाटाहरू र त्यसको जटिलताप्रति ध्यान पुर्याउन सकिएको छैन । समाजमा महिलालाई कहिल्यै पनि एक स्वतन्त्र व्यक्तिको हैसियत नदिनुको व्यापक प्रभाव हुन् यी । उनीहरूका भोगाइ, पीडा, संघर्ष, सम्झौता, सफलतालगायतका सबैसबैमाथि पित्तृसत्तात्मक सामाजिकसांस्कृतिकराजनीतिकवैचारिक शक्तिद्वारा राखिएको निषेध र नियन्त्रणका परिणाम हुन् । महिलाहरूसँग भएको अनुभव र विवेकको प्रयोग गर्न नदिईकनै उनीहरूलाई विवेकहीन ठहर्याइनुको नजिता हो । त्यही निषेध र नियन्त्रणका कारण महिलाहरूका स्मृतिकथामा निजत्व र स्वत्वको खोज, बोध र स्थानदाबी अति महत्त्वपूर्ण छ । महिलाहरूले आफ्नो स्मृतिकथामा आफैंले आफैंलाई न्यायोचित स्थान र हैसियत दिन अझै धेरै वैचारिक र मानसिक कसरतको खाँचो छ । कथा लेख्ने प्रसंग चल्नासाथ मेरो अनुभव पनि कथा हुन्छ ? भन्ने प्रश्नसँगसँगै चरणबद्ध रूपमा मैले लेख्न सकुँला र ?, म कथाको हिरो हुन सक्छु र ?, मैले आफ्नो कथा लेखेर के हुने हो र ?, मेरो कथा कसले किन पढ्ला र ? भन्ने अनेक प्रश्नको ओइरो लाग्ने गर्छ । यी प्रतिप्रश्न अनुभवबाहिर नल्याउने ध्येयले सोधिएका होइनन् । ६ वर्षअघि तिमी रिसर्चर कसरी बन्यौ भन्ने अनुभव लेख न भनेर मलाई एकजना अग्रज अध्येता दाइले भन्नुहुँदा मेरो अनुभव लेख्ने बेला भएको छैन भन्ने तात्तातो प्रक्रिया दिएको थिएँ । त्यो मैले आफ्नो अनुभव लेख्नबाट उम्किनका लागि दिएको जवाफ थिएन । त्यसबेला मेरो अनुभव के नै छ र लेख्नुपर्ने ? भन्ने सोच ममा बलियो थियो । तर, जब मैले आफ्नो अनुभव लेख्न थालेँ, तब आफूलाई खोज्न थालेँ । आफ्नो वैचारिकी निर्माणको प्रक्रियाहरूलाई सुक्ष्म रूपमा केलाउन थालेँ । त्यसले आफू बाँचेको समाज, समय, सम्बन्ध, सहकार्य, (अ)सहयोगहरूलाई ओल्टाइपल्टाईकन, टक्टक्याईकन हेर्ने, बुझ्ने र विभिन्न कोणबाट अर्थ्याउन सक्ने खुबीको विकास गरायो । किनाराकृतहरूको अनुभव लेख्ने उचित समयबारेको सोच र अडान पनि परिवर्तन भयो । भाषा, शिल्प र शैलीबारे पनि केही जान्ने मौका पाएँ ।विचार अभिव्यक्त गर्ने, निर्माण गर्ने सन्दर्भमा यस्ता प्रश्न र तिनले जन्माउने प्रतिफ्रश्नबीच अन्तर्त्रिया हुनुपर्छ । ती प्रश्न, प्रतिप्रश्नलाई अटुट र सघन रूपमा अभ्यास गर्दै आइएको लैंगिक सामाजिकीकरण प्रक्रिया, सोच्ने तौरतरिका, बुझ्नेबुझाउने कोणहरूसँग गाँसेर हेरिनु, बुझिनु अनिवार्य छ । ज्ञान उत्पादनका ज्ञाता, कर्ता पुरुष र ज्ञानको निष्क्रिय अनुकरणकर्ता तथा ज्ञात वस्तु महिलाको बृहत् संकथनको इतिहासलाई बुझ्नु अति आवश्यक छ । विभिन्न पक्ष र आयामहरूसहित ती प्रश्नको एकभन्दा बढी सापेक्षित उत्तरको खोजी गर्नु आवश्यक छ । ती उत्तर श्यामश्वेत स्वरूपमा भेट्ने अपेक्षा निरर्थक छ भन्ने विषयमा पहिले स्पष्ट हुन सके खोजी कार्यमा नैराश्यता र जटिलताको मात्रा स्वतः कम हुन्छ । निजत्व कथा अभिव्यक्त गरिनु वा लेखिनुमा धेरै विषयले भूमिका खेले पनि यो मूलतः नितान्त व्यक्तिगत कामकुरा नै हो । त्यसैले महिला स्वयंले वैचारिक, मानसिक र बौद्धिक तवरमा आफूमा भएका सोच, दृष्टिकोण, बुझाइका पत्रहरू फुकाउने, केलाउने र तिनलाई पुनः सोच्ने, फेरि बुझ्ने र विभिन्न कोणबाट विभिन्न सम्बन्धसहित अर्थ्याउने कसरत गर्नैपर्छ । आत्मकथा, अनुभवकथा लेखनलाई महिलाहरूले आफ्नो स्मृति र दृष्टिकोणमाथि भएको नियन्त्रण भत्काउने कामका रूपमा लिनुपर्छ ।"
