शीर्षक,विवरण
प्रतिनिधिसभा अब ११ दिन मात्र,"यो प्रावधानअनुसार पनि सभाको कार्यकाल आगामी असोज १ सम्म मात्रै रहने पूर्वकानुनमन्त्री अग्नि खरेल बताउँछन् । माओवादी केन्द्रकी सांसद रेखा शर्मा पनि प्रतिनिधिसभा र प्रदेशसभाको कार्यकाल असोज १ मै सकिनेमा अब अन्योल नरहेको बताउँछिन् ।निर्वाचन आयोगको कानुन महाशाखाका सहसचिव यज्ञप्रसाद भट्टराईले मनोनयन दर्तापछि सांसदहरूको कार्यकाल कायम नरहने विषय संविधान र कानुनअनुसार नै स्पष्ट रहेको दोहोर्याउँछन् । निर्वाचन आचारसंहिता, २०७९ को दफा ३७ मा बहालवाला संघीय संसद् वा प्रदेशसभाका सदस्यको निर्वाचनमा उम्मेदवार मनोनयन दर्ता भएपछि स्वतः पदमुक्त हुने व्यवस्था छ, उनले भने ।अब ११ दिन मात्र रहने प्रतिनिधिसभाले सरकारले अघि सारेका विधेयक र प्रस्ताव कसरी टुंग्याउँछ भन्ने अन्योल भने बाँकी नै छ । बेपत्ता पारिएका व्यक्तिको छानबिन, सत्य निरूपण तथा मेलमिलाप आयोग ऐन संशोधन गर्ने विधेयकलाई सरकारले प्राथमिकतामा राखेर टुंग्याउन चाहेको छ । गत असार ३१ मा दर्ता भएको विधेयक अहिले पनि प्रतिनिधिसभामा छ । आगामी ११ दिनभित्रमा प्रतिनिधिसभाले पारित गरेर राष्ट्रिय सभामा पठाउने, त्यहाँबाट पनि पारित भएर प्रतिनिधिसभामा आउने र सभामुखले प्रमाणित गरेर प्रमाणीकरणका लागि राष्ट्रपतिकोमा पठाउन लगभग असम्भव प्रायः छ । सरकारले केही नेपाल ऐन संशोधन गर्ने विधेयक, २०७९ पारित गर्न प्रतिनिधिसभाको प्रक्रिया छोट्याएर फास्ट ट्र्याक प्रयोग गरिएको थियो । द्वन्द्वपीडित र मानवअधिकारवादी समुदायको तीव्र असन्तुष्टि र प्रमुख प्रतिपक्षी दल एमालेको विरोधमा कारणले संक्रमणकालीन मुद्दासम्बन्धी ऐन भने फास्ट ट्र्याक बाट पारित गराउन कठिन छ । कुनै पनि विधेयक यो प्रतिनिधिसभाबाट पारित भएन भने अर्को प्रतिनिधिसभामा नयाँ शिराबाट प्रक्रियामा लग्नुपर्छ । त्यस्तै सर्वोच्च अदालतमा तीन जना न्यायाधीश नियुक्तिका लागि मंगलबार न्याय परिषद्ले सिफारिस गरेको छ । परिषद् सदस्य कानुनमन्त्री गोविन्द कोइरालाका अनुसार उच्च अदालत तुलसीपुरकी मुख्य न्यायाधीश निता गौतम दीक्षित, उच्च अदालत जनकपुरका कामु मुख्य न्यायाधीश विनोद शर्मा र नेपाल ल क्याम्पसका प्रमुख डा डीएन पराजुलीलाई सर्वोच्च अदालतको न्यायाधीशमा सिफारिस गरिएको हो । सर्वोच्चको न्यायाधीशमा नियुक्तिपूर्व अनिवार्य संसदीय सुनुवाइ हुनुपर्ने व्यवस्था भएकाले अब ११ दिनभित्रमा सुनुवाइ सकिन्छ कि सकिँदैन भन्ने अर्को अन्योल छ । सुनुवाइ समितिका सभापति लक्ष्मणलाल कर्णले सुनुवाइका लागि समितिले पत्र प्राप्त गरिनसकेकाले अहिले नै कहिले सकिन्छ भन्नेबारे टिप्पणी गर्न नसक्ने बताए । भने, अहिलेसम्म त पत्र नै पाएका छैनौं । सम्बन्धित व्यक्तिउपर उजुरी आह्वानकै लागि १० दिनको समय दिनुपर्ने हुन्छ । प्रतिनिधिसभाको कार्यकाल कहिले सकिन्छ भन्ने पनि स्पष्ट कानुनी व्यवस्था नभएकाले के हुन्छ भनेर मैले भन्न सक्ने अवस्था छैन ।त्यसो त २०७७ पुस र २०७८ जेठमा प्रतिनिधिसभा विघटन भएको अवस्थामा नियुक्तिको सिफारिसमा परेका विभिन्न संवैधानिक निकायका ५२ जना पदाधिकारी सुनुवाइबिना नै नियुक्त भएका थिए । उनीहरूको त्यस्तो नियुक्तिविरुद्ध परेको मुद्दा सर्वोच्च अदालतको संवैधानिक इजलासमा विचाराधीन छ । सर्वोच्च अदालतका न्यायाधीश जस्तो विवादरहित र उच्च नैतिकताको अपेक्षा हुने पदमा सिफारिस भएका दीक्षित, शर्मा र पराजुलीले सुनुवाइबेगर नियुक्ति नलिन सक्छन् । प्रतिनिधिसभाको यो कार्यकालमा सुनुवाइ सकिएन भने निर्वाचनपछि आउने सभामा सुनुवाइ समिति गठन भएपछि मात्र उनीहरूको सुनुवाइ हुनेछ । त्यतिन्जेल उनीहरू अहिले बहाल रहेकै पदमा रहेर कार्यसम्पादन गर्नेछन् । प्रतिनिधिसभाको कार्यकाल आगामी असोज १ मै टुंगिने भएकाले निलम्बित प्रधानन्यायाधीश चोलेन्द्रशमशेर जबराको महाभियोग प्रस्ताव के हुन्छ भन्ने अर्को प्रश्न छ । भदौ १५, १६ र १९ मा समितिले जबरासँग बयान लिएको थियो । यद्यपि तीन दिनमा पनि बयान नसकिएपछि आगामी २५ मा फेरि बोलाइएको छ ।गत फागुनमा दर्ता भएको महाभियोग प्रतिनिधिसभाले ६ महिनासम्म प्रक्रियामा नलगी थन्क्याएर राखेको थियो । साउन २२ मा प्रतिनिधिसभाले प्रस्ताव समितिमा पठाएकामा भदौ ९ मा मात्र तीन दिनको म्याद दिएर जबराविरुद्ध उजुरी मागिएको थियो । त्यसको पनि तीन दिनपछि आएर भदौ १५ बाट बयान सुरु गरेको थियो । भदौ ८ मा बसेको समितिको बैठकले भदौ २० सम्ममा सम्पूर्ण छानबिन सकेर सदनलाई प्रतिवेदन दिने कार्यतालिका बनाएकामा तालिका नाघिसकेको छ, तर न काम सकिएको छ न कार्यतालिका संशोधन गरेको छ । समितिले भदौ २५ मा जबरालाई बयानका लागि बोलाएकोमा त्यस दिन पनि बयान सकिने सम्भावना न्यून छ । महाभियोग सिफारिस समिति सदस्य रेखा शर्माले २६ गते बैठक बसेर कसरी अगाडि बढ्ने भन्ने निर्णय गर्ने बताइन् । यसअघि प्रतिनिधिसभाको कार्यकाल पनि टुंगो थिएन, महाभियोग नटुंगिएमा के गर्ने भन्ने स्पष्ट थिएन । अब कार्यकालबारेको अन्योल हटिसक्यो, उनले भनिन्, बाँकी रहने ५ दिनमा के गर्ने भन्नेबारे आगामी २६ गते निर्णय गर्नेछौं ।कांग्रेस सचेतकसमेत रहेका समिति सदस्य मीनबहादुर विश्वकर्माले पनि अब कसरी अगाडि बढ्ने भन्नेबारेमा २६ गतेको बैठकमा निर्णय लिइने बताएका छन् । कानुन संशोधनमार्फत कार्यकाल चुनावसम्म जान्छ भन्ने विश्वास थियो, उनले भने, समितिमा प्रस्ताव नै ढिला आयो । बयान र सोधपुछ गर्दागर्दै अहिलेको अवस्था आयो । यसलाई टुंगो लगाउन सक्ने अवस्थाका बारेमा हामीले विशेष निर्णय गर्नुपर्छ ।एमाले स्थायी समिति सदस्य पूर्वकानुनमन्त्री खरेलले सरकारले महाभियोग टुंगोमा पुर्याउने उद्देश्यसहित नल्याएकाले अहिलेको अवस्था आएको बताए । महाभियोग पास गर्ने संख्या गठबन्धनसँग छैन । खासमा पास गर्ने उद्देश्य पनि देखिँदैन, उनले भने ।समितिमा रहेकी माओवादी सांसद यशोदा सुवेदी गुरुङले अपेक्षाभन्दा बढी उजुरी प्राप्त भएकाले छानबिनमा समय लागेको बताइन् । सक्दो काम गरिरहेका छौं । सुरुमा त्यति धेरै प्रश्न आउलान्, त्यति धेरै उजुरी आउलान् भन्ने अनुमान गरेका थिएनौं । सार्वजनिक सूचना जारी गरेर जबरासँग सम्बन्धित प्रमाण र कागजात माग्दा उजुरीका चाङ लागेका छन् । आएका उजुरीको सत्यतथ्य त जाँच्नैपर्ला, उनले भनिन् । सुवेदीले जबराको बयानबाट थप अनुसन्धान र छानबिन गर्नॅपर्ने बताइन् । उनले सदन नभए पनि महाभियोग प्रस्ताव रहिरहने बताइन् । ज्यान मुद्दामा अभियुक्त मर्यो, त्यसैले मुद्दा सकियो भन्ने हुँॅदैन नि, फैसला त हुन्छ । यो महाभियोग प्रस्तावलाई संसद् रहेन भने पनि अर्को संसद्ले टुंगोमा पुर्याउने अन्तर्राष्ट्रिय अभ्यास छ, उनले भनिन्, हाम्रो यो पहिलो अनुभव भएको हुनाले अन्तर्राष्ट्रिय अभ्यासबाट पाठ सिक्नुपर्यो ।समिति सभापतिका रूपमा काम गरिरहेका ज्येष्ठ सदस्य रामबहादुर विष्टले भने समय छँदै प्रतिवेदन बुझाउने गरी काम गर्ने बताए । उनले समितिलाई काम गर्न भने अप्ठ्यारो भइरहेको बताए । समितिलाई विशेष अधिकार भनियो तर चाहिएको समयमा कर्मचारी तुरुन्त चाहियो भन्दा पाइँदैन । शनिबार कर्मचारी हुँदैनन् । सांसदहरू चुनाव आयो भनेर जिल्लातिर दौडन थाले, उनले भने । समितिले आफैंले तय गरेको समयअनुसार काम नसकिएपछि कार्यतालिका संशोधन गर्ने तयारी गरेको छ ।"
थ्याचरशैलीकी ट्रसलाई बेलायती बागडोर,"सांसदहरूबीच लोकप्रिय सुनकले कठिन घडीमा पूर्वप्रधानमन्त्री बोरिस जोन्सनको साथ छाडेका कारण पनि ट्रसलाई पार्टी नेता बन्न सहज बनेको विश्लेषकहरूको भनाइ छ । कोरोना महामारीमा जारी गरिएका नियमहरूको उल्लंघनलगायतका कारण विवादमा परेपछि एक्लिँदै गएका जोन्सनलाई उनले साथ दिइन् । जसका कारण जोन्सन पक्षधर सदस्यहरूले ट्रसलाई मत दिए । ट्रस चार वर्षकी हुँदा उनको परिवार ग्लास्गोको पश्चिमतर्फ बसाइँ सर्यो । बाल्यकालमा उनी कुनै खेलमा वा अन्य प्रतिस्पर्धामा हार्न नचाहने स्वभावकी थिइन् । हामीहरू बोर्ड गेमहरू खेल्ने गर्थ्यौं । हार्ने अवस्थामा ट्रस खेल नै छाडेर भाग्थिन्, भाइले बीबीसी रेडियोसँग भनेका छन् । केही समयपछि परिवार लिड्समा सरेपछि ट्रसले एक सामुदायिक विद्यालयमा पढिन् । उनले बाल्यकालबारेका केही कुरा छनोट गरेर मात्र बाहिर ल्याएकी छन्, केही समयअघि गार्डियनका पत्रकार मार्टिन पेङ्गेलीले लेखेका छन्, राजनीतिक लाभका लागि उनले शिक्षक तथा विद्यालयलाई अनौपचारिक रूपमा प्रयोग गरिरहेकी छन् । विद्यालय शिक्षा उत्तीर्ण गरेपछि अक्सफोर्ड विश्वविद्यालय गएकी ट्रसले दर्शनशास्त्र, राजनीति र अर्थशास्त्र पढिन् । विद्यार्थी राजनीतिमा सक्रिय उनी सुरुमा लिबरल डेमोक्र्याट्स पार्टीबाट राजनीति गर्थिन् । त्यसताका गाँजा वैध गरिनुपर्ने पक्षमा आवाज उठाएपछि उनी चर्चामा आएकी थिइन् । अक्सफोर्डबाट स्नातक गरेसँगै उनी कन्जरभेटिभ पार्टीमा प्रवेश गरिन् । केही समय लेखापालका रूपमा काम गरेकी ट्रसले सहकर्मी ह्युग ओलेरीसँग सन् २००० मा विवाह गरेकी हुन् । उनका दुई छोरी छन् ।सन् २००१ को आमनिर्वाचनमा वेस्ट योर्कसायरको हेम्सवर्थबाट उम्मेदवार बनेकी ट्रस पराजित भइन् । त्यसको चार वर्षपछि वेस्ट योर्कसायरकै काल्डर भ्यालीबाट पुनः प्रतिस्पर्धामा उत्रे पनि असफल बनिन् । तर राजनीतिक महत्त्वाकांक्षामा भने कमी आउन दिइनन् र सन् २००६ मा दक्षिणपूर्वी लन्डनको ग्रीनविचको काउन्सिलर बनिन् । कन्जरभेटिभ नेता डेभिड क्यामरुनले ट्रसको नाम उम्मेदवारको सूचीमा अग्रस्थानमा राखे । त्यसका लागि उनलाई जित सुनिश्चित भएको दक्षिण पश्चिम नोर्फोल्कबाट उम्मेदवार बनाइयो । तर सांसद तथा पार्टीद्वारा राजनीतिक मेन्टरमा नियुक्त मार्क फिल्डसँग सन् २००५ मा विवाहेत्तर सम्बन्ध रहेको सार्वजनिक भएपछि उम्मेदवारी कायम राख्ने विषयमा उनले पार्टी संसदीय संघको सामना गर्नुपर्यो । उम्मेदवार नबनाउने प्रयास असफल भएपछि उनी विजयी भइन् । सांसद निर्वाचित भएको दुई वर्षपछि उनी शिक्षामन्त्री बनिन् । प्रधानमन्त्री क्यामरुनले सन् २०१४ मा उनलाई वातावरणमन्त्री बनाए । ट्रसले सन् २०१० मा चार जना कन्जरभेटिभ सांसदहरूसँग मिलेर ब्रिटानिया अनचेन्ड पुस्तकसमेत लेखेकी छन् । बेलायतको आर्थिक हैसियत विश्वस्तरमा पुर्याउन सरकारी नियम फिर्ता लिनुपर्ने सुझाव पुस्तकमा छ । पुस्तकले ट्रसलाई आफ्नो दलमा खुला बजार अर्थतन्त्रको प्रभावशाली पक्षधरका रूपमा स्थापित गर्न सहयोग पुर्याएको बताइन्छ । ट्रस आफ्ना राजनीतिक मुद्दा, अडान र भाषणका कारण पटकपटक विवादमा आउँछिन् । युरोपेली संघ (ईयू) बाट बेलायतको बहिर्गमन (ब्रेक्जिट) का विषयमा पनि उनले आफूअनुकूल बोली फेरिन् । सन् २०१६ को जुन २३ मा भएको जनमत संग्रहमा उनी ब्रेक्जिटको विपक्षमा उभिइन् । द सन पत्रिकामा लेख लेख्दै उनले ब्रेक्जिटपछि ईयू सदस्य राष्ट्रहरूसँगको व्यापारले तीनखाले दुःख निम्त्याउने दाबी गरिन् । समान बिक्री गर्दा धेरै नियम, धेरै फाराम र बढी समय लाग्ने उनको तर्क थियो । तर जनमतसंग्रहमा आफ्नो पक्ष पराजित भएपछि उनले धारणा फेरिन् । म गलत थिएँ र गलत थिएँ भन्ने स्वीकार गर्न तयार भएकी छु, उनले भनेकी थिइन् । यो एउटा अवसर पनि हुने भन्दै उनले ब्रेक्जिटको पक्षमा वकालत गरेकी थिइन् । ब्रेक्जिटबारेको यूटर्न ले उनको राजनीतिक करिअरमा झन् सुविधा थप्यो । टेरेजा मे प्रधानमन्त्रीकालमा न्यायमन्त्री बनेकी उनी पछि अर्थमन्त्री बनिन् । सन् २०१९ मा बोरिस जोन्सन प्रधानमन्त्री भएपछि उनी अन्तर्राष्ट्रिय व्यापारमन्त्री बनिन् । ब्रेक्जिटपछिका व्यापार सम्झौताका लागि उनले जापान, अस्ट्रेलियालगायत देशको चक्कर लगाइन् ।सन् २०२१ मा ४६ वर्षको उमेरमा विदेशमन्त्री बनेपछि भने उनमा पार्टीको नेतृत्व सम्हाल्ने महत्त्वाकांक्षा पलाएको देखिन्छ । डोमेनिक राबपछि विदेशमन्त्री बनेकी उनले उत्तरी आयरल्यान्डमा प्रोटोकलसम्बन्धी समस्या हल गरिनुपर्ने बताइन् । जसका कारण युरोपेली संघले उनको व्यापक आलोचना गर्यो । युक्रेनमाथि रुसी आक्रमणको उनी कडा आलोचक हुन् । फेब्रुअरी २४ मा रुसले आक्रमण सुरु गरेपछि ट्रसले भ्लादिमिर पुटिन (रुसी राष्ट्रपति) का सबै फौजलाई धपाउनुपर्ने बताएकी थिइन् । रुसविरुद्ध लड्न युक्रेन पुगेका बेलायती नागरिकको पक्षमा बोलेपछि पनि उनी आलोचित भएकी थिइन् । नयाँ प्रधानमन्त्रीका रूपमा ट्रसमाथि विभिन्न चुनौती छन् । खासगरी पछिल्लो समय कमजोर बन्दै गएको अर्थतन्त्र सुधार्न कठिन देखिन्छ । बेलायतमा ४० वर्षयताकै उच्च मुद्रास्फीति छ । ट्रसले आपत्कालीन बजेटमार्फत अर्बौं पाउन्ड कर कटौती गर्ने बताएकी छन् । ऊर्जा संकट, अकासिएको महँगी, आर्थिक संकट र पार्टीभित्रको मतभेद हटाउनुपर्ने पनि उनको प्राथमिकतामा परेको छ । सरकार गठनदेखि नै जनजीविकाका सवालमा गर्ने नीतिगत निर्णयले नै उनको नेतृत्व परीक्षण हुनेमा दुई मत छैन । आइरन लेडी का नाममा परिचित थ्याचरजस्तै उनले आफूलाई पश्चिमा लोकतन्त्रको उग्र रक्षक का रूपमा प्रस्तुत गर्छिन् । कोरोना महामारीले प्रभावित विश्व समुदाय आर्थिक र सामाजिक रूपमा तंग्रिँदै गर्दा १० महिनाअघि ट्रस युक्रेनको संरक्षणका लागि बेलायत गम्भीर रहेको सन्देश पुटिनलाई दिन इस्टोनियास्थित नाटोमा आबद्ध बेलायती सैनिकसँगै देखिएकी थिइन् । त्यतिबेला उनको उपस्थितिलाई सन् १९८६ मा थ्याचरको पश्चिम जर्मनीस्थित बेलायती फौजको शिविर भ्रमणलाई सम्झाइदिएको थियो । कतिपयले उनको पोसाक र हाउभाउ हेरेर थ्याचरको अनुकरण गरेको बताउँछन् । गत फेब्रुअरीमा मस्को रेड स्क्वायरमा भुवावाला टोपी र कोटसहितको पहिरन, मोटरसाइकलमा बसेको पोज र कृषि फार्ममा गाईसँगै खिचिएका ट्रसका तस्बिरले पनि थ्याचरको झल्को दिन्छन् । तर ट्रसले भने आफू थ्याचर शैलीबाट प्रभावित भएको कुरा अस्वीकार गर्दै आएकी छन् । उनी भन्छिन्, म त्यो स्वीकार गर्दिनँ, म आफैंमा फरक व्यक्ति हुँ । एजेन्सीहरूको सहयोगमा"
डेंगु परीक्षणमा मनलाग्दी शुल्क,"(काठमाडौं)  डेंगु परीक्षणका नाममा प्रयोगशालाहरूले चार गुणासम्म बढी शुल्क असुलिरहेको पाइएको छ । केही निजी प्रयोगशालाले फेसबुकलगायत सामाजिक सञ्जालमा १२ सय वा त्योभन्दा बढी शुल्कमा परीक्षण हुने भन्दै प्रचार गरिरहेका छन् भने नाम चलेकै प्रयोगशालाले पनि ८ सय रुपैयाँसम्म लिने गरेका छन् । राष्ट्रिय जनस्वास्थ्य प्रयोगशालाका एक अधिकारीका अनुसार परीक्षण किटको मूल्य र खर्च जोड्दा ४ सय रुपैयाँसम्म डेंगुको परीक्षण गर्न सकिन्छ । निजी क्षेत्रबाट सञ्चालित राजधानीको एक प्रयोगशालाका कर्मचारी पनि परीक्षण किटलाई बढीमा तीन सय रुपैयाँ पर्ने बताउँछन् । तर, सरकारी प्रयोगशालाले समेत चर्को शुल्क लिइरहेका छन् । राष्ट्रिय जनस्वास्थ्य प्रयोगशालामा डेंगु परीक्षणको शुल्क ८ सय रुपैयाँ तोकिएको छ । आफन्तको परीक्षण र उपचार गराउन टेकु आएका सन्तोष कुमारले महँगो शुल्क तिर्नुपरेको बताए । परीक्षण निःशुल्क हो भन्दा उहाँहरूले पहिले शुल्क तिरेको पुर्जा कटाउनु अनि मात्र परीक्षण हुन्छ भन्नुभयो, उनले भने, सरकारीमा निःशुल्क भए हामीजस्तालाई सजिलो हुने थियो । राष्ट्रिय जनस्वास्थ्य प्रयोगशालाकी निर्देशक डा रुना झाले किटको परल मूल्य नै बढी रहेको भन्दै परीक्षण शुल्क ८ सय लिने गरेको बताइन् । डेंगु उपचारका लागि सबैभन्दा बढी बिरामी पुग्ने शुक्रराज ट्रपिकल तथा सरुवा रोग अस्पताल टेकुमा भने परीक्षण शुल्क ५ सय तोकिएको छ । निजी क्षेत्रले परीक्षण शुल्क अधिकतम ४ सयदेखि ५ सयसम्म लिनुपर्ने हो । सरकारीले त निःशुल्क गर्नुपर्छ, जनस्वास्थ्य प्रयोगशालाकै एक चिकित्सक भन्छन् ।विज्ञहरू परीक्षणलाई निःशुल्क गरेर व्यापक बनाइए मात्र डेंगु चाँडै नियन्त्रणमा आउने बताउँछन् । परीक्षणको दायरा बढाउन पनि निःशुल्क गर्नुपर्छ अनि मात्र डेंगुको विस्तार रोक्न सघाउँछ, इपिडिमियोलजी तथा रोग नियन्त्रण महाशाखाका पूर्वनिर्देशक डा जीडी ठाकुरले भने । सरकारी निकायले परीक्षण शुल्कको अनुगमन गरेर आमनागरिकलाई राहत दिनुपर्ने उनको भनाइ छ । स्वास्थ्य मन्त्रालयका प्रवक्ता डा सञ्जयकुमार ठाकुर निजी प्रयोगशालाले परीक्षण शुल्क १२ सय रुपैयाँसम्म लिनु गलत भएको बताउँछन् । किटको परल मूल्यको चार गुणासम्म बढी लिनु अनैतिक हो, उनले भने, बिरामीलाई पीडामा थप पीडा दिनुभएन, मौका छोपेर कालोबजारी गर्नुभएन । परीक्षण शुल्कमा मनपरी भएको गुनासो आएपछि वैज्ञानिक ढंगले शुल्कको सीमा तोक्न स्वास्थ्य मन्त्रालयले छलफल सुरु गरेको छ । सोमबार मन्त्रालयमा डेंगुबारे भएको विशेष बैठकमा परीक्षण शुल्क निजी क्षेत्रमा ३ हजारसम्म लिने पनि सुनियो, प्रवक्ता ठाकुरले भने, शुल्कको सीमा तोक्न प्रक्रिया थाल्ने सम्बन्धमा छलफल सुरु भइसकेको छ ।कोरोना महामारीका बेला पनि केही ल्याब र अस्पतालले पीसीआर परीक्षण शुल्क चार गुणासम्म बढी लिएका थिए । पछि सरकारले नै शुल्क निर्धारण गरेपछि परीक्षण सहज बनेको थियो ।"
डेंगु नियन्त्रणमा प्रभावकारी कदम चाल्न आयोगको आग्रह,"काठमाडौं (कास) राष्ट्रिय मानवअधिकार आयोगले डेंगु नियन्त्रणमा प्रभावकारी कदम चाल्न सरकारलाई आग्रह गरेको छ । आयोगका प्रवक्ता टीकाराम पोखरेलले मंगलबार प्रेस विज्ञप्ति जारी गर्दै देशव्यापी रूपमा फैलिइरहेको डेंगुका विषयमा गम्भीर ध्यानाकर्षण भएको जनाएका छन् । कोरोना महामारी कायमै रहेको अवस्थामा देशव्यापी रूपमा डेंगु फैलिएकाले नागरिकको स्वास्थ्य जोखिममा परेको आयोगले औंल्याएको छ । आयोगको विज्ञप्तिमा भनिएको छ, बिरामीको संख्या दिन प्रतिदिन बढिरहेको अवस्थामा यसको नियन्त्रण तथा रोकथामका लागि सम्बन्धित निकायहरूको यथेष्ट ध्यान पुग्न नसक्दा नागरिकको जीवन नै जोखिममा पर्न गएको र तीन तहका सरकारबीच प्रभावकारी समन्वय हुन नसकेको जस्ता विषयमा विभिन्न माध्यमबाट आयोगलाई जानकारी प्राप्त भएका छन् । डेंगु संक्रमणबाट नेपालमा यही भदौमा एक जनाको ज्यान जानुका साथै गत साउनयता पाँच हजारभन्दा बढी संक्रमित भएका छन् । इपिडिमियोलजी तथा रोग नियन्त्रण महाशाखाका अनुसार यो साता मात्र ८ सय १५ जनामा डेंगु संक्रमण भएको छ । त्यसमध्ये सबैभन्दा बढी काठमाडौंमा ३ सय ११, ललितपुरमा १ सय ४३ र रूपन्देहीमा ९३ जनामा संक्रमण पुष्टि भएको छ । आयोगले डेंगु संक्रमण गराउने जातका लामखुट्टे उत्पादन हुने तथा फैलिन सक्ने ठाउँ पहिचान र नष्ट गर्न तीनै तहका सरकारबीच प्रभावकारी समन्वय र सहकार्य हुनुपर्नेमा जोड दिएको छ । डेंगु नियन्त्रण तथा रोकथामका लागि सरसफाइ, जनचेतनालगायत कार्यलाई प्राथमिकताका साथ अगाडि बढाउन पनि आयोगले आग्रह गरेको छ ।"
मेवाको पातले निको हुन्छ ?,"(काठमाडौं)  पाटनका ५० वर्षीय एक पुरुष सोमबार बिहान ठेला व्यापारीसँग मेवा किनिरहेका थिए । उनको हातमा मेवाकै ३ वटा हरियो पातसमेत देखिन्थ्यो । कान्तिपुरकर्मीले जिज्ञासा राख्दा उनले घरमा छोरालाई डेंगु भएकाले छिमेकीको घरबाट टिपेर ल्याएको बताए । अहिलेसम्म खुवाएको त छैन, छिमेकीले मेवाको पातले निको हुन्छ भनेकाले ल्याएको, उनले भने ।एक सातादेखि डेंगुबाट पीडित शंखमूलकी ४० वर्षीया महिलाले पनि साथीले भनेकै आधारमा मेवाको पात सेवन गरिन् । तर वान्ता हुन थालेपछि खान छाडिन् । प्लेटलेट्स बढ्छ भन्ने सुनेर खान थालेको मलाई त उल्टै असर गर्यो, उनले भनिन्, मेरो एक जना साथीलाई त राम्रै भएको थियो, मलाई सन्चो गराएन ।चिकित्सकहरूका अनुसार डेंगुको विशेष औषधि छैन, यसलाई लक्षणका आधारमा उपचार गरिन्छ । हाल मानिसहरू मेवाको पातले डेंगुको ज्वरो घट्ने र प्लेटलेट्स बढ्ने भन्दै जथाभावी सेवन गरिरहेका छन् । तर, विज्ञ चिकित्सक भन्छन्, आधुनिक चिकित्सा विज्ञानमा मेवाको पातले डेंगुका बिरामीलाई फाइदा गर्नेबारे कुनै प्रमाणित तथ्य छैन । आयुर्वेदिक चिकित्सा पद्धतिमा मेवाको पातको प्रयोग भए पनि चिकित्सकीय निगरानीबिना खाँदा उल्टै बेफाइदा गराउने आयुर्वेदका विज्ञहरूको भनाइ छ । मेवाको पातको जथाभावी सेवनले बान्ता हुने, पेट काट्ने, पेट दुख्ने, पेट बाउँडिने जस्ता समस्या देखिन्छ । अहिले मेवाको पातको प्रयोग भएजस्तै कोरोना महामारीका बेला संक्रमितले गुर्जोको जथाभावी सेवन गरेका थिए । अहिले मेवाको पातको दुरुपयोग हुन थाल्यो, जसरी पहिले गुर्जो प्रयोग भएको थियो, नेपाल आयुर्वेद चिकित्सक संघका निवर्तमान अध्यक्ष डा प्रकाश ज्ञवाली भन्छन्, मेवाको पातमा एउटा इन्जाइम हुन्छ, जसले प्लेटलेट काउन्ट बढाउँछ । तर त्यसको निश्चित मात्रा मिलेको हुनुपर्छ । उनका अनुसार प्रशोधित हुनुका साथै यसलाई निश्चित समय र मात्रा मिलाएर खानुपर्छ । त्यसरी काँचै खान मिल्दैन । मेवाको पात आफैंमा नराम्रो नभए पनि तरिकाबिना खाँदा नकारात्मक असर पुर्याउने उनले बताए । यसको सिरप वा ट्याब्लेटमा आएका छन् तर चिकित्सकको परामर्शबिना आफूखुसी किनेर खानुहुँदैन, उनले भने । जथाभावी सेवन गर्दा पेट बाउँडिने र बान्ता हुने समस्या देखिनुका साथै पछि गएर कलेजो तथा पेटमा समस्या आउन सक्ने उनले चेतावनी दिए ।नरदेवी आयुर्वेद अस्पतालका निर्देशक डा प्रदीप केसी पनि मेवाको पातमा प्लेटलेट्स बढाउन सक्ने कुरा साँचो भए पनि जथाभावी खान नहुने बताउँछन् । औषधिजन्य वा प्रशोधित भए मात्र यसले काम गर्ने उनको भनाइ छ । कोरोनाका बेला जथाभावी गुर्जो खाँदा आयुर्वेद नै बदनाम भयो, उनले भने, हामीले मेवाको पात खान सुझाएका छैनौं । यो सर्लक्कै थिचेर खाने चिज होइन ।शुक्रराज ट्रपिकल तथा सरुवा रोग अस्पतालका कन्सल्ट्यान्ट फिजिसियन डा विमल चालिसे डेंगुका बेला प्लेटलेट्स घट्ने भए पनि स्वतः सामान्य बन्दै जाने भएकाले जथाभावी केही नखान सुझाउँछन् । अनावश्यक हल्लाका पछि लाग्नु भएन । महामारीका बेला अनेक सल्लाह दिने थुप्रै हुन्छन्, उनले भने, घटेको प्लेटलेट्स आफैं बढ्दै आउँछ आत्तिनु पर्दैन । डेंगुका बिरामीमा सामान्य लक्षण छ भने घरमै आराम गरेर बस्ने र ताजा झोलिलो खानेकुरा बढी खाने गर्नुपर्छ । उनका अनुसार डेंगुका कारण गिजा वा पिसाबबाट रगत आएमा, चोटपटक लागेर रगत नरोकिएमा वा रक्तचाप कम भएमा अस्पताल गइहाल्नुपर्छ । साधारण लक्षण छ भने सिटामोल खाने र घरमै आराम गर्नुपर्छ । तर, स्वास्थ्यकर्मीको सल्लाहबमोजिम मात्रै औषधि सेवन गर्नुस्, उनले भने ।डेंगुको प्रकोप सन् २०१९ मा धेरै देखिएको थियो । त्यसबेला ६८ जिल्लामा १५ हजारभन्दा बढीमा संक्रमण देखिएको थियो । संक्रामक रोग विशेषज्ञ डा शेरबहादुर पुन त्यसबेला पनि मेवाको पात खानुपर्छ भन्ने हल्ला फैलिएको सम्झिन्छन् । डेंगु महामारीका बेलामा यस्तो सुनिँदै आएको हो । अहिले फेरि दोहोरिएको छ तर जथाभावी खान छाडेका छैनन्, उनले भने, चिकित्सकको सल्लाहबिना कुनै पनि रोगमा केही पनि नखाएको राम्रो हो । चिकित्सकको परामर्शबिना औषधि किनेर खाने र त्यसको जटिलता लिएर बिरामीहरू जाँचका लागि आउने गरेको उनी बताउँछन् । ओपीडीमा जथाभावी औषधि खाएर आएका केस भेटेको छु । डेंगुमा दुखाइ कम गर्ने औषधि वा अरूले भनेकै भरमा केही पनि खानु हुँदैन, उनले भने, सम्बन्धित विशेषज्ञलाई सोधेर कति मात्रामा खाने ? कसरी खाने ? कस्ताले खान हुने भन्ने कुराको जानकारी हुन आवश्यक छ ।"
म्यादीलाई सामाजिक सञ्जालमा टिप्पणी गर्न रोक,"(काठमाडौं)  आगामी आमनिर्वाचनमा खटिने म्यादी प्रहरीले सामाजिक सञ्जालमा टीकाटिप्पणी तथा जथाभावी सामग्री राख्न र सेयर गर्न नपाउने गरी सरकारले मापदण्ड बनाएको छ । गृह मन्त्रालयले स्वीकृत गरेको भर्ना छनोट, नियुक्ति तथा परिचालनसम्बन्धी मापदण्ड२०७९ मा म्यादीले ड्युटीको मर्यादा बाहिर गएर निर्वाचनसम्बन्धी धारणा राख्न र अनावश्यक सामग्री पोस्ट गर्न नपाउने उल्लेख छ । म्यादीले ड्युटीको समयमा मोबाइल फोन प्रयोग गर्न पाउने छैनन् । आफ्नो काम अरूलाई सुम्पिएर अन्यत्र हिँड्न वा भाग्न पनि पाइने छैन । गृह मन्त्रालयका प्रवक्ता फणीन्द्रमणि पोखरेलले म्यादी भर्ना भइसकेपछि तोकिएको अवधिभित्र मापदण्ड कडाइका साथ लागू गराउन प्रहरीलाई निर्देशन दिइसकेको जानकारी दिए । प्रहरी प्रवक्ता नायब महानिरीक्षक (डीआईजी) टेकप्रसाद राईले गृहबाट स्वीकृत मापदण्डअनुसार भर्ना प्रक्रिया अघि बढाउन लागिएको बताए । मापदण्डविपरीत गतिविधि गरे म्यादीलाई तत्काल जिम्मेवारीबाट बर्खास्त गरिने मन्त्रालयले जनाएको छ । गत वैशाख ३० मा सम्पन्न स्थानीय तह निर्वाचनका बेला आचारसंहिता र अनुशासनविपरीत गतिविधि गरेको आरोपमा करिब ५० म्यादी प्रहरीलाई कारबाही गरिएको थियो । गत स्थानीय तहमा म्यादी प्रहरीबाट भएका आचरणविपरीतका गतिविधि दोहोरिन नदिन र सुरक्षा जिम्मेवारीमा प्रतिबद्ध भएर लाग्न सहयोग पुग्ने गरी मापदण्ड बनेको छ, प्रहरी प्रवक्ता राईले भने, मापदण्ड र आचारसंहिताविपरीतका गतिविधि गर्नेलाई तत्काल बर्खास्त गरी कारबाहीको दायरामा ल्याइनेछ । आगामी निर्वाचन सुरक्षाका लागि १ लाख १५ हजार म्यादी प्रहरी भर्ना गर्न सरकारले प्रहरी प्रधान कार्यालयलाई स्वीकृति दिइसकेको छ । प्रहरीले १८ वर्ष पूरा भई ५४ वर्ष उमेर ननाघेका नेपाली नागरिकबाट म्यादी छनोट गर्न देशभरका जिल्ला प्रहरी कार्यालयमा भदौ ३० देखि असोज ६ सम्म आवेदन खुलाउँदै छ । २०७४ को प्रतिनिधि र प्रदेशसभा तथा गत वैशाखमा सम्पन्न स्थानीय तह निर्वाचनमा म्यादीमा खटिएर सन्तोषजनक काम गरेका, सेना, प्रहरी र सशस्त्रबाट अवकाश तथा उपदानमा निस्किएका, पूर्ववन रक्षक, विदेशी सुरक्षा निकायमा काम गरी निवृत्त नेपालीलाई म्यादी भर्नामा प्राथमिकता दिइनेछ । त्यस्तै सुरक्षा निकायले मागेको रिक्त पदमा भदौभित्र आवेदन दिई शारीरिक स्वास्थ्य र स्वास्थ्य परीक्षणमा उत्तीर्ण भएकालाई पनि प्रवेश पत्रका आधारमा म्यादी छनोटको प्राथमिकतामा राखिनेछ । गर्भवतीले भने आवेदन दिन पाउने छैनन् । म्यादी प्रहरीले तलबभत्ता, रासन, खाजा खर्च लगायतमा एकमुष्ट ५० हजार १ सय ६० रुपैयाँ पाउने भएका छन् । स्थानीय तह निर्वाचनको तुलनामा म्यादीलाई करिब ६ हजार रुपैयाँ बढी दिन लागिएको हो । सरकारले सबै राष्ट्रसेवकको तलब साउन १ बाट १५ प्रतिशत बढाएका कारण म्यादीले पाउने रकम पनि बढेको हो । म्यादी प्रहरी भर्ना छनोट, नियुक्ति तथा परिचालनसम्बन्धी मापदण्ड२०७९ अनुसार ४० दिनको कार्यावधि तोकेर म्यादीलाई तलबभत्ता, यातायात खर्च, खाजा, पोसाक, रासनलगायत शीर्षकमा भुक्तानी दिइनेछ । म्यादीले प्रहरी जवानको आधारभूत तलबसरह दैनिक ८ सय ६९ रुपैयाँका दरले ४० दिनको ३४ हजार ७ सय ६०, रासन भत्ताबापत ७ हजार २ सय, पोसाक भत्तालाई ६ हजार, यातायात खर्चबापत एक पटकका लागि १ हजार र खाजा खर्चलाई ३ सय रुपैयाँका दरले ४ दिनको १ हजार २ सय गरी एकमुष्ट ५० हजार १ सय ६० रुपैयाँ पाउने भएका हुन् । हिमाली भेगमा खटिनेलाई ज्याकेट किन्न थप १ हजार रुपैयाँ उपलब्ध गराइनेछ । हिमाली भेगमा जिल्लाको रासन दरअनुसार म्यादीको रासन तय गरिन्छ । म्यादीमा नियुक्ति भएको ३० दिनपछि ५० प्रतिशत र बाँकी रकम अवकाशमा जानुअघि भुक्तानी दिइने मापदण्डमा उल्लेख छ । रासनबापत पाउने भत्ता नियुक्ति बुझेको १० दिनभित्र २० दिनको र बाँकी २० दिनको अवकाशमा जानुअघि उपलब्ध गराइनेछ । म्यादी प्रहरीका लागि अर्थ मन्त्रालयले ५ अर्ब ८६ करोड ३९ लाख ५० हजार रुपैयाँ व्यवस्था गरेको छ । जिम्मेवारी निर्वाह गर्ने क्रममा म्यादी घाइते भए सरकारले निःशुल्क उपचारको व्यवस्था गर्नेछ । मृत्यु भए नजिकको हकदारलाई सरकारले तोकिएबमोजिम क्षतिपूर्ति उपलब्ध गराउने मापदण्डमा उल्लेख छ । कार्यावधिमा गैरहाजिर भए र बीचमा भागे कुनै सुविधा दिइने छैन । करार अवधिभन्दा अगावै छाड्ने अवस्था आए २० दिनभन्दा बढी काम गरेको भए कार्यरत रहेको दिनसम्मको सेवासुविधा दिइनेछ । किरिया बिदाबाहेक अब बिदा दाबी गर्न पाइने छैन । छनोट भएको म्यादी नियुक्तिका लागि तोकिएको भन्दा ३ दिन पछि आए र नियुक्ति बुझेर पनि २ दिनसम्म सम्पर्कमा नआए छनोट रद्द गरी वैकल्पिक उम्मेदवारलाई नियुक्ति दिइनेछ । प्रहरी प्रधान कार्यालयले म्यादी भर्ना प्रक्रिया दसैंअगावै सक्ने गरी तालिका नै निर्धारण गरिसकेको छ । प्रहरी प्रवक्ता डीआईजी टेकप्रसाद राईका अनुसार भदौ २६ मा म्यादी भर्नाको सूचना प्रकाशन, भदौ ३० देखि असोज ६ सम्म म्यादी भर्ना आवेदन, असोज ९ देखि १४ सम्म छनोट गरेर असोज २५ मा नतिजा प्रकाशन गर्ने कार्यतालिका छ । छनोट भएका म्यादी प्रहरीलाई असोज २७ र २८ मा नियुक्तिपत्र वितरण गर्ने, असोज ३० बाट कात्तिक ८ सम्म तालिम दिने र कात्तिक ९ बाट नेपाल प्रहरी मातहत निर्वाचन सुरक्षा खटाउने तयारी छ । म्यादीलाई निर्वाचन सकिएको ४ दिनपछि मंसिर ८ मा प्रमाणपत्र दिएर बिदाइ गरिनेछ ।निर्वाचन आयोगले निर्वाचनका लागि १० हजार ८ सय ८८ मतदान स्थल कायम गरेको छ । यो वैशाख ३० मा सम्पन्न स्थानीय तह निर्वाचनमा कायम मतदानस्थलभन्दा १ सय ३२ ले बढी हो । गएको स्थानीय चुनावमा १० हजार ७ सय ५६ मतदान स्थल थिए । आगामी निर्वाचनमा २२ हजार ५ सयदेखि २३ हजारसम्म मतदान केन्द्र रहने आयोगको आकलन छ । मतदाताको अन्तिम टुंगो लागेपछि मात्रै मतदान केन्द्र तोकिने आयोगले जनाएको छ । निर्वाचनमा मतदान स्थल र केन्द्रको सुरक्षामा प्रहरी र म्यादी तथा बाहिरी सुरक्षा सेना र सशस्त्र प्रहरी बल (एपीएफ) परिचालन गरिनेछ । यससम्बन्धी सुरक्षा योजना केन्द्रीय सुरक्षा समितिबाट अनुमोदन हुन बाँकी छ ।"
समानुपातिक प्रतिनिधित्वको माग,ललितपुर (कास) आदिवासी जनजाति आयोगले प्रतिनिधि र प्रदेशसभा निर्वाचनमा समानुपातिक समावेशी प्रतिनिधित्वको माग गरेको छ । पुल्चोकमा मंगलबार आयोजित पत्रकार सम्मेलनमा अध्यक्ष रामबहादुर थापामगरले जनजातिभित्रका लोपोन्मुख र अति सीमान्तकृत समुदायको प्रतिनिधित्व हुन नसकेको बताए । विगतमा आदिवासी जनजातिको जनसंख्याका आधारमा भएको समानुपातिक प्रतिनिधित्व समन्यायिक नभएको उनको भनाइ छ । उम्मेदवारी छनोटमा समावेशीतर्फ ख्याल गर्न आयोगले दलहरूको ध्यानाकर्षण गराएको छ ।
इन्सेफ्लाइटिसबाट ३ को मृत्यु,"(मकवानपुर)  मकवानपुरमा डेंगु र जापनिज इन्सेफ्लाइटिसले महामारीको रूप लिने संकेत देखिएको छ । करिब एक महिनायता डेंगुको प्रकोप नियन्त्रणभन्दा बाहिर रहेको अवस्था छ भने, जापानी इन्सेफ्लाइटिसका कारण ३ जनाले ज्यान गुमाइसकेका छन् ।जिल्ला स्वास्थ्य कार्यालयका हालसम्म १२ जनामा जापनिज इन्सेफ्लाइटिस संक्रमण पुष्टि भएको छ । जसमध्ये ३ जनाको मृत्यु र एकको स्वास्थ्य अवस्था गम्भीर छ । मृत्यु हुनेमा बकैया गाउँपालिका७ का २ जना र हेटौंडा उपमहानगरपालिका३ बसामाडीका एक जना छन् । वाग्मती गाउँपालिका४ की ४८ वर्षीया महिलालाई थप उपचारका लागि भरतपुर अस्पताल पठाइएको छ ।जापनिज इन्सेफ्लाइटिस सुँगुर, बुंगुर र हाँसलाई टोकेको लामखुट्टेले मान्छेलाई टोक्दा संक्रमण हुन्छ, स्वास्थ्य कार्यालयका सूचना अधिकारी लक्ष्मण घिमिरेले भने, यस वर्ष वर्षात सुरु हुने बित्तिकै जापनिज इन्सेफ्लाइटिस र डेंगुको संक्रमण फैलियो । गत वर्ष यस्तो अवस्था थिएन । दुवै रोग लामखुट्टेको टोकाइबाट संक्रमण हुने भएका कारण सतर्क रहन सर्वसाधारणलाई कार्यालयले सचेत गराएको छ ।मंगलबारसम्ममा जिल्लाभर ७ सय ५० जना डेंगु संक्रमित पहिचान भएका र उनीहरूको उपचारको व्यवस्था मिलाइएको वरिष्ठ जनस्वास्थ्य अधिकृत दीपक तिवारीले जानकारी दिए । उनका अनुसार गम्भीर प्रकृतिका डेंगु संक्रमितलाई थप उपचारका लागि त्रिवि शिक्षण अस्पताल, पाटन अस्पताल, वीर अस्पताल र भरतपुर अस्पताल रेफर गरिएको छ । हेटौंडा अस्पताल र यहाँका सबैजसो निजी मेडिकल डेंगु संक्रमितले भरिएका छन् ।हेटौंडा अस्पतालका मेडिकल सुपरिन्टेन्डेन्ट रामचन्द्र सापकोटाले दिनमा सयभन्दा बढी बिरामीको डेंगु परीक्षण भइरहेको बताए । डेंगु परीक्षण गराउनेको संख्या बढेसँगै हेटौंडामा कीटको भने अभाव भइरहेको छ । स्वास्थ्य कार्यालय, स्वास्थ्य आपूर्ति व्यवस्थापन केन्द्र, स्थानीय तह र स्वास्थ्य मन्त्रालयलाई कीटको अभावबारे जानकारी गराए पनि पर्याप्त प्राप्त नभएको स्वास्थ्य संस्थाहरूले जनाएका छन् । अझै केही दिन डेंगु कीटको अभाव हुने देखिन्छ । गत वर्ष बिरामी कम भएका कारण थोरै कीट मात्र खरिद भएको रहेछ । जसले गर्दा अहिले समस्या भयो, मेडिकल सुपरिन्टेन्डेन्ट सापकोटाले भने ।हेटौंडा उपमहानगरको स्वास्थ्य शाखाका जनस्वास्थ्य अधिकृत भोलाप्रसाद चौलागाईंका अनुसार हेटौंडा४ र ५ मा मात्रै करिब ७ सय जना डेंगुका बिरामी फेला परेका छन् । गत आर्थिक वर्ष ०७८७९ मा जिल्लाभर १ सय ९५ जनामा मात्रै डेंगुको संक्रमण पुष्टि भएकोमा यस वर्ष पहिलो महिना साउनमा मात्रै ५ सय ५८ जनामा संक्रमण देखिनुले अवस्था डरलाग्दो देखिएको छ ।हेटौंडा उपमहानगरका १९ वटै वडामा र मनहरी गाउँपालिकाका विभिन्न वडामा समेत डेंगु नियन्त्रणका लागि जनचेतना अभियान र लामखुट्टेको लार्भा नष्ट गर्न १० दिनका लागि स्वास्थ्यकर्मीलाई खटाइएको स्वास्थ्य कार्यालयले जनाएको छ ।"
अंग्रेजी र गणितमा विद्यार्थी किन कमजोर ?,"(काठमाडौं)  कक्षा १२ र १० को हालसालै सार्वजनिक नतिजाअनुसार अंग्रेजी र गणित विषयमा विद्यार्थी सबैभन्दा बढी कमजोर देखिएका छन् । राष्ट्रिय परीक्षा बोर्डले अघिल्लो साता प्रकाशित गरेको कक्षा १२ को नतिजामा १ लाखभन्दा बढी विद्यार्थी अंग्रेजी विषयमा ननग्रेडिङ (एनजी) मा परे । अब ग्रेडवृद्धि परीक्षामा ग्रेड बढे मात्र उनीहरूले उच्च शिक्षा पढ्न पाउँछन् । अंग्रेजीसहित ५२ प्रतिशत विद्यार्थीको परीक्षाफल एनजी आएको थियो । अर्कोतर्फ गत साउनमा सार्वजनिक कक्षा १० को नतिजामा १ लाख ८८ विद्यार्थीको गणितमा न्यूनको जनाउ दिने ई ग्रेड आएको छ । ग्रेडवृद्धि परीक्षा दिने विद्यार्थीमध्ये सबैभन्दा धेरै संख्या गणित विषयमा छन् । कक्षा १२ मा ३ लाख ६३ हजार र कक्षा १० मा ४ लाख ९५ हजार परीक्षार्थी थिए । जसमा कक्षा १२ मा २८ प्रतिशत विद्यार्थी अंग्रेजीमा ननग्रेडिङमा परेका हुन् भने कक्षा १० मा ३८ प्रतिशत विद्यार्थीको गणितमा ई ग्रेड आएको हो । उक्त नतिजाले विद्यालय शिक्षाको गुणस्तरमा अनेकौं प्रश्न उब्जेको छ ।दुवै कक्षाको नतिजा २०७२ देखि ग्रेडिङ पद्धति सुरु यताकै खस्केको बोर्डका पदाधिकारीहरूले औंल्याएका छन् । विद्यार्थी अनिवार्यतर्फका विषयमा नै कमजोर भेटिएको बोर्डका सदस्य सचिव दुर्गाप्रसाद अर्यालले बताए । कक्षा १० र १२ को नतिजा विश्लेषण गर्दा ग्रामीण क्षेत्रका सामुदायिक विद्यालयका विद्यार्थी गणित, अंग्रेजी र विज्ञानमा कमजोर र निजी विद्यालयका विद्यार्थी नेपाली, सामाजिक विषयमा कमजोर रहेको पाइएको उनले जनाए । कक्षा १० मा अंग्रेजी, विज्ञान, गणित, नेपाली र सामाजिक अनिवार्य विषय हुन् भने कक्षा १२ मा अंग्रेजी, नेपाली र सामाजिक वा गणित विषय मात्रै अनिवार्य हो । कक्षा १२ को नतिजामा सामाजिक र नेपाली विषयमा समेत धेरै विद्यार्थी ननग्रेडिङमा परेका छन् । सामाजिकमा ५४ र नेपालीमा ३२ हजार विद्यार्थी परीक्षामा ३५ प्रतिशत अंक ल्याउन नसकेर एनजी परेका हुन् । बोर्डका सदस्य सचिव अर्यालले नतिजा सुधार गर्न प्रयास भइरहेको दाबी गरे । कक्षा ८ देखि नै स्तरीकृत परीक्षा सञ्चालन गर्न बोर्डले काम गरिरहेको उनले बताए । कक्षा ८ र १० को परीक्षा सञ्चालन गर्न स्थानीय तहलाई प्राविधिक सहयोग गर्ने गर्छौं, उनले भने, कक्षा १२ मा पनि विषयगत रूपमै स्तरीकृत परीक्षा सञ्चालन गर्ने काम सुरु भइसकेको छ । प्रश्नपत्र, पाठ्यक्रम, मूल्यांकन पद्धतिमा नै एकरूपता कायम गरिने उनले बताए । पठनपाठन पद्धति, परीक्षा, मूल्यांकन पद्धतिका विषयमा शिक्षकहरूलाई तालिम दिइने उनको भनाइ छ ।विद्यालय शिक्षाको झन्झन् खस्कँदो नतिजालाई देखाएर बोर्डले परीक्षा प्रणालीमा सुधार गर्ने जनाएको छ । तर शिक्षाविद् बालचन्द्र लुइँटेलले परीक्षाभन्दा पहिले पढाइ र सिकाइमा सुधार गर्नुपर्ने बताए । त्यसका लागि शिक्षक दरबन्दी व्यवस्था गरेर शिक्षकलाई जबाफदेही बनाउनुपर्ने उनको सुझाव छ । देशभरका सामुदायिक विद्यालयहरूमा विषयगत शिक्षकको नै अभाव छ । विद्यालयका आधारभूत तहमा विषयगत शिक्षक राख्ने व्यवस्था नै नभएका कारण विगतदेखि नै सन्तोषजनक नतिजा प्राप्त हुन नसकेको प्राध्यापक प्रेम फ्याकको विश्लेषण छ । विद्यार्थीको नतिजा राम्रो हुन कक्षाकोठाको पठनपाठनमा नै सुधार गर्न उनी सुझाव दिन्छन् ।करिब ८० प्रतिशत विद्यार्थी पढ्ने सामुदायिक विद्यालयमा अंग्रेजी, विज्ञान र गणित विषयको शिक्षक सबैभन्दा बढी अभाव छ । कक्षा १११२ मा शिक्षकको स्थायी दरबन्दी शून्य छ । तीन वर्षअघि पूर्वशिक्षा सचिव महाश्रम शर्मा संयोजक रहेको अध्ययन कार्यदलले सामुदायिक विद्यालयमा ५० हजारभन्दा बढी शिक्षक दरबन्दी अपुग रहेकाले थप गर्न प्रतिवेदनसहित सरकारलाई सुझाव दिएको थियो । तिनै शर्मा अहिले बोर्डका अध्यक्ष छन् । सरकारले दरबन्दी व्यवस्था गर्न कुनै प्रयास गरेको छैन । प्रस्तावित शिक्षा ऐनमा राहत, अनुदान कोटामा रहेका शिक्षक दरबन्दीलाई स्थायीमा रूपान्तरण गर्न गरिएको प्रस्ताव अर्थ मन्त्रालयले स्वीकृत गरेको छैन भने थप ३ हजार शिक्षक दरबन्दी थप गर्ने शिक्षा मन्त्रालयको प्रस्तावमा पनि अर्थले सहमति दिएको छैन । राहत र अनुदान कोटामा रहेको दरबन्दीलाई स्थानीय तहअन्तर्गत दरबन्दी कायम गरिनुपर्ने अर्थको सुझाव छ ।विद्यालय शिक्षा विकृतिमा गुज्रिरहेको शिक्षाविद् लुइँटेलले औंल्याए । कक्षा १२ सम्म विद्यालय शिक्षा भनिएको छ, तर त्यहाँ शिक्षक दरबन्दी छैन, पाठ्यक्रम लागू भइसक्यो तर माध्यमिक शिक्षामा शिक्षक नियुक्तिको पुरानो विधि फेरिन सकेको छैन, उनले भने । शिक्षक सेवा आयोगले माध्यमिक शिक्षक छनोट गर्दा कक्षा १० सम्म मात्रै अध्यापन गराउन स्नातक गरेका उम्मेदवारबाट प्रतिस्पर्धा गराउने गरेको छ । कक्षा ११ र १२ मा भने सम्बन्धित विषयमा स्नातकोत्तर गरेका शिक्षकले अध्यापन गराउने व्यवस्था छ । आधारभूत तहमा आवश्यक पर्ने शिक्षक उत्पादनमा विश्वविद्यालयहरूले समेत ध्यान दिन नसकेको उनले जनाए । विद्यालयमा क्षमतावान शिक्षक र पठनपाठनमा सुधार नगरेसम्म उत्साहजनक नतिजा आउन नसक्ने उनले प्रस्ट्याए । परीक्षा प्रणाली स्तरीकृत गरेर मात्र पुग्दैन, लुइँटेलले थपे, सिकाइ सुधार नगरेसम्म परीक्षामा मात्रै सुधार गरेर केही हुँदैन । शैक्षिक गुणस्तर परीक्षण केन्द्रले विभिन्न कक्षामा गरेको अध्ययनमा पनि विद्यार्थीको सिकाइ स्तर ५० प्रतिशत हाराहारी मात्रै रहेको पाइएको छ ।परीक्षा सुधारकै लागि सरकारले २०७२ सालदेखि ग्रेडिङ पद्धति लागू गरेको थियो । कक्षा १२ मा त २०७४ देखि मात्रै उक्त पद्धति सुरु गरिएको थियो । ५ वर्ष नपुग्दै २०७८ मा फेरि ग्रेडिङ पद्धतिमा संशोधनसहित सुधार गरिएको छ । तर त्यसबाट नतिजामा खासै सुधार हुन सकेको छैन । विद्यालयमा शिक्षक दरबन्दी कति हो कसैलाई नि थाहा छैन, शिक्षा सचिवलाई पनि थाहा छैन । शिक्षकको विषयलाई गम्भीरतापूर्वक लिएकै छैनौं, शिक्षकको स्तरीकरण हुन सकेको छैन, परीक्षा मात्रै सुधार गरेर हुनेवाला केही छैन, काठमाडौं विश्वविद्यालय स्कुल अफ एजुकेसनका डिन लुइँटेलले भने । विद्यालयमा गुणस्तरीय शिक्षक, पूर्वाधार, कक्षाकोठा, ल्याबको खाँचो रहेको उनले औंल्याए । सरकारसँग सडक बनाउने पैसा छ तर विद्यालयमा शिक्षक राख्ने पैसा छैन, उनले भने । संविधानमा माध्यमिक तहसम्म शिक्षा निःशुल्क हुने व्यवस्था गरिएको छ । तर सरकारका निकायहरूले नै कक्षा ८ देखि नै विद्यार्थी, अभिभावकसँग शुल्क असुल्दै आएका छन् । विद्यालयहरूले मासिक शुल्क नै उठाउने गरेका छन् । सरकारले शिक्षक दरबन्दी उपलब्ध नगराएका कारण शुल्क लिनुपर्ने बाध्यता रहेको विद्यालयहरूको भनाइ छ । विद्यालय शिक्षामा राज्यको ध्यान नपुग्दा नतिजा झन्झन् खराब देखिन थालेको शिक्षाविद्हरूको टिप्पणी छ । कक्षा ११ र १२ सञ्चालित करिब ५ हजार विद्यालयमध्ये साढे ३ हजार सामुदायिक छन् । ती विद्यालयमा ६ हजार अस्थायी दरबन्दीलाई मात्रै सरकारले तलब दिँदै आएको छ । विद्यालयले अन्य शिक्षक विद्यार्थी, अभिभावकसँग शुल्क उठाएर निजी स्रोतबाट राखेका छन् ।"
"जलवायुसित जुध्न ऋण होइन, नेपालले अनुदानको हक राख्छ","हरियाली, उत्थानशील र समावेशी विकास (ग्रिन, रिजिलेन्ट एन्ड इन्क्लुसिभ डेभलपमेन्ट ग्रिड) शीर्षकमा अर्थ मन्त्रालय र विश्व बैंकबीच अघिल्लो सोमबार भएको १० करोड अमेरिकी डलर अर्थात् झन्डै १३ अर्ब रुपैयाँ बराबरको सहुलियतपूर्ण ऋण सम्झौता विवादमा तानिएको छ । जलवायु परिवर्तनले निम्त्याएका समस्या र विपद्सित जुध्न पनि अनुदानको सट्टा ऋण लिइएको भन्दै वातावरण क्षेत्रमा कार्यरत संस्था र विज्ञहरूले आपत्ति जनाएका छन् । जलवायु नीतिविरुद्धको यस सम्झौतालाई खारेजै गर्न उनीहरूले माग गरेका छन्, ऋण लिनु हुँदैन भनेर वन मन्त्रालयले पनि यसबारे आफ्नो धारणा राखेको छ । अन्तर्राष्ट्रिय मञ्चहरूमा जलवायुजन्य विपद् र उथलपुथल रोक्न बिनासर्त वित्त प्रवाह हुनुपर्छ भनेर वकालत गर्ने देशले यस्तो ऋण सहयोग किन स्विकारेको भन्ने उनीहरूको प्रश्न आफैंमा मुनासिब छ, जसलाई सरकारले बेवास्ता गर्न मिल्दैन । तसर्थ, यस ऋणबारे पुनर्विचार त हुनुपर्छ नै, भविष्यमा पनि यस्तो सहयोगऋणसम्झौता केकस्ता सर्तमा मात्रै लिने भन्नेमा सरकारी संयन्त्रहरू स्पष्ट रहनुपर्छ । उल्लेख गरिरहनु परोइन, विकसित देशहरूले अधिक कार्बन उत्सर्जन गरेका कारण नेपालजस्ता देशहरू जलवायु परिवर्तनको जोखिममा परेका हुन् । नगण्य कार्बन उत्सर्जन गर्ने नेपालका निम्ति जलवायु परिवर्तन खासमा नखाएको विष हो । तसर्थ यो मामिलामा नेपाललाई अनुदान सहयोग दिनु विकसित मुलुकहरू तथा द्विपक्षीयबहुपक्षीय विकास साझेदारहरूको दायित्व हो, र त्यस्तो अनुदान पाउनु नेपालको हक । नेपालले अन्तर्राष्ट्रिय क्षेत्रमा पनि यही पैरवी गर्दै आएको छ । जलवायु परिवर्तनसम्बन्धी राष्ट्रसंघीय सम्मेलन (कोप२६) मा नेपालसहित अति कम विकसित मुलुकहरूले जलवायुजन्य हानिनोक्सानी सम्बोधनका लागि आर्थिक सहायता प्रवाह गर्ने छुट्टै संरचना खडा गर्न विकसित मुलुकहरूलाई दबाब दिएको सन्दर्भ ताजै छ । स्कटल्यान्डको ग्लास्गोमा गत वर्ष भएको कोप२६ लाई सम्बोधन गर्ने क्रममा प्रधानमन्त्री शेरबहादुर देउवाले जलवायु परिवर्तनका क्षेत्रमा प्रवाह हुने वित्त पारदर्शी र सुलभ ढंगले उपलब्ध हुनुपर्नेमा जोड दिएका थिए । नेपालले अनुकूलन र जलवायुजन्य हानिनोक्सानीका क्षेत्रमा कार्य गर्न विकसित मुलुकहरूले अनुदान दिनुपर्ने अडान जलवायु वार्ताको अन्तिमसम्मै लिएको थियो । यस अर्थमा, यो ऋण सम्झौता जलवायु वित्त (क्लाइमेट फन्ड) सम्बन्धी अन्तर्राष्ट्रिय मान्यता, सरकारको जलवायु नीति र जलवायु परिवर्तनसम्बन्धी अन्तर्राष्ट्रिय मञ्चहरूमा राखिँदै आएको अडानभन्दा विपरीत रहेको तर्क जायज छ । सरकारले भने जलवायु परिवर्तन शीर्षकका कार्यक्रममा यो ऋण सहयोग परिचालन नहुने तर्क गरेको छ । अर्थ मन्त्रालयले विभिन्न ६ वटा मन्त्रालयका नियमावलीलाई टेकेर यो सहयोग प्राप्त भएको बताएको छ । यो ऋण बजेटमा उल्लेख भएका पूर्वाधार क्षेत्रमा खर्च गर्ने नीति रहेको उसको भनाइ छ । तैपनि वातावरणवादीहरूले सरकारको कुरा पत्याएका छैनन् । यदि यो पूर्वाधार सहयोग नै हो भने पनि त्यसलाई प्रस्ट्याउने मात्र होइन, जलवायुजन्य विपद् रोक्न बिनासर्त अनुदान सहयोग लिन सार्थक पहल गर्ने दायित्व सरकारकै हो । सरकारले बरु अहिलेसम्म लिइएका ऋणको चाप घटाउनै पनि जलवायु अनुकूलनका कार्यक्रम अघि सार्ने बुद्धि लगाउनुपर्छ, यसो गर्दा जलवायुका क्षेत्रमा गर्ने कार्यबापत पहिल्यै कुनै काममा लिइएको ऋण मिनाहा गर्न सम्बन्धित मुलुक तथा पक्षलाई अनुरोध गर्नुपर्छ । अर्थतन्त्रको आकार अनुपातमा ३७ प्रतिशत नाघिसकेको ऋणको मात्रा घटाउन पनि यो उपाय उपयुक्त हुन सक्छ । अर्थ मन्त्रालयले सन् २०१९ मा सार्वजनिक गरेको अन्तर्राष्ट्रिय विकास सहयोग नीतिले अनुकूलनका क्षेत्रमा गरिने सहयोग अनुदानमा हुनुपर्ने भनेको छ । यस परिप्र्रेक्ष्यमा जलवायुका नाममा ऋण लिएर सरकार आफ्नै नीतिविरुद्ध चल्नु हुँदैन । सरकारले गत वर्ष तयार गरेको राष्ट्रिय अनुकूलन योजना (२०२१२०५०) मा ६४ वटा अनुकूलन कार्यक्रम कार्यान्वयनका लागि सन् २०५० सम्म ४७४ अर्ब अमेरिकी डलर आवश्यक पर्ने उल्लेख छ । त्यसमध्ये नेपालले १५ अर्ब अमेरिकी डलर आन्तरिक स्रोत परिचालन गरेर योगदान गर्न सक्ने र बाँकी ४५९ अर्ब अमेरिकी डलर बाह्य स्रोतबाट पूर्ति गर्ने लक्ष्य राखिएको छ । निश्चय पनि जलवायुजन्य जोखिम न्यूनीकरणका लागि अनुदान सहयोग गर्नु विकसित मुलुकहरूको दायित्व हो, तर त्यो सुनिश्चित गर्न भने फेरि पनि नेपाल सरकारले नै अहम् भूमिका खेल्नुपर्छ । एकातिर नेपाल यस्तो विपत्बाट प्रभावित भइरहने तर अर्कातिर वैदेशिक सहयोग पनि नआउने अवस्था भने आउनु हुँदैन । पर्याप्त गृहकार्य गरिएन भने भोलिका दिनमा जलवायु संकटले ल्याउने भयावह प्रलयसित जुध्न ठूलो सकस पर्न सक्छ । त्यसैले आफूजस्तै पीडित मुलुकहरूसित सघन सहकार्य गर्दै नेपालले अन्तर्राष्ट्रिय मञ्चहरूमा आफ्नो आवाज बुलन्द बनाउनुपर्छ, र जलवायु विपद् न्यूनीकरणमा बिनासर्त वित्त प्रवाह हुने वातावरण बनाउनुपर्छ ।पछिल्लो समय पूर्वाधारलगायतका विकास सहयोगका ऋणहरूमा पनि जलवायु अनुकूलनका सवाल जोडिने गरेका छन्, जुन निःसन्देह सकारात्मक विषय हो । यसले पर्यावरणमैत्री तथा दिगो विकासका निम्ति अग्रसर रहन सरकारलगायत सबै सरोकारवालालाई मद्दत गर्छ । तर, यस्ता सहयोगहरूका नाममा आउने रकमलाई नै अन्तर्राष्ट्रिय जगत्ले जलवायु अनुकूलनका निम्ति दिएको जस्तो भान पार्नु हुँदैन । जलवायु परिवर्तनका असरसित जुध्न दातृ निकायले छुट्टै अनुदान सहयोग गर्नुपर्छ, जुन पीडित राष्ट्रका हिसाबले नेपालको अधिकार हो भने कार्बन उत्सर्जन बढी गर्ने राष्ट्रहरूको दायित्व ।"
विद्यार्थीविहीन विद्यालय देशैभरिको समस्या,न नियमित अनुगमन न भौतिक पूर्वाधार न त गुणस्तरीय शिक्षा ? किन जानु सरकारी विद्यालय ? दीपक
"नेपाललाई 'अग्निपथ होइन, शान्तिपथ","शान्तिपथबाट राष्ट्रिय हितगोर्खा भर्ती सन्धिको कुनै पनि प्रावधान र प्रक्रिया नेपालको सहमतिबिना भारत र बेलायतले एकतर्फी किसिमले परिवर्तन र परिमार्जन गर्न सक्दैनन् । सार्वभौम र स्वतन्त्र देशको हैसियतले नेपालले भने आफ्ना नागरिकहरूलाई अर्को देशको सेनामा भर्ती गरिने प्रबन्ध भएको सन्धि भंग गर्न सक्छ । गोर्खा भर्ती सन्धिका प्रावधान, मर्म र अभ्यासले नेपाली नागरिकलाई चार वर्षका लागि भाडाका सिपाहीका रूपमा भर्ना गर्ने अनुमति दिँदैन । त्यस्तो कार्य अवैध हुन्छ । त्यसो गर्न सार्वभौमसत्ता र स्वाधीनताको सिद्धान्त तथा नेपालको राष्ट्रिय हित र स्वतन्त्र परराष्ट्रनीतिले पनि बन्देज लगाउँछ । अतः अग्निपथ योजना अन्तर्गत नेपालीहरूको भर्तीलाई नेपालले स्वीकार गर्न सक्दैन, गर्न मिल्दैन । संसारभर बहादुर गोर्खाली भनी पहिचान बनाएका नेपालीहरू अग्निवीर मा रूपान्तरित पनि हुन सक्दैनन् । शिक्षा आर्जनको महत्त्वपूर्ण चरण रहेको १७२३ वर्षको उमेरमा विदेशी सेनामा चार वर्षका लागि भाडामा नेपाली युवालाई भर्ती हुने अनुमति दिनु गोर्खा भर्ती सन्धिको विपरीत मात्र होइन, नेपालको हित र स्वाभिमानविरुद्धसमेत हुन्छ । यस्तो भर्तीले तत्काल नेपाली युवाको एउटा पंक्तिलाई केही रकमका लागि शिक्षा आर्जन र भविष्यको योग्य नागरिक बन्ने अवसरबाट वञ्चित गर्छ भने दीर्घकालीन रूपमा देशमा अत्याधुनिक सशस्त्र तालिमप्राप्त अग्निवीर भन्ने अलग पंक्तिको सृजना हुन्छ । गोर्खाली शब्दले विश्वयुद्धमा समेत साम्राज्यवादीहरूविरुद्ध नेपालीे वीरताको ऐतिहासिक पक्षलाई जनाउँछ भने अग्निपथ योजनामा सहभागी भएमा विदेशीको भाडाको सिपाही अग्निवीर भन्ने अपमानजनक परिचय बन्नेछ । बाह्य हस्तक्षेप र असमान सन्धिसम्झौताको पीडा भोग्दै आएको नेपालमा त्यस्तो तालिमप्राप्त जनशक्ति जुनसुकै बेला राष्ट्रिय सुरक्षाका लागि चुनौती बन्न सक्ने प्रबल सम्भावना पनि रहन्छ । यस्तो तालिमप्राप्त जनशक्तिले खाडीका देशहरू वा अन्यत्र काम पाउनेछ र नेपालले रकम पाउनेछ भन्ने तर्क नेपाल र नेपाली कहिल्यै समृद्ध र स्वाभिमानी बन्न सक्दैनन् तथा नेपाली केवल अर्काको पालेपहरे बनेर पेट पाल्न मात्र योग्य छन् भन्ने अत्यन्त गलत मान्यतामा आधारित छ । सभ्य, राज्यहरूको सार्वभौमिक समानताको सम्मान गर्ने र अन्तर्राष्ट्रिय कानुनद्वारा निर्देशित आजको विश्वले कुनै देश आर्थिक वा सैनिक रूपमा कमजोर हुँदैमा उसले आफ्ना नागरिकहरूलाई विदेशीको सेना बनाउनुपर्छ वा अन्य कुनै कामका लागि निर्यात गर्नुपर्छ भन्ने सोचलाई अस्वीकार गर्छ । देशको स्वतन्त्रता, स्वाधीनता र स्वाभिमान बेचिने विषय हुन पनि सक्दैन । अतः नेपाल सरकारले अग्निपथ योजना अन्तर्गत गरिने नेपालीहरूको भर्ना गोर्खा भर्ती सन्धिअनुरूप छ या छैन तथा यसबाट नेपाललाई तत्काल र दीर्घकालमा कस्तो असर पर्छ भन्ने कुराको गहन विश्लेषण गर्नुपर्छ । यसका लागि नेपाल सरकारले तत्काल नेपालका राजनीतिक दलहरू, संसद्, सुरक्षा निकाय, सुरक्षाविज्ञ र जनतामाझ छलफल र विमर्श गरी संविधानको मार्गनिर्देशन, राष्ट्रिय हित, स्वाधीनता र स्वाभिमानलाई सर्वोपरि राखेर ठोस निर्णय गर्नुपर्छ । अग्निपथ योजना अन्तर्गत नेपालीहरूलाई भारतीय सेनामा भर्ना गरिनु गोर्खा भर्ती सन्धिको उल्लंघन हुन्छ । यस्तो अवस्थामा नेपालले सन्धि भंग गर्ने दिशामा जानुपर्छ ।नेपालको संविधानको धारा ५१(ड) को निर्देशन अनुरूप विगतका सबै असमान सन्धिसम्झौताहरूको पुनरवलोकन अविलम्ब सुरु गरिनुपर्छ । यस अन्तर्गत गोर्खा भर्ती सन्धिबारे तत्काल ठोस धारणा बनाई विगतको साम्राज्यवादी र निरंकुश सामन्तवादी प्रणालीले बोकाएको अपमानजनक बोझबाट नेपाललाई मुक्त गर्नुपर्छ । नेपालको संवेदनशील भूराजनीति र संविधानद्वारा निर्दिष्ट स्वतन्त्र परराष्ट्रनीतिले भारतसहित कुनै पनि देशसँग कुनै पनि सैनिक र राजनीतिक गठबन्धनमा संलग्न हुने अनुमति दिँदैन । त्यस्तो गठबन्धन नेपालको हित र सुरक्षाका लागि घातक हुन्छ । अतः अबउप्रान्त नेपालले प्राकृतिक प्रकोप र विपत्तिको सामना गर्ने प्रविधि र ज्ञानका लागि निरस्त्र एवं सानो संख्या (५७ जना) का विदेशी सेनासँग संयुक्त तालिम गर्ने वा सीप आदानप्रदान गर्नेबाहेक कुनै पनि सशस्त्र संयुक्त अभ्यास गर्नु हुँदैन । द्वन्द्वकालमा सुरु गरिएका वा विगतको निरंकुश शासनले आरम्भ गरेका सबै प्रकारका सैनिक अभ्यास बन्द गरिनुपर्छ । नेपालले कुनै विदेशी सेनासँग संयुक्त अभ्यास गरेर अन्य कुनै देशसँग युद्ध लड्नु छैन र कसैसँग सैनिक गठबन्धन गरेर कुनै मित्रराष्ट्रलाई चिढ्याउनु पनि छैन । त्यस्तै, नेपाल र भारतका सेनाप्रमुख एकअर्को देशका मानार्थ सेनापति रहने प्रचलनसमेत बन्द हुनुपर्छ । किनकि नेपाल न भारतको उपनिवेश हो, न त्यसको कुनै संगठनको सदस्य । भारतीय सेनाप्रमुख सार्वभौम र स्वतन्त्र देश नेपालको मानार्थ सेनापति हुने र नेपाली सेनाका प्रधान सेनापति भारतीय सेनाको मानार्थ सेनापति हुने कुरा नेपालको स्वतन्त्र परराष्ट्रनीतिविरुद्ध छ । नेपाली सेनाका प्रधानसेनापति भारतीय सेनाको मानार्थ प्रमुख भएर नेपालको सम्मान बढ्छ भन्नु एक लोटा पानी समुद्रमा खन्याएर त्यसको महत्त्व चुलियो भनेजस्तो कुतर्क मात्र हो । विगतका शासकहरूले सुरु गरेको हुनाले मान्नुपर्छ भन्ने तर्क गर्ने हो भने विगतको व्यवस्थालाई किन र के कारणले समाप्त गरेको त भन्ने प्रश्नसमेत तत्काल तेर्सिन्छ । यद्यपि यस्तो गलत अभ्यास विगतमा एक पटक नेपालले बन्द गरेको पनि थियो । नेपालले अब गोर्खा भर्ती सन्धि लगायत नेपालको स्वाधीनता र स्वाभिमानमा आँच पुर्याउने सबै सैनिक सम्झौता खारेज गर्नुपर्छ । असमान सन्धिसम्झौताको पुनरवलोकन गरी तिनलाई खारेज गर्न वा नेपालको हितमा समयसापेक्ष तुल्याउन अग्रसर हुनुपर्छ । नेपाललाई शान्ति क्षेत्र घोषणा गरी देशको स्वतन्त्रता, स्वाधीनता र स्वाभिमानलाई चिरकालसम्म अक्षुण्ण राख्दै सबै मित्रराष्ट्रसँग सार्वभौमिक समानता र असंलग्न परराष्ट्रनीतिका आधारमा सुमधुर सम्बन्ध कायम राख्नुपर्छ । यस कार्यमा नेपालले आफ्नो कूटनीतिक सामर्थ्यको पूर्ण परिचालन र सदुपयोग गर्नुपर्छ । नेपालले अब कुनै अग्निपथ को बाटामा जाने गल्ती गर्नु हुँदैन । नेपालको आजको आवश्यकता शान्तिपथ हो, यसमै देश र जनताको हित र कल्याण छ ।"
न्याय सम्पादनका कठिनाइ,"लो कतान्त्रिक राज्य व्यवस्थामा संवैधानिक पद्घतिलाई विधिसम्मत किसिमले निरन्तरता दिने र आमनागरिकको मौलिक हक अधिकार संरक्षण गर्ने धरोहर स्वतन्त्र र सक्षम न्यायपालिका नै हो । वर्तमान अवस्थामा सर्वोच्च अदालतले संवैधानिक दायित्व निर्वाह गर्न अनेक कठिनाइ भोग्नुपरिरहेको सर्वविदितै छ । छिटो, छरितो र पहुँच योग्य न्याय नागरिकको सार्वभौम अधिकार भए पनि न्याय महँगो र न्यायिक प्रक्रिया जटिल भइरहेको छ । न्याय ढिलो दिनु भनेको न्याय दिन इन्कार गर्नु हो भन्ने विश्वव्यापी मान्यता छ । त्यसैले न्यायलाई छिटोछरितो बनाउन सम्बद्ध निकायले न्याय सम्पादनका प्रक्रियामा सुधार गर्नु आवश्यक छ । सर्वोच्चको पछिल्लो वार्षिक प्रतिवेदनअनुसार आर्थिक वर्ष २०६८६९ को तुलनामा २०७७७८ मा सर्वोच्चमा ७५६४ प्रतिशतले कार्यबोझ थपिएको छ । तर न्यायाधीश संख्यामा भने फेरबदेल भएको छैन । दस वर्षअघि १८ न्यायाधीश रहेकोमा अहिले २१ न्यायाधीश छन् । यो अवधिमा सर्वोच्चमा जिम्मेवारी सरेका मुद्दाको अनुपात भने ११८४८ प्रतिशतले थपिएको छ । साथै ७४ प्रतिशतले रिट कार्यबोझ बढेको छ, दस वर्षअघि १८ हजार ८८ रिट कायम रहेकामा अहिले ३१ हजार ४७३ पुगेको छ । वार्षिक प्रतिवेदनअनुसार एकातर्फ सर्वोच्चमा मुद्दाको कार्यबोझ थपिँदै छ अर्कातर्फ फर्छ्योट अनुपात २०६७ प्रतिशतबाट घट्नुले न्यायका आमउपभोक्तासहित सरोकारवाला सबैलाई निराश तुल्याएको छ । न्याय सम्पादनको कार्यबोझ दिनानुदिन थपिनुमामा अदालत मात्र जिम्मेवार छैन । अदालती प्रक्रियासँग जोडिएका अन्य अंगजस्तै सरकारी वकिल, कानुन व्यवसायी, प्रहरी तथा प्रशासनसमेतको कार्यले मुद्दा फर्छ्योट तथा न्याय सम्पादन प्रक्रियालाई प्रत्यक्ष असर गरिरहेको हुन्छ । सरकार वादी भई चल्ने फौजदारी मुद्दाहरूको छिटो अनुसन्धान तथा अभियोजनका लागि सरकारी वकिल तथा प्रहरी प्रशासनको भूमिका निकै महत्त्वपूर्ण हुन्छ । न्याय सम्पादनको सुरुवाती प्रक्रियासँग सम्बन्धित यी निकायको सक्षमता र कार्यकुशलताले अदालती प्रक्रिया तथा न्याय सम्पादन प्रभावकारी तथा समयमै सम्पन्न गर्न सहयोग पुग्छन् । कानुन व्यवसायी तथा प्रशासनको सहभागिताले पनि न्याय सम्पादनमा सहयोगी भूमिका निर्वाह गर्छ । तसर्थ, सरकारी वकिलको अभियोजन, प्रहरी प्रशासनको अनुसन्धान, वकिलको बहस, पैरवी तथा सहभागितालगायत विषयसमेत न्याय सम्पादनकै हिस्सा मानी सुधारको पहल गरिए न्याय सम्पादनलाई छिटोछरितो तुल्याउन मद्दत पुग्छ । त्यस्तै उच्च अदालत र सर्वोच्च अदालतका न्यायाधीशबाट मातहत अड्डाको निरीक्षण गर्ने गरी दोहोरो निरीक्षणसम्बन्धी व्यवस्था पुनरवलोकन गरी त्यसको साटो न्यायपरिषद्का सदस्य र सर्वोच्च अदालतको मुख्य रजिस्ट्रार, रजिष्ट्रारलगायतका प्रशासन संयन्त्रलाई निरीक्षणमा संलग्न गराउँदा न्यायाधीशलाई विशुद्ध न्यायिक काम गर्न सहज हुन्थ्यो र मुद्दाको चापसमेत घट्न सहयोग पुग्थ्यो । त्यस्तै इजलास बस्ने समय निर्धारण गरी कडाइका साथ पालना गरे समय व्यवस्थापन भई धेरैभन्दा धेरै मुद्दा छिन्न सघाउ पुग्थ्यो । बहसको समय तोक्नुपर्ने, मुद्दाको वर्गीकरण गरी महत्त्वपूर्ण मुद्दाहरूको नियमित सुनुवाइ गर्ने, धेरै कैद सजाय भएका मुद्दा मात्र सर्वोच्चले पुनरावेदनको रोहबाट सुनुवाई गर्ने, सर्वोच्चमा न्यायाधीश संख्या थप गर्ने, अदालतको वर्किङ आवर बढाउनुपर्ने, सन्ध्याकालीन अदालत सञ्चालनमा ल्याउनुपर्ने, वैकल्पिक कानुनी उपचार नपाए मात्र सर्वोच्चमा रिट निवेदन लिएर आउन पाउने, स्थानीय तहलाई न्यायिक अधिकार दिइसकेको अवस्थाबारे जागरण फैलाउनेलगायतका काम गर्न सके न्याय छिटो छरितो, सर्वसुलभ र मुद्दाको चाप घटाउन निकै मद्दत पुग्ने थियो । न्याय सर्वसुलभ हुन नसक्नुमा अदालत व्यवस्थापनको कमजोरी एउटा कारण हुन सक्छ तथापि योभन्दा महत्त्वपूर्ण कार्यविधि कानुनमा रहेको जटिलता र अव्यावहारिक व्यवस्था हुन् । वस्तुतः अदालतले कानुनजस्तो छ, सोहीबमोजिम व्यवस्थालाई कार्यान्वयन गर्ने मात्र हो । कानुन जतिसुकै अव्यावहारिक भए पनि अर्को अभ्यास प्रचलनमा ल्याउन सकिँदैन । तसर्थ कार्यविधि कानुनमा रहेको जटिलता र अव्यावहारिक व्यवस्थामाथि उल्लेख गरिए बमोजिम संशोधन भए न्याय सम्पादन छिटोछरितो हुनुका साथै कार्यबोझ पनि घटाउन सकिन्थ्यो ।"
मंसिर ४ मा लाग्ला त हाम्रो घैंटामा घाम ?,"उही पात्र, उही प्रवृत्ति र उही परिणामका लागि निर्वाचन गरिरहनुको के अर्थ रहन्छ र ! यो त अर्थकै विनाश मात्र हो । प्रवासबाट रगतपसिनासँग साटेर पठाएको रेमिट्यान्सको टेकोमा अडेको राज्यको ढुकुटी उस्तै परिणाम र नियतिका लागि निर्वाचनमा खेर फाल्नुभन्दा त यिनीहरूकै म्याद अझै दुई कार्यकाल थपिदिनु श्रेयस्कर होला ! गुण र दोषसम्म छुट्याउन नसक्ने निर्वाचनले लोकतन्त्रलाई बलियो र सार्थक बनाउन सक्दैन । मताधिकार मतको अधिकार मात्र होइन, व्यक्तिको अवसर र वैयक्तिक सार्वभौम शक्ति पनि हो । अधिकार शक्तिमा रूपान्तरण हुन सक्दैन भने नागरिकले आफैंलाई लाचारी र गुलामीको साङ्लोमा बाँधेको प्रमाणित हुन्छ । हामी आफ्नै गलत रोजाइको परिणाम भोग्दै छौं । चाणक्यले भनेका छन् जुन देशका नागरिक लालची र लाचार छन्, त्यस देशका नेता पनि ठग हुने गर्छन् । हाम्रा नेताहरू राष्ट्र र समाजकै लागि हानिकारक छन् भन्ने हाम्रो ठम्याइ हो भने हामी विकल्पको रोजाइमा किन जान सक्दैनौं त भन्ने प्रश्नको उपयुक्त जवाफ निर्वाचनबाट नपाउन्जेल निर्वाचन एउटा आवधिक प्रक्रियामा मात्र सीमित रहने गर्छ । विकल्प आफूसँगै सुरक्षित राखेर नेताहरूले देश बिगारे भनी रोइलो गरिरहनुको तुक छैन । रक्सी स्वास्थ्यका लागि हानिकारक छ भन्ने सूचना रक्सीको हरेक बोतलमा उल्लेख गरिएकै हुन्छ, चिकित्सकले पनि अब तपाईंको शरीरमा देखा परेका लक्षण र लिभरको अवस्थाले पनि रक्सी खान मिल्दैन भनेर सुझाएकै हुन्छ, तर पनि रक्सी खान छाड्न नसक्ने लतमा फसेका मदिराप्रेमीले जस्तै पटकपटक निर्वाचित भएर मुलुक र सुशासनका लागि हानिकारक प्रमाणित भइसकेका उही नेता, उही प्रवृत्तिलाई छाड्न नसक्नु भनेको गुलामी र लालचलाई आफ्नो चरित्र र स्वभावको अभिन्न अंग बनाउनु हो । यस्ता अविवेकी मतदाता र कार्यकर्ताको मनोविज्ञान पनि रक्सीको लतजस्तै नशाको बन्दी बनेको छ । नशा चेतनाशून्यको अवस्था हो । मानव शरीरलाई विवेकी र चेतनशील बनाउने प्रमुख चार आयाममा हुन् मन, बुद्धि, चित्त र अहंकार । मन स्वार्थप्रेरित रहने, बुद्धि विकासमुखीभन्दा विनाशमुखी तर्कमै रुमल्लिने, चित्तको वृत्त साँघुरो बनाउने र आफन्तकै हकहितमा केन्द्रित रहने, अहंकारले अरू कसैको अस्तित्वलाई पनि स्वीकार गर्न नसक्नेजस्ता मनोदशाबाट ग्रस्त हाम्रा नेताहरू र तिनैलाई भाग्यविधाता ठान्ने र मान्ने मतदाता दुवै मुलुकको स्वास्थ्यका लागि उत्तिकै हानिकारक छन् । दुवैको मिलनविन्दु वैयक्तिक हितमा मात्र हुने गर्छ । यो स्वार्थी अटुट निर्भरताको चर्को मूल्य भने मुलुकले चुकाउनुपरिरहेको छ । निर्वाचनको बलियो विवेकी जगमा उभिएको लोकतन्त्रले मात्र परिवर्तन र पुस्तान्तरणको मुद्दालाई स्थापित गर्न सक्छ । अझै पनि थोत्रा र अयोग्यलाई बोकिरहने हाम्रा काँधको भारी नबिसाउने हो भने हामी कुशासन र भ्रष्टाचारको कुचक्रमा फसी नै रहनेछौं । हाम्रा काँधमा विगतदेखि नै थच्चिएर बसेका हाम्रा नेता र थिच्चिएर बसेका हामी मतदाताबीचको छिनोफानो यस पटकको निर्वाचनमा हुनैपर्छ । अब भने हामी थप बहुमूल्य पाँच वर्ष खेर फाल्ने अवस्थामा छैनम् । आगामी पाँच वर्षको अवधि संकट र सम्भावनाका दृष्टिले हाम्रा लागि निकै महत्त्वपूर्ण रहनेछ । विश्वपरिवेशमा देखा परिरहेका आर्थिक मन्दी, ऊर्जा संकट र प्राकृतिक प्रकोपसँग सामना गर्ने प्रभावशाली राज्यसयंन्त्र निर्माण गर्न सकिएन भने मुलुककै अस्तित्व संकटमा पर्ने निश्चित छ । बिचौलियामा निर्भर राज्यसंयन्त्रले अबका अनपेक्षित चुनौती र नवीनतम सम्भावनाको उत्खनन गर्न सक्ने ल्याकत र नैतिक सामर्थ्य नै राख्दैन । राज्य संयन्त्र बलियो होस् भन्नका लागि पहिलो सर्त भनेकै विगतदेखि पटकपटक निर्वाचित हुँदै आएका, उमेर र विचारले पनि वृद्ध भइसकेकालाई हामीले काँधमा नबोक्नु नै हो । श्रीकृष्णलीला मनाउने क्रममा अग्लाइमा झुन्ड्याइएको दहीको घैंटो फुटाउन लौरो दिई धेरै जनाले काँध थापेर सक्षम, निर्भीक र विश्वासिलो मानी माथि पुर्याएको व्यक्तिले घैंटो फुटाएर दही प्रसादका रूपमा नबाँडी आफैंले खाएजस्तै छ मुलुकको अवस्था । हाम्रा घैंटे नेताहरू पनि अहिले मतदाताका काँधमा चढी दही खाएर मस्त निद्रामा छन् । आफूले खान नसेको दही बरु आफ्नै शरीरमा चुहाएर बसेका छन् तर प्रसाद बाँड्न भने कहिल्यै तत्पर देखिँदैनन् । अब त तिनीहरू शारीरिक र मानसिक दुर्बलताका कारण लौरो उठाउन पनि सक्दैनन् । तर अबोध भनौं वा अविवेकी हामी मतदाताले भने तिनीहरूलाई अझै काँध थाप्न छाडेका छैनौं । विषमा पनि विश्वास गरिरहने हामी अबोध हौं, कुहिएर गन्हाउनेलाई काँधमा बोकिरहने हामी अविवेकी पनि हौं । हामीले आफ्नै अविवेक र विवशताको प्रतिफल कहिलेसम्म बोकिरहने त ? यो सवाल घैंटे नेताहरूलाई होइन, हामी आफैंलाई गर्न आवश्यक छ । हामी आफ्नै घैंटामा बुद्धिको बिर्को लगाएर बसेका छौं । हाम्रो आफ्नै घैंटामा घाम लागेको छैन, त्यसैले अरूलाई दोष दिनुको अर्थ छैन । यसै त घैंटाको आकार नै यसरी बनेको हुन्छ कि यसलाई सूर्यको प्रकाशमा सोझै राख्दासमेत भित्र सम्पूर्ण रूपमा उज्यालो हुँदैन, यसैले घैंटामा बस्नेहरू सधैं सेवा र सुविधाबाट वञ्चित नै हुने गर्छन् ।श्रीकृष्णलीलामा प्रदर्शन गरिने घैंटो फुटाउने खेलको प्रतीकात्मक सन्देश के पनि हो भने, जबसम्म आफैंमा रहेको विसंगतिको घैंटो फुटाउन सकिन्न, तबसम्म कुनै प्रतिफल पाउन सकिन्न । संगति, असंगति र विसंगतिको चेपुवामा परेको हाम्रो निर्वाचन प्रणाली र सो प्रणालीका सदाबहार घैंटे नेताहरू हाम्रै चेतनाका प्रतिनिधि पात्र हुन् । यस्ता नेताहरूबाट मुक्ति पाउन र मुलुकलाई सुशासनको मार्गमा डोर्याउन आफ्नो अविवेकी चेतनाको घैंटो आफैंले फुटाउनैपर्छ । यो घैंटो फुटाउने साइत यसपालि मंसिर ४ गते जुरेको छ । त्यो साइतमा हामी आफैंले अवसर खेर फाल्ने अनि नेताहरूलाई गाली गर्ने नियति सदाका लागि अन्त्य गरौं । भगवान् श्रीकृष्णले असत्यमाथि सत्यको विजयका लागि कुरुक्षेत्रको शंखनाद गरेझैं राजनीतिक वृत्तका असफल र अयोग्य पात्रहरूको विसर्जनका लागि हामी सबैले स्वधर्मका नियमको पालना मात्र गर्ने हो भने मुलुक र मुलुकवासीको मुहार फेर्ने प्रस्थानबिन्दु सजिलै भेटिनेछ । अन्यथा भ्रष्टलाई भ्रष्ट भनिरहनुको औचित्य हुँदैन । हालै एक नेताले सार्वजनिक रूपमै भने, पैसा नलिई भोट नै नदिने जनता नै भ्रष्ट हुन् । हामी कसरी भ्रष्ट भयौं ? यसै गरी एक बिचौलियाले ठोकुवा गरे, सांसद, लेखा समिति, राज्य व्यवस्था समिति सबैलाई म मिलाउन सक्छु । नेताहरूका लागि आवश्यक पर्ने सबै खर्चको जोहो मैले नै मिलाइदिने गरेको छु । आवश्यक परे सत्तापक्ष, प्रतिपक्ष र मिडिया सबैलाई मिलाउन सकिन्छ । यो पेचिलो अवस्था हो, जसको हल लोकतन्त्रमा यथाशीघ्र खोज्नैपर्छ । भारतका पूर्वराष्ट्रपति एपीजे अब्दुल कलामले लोकतन्त्र कमजोर हुने प्रमुख तीन कारण उल्लेख गर्दै भनेका छन्, जहाँ मिडिया बिकेको हुन्छ, प्रतिपक्ष भयभीत रहन्छ र मतदाताहरू मरेतुल्य छन्, त्यहाँ लोकतन्त्र बाँच्न सक्दैन । बाँचेछ नै भने पनि फलदायी हुन सक्दैन । हामी अहिले यस्तै सामाजिक चेतनाको परिवेशमा बाँचेका छौं । हाम्रो लोकतन्त्रले पनि अयोग्यलाई मठाधीश बनाउने र योग्यको जन्मकुण्डली तयार गर्ने कर्मकाण्डी कामबाहेक केही गर्न सकेको छैन । तसर्थ यस पटकको निर्वाचनलाई नेताको रूप फेर्न, मुलुकमा सुशासन कायम गर्न र राज्य संयन्त्रलाई बिचौलियामुक्त विधिको मार्गमा डोर्याउन सक्ने पात्र र प्रवृत्तिलाई स्थापित गर्ने अवसरका रूपमा उपयोग गरौं । पात्र छुट्याउने साँचो हामीसँगै छ, आफ्नो साँचो आफैंसँग सुरक्षित राखौं ।"
महँगीले खाना घटाउँदै युरोपेली,"(पेरिस)  युरोपभरि दैनिक जीवनयापनको मूल्य उच्चस्तरमा बढ्दा केही देशका नागरिकले दैनिक खाना घटाउँदै लगेको एक सर्वेक्षणले देखाएको छ । दैनिक जीवनको मूल्य महँगो बन्दा त्यसले सामाजिक अशान्तिलाई बढावा दिएको अनुसन्धानले औंल्याएको छ ।मोर इनकमन ले शुक्रबार प्रकाशित गरेको सर्वेक्षणअनुसार युरोपका चार ठूला देशहरूमा बहुसंख्यक मतदाताहरूले आगामी महिनामा सामाजिक अशान्ति र सार्वजनिक रूपमा विरोध हुने अपेक्षा गरेका छन् । फ्रान्स, जर्मनी, पोल्यान्ड र बेलायतका सात हजारभन्दा बढी मानिसहरूमा सर्वेक्षण गरिएको थियो । यूके र पोल्यान्डमा ७० प्रतिशतभन्दा बढीले जीवनको लागत ज्यादै उच्च भएको, धान्नै नसकिने स्तरमा पुगेको र अब उनीहरूले आफ्नो देशमा सामना गर्ने सबैभन्दा महत्त्वपूर्ण मुद्दा भएको बताएका छन् ।कोरोना महामारी, रुसयुक्रेन युद्ध, अकासिएको ऊर्जाको मूल्य र मुद्रास्फीतिको संकटले गरिबीमा बाँच्ने परिवारको संख्यामा वृद्धि हुने संकेत पनि गरिएको छ । फ्रान्स र पोल्यान्डमा २० जना उत्तरदातामध्ये एक जनाले मात्रै हालको महँगी सहन गर्न सकेको बताएका छन् । तर यूके र जर्मनीमा हरेक पाँच जनामा एकले हालको महँगीअनुसार जीवन धान्न नसकिने उत्तर दिएका छन् । यूके, फ्रान्स र पोल्यान्डमा पाँचमध्ये एक जनाले आफूले हालसम्म बचत गरेको रकम बिल तिर्न प्रयोग गरिरहेको र १० मध्ये एक जनाले खर्च कम गर्न पहिलेभन्दा केही खाना छाड्ने गरेको सर्वेक्षणले देखाएको छ ।सबै चार देशका बहुसंख्यकहरूले आफूहरू सामाजिक अशान्तिका बारेमा चिन्तित रहेको प्रतिक्रिया दिएका छन् । त्यस्तो चिन्ता गर्नेमा बेलायतमा ५७ प्रतिशतदेखि पोल्यान्डमा ७५ प्रतिशतसम्म छन् । फ्रान्समा १० मध्ये चार जनाले अघिल्लो साल आन्दोलन गर्ने जिले जोन (पहेंलो वस्त्रधारी) हरूको आन्दोलन फिर्ता होस् भन्ने चाहेका छन् । पहेंलो वस्त्रधारीले सन् २०१८ मा इन्धनको मूल्य चर्को भएकामा त्यसका विरुद्ध आन्दोलन गरेका थिए । बेलायतमा ८५ प्रतिशतभन्दा बढी उत्तरदाताहरूले भ्याटमा कटौती, ऊर्जा बिलहरूमा मूल्य घटाएर एकरूपता र सार्वजनिक यातायात सस्तो वा निःशुल्क बनाउनुपर्ने बताएका छन् ।फेब्रुअरीमा रुसयुक्रेन युद्धपछि लगाइएका आर्थिक र राजनीतिक प्रतिबन्धहरूका कारण रुसले ऊर्जाको मूल्यमा ठूलो मूल्यवृद्धि र आपूर्ति घटाइदिएको छ । त्यसले गर्दा युरोपमा ग्यास आपूर्ति नाटकीय रूपमा घटाएको छ । संकटका बारेमा सरकारको प्रतिक्रियामाथि पनि व्यापक असन्तुष्टि छ । पोल्यान्डमा मतदाताहरूले धेरैजसो आफ्नै सरकारलाई दोष दिएका छन् । तर बेलायतका मतदाताहरू ऊर्जा र बिजुली कम्पनीहरूको सबैभन्दा आलोचना गर्छन् ।"
चीनमा भूकम्पले कम्तीमा ४६ को मृत्यु,"बेइजिङ (एजेन्सी) चीनमा ६६ म्याग्निच्युडको भूकम्पका कारण ज्यान गुमाउनेको संख्या ४६ पुगेको छ । दक्षिण पश्चिमी क्षेत्र सिचुवानमा सोमबार गएको भूकम्पमा परी १६ जना बेपत्ता रहेका कारण मृत्यु हुनेको संख्या अझै बढ्न सक्ने अधिकारीहरूको भनाइ छ । स्थानीय समयअनुसार सोमबार दिउँसो १ बजे चीनको सिचुवान प्रान्तमा भूकम्प गएको हो । भूकम्पपछि त्यहाँको इन्टरनेटलगायत फोन सम्पर्क विच्छेद भएको जनाइएको छ । भूकम्पका कारण गएको हिमपहिरोले ठूलो क्षति पुर्याएको स्थानीय सञ्चारमाध्यमलाई उद्धृत गर्दै बीबीसीले लेखेको छ । सिचुवान प्रान्तको लुडिङलाई केन्द्रबिन्दु बनाएर गएको भूकम्पमा परी सयौं मानिस घाइते भएका बताइएको छ । गत साता मात्रै बढ्दो कोभिड१९ संक्रमणलाई मध्यनजर गर्दै त्यहाँको प्रान्तीय सरकारले उक्त क्षेत्रका २ करोडभन्दा बढी नागरिकलाई घरमै बस्नका लागि निर्देशन दिएको थियो ।सरकारी टेलिभिजन सीसीटीभीका अनुसार यान सहरमा १७ जना र छिमेकी प्रान्त गान्जीमा २९ जनाको मृत्यु भएको हो । भूकम्पका कारण चेङ्दु र छिमेकी मेगासिटी चोङ्किङका भवनहरूमा ध्वस्त भएको जनाइएको छ । ती क्षेत्रका सडक अवरुद्ध हुनुका साथै १० हजारभन्दा बढी घरमा सञ्चार सम्पर्क अवरुद्ध भएको छ । त्यस्तै गार्जे र यान क्षेत्रका केही विद्युत् केन्द्रमा समेत क्षति पुगेको सीसीटीभीले जनाएको छ । अधिकारीहरूले भूकम्प प्रभावित क्षेत्रमा उद्धारका लागि सुरक्षाकर्मी खटाइएको जनाएका छन् । चेङ्दुवासीहरूले आफ्नो फोनमा भूकम्प आउने चेतावनी आएपछि आत्तिँदै अग्ला आवासीय भवनबाट बाहिर निस्किएको बताएका छन् । भुइँतलामा रहेका मेरा छिमेकीले त्यसको प्रभाव अझै धेरै महसुस गरेको बताएका छन्, चेङ्दुका चेनलाई उद्धृत गर्दै समाचार संस्था एएफपीले उल्लेख गरेको छ । कोभिड१९ संक्रमण नियन्त्रणका लागि चेङ्दुमा शुक्रबार मात्रै लकडाउन गरिएको थियो । यसअघि चीनको सिचुआनमा गत जुनमा ६१ म्याग्निच्युडको भूकम्प गएको थियो । छिङहाईतिब्बती पठारको पूर्वी सीमामा रहेको सिचुआन भूकम्पको जोखिमयुक्त क्षेत्र हो । सिचुआनको वेनचुआन काउन्टीमा सन् २००८ मा गएको ८ म्याग्निच्युडको भूकम्पमा परी ७० हजार जनाको ज्यान गएको थियो ।"
हसिनामुर्मुबीच भेटवार्ता,"नयाँदिल्ली (एजेन्सी) भारत भ्रमणमा रहेकी बंगलादेशकी प्रधानमन्त्री शेख हसिनाले मंगलबार भारतीय राष्ट्रपति द्रौपदी मुर्मु र उपराष्ट्रपति जगदीप धनखरसँग भेटवार्ता गरेकी छन् । भेटमा दुई देशबीचको सम्बन्धलाई थप उचाइमा पुर्याउने विषयमा कुराकानी भएको भारतीय सञ्चार माध्यमहरूले जनाएका छन् । हाम्रो साझा इतिहास, भाषा र संस्कृतिले हामीलाई एकअर्कासँग जोडेको छ, भारतीय राष्ट्रपति कार्यालयद्वारा जारी विज्ञप्तिमा भनिएको छ । भेटका अवसरमा भारतीय प्रधानमन्त्री नरेन्द्र मोदी र प्रधानमन्त्री शेख हसिनाको नेतृत्वमा भारत र बंगलादेशबीचको द्विपक्षीय सम्बन्ध निकै अगाडि बढेको राष्ट्रपति मुर्मुले उल्लेख गरेकी थिइन् । बंगलादेशले आफ्ना जनताको सामाजिकआर्थिक समृद्धिमा ठूलो सफलता हासिल गरेकोमा राष्ट्रपति मुर्मुले खुसी व्यक्त गरेकी जनाइएको छ । भारतले बंगलादेशको विकास यात्रामा भरपर्दो साझेदारका रूपमा निरन्तरता दिने मुर्मुले आश्वासन दिएकी छन् । राष्ट्रपतिसँगको भेटपछि हसिनाले उपराष्ट्रपतिसँग भेट गरी दुई देशका जनताको हितमा सम्बन्ध अगाडि बढाउने साझा प्रतिबद्धता दोहोर्याएकी थिइन् ।"
अभिनेता शाहलाई साढे २ वर्ष कैद,"(पूर्वी नवलपरासी)  किशोरी बलात्कारको अभियोग लागेका अभिनेता पल (पूर्णविक्रम) शाहलाई जिल्ला अदालत पूर्वी नवलपरासीले २ वर्ष ६ महिना कैद सजाय तोकेको छ । शाहले बाल यौन दुरुपयोग गरेको न्यायाधीश यज्ञप्रसाद आचार्यको मंगलबारको इजलासले ठहर गरेको हो । पीडित किशोरीलाई १० लाख क्षतिपूर्ति दिन र २५ हजार जरिवाना तिर्न पनि फैसलामा भनिएको छ । मुलुकी अपराध संहिता २०७४ मा बाल यौन दुरुपयोग र बलात्कारबारे छुट्टाछुट्टै व्यवस्था छ ।दुई वर्षअघि गैंडाकोटमा गीत सुटिङका क्रममा शाहले आफूलाई होटलमा लगी बलात्कार गरेको भन्दै किशोरीले उजुरी दिएकी थिइन् । प्रहरीले जिल्ला अदालत पूर्वी नवलपरासीमा जबर्जस्ती करणी अभियोगमा शाहविरुद्ध मुद्दा दर्ता गरेको थियो । मंगलबारको फैसलामा शाहले बलात्कार गरेको पुष्टि नहुने तर बाल यौन दुरुपयोग ठहर हुने उल्लेख छ । शाहका पक्षबाट बहस गरेका अधिवक्ताले किशोरीले अरूको उक्साहटमा आएर शाहले बलात्कार गरेको बयान दिएकाले थुनामा राख्न नहुने जिकिर गरेका थिए ।फैसलामा किशोरीका अभिभावकले अभिभावकत्व ननिभाएको भन्दै सचेत गराइएको छ । अभिभावकीय भूमिका बहन गरेको देखिँदैन । उमेर नपुगेकी छोरीलाई एक्लै छोड्न हुँदैन, यसमा अभिभावक चुकेको देखियो, फैसलामा भनिएको छ । आफ्नो आचारसंहिताबाट पन्छिन नहुने भन्दै मिडियालाई पनि अदालतले सचेत गराएको छ ।आफू आवेश र उत्तेजनामा आएर शाहलाई आरोप लगाएको भन्दै किशोरीले बलात्कार नगरेको दोस्रो बयान दिएकी थिइन् । किशोरी पक्षका अधिवक्ता भने मंगलबारको बहसमा सामेल भएनन् । शाहविरुद्ध नै तनहुँ जिल्ला अदालतमा परेको नाबालिग बलात्कार मुद्दाको अन्तिम फैसला भने आउन बाँकी छ । म्युजिक भिडियो छायांकन क्रममा बारम्बार जबर्जस्ती करणी र यौन दुर्व्यवहार गरेको आरोप लगाउँदै गत फागुन ११ गते किशोरीका बुबाले जाहेरी दर्ता गराएपछि शाह फागुन १५ मा प्रहरीको सम्पर्कमा आएका थिए । प्रहरीले अदालतबाट म्याद थप गरी हिरासतमा राखेर उनीमाथि अनुसन्धान गरेको थियो । जिल्ला न्यायाधीश हरिश्चन्द्र ढुंगानाको इजलासले चैत १० मा उनलाई जबर्जस्ती करणी आरोपमा पुर्पक्षका लागि थुनामा पठाउने आदेश दिएको थियो ।"
बलात्कार प्रयासका आरोपित थुनामा,रामेछाप जबर्जस्ती करणी प्रयासमा हिरासतमा रहेका मन्थली १ का बस्ने पवन कठायतलाई रामेछाप जिल्ला अदालतले पुर्पक्षका लागि थुनामा राख्ने आदेश दिएको छ । जिल्ला न्यायाधीश इन्दिरा शर्माको इजलासले मुद्दाको छिनोफानो नलागेसम्म उनलाई थुनामा राख्ने आदेश मंगलबार दिएको हो । भतिजी बुहारी पर्नेमाथि जबर्जस्ती करणीको प्रयास गरेको भन्दै कठायतविरुद्ध जाहेरी परेको थियो । २०७९ वैशाख ७ गते बिहान आफूमाथि जबर्जस्तीको प्रयास भएको भन्दै पीडितले जाहेरी दिएपछि भदौ १ मा प्रहरीले उनलाई पक्राउ गरेको थियो । पीडितले सोमबार मात्रै सदरमुकाम मन्थलीमा पत्रकार सम्मेलन गरी आफूले हालेको मुद्दामा कमजोर अनुसन्धान भएको र आरोपितलाई धरौटीमा छाड्नका लागि विभिन्न शक्ति केन्द्रबाट दबाब आइरहेको आरोप लगाएकी थिइन् । रामेछाप जिल्ला अदालतले गत वैशाख ७ गते पीडित र उनका श्रीमान् प्रदीप कठायतबीच सम्बन्धविच्छेदको फैसला गरेको थियो । अदालतको फैसलापछि पीडितले इजलासमै विष सेवन गरेकी थिइन् । जिल्ला अदालतको फैसला बदर गरी सम्बन्ध कायमका लागि उनले उच्च अदालतमा पुनरावेदन गरेकी छन् । उक्त मुद्दा विचाराधीन छ ।
बहुविवाह आरोपित पूर्वअध्यक्षविरुद्ध पक्राउ पुर्जी,"(काठमाडौं)  बहुविवाहको आरोप लागेका भोजपुरको साल्पासिलिछो गाउँपालिकाका पूर्वअध्यक्ष महेश राईविरुद्ध पक्राउ पुर्जी जारी भएको छ । महानगरीय प्रहरी वृत्त बौद्धले भदौ १३ गते उजुरी दर्ता गरेपछि जिल्ला अदालत काठमाडौंले सोमबार आरोपितविरुद्ध पक्राउ पुर्जी जारी गरेको हो । तर, ६ महिनासम्म वृत्तले उजुरी लिन मानेको थिएन ।११ दिनको फरकमा दुई विवाह गरेको प्रमाण फेला परेपछि महेशविरुद्ध पत्नी हिमालय राईले गत फागुनयता जाहेरी दिन प्रहरीकहाँ धाइरहेकी थिइन् । चैत ११ गते उनले महानगरीय प्रहरी वृत्त बौद्ध, महानगरीय प्रहरी वृत्त (महिला सेल) कालीमाटी, महानगरीय प्रहरी परिसर टेकु, जिल्ला सरकारी वकिलको कार्यालय काठमाडौं र सोही कार्यालयका सहन्यायाधिवक्ता गंगाप्रसाद पौडेलविरुद्ध उच्च अदालत पाटनमा रिट हालेकी थिइन् । साढे तीन महिनापछि असार २९ गते उच्च अदालत पाटनका न्यायाधीशद्वय ध्रुवराज चन्द र सुदर्शनराज पाण्डेको संयुक्त इजलासले पीडितको रिटमा फैसला गर्दै जाहेरी दर्ता गरी आवश्यक कारबाही गर्नू भनी विपक्षीहरूमा नाममा परमादेश जारी गर्यो । यसपछि मात्रै महानगरीय प्रहरी वृत्त बौद्धले भदौ १३ गते बहुविवाहविरुद्धको उजुरी दर्ता गरेको हो ।पक्राउ पुर्जी जारी भइसकेकाले तत्काल पक्राउ गरी कानुनी कारबाही गर्न पीडित पक्षको माग छ । महानगरीय प्रहरी परिसर काठमाडौंका प्रवक्ता दिनेश मैनालीले आरोपितलाई पक्राउ गर्न प्रहरी सक्रिय रहेको बताए । महिला, बालबालिका, ज्येष्ठ नागरिकको कुनै पनि मुद्दामा प्रहरी संवेदनशील छ, पक्राउ गर्ने क्रममा कहिलेकाहीँ ढिलोचाँडो हुन सक्छ, उनले भने, तर दोषी उम्कन पाउँदैनन् ।हृदयाघातका कारण ०७८ जेठ अन्तिम साता महेशकी जेठी पत्नीको निधन भएको थियो । त्यसपछि भोजपुरको साविक खार्ताम्छा गाविस पुर्ख्यौली घर भई ललितपुरको सुनाकोठी बस्दै आएकी ३९ वर्षीया हिमालयलाई ०७८ मंसिर १३ गते परम्पराअनुसार विवाह गरी उनले कपनस्थित घर भित्र्याएका थिए । नेपाली कांग्रेसको १४ औं जिल्ला महाधिवेशनको तयारी र महाधिवेशन प्रतिनिधिसमेत भएकाले महेश नवदुलहीसहित १६ गते विराटनगर गए । उताबाट फर्केपछि जेठीकी छोरीको हेरचाह गर्दै हिमालयले घर सम्हाल्न थालिन् । कामको सिलसिलामा गृह जिल्ला जान्छु भनी माघमा भोजपुर गएका महेश अचानक सम्पर्कविहीन भए । कामविशेषले हिमालय माघ १६ गते घरबाहिर गएकी थिइन् । बेलुकी फर्कंदा अपरिचित महिला भित्रबाट निस्किई आफू महेशकी श्रीमती भएको दाबी गर्दै उनलाई गेटबाटै छिर्न दिइनन् । ती महिला नेपाली कांग्रेसको केन्द्रीय सदस्य हुन् । त्यसयता हिमालय सुनाकोठीस्थित माइतीकै शरणमा रही कानुनी उपचारका लागि प्रहरी र अदालत धाइरहेकी छन् ।घटनाको भोलिपल्ट उनी सुरक्षा तथा न्यायको माग गर्दै कालीमाटी महिला सेलमा निवेदन दिन पुगिन् । अनुसन्धानका क्रममा उपस्थित भएकी श्रीमती दाबी गर्ने ती महिलाले महेशले मंसिर २ गते (हिमालयसँग विवाह गर्नुभन्दा ११ दिनअघि) नै आफूसँग विवाह गरेको प्रमाण पेस गरिन् । साल्पासिलिछो गाउँपालिकाकै वडा नं २ बाट विवाह दर्ता प्रमाणपत्र जारी भएको छ । जबकि महेश र उनी २ गते भोजपुरकै पौवादुङ्मा गाउँपालिका र अरुण गाउँपालिकामा पार्टीको कार्यक्रममा सहभागी थिए । महेश राईले मसँग विवाह गरेका हुन् तर मेरो चिनजानमै नभएकी महिलासँग विवाह गरेको भनी मलाई नै उल्टै कान्छी श्रीमती देखाउन मंसिर २ गतेको मिति राखेर विवाह दर्ता गराइएको छ, हिमालयले भनिन् ।मुलुकी अपराध संहिता, २०७४ को दफा १७५ ले बहुविवाहसम्बन्धी सजायको व्यवस्था गरेको छ । उपदफा १ मा वैवाहिक सम्बन्ध कायम रहेको अवस्थामा कुनै पुरुष र उपदफा २ मा पुरुष विवाहित भएको भन्ने जानीजानी कुनै महिलाले विवाह गर्न नहुने उल्लेख छ । सो कानुनअनुसार बहुविवाह गर्ने वा गराउने व्यक्तिलाई एक वर्षदेखि पाँच वर्षसम्मको कैद र १० हजारदेखि ५० हजार रुपैयाँसम्म जरिवाना हुनेछ । साथै त्यस्तो विवाह स्वतः बदर हुनेछ ।"
कप्तान लामिछानेविरुद्ध बलात्कार आरोपमा जाहेरी,"(काठमाडौं)  नेपाली राष्ट्रिय क्रिकेट टिमका कप्तान सन्दीप लामिछानेविरुद्ध एक नाबालिगले जबर्जस्ती करणीको आरोपमा प्रहरीमा जाहेरी दिएकी छन् । पीडितका तर्फबाट क्रिकेटर लामिछानेविरुद्ध मंगलबार काठमाडौं प्रहरी परिसरमा जाहेरी परेको हो । नेपाली टोलीको नेतृत्व गर्दै लामिछाने केन्याविरुद्ध ट्वान्टी२० अन्तर्राष्ट्रिय शृंखला खेल्न भदौ ६ मा नैरोबीतर्फ प्रस्थान गरेका थिए । त्यसको अघिल्लो रात उनले आफूमाथि जबर्जस्ती करणी गरेको जाहेरी किशोरीले दिएकी हुन् । लामिछानेविरुद्ध जबर्जस्ती करणीको आरोपमा पीडितका तर्फबाट उजुरी दर्ता भएको छ । उजुरीमाथि अनुसन्धान अघि बढिसकेको छ, प्रहरीका एक उच्च अधिकारीले भने, यस विषयमा अरू अहिले बोल्न मिल्दैन ।आफूले स्न्याप च्याटमार्फत प्रशंसकका रूपमा लामिछानेसँग कुराकानी गर्ने गरेको र त्यसकै आधारमा भेट्न बोलाएर भदौ ५ मा नगरकोट घुमाएको पीडित नाबालिगको भनाइ छ । नगरकोटबाट फर्किएपछि तिलगंगा क्षेत्रको एक होटलमा लगेर आफूलाई लामिछानेले जबर्जस्ती करणी गरेको जाहेरीमा उल्लेख छ । लामिछाने केन्यासँगको ट्वान्टी२० अन्तर्राष्ट्रिय शृंखलापछि क्यारेबियन प्रिमियर लिग खेल्न वेस्ट इन्डिज पुगेका छन् । उनले केन्याविरुद्धको एकदिवसीय शृंखला भने खेलेका थिएनन् । इन्डियन प्रिमियर लिग, बिगबास लिगजस्ता फ्रेन्चाइज प्रतियोगिता खेलेर ग्लोबल स्टार बनेका लामिछाने जनवरीयता नेपाली राष्ट्र्रिय टोलीका कप्तान छन् । उनी सन् २०१६ देखि नेपाली टोलीबाट लगातार खेल्दै आएका छन् ।"
नेपालबाट ४४ क्षुद्र ग्रहले पाए अस्थायी नाम,"(काठमाडौं)  नेपालबाट ४४ वटा क्षुद्र ग्रहको पहिचानसँगै अस्थायी नाम पाएका छन् । सन् २०१६ देखि नेपाल एस्ट्रोनोमिकल सोसाइटी (नासो) मार्फत यस्ता ग्रहको खोजी गर्न थालिएयता ४४ वटा क्षुद्र ग्रहको अस्थायी नाम आएको हो ।यस्तै, नेपालबाट प्रारम्भिक पहिचान भएका क्षुद्र ग्रहको संख्या भने १ हजार ४ सय २८ वटा रहेको नासोका अध्यक्ष सुरेश भट्टराईले बताए । क्षुद्र ग्रह खोज्ने अभियान सन् २०१६ देखि नै सुरु भए पनि सन् २०१७ बाट मात्रै प्रारम्भिक पहिचान हुन थालेको थियो । यस्तै २०१८ पछि क्षुद्र ग्रहको अस्थायी नाम दिइन थालियो । सन् २०१८ मा १, सन् २०१९ मा ६, सन् २०२० मा १२ र सन् २०२१ मा २५ वटा क्षुद्र ग्रहले अस्थायी नाम पाएको नासोले जनाएको छ । यस्तै यो वर्ष खोजी भएका क्षुद्र ग्रहको नाम आउन पनि बाँकी रहेको अध्यक्ष भट्टराईले बताए ।नासोले हरेक वर्ष इन्टरनेसनल एस्ट्रोनोमिकल सर्च कोलाब्रेसन (आईएएससी) को सहकार्यमा राष्ट्रिय क्षुद्र ग्रह खोज अभियानमार्फत क्षुद्र ग्रहको खोजी गर्दै आएको छ । नागरिक वैज्ञानिक अवधारणाअनुसार विश्वका हरेक मुलुकमा क्षुद्र ग्रह खोज्ने अभियान सञ्चालन गरिन्छ । इन्टरनेसनल एस्ट्रोनोमिकल सर्ज कोलाबोरेसन (आईएएससी) सँगको सहकार्यमा हरेक वर्ष यो अभियान सञ्चालन हुने गरेको छ । अमेरिकाको हवाईस्थित पामस्टार्स टेलिस्कोपले अन्तरिक्षमा खिचेको तस्बिरका तथ्यांकहरू निश्चित सर्भरमा राखिएका हुन्छन् । एस्ट्रोमेट्रिका नामक सफ्टवेयरको प्रयोग गरेर टेलिस्कोपले खिचेका ती तस्बिरहरूबाट घुमिरहेको वस्तु खोजिन्छ र तिनीहरू क्षुद्र ग्रह हुन् कि होइनन् भन्नेबारे पहिचान गरिन्छ । अभियानमा संलग्न व्यक्तिलाई उक्त सर्भरमा पहुँच दिइन्छ ।अभियानमा सहभागीले क्षुद्र ग्रह भेटेको बताएपछि त्यसलाई प्रमाणीकरण गर्नका लागि अमेरिका पठाइने नासोका अध्यक्ष भट्टराईले बताए । उनका अनुसार इन्टरनेसनल एस्ट्रोनोमिकल युनियनले प्रमाणित गरेपछि मात्रै क्षुद्र ग्रहको प्रारम्भिक पहिचान सूची आउँछ ।युनियनले त्यसपछि पुनः प्रमाणीकरणका लागि अन्य विभिन्न टेलिस्कोपमार्फत खोज तथा आफूमातहतका कार्यालयलाई सर्कुलेसन जारी गर्छ । अन्य स्थानबाट पनि उक्त क्षुद्र ग्रह देखिए त्यसलाई प्रोभिजनल स्टाटस दिइन्छ । त्यसपछि उक्त क्षुद्र ग्रहको अध्ययन गरिन्छ । छुद्र ग्रहको प्रारम्भिक नाम आईओयू माइनर प्लानेट सेन्टरले दिने भट्टराईले बताए ।क्षुद्र ग्रह खोज्ने अभियान सबै इच्छुक व्यक्तिहरूका लागि खुला गरिए पनि यसप्रति विद्यालय तहका विद्यार्थीहरूको बढी रुचि देखिएको छ । नासो अध्यक्ष भट्टराईका अनुसार क्षुद्र ग्रह पत्ता लगाउनेहरू कक्षा ६ देखि कक्षा १२ सम्म अध्ययनरत विद्यार्थीहरू छन् । ग्रह खोज्ने अभियानमा सहभागी हुँदा विद्यार्थीहरूलाई खगोलशास्त्र र विज्ञानमा पनि रूचि जागेको नासोले जनाएको छ । ग्रह बन्न नसकेका र गति भएका आकाशीय पिण्डहरूलाई क्षुद्र ग्रह भनिन्छ । सौर्यमण्डलमा धेरै आकाशीय पिण्ड छन् र तिनले पनि सूर्यलाई परिक्रमा गर्छन् । यसैबीच, नेपालबाट हालसम्म ६५ जना विद्यार्थीहरूले अन्तर्राष्ट्रिय एस्ट्रोनोमिकल ओलम्पियाडमा सहभागी जनाएको नासोले जनाएको छ । १५औं वार्षिकोत्सवको अवसर पारेर आयोजित कार्यक्रममा नासोले अन्तर्राष्ट्रिय ओलम्पियाडमा सहभागी भएका ६५ जना विद्यार्थीहरूमध्ये १० जनालाई अवार्ड प्रदान गरेको थियो ।"
कमिसनका लागि स्टक एक्सचेन्जको लाइसेन्स,"सरकारले निर्वाचन घोषणा गरिसकेको समयमा दीर्घकालीन असर पर्ने कुनै पनि काम गर्न नहुने उनले बताए । चुनावी माहोल सुरु भएकाले अवस्था असामान्य बन्दै गएको छ, उनले थपे, नयाँ एक्सचेन्ज आवश्यक नै हो भने पनि अवस्था सामान्य भएपछि वस्तुस्थिति अध्ययन गरेर ल्याउन सकिन्छ । अहिलेको समय र लाइसेन्स वितरणको प्रक्रिया ठीक छैन ।धितोपत्र बोर्डले धितोपत्र बजार सञ्चालनसम्बन्धी नियमावलीमा एक्सचेन्ज कम्पनीमा सेयर स्वामित्वको सीमा पनि १० प्रतिशतबाट बढाएर १५ प्रतिशत बनाएको छ । धितोपत्र व्यवसायी, सूचीकृत कम्पनी र बैंक तथा वित्तीय संस्थाले मात्र एक्सचेन्जमा लगानी गर्न पाउने हालको व्यवस्था सबै हिसाबले ठीक थियो, उनले भने, यो व्यवस्थामा सीमा बढाउनु र प्राइभेट लिमिटेड कम्पनीले पनि सेयर स्वामित्व लिन सक्ने व्यवस्था गरिनुले गलत नियत स्पष्ट हुन्छ ।पुँजी बजारको नियामक निकाय नेपाल धितोपत्र बोर्डले व्यावसायिक घरानालाई स्टक एक्सचेन्जको लाइसेन्स दिन मिल्ने गरी धितोपत्र बजार सञ्चालन नियमावली ०६४ संशोधन गरेर स्वीकृतिका गत साता नै अर्थ मन्त्रालय पठाएको छ । संशोधित नियमावलीमा प्राइभेट लिमिटेड कम्पनीले पनि स्टक एक्सचेन्जमा लगानी गर्न सक्ने व्यवस्था थपिएको बोर्डले स्विकारेको छ । हाल बैंक, वित्तीय संस्था, धितोपत्र व्यवसायी तथा सूचीकृत संगठित संस्थाले मात्र धितोपत्र बजारमा लगानी गर्न पाउने व्यवस्था छ । यसअनुसार प्राइभेट लिमिटेड कम्पनीले स्टक एक्सचेन्जमा लगानी गर्न पाउँदैनन् । सोही व्यवस्था परिमार्जन गरी प्राइभेट लिमिटेड कम्पनीले पनि एक्सचेन्जमा लगानी गर्न पाउने व्यवस्था थपिएको हो । नियमावलीमा एक्सचेन्ज कम्पनीमा लगानी गर्न पाउने सीमा पनि बढाइएको छ । यी विषयमा आपत्ति जनाउँदै सांसद दाहालले सांसदमा प्रश्न उठाएका हुन् ।यसअघि मुद्रा बजार र पुँजीबजारका सम्बन्धमा अध्ययन गरी सुझाव पेस गर्न रामकुमारी झाँक्रीको संयोजकत्वमा गठित उपसमितिको प्रतिवेदनले पनि नेप्सेको संरचनामा सुधार गरेपछि मात्र नयाँ एक्सचेन्ज थप्न सकिने सुझाएको थियो । उक्त प्रतिवेदनका सबै सुझाव उपेक्षा गर्दै बोर्डले लिखित परीक्षाबिनै ब्रोकर लाइसेन्स बाँड्न र नयाँ स्टक एक्सचेन्ज ल्याउन लागेको विज्ञहरूले आरोप लगाए ।"
साल्टको युरिया मल असोज पहिलो सातादेखि,"कृषि सामग्रीको डीएपी वीरगन्ज आइपुग्यो यता कृषि सामग्री कम्पनीको चौथो र्याक डीएपी मल सोमबार वीरगन्जस्थित सिर्सिया सुक्खा बन्दरगाह आइपुगेको छ । ग्लोबल टेन्डरबाट डीएपी मल आपूर्तिको ठेक्का पाएको स्विस सिंगापुर कम्पनीले कोलकाता बन्दरगाहमा प्याकिङ गरी रेलबाट यो मल वीरगन्ज पठाइरहेको कम्पनीको वीरगन्ज प्रादेशिक कार्यालयका सूचना अधिकृत आलोक कुमारले जनाए । डीएपी मल बोकेर आएको पाँचौं रेलवे र्याक सोमबार नै रक्सौल रेलवे स्टेसनमा आइपुगेको र उक्त र्याक पनि सोमबार साँझ वा मंगलबार बिहानसम्म सिर्सिया सुक्खा बन्दरगाहसम्म आइपुग्ने सम्भावना रहेको उनले बताए । स्विस सिंगापुरले ग्लोबल टेन्डरबाट ४० हजार टन डीएपी मल आपूर्तिको दुईवटा ठेक्का पाएकामा पहिलो कन्साइन्मेन्टमा २० हजार टन डीएपी मल ल्याइरहेको छ । त्यसमध्ये १५ हजार टन वीरगन्ज र ५ हजार टन विराटनगर ल्याइरहेको छ । वीरगन्ज आउने १५ हजार टनमध्ये ८ हजार टन कम्पनीको वीरगन्ज प्रादेशिक कार्यालय र ७ हजार टन भैरहवा प्रादेशिक कार्यालयले पाउनेछन् । विराटनगर प्रादेशिक कार्यालयले ५ हजार टन मल पाउँदै छ । भैरहवाको मल ट्रकबाट ढुवानी गरी त्यसतर्फ लगिँदै छ ।कम्पनीले प्रतिबोरा ६ हजार ७ सय ११ रुपैयाँमा किनेको डीएपी मलको बिक्री मूल्य २ हजार २ सय रुपैयाँ छ । प्रतिबोरा अनुदान रकम ४ हजार ५ सय ११ रुपैयाँ छ । कम्पनीले मधेस, वाग्मती र गण्डकीका १६ जिल्लामा मल परिचालन गर्दै आएको छ । अहिले किसानलाई युरिया मलको आवश्यकता रहेकामा डीएपी मल तत्काललाई भण्डारण गरेर राखिने कुमार बताउँछन् । आउँदो गहुँ बाली सिजनका लागि यो मल उपयोगी हुने उनको भनाइ छ ।"
असोज १ देखि दसैंको टिकट बुकिङ,"काठमाडौं (कास) यातायात व्यवसायीले दसैंका लागि असोज १ बाट अग्रिम टिकट बुकिङ खोल्ने तयारी गरेका छन् । यसका लागि यातायात व्यवस्था विभागले बुधबार नेपाल यातायात व्यवसायी राष्ट्रिय महासंघ, ट्राफिक प्रहरीलगायत सरोकारवाला निकायसँग छलफल गर्दै छ । असोज १ बाट टिकट बुकिङ खोल्ने प्रस्ताव गरिने नेपाल यातायात व्यवसायी राष्ट्रिय महासंघका अध्यक्ष विजय स्वाँरले बताए । धेरै अगाडि बुकिङ खोलेर अर्थ छैन, अध्यक्ष स्वाँरले भने, पहिला पनि अग्रिम बुकिङ खोल्ने गृहकार्य महिना दिनअघिबाट गरिए पनि बुकिङ घटस्थापनाको एक साताअघिबाट मात्र खोल्ने गरिन्थ्यो । छलफलबाट अग्रिम बुकिङ खोल्ने मिति तय हुने उनको भनाइ छ । यातायात व्यवसायीबीच छलफल गरेर मात्र बुकिङ खोलिने यातायात व्यवस्था विभागका सूचना अधिकारी ईश्वरीदत्त पनेरुले जनाए । चाडपर्वमा यातायात व्यवस्थापन र अग्रिम टिकट बुकिङ खोल्ने सम्बन्धमा छलफलका लागि सरोकारवाला निकायलाई बोलाइएको छ, उनले भने, छलफलपछि अग्रिम टिकट बुकिङ खोल्नेबारे निर्णय हुनेछ । दसैंका बेला बढी भाडा लिनेलाई कारबाही गर्ने गरी छलफल हुने विभागको स्रोतको भनाइ छ । दसैंताका सबै सडकमा सवारी चाप बढी हुन्छ । बर्खापछि यात्रुलाई सजिलो होस् भनेर मुख्य सडकलाई खाल्डाखुल्डीरहित बनाउने तयारी गरिएको सडक विभागका प्रवक्ता एवं उपमहानिर्देशक भीमार्जुन अधिकारीले बताए । घटस्थापनाभन्दा १५ दिनअघि खाल्डाखुल्डी पुर्न थाल्ने योजना रहेको उनले सुनाए । भदौ अन्तिमबाट सडक मर्मतको काम थाल्ने योजना छ, उनले भने, यस पटक दसैं चाँडै छ, चाडबाड आउनुअघि नियमित कार्यक्रमअनुसार खाल्डाखुल्डी पुर्न लागिएको हो । पहाडी क्षेत्रमा एकदमै सडक बिग्रिएको खण्डमा मात्र यातायात चलाउने गरी मर्मत गरिने उनको भनाइ छ । सडक विभागका अनुसार सडक मर्मत गर्न ३५ करोड रुपैयाँभन्दा बढी खर्च लाग्नेछ ।"
अर्बौंको कारोबार सम्हाल्ने ७ युवा,"(विराटनगर)  २७ वर्षीया युक्ति गोल्छा आफ्नो उमेरभन्दा १४ वर्ष जेठो करिब साढे चार अर्ब पुँजीको हुलास वायरको नेतृत्वमा छिन् । कर्मचारी र मजदुर गरेर ६ सय जनालाई रोजगारी दिइरहेको गोल्छा अर्गनाइजेसनको पुरानो उद्योगको नेतृत्व नयाँ पुस्ताकी युक्तिले सम्हाल्न थालेको ५ वर्ष भयो । भारतको नयाँ दिल्लीबाट मार्केटिङ संकायमा स्नातक युक्तिलाई उद्योग नै चलाउने रहर थिएन । तर परिवारका कारण उनी नेतृत्वमा आइपुगिन् । जसलाई उनले कुशलतापूर्वक नेतृत्व मात्रै गरेकी छैनन्, उनले नयाँ पुस्ता पनि अर्बौं रुपैयाँका उद्योग सम्हाल्न सक्षम छन् भनेर सन्देश दिइरहेकी छन् । सुनसरी मोरङ औद्योगिक क्षेत्रमा अर्बौं रुपैयाँ लगानीका ठूला उद्योगको नेतृत्व सम्हाल्ने नयाँ पुस्तामा युक्ति एक्लो पात्र होइनन्, युक्तिलाई उद्योग सञ्चालनमा बेलायतबाट अर्थशास्त्रमा स्नातक सकेका उनका भाइ २२ वर्षीय पारसले पनि साथ दिँदै आएका छन् । युक्ति र पारस उद्योगी स्वर्गीय महेन्द्र गोल्छाका सन्तान हुन् । महेन्द्रको निधन हुँदा युक्ति १४ र पारस ९ वर्षका थिए । ६ वर्षअगाडि गोल्छा परिवारमा लोकमान्य, दिवाकर, महेन्द्र, दिनेश र राजकुमार गोल्छाबीच अंशबन्डा हुँदा हुलास वायर महेन्द्रको भागमा पर्यो । युक्तिका अनुसार बाबाको भागमा यो उद्योग परेपछि यसको नेतृत्व लिने परिवारमा कोही नभएपछि उनले २२ वर्षकै उमेरमा बागडोर सम्हालिन् । शून्य अनुभवबाट सुरु भएको हामी दुई दिदीभाइको औद्योगिक यात्रा सफलतातर्फ उन्मुख छ, उनले भनिन्, मिहिनेत र प्रयास गर्दा सफलता टाढा रहेनछ । वार्षिक सरदर ८ अर्ब रुपैयाँसम्मको कारोबार गर्ने यो उद्योगले युक्तिकै नेतृत्वमा हुलासले लगातार दुई वर्ष उत्कृष्ट निकासीकर्ताको सम्मान पनि पायो । टीएमटी, पाइप, जीआई वायर, वायर, ग्याल्बनाइज र स्क्र्याप उत्पादन गर्ने उद्योगमा कोरोनाकालपछि अप्ठ्यारा दिन सुरु भएका थिए, जुन चालु वर्षको बजेटमा सरकारले लिएको नीतिले झनै अप्ठ्यारो थपेको युक्तिको भनाइ छ । चालु वर्षको बजेटले सरकारले वायर उद्योगको कच्चा पदार्थमा भन्सार शुल्क र अन्तःशुल्क बढाएको छ । सरकारी नीतिपछि उद्योगले अहिले जीआई वायर उत्पादन बन्द गर्यो । त्यसमा कार्यरत सयभन्दा बढी मजदुरकर्मचारीलाई बिदा गर्नुपर्यो । औद्योगिक घरानाका युवा पुस्ता औद्योगिक क्षेत्रमा लगानी गर्न तयार छन् । तर सरकारी विभेदपूर्ण कर नीतिका कारण पलायन हुने स्थिति आएको छ, युक्तिले गुनासो गरिन् । कम्पनीले हुलास वायरकै शाखाका रूपमा सुनसरीको खनारमा २ अर्ब ५० करोड लागतमा आधुनिक पाइप युनिट स्थापना गरेको छ । युक्तिका अनुसार दसैंपछि सञ्चालनमा आउने उक्त युनिटले अटो मेसिनमार्फत हाई स्प्रिडमा अनलाइनबाट रड, पाइप र फलामजन्य वस्तु उत्पादन गर्नेछ, जसले थप ३ सयलाई रोजगारी दिनेछ । सुनसरी मोरङ औद्योगिक क्षेत्रमै छन्, शिवम् अर्गनाइजेसनका विभिन्न १४ उद्योग एवं फर्म । करिब ६ अर्ब रुपैयाँ लगानी रहेको यी उद्योगको नेतृत्वमा छन्, ३२ वर्षीय प्रतीक र ३० वर्षीय प्रत्यूष राउत । पछिल्ला ५ वर्षयता उनीहरूले शिवम् फुटवयर, मारुती सिमेन्ट उद्योग, शिवम् मल्टिपर्पोज र राउट कन्स्ट्रक्सनसहितका उद्योग र फर्मको नेतृत्व सम्हालेपछि अभिभावक तथा अर्गनाइजेसनका अध्यक्ष राजेन्द्र राउतलाई जिम्मेवारीको बोझ घटे जस्तो भएको छ । वार्षिक ३ अर्बभन्दा बढीको कारोबार गर्दै आएको यो समूहले प्रत्यक्ष र अप्रत्यक्ष ८ सय जनालाई रोजगारी दिएको छ । भारतको बैङ्गलोरबाट एमबीए अध्ययन गरेका दुई दाजुभाइले अध्ययन सकेलगत्तै व्यवसायी पिता राजेन्द्रको व्यवसाय सम्हाल्न थाले । केही समय पितासँग काम सिक्यौं, अर्गनाइजेसनका निर्देशक प्रतीकले भने, अहिले बजारको मागअुनसार आफ्नै बुझाइ र ज्ञानका आधारमा कारोबार गर्दै आएका छौं ।व्यवस्थापनमा स्नातकोत्तर ३१ वर्षीय सौरव सारडाले पाँच वर्षदेखि सारडा समूहको नेतृत्व गरिरहेका छन् । उद्योगी पवन सारडाका छोरा सौरवको नेतृत्वमा करिब ३ अर्ब रुपैयाँमा खुलेको प्रिमियर स्टिल र डेढ अर्ब रुपैयाँमा खुलेको प्रिमियर वायर उद्योग छन् । यी दुवै उद्योगले वार्षिक करिब १० अर्ब रुपैयाँको कारोबार गर्छन् । गत वर्षसम्म प्रिमियर वायरको वार्षिक कारोबार पौने चार अर्बको थियो । प्रिमियर स्टिलको वार्षिक कारोबार अहिले साढे पाँच अर्ब रुपैयाँको छ । सरकारले बजेटमार्फत कच्चा पदार्थमा भन्सार शुल्क ५ बाट १० प्रतिशत र अन्तशुल्क प्रतिटन २ हजार ५ सयबाट ४ हजार ५ सय रुपैयाँ गरेपछि प्रिमियर वायर बन्द भएको हो ।चालु वर्षको बजेटले कच्चा पदार्थको भन्सार शुल्क र अन्तःशुल्क बढाएपछि प्रिमियर वायरले उत्पादन गर्ने जीआई वायर र त्यसको उत्पादन बन्द भयो, जसले ३ सय मजदुर कर्मचारी कटौतीमा परे । सरकारको नीतिले औद्योगिक क्षेत्रमा थप लगानी गर्ने वातावरण नै छैन, उनले भने, विदेश नगई स्वदेशमै उद्योग व्यवसाय गर्ने ठूलो इच्छा थियो तर सरकारी नीतिले इच्छा नै मरेर आयो । करिब ३ अर्ब रुपैयाँको लगानीका बिस्कुट, चाउचाउ, चक्लेट, स्न्याक्सलगायतका उद्योग सञ्चालन गरिरहेको कावरा समूहको नेतृत्व सम्हालिरहेका छन्, ३० वर्षीय सिद्धार्थ कावरा । बेलायतबाट बिजनेस म्यानेजमेन्टमा स्नातक सिद्धार्थ तीन वर्षयता वार्षिक करिब ५ अर्बको कारोबार गर्ने उद्योगको नेतृत्वमा छन् । एक हजारभन्दा बढीलाई रोजगारी दिएको कावरा समूहले १ सय २० भन्दाबढी ब्रान्ड बजारमा पुर्याएको छ । समूहमा नयाँ उद्योग थप्ने, भएका उद्योगबाट उत्पादनको ब्रान्ड बढाउने र उत्पादित वस्तुलाई बजारसम्म पुर्याउने काम गर्दै छु, समूहका निर्देशक एवं उद्योगी श्याम कावराका छोरा सिद्धार्थले भने, कावरा समूहका १ सय २० भन्दा बढी ब्रान्ड बजारमा पुर्याएको छु । एक अर्ब ५० करोड रुपैयाँ लगानीको हिमगिरि साबुन उद्योग सम्हालेका छन्, उद्योगी महेश जाजुका छोरा २६ वर्षीय वेदान्त जाजुले । ५ सयभन्दा बढीलाई रोजगारी दिएर वार्षिक अढाई अर्ब रुपैयाँको कारोबार गर्दै आएको उद्योगका नेतृत्वकर्ता उनी बेलायतबाट प्रडक्ट डिजाइनिङमा स्नातक हुन् । उद्योगका निर्देशक उनले भने, परिवार नै औद्योगिक क्षेत्रमा छ, म पनि स्वस्फुर्त यस क्षेत्रमा लागुको हुँ । तीन वर्षदेखि उद्योगको नेतृत्व गर्दै आएका वेदान्तले लुगा धुने साबुनमा सरकारले ५ प्रतिशत अन्तःशुल्क लगाएर अचम्मित बनाएको प्रतिक्रिया दिए । लुगा धुने साबुनमा विश्वभर अन्तःशुल्क नभएको र नेपाल सरकारको नीतिले युवा उद्यमीलाई निरुत्साहित बनाउने काम मात्र गरेको उनको भनाइ छ । पछिल्लो समय सुनसरी मोरङ औद्योगिक क्षेत्रमा दर्जनभन्दा बढी शिक्षित युवकयुवतीले उद्योगको नेतृत्व लिएको उद्योग संगठन मोरंगका उपाध्यक्ष एवं उद्योगी नन्दकिशोर राठी बताउँछन् । शिक्षित युवकयुवतीले नेतृत्व लिएपछि उद्योगमा आधुनिक प्रविधि भित्रिनुका साथै उत्पादनको गुणस्तरमा पनि वृद्धि भएको छ, उनले भने, युवा उद्यमीले विश्वबजारमा आएका नयाँ उत्पादनबारे बुझिरहेका छन् । अनि बजारको मागअनुसारका नयाँ उत्पादन बजारमा ल्याइरहेका छन्, जसले उद्योगको गुणस्तर र कारोबार दुवै बढाएको छ । मोरङ व्यापार संघका अध्यक्ष नविन रिजालले पनि अर्बौं रुपैयाँ लगानीका उद्योगको नेतृत्वमा नयाँ पुस्ता आइरहेको बताए । हरेक औद्योगिक घरानाका युवा पुस्ता उच्च शिक्षा प्राप्त छन्, उनीहरू उद्योग व्यवसायमा आउन आतुर देखिन्छन्, उनले भने ।"
"जीडब्लूएम नेपालको अफर 'ग्रेट डिल, ग्रेट च्वाइसेस","काठमाडौं (कास) नेपालका लागि ग्रेट वाल मोटर (जीडब्लूएम) गाडीको आधिकारिक विक्रेता भीजी इम्पेक्सले दसैं, तिहार र छठको अवसरमा आकर्षक छुटसहितको ग्रेट डिल्स, ग्रेट च्वाइसेस अफर ल्याएको छ । जीडब्लूएम गाडीको खरिदमा कम्पनीले छुट, एक वर्षको कम्प्रिहेन्सिभ बिमा, एक वर्षको फ्री मेन्टेनेन्स प्याकेज जस्ता अफर ल्याएको छ । यो योजना ग्रेट वाल मोटरका सबै प्रकारका गाडी हाभल एच् सिक्स, हाभल जोलायन, पावर र विंगल ५ मा उपलब्ध छ । जीडब्लूएमका कुनै पनि गाडी किन्दा तुरुन्तै आकर्षक नगद छुट पाउन सकिने भीजी इम्पेक्सले जनाएको छ । यस योजनाअन्तर्गत एक वर्षको कम्प्रिहेन्सिभ बिमा उपलब्ध हुनेछ ।"
यामाहाको 'फेस्टिभ ह्याट्रिक,"काठमाडौं (कास) दसैं, तिहार र छठलाई लक्ष्य गर्दै यामाहा नेपालले फेस्टिभ ह्याट्रिक उपहार योजना ल्याएको छ । भदौ २१ बाट सुरु भएको उक्त योजना यामाहाका कुनै पनि मोटरसाइकल र स्कुटर खरिदमा लागू हुनेछ । अफरअन्तर्गत ग्राहकले यामाहाको कुनै पनि मोटरसाइकल वा स्कुटर खरिद गर्दा तत्कालै स्योर सट उपहारमा ६ हजार र नगद जित्न सक्नेछन् । यस्तै फिफा विश्वकप २०२२ लाई समेत लक्षित गर्दै कम्पनीले लक्की ड्रमार्फत हरेक दिन तीन जनाले हाइसेन्सको ५० इन्च स्मार्ट टीभी जित्न सक्नेछन् । उक्त योजनाअन्तर्गत अब यामाहाले सुलभ खरिद प्रक्रिया ल्याएको छ ।"
होन्डाको 'दसैं शुभलाभ योजना,काठमाडौं (कास) होन्डा टू ह्विलर्सको आधिकारिक विक्रेता स्याकार ट्रेडिङ कम्पनीले होन्डाको दसैं शुभलाभ नामक उपहार योजना ल्याएको छ । यस योजनाअन्तर्गत ग्राहकले स्क्र्याच कुपनमार्फत ७ लाख रुपैयाँसम्मको क्यासब्याक र अन्य आकर्षक उपहार जित्न सक्नेछन् । ७ वटै प्रदेशबाट एकएक जना गरी ७ जनाले ७ लाख रुपैयाँ लक्की ड्रमार्फत जित्न सक्ने स्याकर ट्रेडिङले जनाएको छ । बम्परमा लक्की ड्रमार्फत नगद १५ लाख रुपैयाँ उपहार प्रदान गरिनेछ ।
बजारमा सामसङ ग्यालेक्सी ए १३,"काठमाडौं (कास) नेपाली बजारमा सामसङले ग्यालेक्सी ए १३ सार्वजनिक गरेको छ । उच्च गुणस्तर र अत्याधुनिक प्रविधिलाई निरन्तरता दिँदै ए सिरिज पोर्टफोलियोमा सबैभन्दा किफायती रूपमा यो फोन सार्वजनिक गरिएको कम्पनीको दाबी छ । क्वाड क्यामेरा सेटअप, लामो समयसम्म चल्ने ब्याट्री, ठूलो स्क्रिन र विस्तारित स्टोरेजका लागि स्पेस फोनका मुख्य विशेषता रहेको कम्पनीले जनाएको छ । गुणस्तरीय कन्टेन्ट उत्पादन गर्न खोज्ने क्रिएटरहरूको माग पूरा गर्न यो एक उत्तम कम्बो हो, कम्पनीले जारी गरेको विज्ञप्तिमा भनिएको छ, हाइरिजोल्युसन फोटोग्राफी, क्रिस्प डिस्प्ले र यसको शक्तिशाली प्रोसेसरसहितको फोन उचित मूल्यमा उपलब्ध छ । मोबाइल फोनको सुरुवाती मूल्य २१ हजार ४ सय ९९ रुपैयाँ रहेको कम्पनीले बताएको छ ।"
बजाजको उपहारसँगै स्वरोजगार,"काठमाडौं (कास) बजाज थ्री ह्विलर्स आरई बी एस सिक्स र म्याक्सिमा सीको एक मात्र वितरक हंसराज हुलासचन्द एन्ड कम्पनीले दसैं, तिहार र छठ लक्षित अभियान थालेको छ । बजाज इन्ट्रासिटीको यस पालिको चाड, उपहारसँगै स्वरोजगार नामक अभियानले स्वरोजगार बन्न प्रोत्साहित गर्ने कम्पनीले जनाएको छ । अभियानअन्तर्गत बजाज म्याक्सिमा सी वा आरई बी एस सिक्सको खरिदमा ग्राहकले ३२ इन्चको हिमस्टार एलईडी टीभी वा सामसङ एफ २२ स्मार्टफोन पाउने अफर ल्याइएको छ । अफरले युवालाई आफ्नै देशमा बजाज म्याक्सिमा सी वा आरई बीएस सिक्स खरिद गरी स्वरोजगार बन्न प्रोत्साहन प्रदान गर्ने हंसराज हुलासचन्द एण्ड कम्पनीका निर्देशक अभिमन्यू गोल्छाले बताए ।"
नडालको चुनौती समाप्त,"न्युयोर्क (एएफपी) राफेल नडाल यूएस ओपनमा आफ्नो सबैभन्दा छोटो यात्रालाई रोक्न असफल भएका छन् । उनलाई सोमबार अमेरिकी खेलाडी फ्रान्सेस टियाफोएले पराजित गरे । अर्को खेलमा कार्लोस अल्कारोजले पाँच सेटको चुनौती पन्छाउँदै लगातार दोस्रोपल्ट क्वाटरफाइनलमा स्थान बनाएका छन् ।चारपल्टका यूएस ओपन च्याम्पियन नडाल २३ औं ग्रान्ड स्लाम उपाधि जित्ने अभियानमा थिए । तर, उनी २६ औं वरीयताका टियाफोएविरुद्ध अन्तिम १६ मै ६४, ४६, ६४, ६३ ले पराजित भए । सशक्त प्रहार गर्न माहिर टोयफोएले १८ एस र ४९ विनर्ससहित नडालको चुनौती पन्छाएका हुन् । अस्ट्रेलियन र फ्रेन्च ओपनको उपाधि जितेका नडालले विम्बल्डनको सेमिफाइनल त्यगेयता सन् २०२२ मा ग्रान्ड स्लाममा पहिलो हार बेहोरेका हुन् । विश्व नम्बर एक तथा डिफेन्डिङ च्याम्पियन डानिल मेद्भेदेवलाई निक किर्गियोसले पराजित गरेको भोलिपल्टै नडाल पनि हारेका हुन् ।पछाडि फर्किन सकिएन । टेनिस धेरै समय पोजिसन को खेल पनि हो, ३६ वर्षीय नडालले भने, निकै छरितो हुनु आवश्यक हुन्छ र धेरै युवा पनि । म त्यो अवस्थामा धेरै समय अब रहेन । २४ वर्षीय टियाफोएले अब सेमिफाइनल प्रवेशका लागि आन्द्रे रुवलेवविरुद्ध प्रतिस्पर्धा गर्नेछन् । रुवलेव गत वर्ष पाँच सेटको प्रतिस्पर्धामा टियाफोएलाई तेस्रो चरणमा पराजित गरेका थिए ।टियाफोएले भने, के भन्ने हो मलाई थाहा छैन । म धेरै खुसी छु । उनी (नडाल) टेनिस इतिहासकै एक महान् खेलाडी हुन् र मैले आज अविश्वसनीय टेनिस खेलें । उनी यसअघि ग्रान्ड स्लाममा अस्ट्रेलियन ओपन २०१९ मामात्रै क्वाटरफाइनल पुगेका थिए । आज केही विशेष भयो, उनले भने, इमानदारीपूर्वक भन्नुपर्दा पहिलोपल्ट म दृश्यमा आउँदा म यसको (प्रतिस्पर्धा) लागि मानसिक रूपमा तयार थिइनँ र परिपक्व पनि थिइनँ । तेस्रो वरीयताप्राप्त स्पेनिस अलकारेजले तीन घन्टा ५४ मिनेटको प्रतिस्पर्धामा सन् २०१४ को च्याम्पियन मारिन सिलिचलाई ६४, ३६, ६४, ४६, ६३ ले पराजित गरे । १९ वर्षीय अलकारेजले सेमिफाइनलमा स्थान बनाउन इटालीका जानिक सिनारविरुद्ध खेल्नेछन् । सिनारले यो वर्ष तेस्रोपल्ट ग्रान्ड स्लामको क्वाटरफाइनल पुग्ने क्रममा इलिया इभास्काको चुनौती ६१, ५७, ६२, ४६, ६३ ले समाप्त पारे । सातौं वरीयताका रुवलेवले क्यामरोन नोरीलाई ६४, ६४, ६४ ले हराएर क्वाटरफाइनल यात्रा तय गरेका हुन् ।"
उदीयमान खेलाडीमा देव र आदिल,"काठमाडौं (कास) क्रिकेट खेलाडी संघ नेपाल (सीप्यान) ले एनसीसीएस सीप्यान क्रिकेट अवार्डका लागि ५ उदीयमान खेलाडीको नाम सार्वजनिक गरेको छ । क्रिकेट खेलाडीको छाता संगठन सीप्यानले एनसीसीएसको सहयोगमा शुक्रबार विभिन्न ५ विधाका उत्कृष्ट खेलाडीलाई पुरस्कृत गर्दै छ । उदीयमान खेलाडीका लागि देव खनाल, लोकेश बम, हिरनमयी रोय, सागर ढकाल र मोहम्मद आदिल अलाम मनोनयनमा परेका छन् । सबैले यसै वर्ष राष्ट्रिय टोलीमा डेब्यु गरेका हुन् । यसअघि मोमेन्ट अफ द इयर को मनोनयन सार्वजनिक भइसकेको छ । त्यसमा नेपालले स्कटल्यान्डमाथिको पहिलो जित, दीपेन्द्रसिंह ऐरीले एउटै क्यालेन्डर वर्षमा एकदिवसीय अन्तर्राष्ट्रिय र ट्वान्टी२० अन्तर्राष्ट्रियमा बनाएको शतक, अस्मिना कर्माचार्यले एसीसी महिला ट्वान्टी२० च्याम्पियनसिपको सेमिफाइनलमा यूएईविरुद्ध लिएको ५ विकेट, कुशल भुर्तेलले तीनदेशीय ट्वान्टी२० अन्तर्राष्ट्रिय शृंखलामा आफ्नो डेब्यु मै बनाएको लगातार तीन अर्धशतक र सन्दीप लामिछानेले पपुवा न्युगिनीविरुद्ध ११ रन खर्चेर ६ विकेट लिई एकदिवसीय अन्तर्राष्ट्रियमा नेपाली खेलाडीले गरेको उत्कृष्ट बलिङ प्रदर्शन समावेश छ । सीप्यानले यसबाहेक वर्ष क्रिकेट पुरुष र महिला खेलाडी, विशेष अवार्ड विधा प्रदान गर्दै छ । यसैबीच शनिबार हुने भनिएको सीप्यानको वार्षिक साधारणसभा स्थगित भएको सीप्यानका महासचिव पारस खड्काले जनाएका छन् । सीप्यानको विधान क्यानबाट स्वीकृत हुने प्रक्रियामा रहेकाले साधारणसभा स्थगित गर्नुपरेको सीप्यानले जनाएको छ ।"
ग्रिनल्यान्ड र किङडम फाइनलमा,काठमाडौं (कास) ग्रिनल्यान्ड र किङडम चौथो केभीकेएसएस अन्तरस्कुल बास्केटबलको सिनियर ब्वाइजमा फाइनल पुगेका छन् ।आयोजक केभीकेएसएसको कोर्टमा ग्रिनल्यान्डले भ्याली पब्लिकलाई ३२३० स्कोरले हरायो । ग्रिनल्यान्डका सुरेश बीसीले १३ स्कोर गरे । प्लेयर अफ द म्याच साङबुको ३१ स्कोरमा किङडमले लोयल्टीमाथि ४८३२ को जित पायो ।सिनियर गर्ल्सको फाइनलमा भ्याली पब्लिक र एचएचसीए भिड्ने भएका छन् । भ्यालीले पृथ्वीमाथि २१६ को दर्ता गर्यो । भ्यालीकी मुस्कान गुरुङले ८ स्कोर गरिन् । एचएचसीएले ग्रिनल्यान्डलाई १९१० ले हराउँदा रेश्मा तामाङले ७ स्कोर जोडिन् । फाइनल बुधबार हुनेछ ।
भुटानविरुद्ध लगातार चौथो जित,"अनिताको दुई गोल, मञ्जलीलाई डेंगुअनिताले ७३ औं मिनेटमा गरेको गोल निकै उत्कृष्ट थियो । उनले तीन खेलाडी छक्याएर पेनाल्टी क्षेत्रबाहिरैबाट बललाई लोभलाग्दो गोलमा परिणत गरेर नेपालको अग्रता ३० बनाएकी थिइन् । त्यसअघि मात्रै अनिता केसी वान भर्सेस वान मा चुकेकी थिइन् । केसीले मञ्जलीकुमारी योञ्जनलाई ज्वरोले च्यापेपछि पहिलो रोजाइमा मौका पाएकी थिइन् । राति अबेर आएको रिपोर्टअनुसार मञ्जलीलाई डेंगु संक्रमण पाइएको छ । केसीकै पासमा बस्नेतले ८५ औं मिनेटमा गोल गरेपछि नेपालले ४० को जित रच्यो । यससँगै अनिता बस्नेतको गोल संख्या ६ पुगेको छ । मैले मौसम र गोल अनुमान गर्न सकिँदैन भनेकी थिएँ, ६ वर्षपछि महिला टिम सम्हालेका प्रशिक्षक थापाले भने, चार गोलमा खुसी छौं । राम्रो भयो । वर्षात् भए पनि बलको पोजिसन ठीक थियो । हामीले सबै सब्स्टिच्युट प्रयोग पनि गर्यौं, उनले थपे, मौसम र मैदानको अवस्थाले गोल समयमै निकाल्न सकेनौं । दोस्रो हाफमा अलि राम्रो भयो, त्यसमा सन्तुष्ट छु । मिडफिल्ड, स्ट्राइकिङ, डिफेन्समा साना गल्ती गरिरहेका छौं । त्यसलाई कम गरौं भन्ने हो । त्यो भइरहेको छैन, त्यसैमा अलि बढी केन्द्रित छु । नेपालले भुटानविरुद्धको जितसँगै ३ अंक जोडेर सेमिफाइनल प्रवेशको संभावनालाई बलियो बनायो । तीन टिम रहेको समूह बी मा नेपालले श्रीलंकाविरुद्ध सोमबार प्रतिर्स्पा गर्नेछ । तीन खेलाडीको ॅडेब्युप्रशिक्षक कुमार थापाले मिडफिल्डर दीपा शाही, स्ट्राइकर अमिशा कार्की र डिफेन्डर समीक्षा घिमिरेले अन्तर्राष्ट्रिय फुटबलमा पहिलोपल्ट खेल्ने अवसर दिए । प्लेमेकर रेनुका नगरकोटे चोटको कारण बाहिरिएपछि दीपाले पूरा समय खेलिन् । महिलो हाफमा मैदानमा रहेकी अमिशाले केही राम्रा अवसर सिर्जना गरिन् । समीक्षाले ७४ औं मिनेटमा हीराको स्थान लिएकी थिइन् । अब २३ सदस्यीय टिममा डिफेन्डर निशा थोकरले मात्रै डेब्यु गर्न बाँकी छ ।"
गोदावरी र भक्तपुर फाइनलमा,"काठमाडौं (कास) गोदावरी नगरपालिका१ र भक्तपुर नगरपालिका२ टिम दोस्रो पूर्णशंकर श्रेष्ठ राष्ट्रव्यापी अन्तरवडा टेबलटेनिस प्रतियोगिताको महिला टिम इभेन्टमा फाइनल पुगेका छन् ।लैनचौरस्थित राष्ट्रिय टेबलटेनिस प्रशिक्षण केन्द्रमा गोदावरी १ ले भक्तपुर नगरपालिका वडा ५ र भक्तपुर २ ले ललितपुर महानगर २ लाई समान ३२ को सेटमा पराजित गरे । यस प्रतियोगिताको पहिलो संस्करणमा विराटनगर महानगरपालिका ३ टिम च्याम्पियन बनेको थियो । भदौ २५ सम्म चल्ने प्रतियोगितामा ३ सय ५० खेलाडीले भाग लिएको आयोजकले जनाएको छ । प्रतियोगिताको उद्घाटनमा माल्दिभ्समा सम्पन्न दक्षिण एसियाली जुनियर तथा क्याडेट टेबलटेनिस च्याम्पियनसिपका पदक विजेता खेलाडीलाई सम्मान गरिएको थियो । सम्मानित हुनेमा संयोग कपाली, रुविन महर्जन, शुभश्री श्रेष्ठ, वियन्का राई, इभाना थापा मगर, प्रिन्स थापा र प्रज्वल मानन्धर छन् । प्रतियोगितामा नेपालले १ रजत र ४ कांस्य पदक जितेको थियो ।"
