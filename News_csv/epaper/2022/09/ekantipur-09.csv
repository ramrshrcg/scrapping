शीर्षक,विवरण
"संवैधानिक सीमा छन्, तर विकल्प खोज्दै राष्ट्रपति","नागरिकतासम्बन्धी समग्र विषय किन नसमेटिएको भनेर पनि राष्ट्रपतिले चासो राखेकी छन् । राष्ट्रपतिले राजनीतिक दलहरूको सहमति खोजिरहनुभएको छ । नेताहरूले के भन्ने गर्नॅभएको छ भने अहिले जेजति विषयमा सहमति भयो, यो विधेयकले समेट्यो । सहमति नभएका विषय थाती राखियो, ढकाल भन्छन्, राष्ट्रपतिले सहमति हुन नसकेका विषय के हुन् ? सहमति भएका विषय के हुन् ? सहमति हुन नसकेका विषयमा सहमति नहुनुका कारण के हुन् ? इत्यादिको जिज्ञासा राख्नुभएको छ ।नागरिकता विधेयक संशोधनबिना पुनः प्रमाणीकरणका लागि राष्ट्रपति कार्यालय पुगेका बेला प्रमुख प्रतिपक्षी दलका नेता केपी शर्मा ओलीले सत्तापक्षलाई एक विकल्प प्रस्ताव गरेका छन् । ओलीले बुधबार एक कार्यक्रममा जन्मसिद्ध नागरिकका सन्तानलाई नागरिकता दिने व्यवस्था गर्ने भए सोही व्यवस्था मात्रै उल्लेख गरेको विधेयक ल्याए सात दिनभित्र पारित गर्नका लागि एमालेले सघाउने बताए । अहिले नागरिकतासम्बन्धी विधेयक आवेश, उत्तेजनामा ल्याएर राष्ट्रपतिसँग इगो साध्ने विषय बनाउन खोजेर, प्रतिपक्षसँग टक्करको विषय बनाउन खोजेर, यसो भएन उसो भएन भनेर सत्तारूढ गठबन्धन आएको छ । जन्मसिद्ध नागरिकका सन्तानले वंशजका आधारमा नागरिकताको प्रमाणपत्र पाउनुपर्छ । भोलि मात्रै एउटा विधेयक ल्याउनुस् । २४ दिनमा पास गरिदिन्छौं । आज २२ गते भयो, एक हप्ताभित्र पास हुन्छ, ओलीको भनाइ छ । त्यसो त सरकारले प्रस्तुत गरेको विधेयकमा पनि जन्मसिद्ध नागरिकका सन्तानले वंशजको नागरिकता पाउने र गैरआवासीय नेपालीले पनि सीमित अधिकारसहित नागरिकता पाउने व्यवस्था प्रस्ताव गरेको छ । वैवाहिक अंगीकृत नागरिकताका विषयमा चर्चा भए पनि विधेयकमा योसम्बन्धी व्यवस्था छैन । प्रमाणीकरणका लागि राष्ट्रपतिकहाँ गएको विधेयक थाती राखेर सोही प्रकृतिको अर्को विधेयक सरकारले ल्याउने र संसद्ले पारित गर्ने विषय संविधानभन्दा बाहिर हुने पनि संविधानविद्हरूको भनाइ छ । संसद्ले पारित गरेर राष्ट्रपतिकहाँ पठाएका विधेयक सरकारले फिर्ता गर्न सक्दैन । संसद्ले पनि आफ्नो निर्णय आफैंले बदर गर्न सक्दैन । संसद्ले गर्न सक्ने भनेको संशोधन हो, त्यसका लागि विधेयक प्रमाणीकरण भएर कानुन बन्नुपर्ने संविधानविद् ज्ञवालीको भनाइ छ । राष्ट्रपतिकहाँ गएको विधेयक प्रमाणीकरण भएर कानुन नबनेसम्म अन्य कुनै पनि काम लोकतन्त्र र संसदीय शासनप्रति उपहास हुन्छ, उनी भन्छन् । राष्ट्रपतिका सल्लाहकार ढकाल भने नागरिकता विधेयकमा देखिएका समस्या समाधान हुनुपर्ने राष्ट्रपतिको धारणा रहेको बताउँछन् । नेपालको नागरिकता कानुनलाई समग्रतामा सम्बोधन गर्नॅपर्छ भन्ने राष्ट्रपतिज्यूको धारणा हो । पटकपटक गरेर नागरिकताका एउटाएउटा समस्या केलाउँदा थप समस्याहरू आउँदै गए । यसो हुनाले विगतदेखि अहिलेसम्म जम्मा भएका समस्या समाधान गरौं र नागरिकता प्राप्त गर्नबाट कुनै पनि नेपाली नागरिकलाई वञ्चित नगरौं भन्ने हो । संविधानको मार्गदर्शनको आलोक र सीमाभित्र रहेर यी विषयमा समाधान खोजौं भन्नुभएको छ, उनी भन्छन् । नगारिकता विधेयक फिर्ता गर्दा राष्ट्रपतिले दिएको सन्देश सही भए पनि सरकार र संसद्ले त्यसमा पुनर्विचार गर्ने वा नगर्ने भन्ने अधिकार राख्ने तथा जसअपजस लिने वरिष्ठ अधिवक्ता ज्ञवालीको भनाइ छ । राष्ट्रपतिले दोस्रो पटक पेस भएको विधेयक १५ दिनभित्र प्रमाणीकरण नभए उनीमाथि राजनीति र कानुनी प्रश्न उठ्ने ज्ञवालीको भनाइ छ । प्रमाणीकरण नै गर्ने हो । त्यसको जस र अपजस लिने सरकार र संसद्ले हो । भोलि न्यायिक पुनरावलोकनको घेराभित्र पर्ने संसद् र सरकार हो, राष्ट्रपतिले प्रमाणीकरण नगरे के हुन्छ भन्नेबारे ज्ञवालीले भने, राष्ट्रपतिले राजनीति गरेको ठहरिनेछ र न्यायिक परीक्षणको घेराभित्र राष्ट्रपति पर्नु हुनेछ । भोलि १५ दिनभित्र किन प्रमाणीकरण गरेनौं ? स्वीकृत गर भनेर न्यायालयले परमादेश जारी गर्नुपर्ने स्थिति आउन सक्छ । योसँग राष्ट्रपति जोगिनुपर्छ ।"
जसले बेलायतमा ७१ वर्ष शासन गरिन्,"करिब १२० देशको भ्रमण गरेकी एलिजाबेथले संसारकै सबैभन्दा धेरै यात्रा गर्ने राष्ट्राध्यक्षको कीर्तिमान राखेकी थिइन् । १६ लाख किलोमिटरभन्दा बढी यात्रा गरेकी उनी हजारौं समारोहमा सहभागी भएकी थिइन् । उनी संसारमै सबैभन्दा धेरै फोटो खिचाउने व्यक्तिमध्येमा पर्छिन् ।महारानीले स्वास्थ्यका कारण आफ्ना कतिपय राजकीय जिम्मेवारी यसअघि नै जेठो छोरा तथा उत्तराधिकारी युवराज चार्ल्सलाई हस्तान्तरण गरेकी छन् । उनले युवराज चार्ल्स राजा बनेपछि पत्नी क्यामिला रानी बन्ने यसअघि नै प्रस्ट पारेकी थिइन् ।सन् १९९६ मा चार्ल्स र डायनाबीच विवाहको १५ वर्षमै सम्बन्धविच्छेद भएपछि शाही परिवारप्रति आलोचना बढ्यो । त्यसको अर्को वर्ष फ्रान्सको राजधानी पेरिसमा भएको कार दुर्घटनामा डायनाको निधन भएपछि मानिसहरू राजसंस्थाप्रति नकारात्मक बन्दै गए । डायनासँग चार्ल्सको बिग्रेको वैवाहिक सम्बन्ध सुधार्न र डायनाको दुर्घटनापछि गुम्दै गएको राजसंस्थाप्रति जनताको सम्मान कायम राख्नका लागि एलिजाबेथले थुप्रै चुनौती सामना गरिन् । राजकुमारहरू विलियम र ह्यारीकी आमा डायनाको सन् १९९७ अगस्टमा फ्रान्सको राजधानी पेरिसमा भएको कार दुर्घटनामा मृत्यु भएको थियो । पछि सन् २००५ मा चार्ल्सले क्यामिला पार्कर बाउल्ससँग विवाह गरेका हुन् ।तीन वर्षअघि राजकुमार ह्यारी र मेगनले दरबार छाड्ने निधो गर्दा महारानीले दुःख व्यक्त गरेकी थिइन् । पछि सन् २०२१ को जुनमा पति गुमाएपछि भने उनलाई एक्लोपन ले अत्याएको थियो । त्यसको ६ महिनापछि यौन दुर्व्यवहारको आरोपमा छोरा एन्ड्रयुको शाही पदवी खोसिएको थियो । महारानी एलिजाबेथले गद्दी आरोहण गरेको ७० वर्षको अवसरमा गत जुनमा भव्य समारोह आयोजना गरिएको थियो । चार दिन सार्वजनिक बिदा दिएर गरिएको प्लेटिनम जुब्ली समारोहमा दसौं लाख बेलायतीले भाग लिएका थिए । त्यस अवसरमा महारानीले राजकुमार चार्ल्स, ड्युक अफ केन्टलगायत शाही परिवारका सदस्यमाझ राजदरबारको बाल्कोनीबाट सैनिक र हजारौं सर्वसाधारणलाई हात हल्लाएर हौसला प्रदान गरेकी थिइन् । उनले नेपालप्रति पनि सद्भाव राख्ने गर्थिन् । खासगरी गोर्खा सैनिकप्रति बेलायती राजपरिवारको गहिरो विश्वास रहेकाले पनि नेपालसँग एलिजाबेथको विशेष सम्बन्ध थियो ।"
गोर्खाकै सुरक्षामा हुर्केकी महारानी,"गत जेठमा बेलायतस्थित नेपाली र ब्रिटिस गोर्खा समुदायले पनि रानीको हीरक महोत्सव विभिन्न कार्यक्रम गरी मनाएको थियो भने नेपाली राजदूत ज्ञानचन्द्र आचार्यले सैनिक परेड, थ्यांक्स गिभिङ र रिसेप्सन समारोहमा सहभागिता जनाएका थिए । उक्त अवसरमा नेपालकी राष्ट्रपति विद्यादेवी भण्डारीले पनि महारानीलाई बधाई सन्देश पठाएकी थिइन् ।बेलायतको इतिहास बोकेकी महारानी एलिजाबेथले पछिल्लो पटक गत चैत तेस्रो साता नेपाली राजदूत आचार्यसँग संवाद गरेकी हुन् । राजदूत आचार्यले बकिङ्घम प्यालेसमा आफ्नो ओहदाको प्रमाणपत्र पेस गर्ने क्रममा भिडियो लिंकमार्फत विन्डसोर क्यासलस्थित आफ्नो निवासबाटै जोडिएकी महारानीले आफ्नो ऐतिहासिक नेपाल भ्रमण सम्झेकी थिइन् । करिब १० मिनेटको उक्त संवादका अवसरमा बेलायतनेपाल सम्बन्ध थप सुमधुर बन्ने आशासमेत व्यक्त गरेकी थिइन् । महारानीले बेलायत र नेपालबीच सदियौं लामो मैत्रीपूर्ण तथा आत्मीय सम्बन्धको पनि चर्चा गरेको राजदूत आचार्यले जानकारी दिएका थिए । त्यस अवसरमा आचार्यले नेपालकी राष्ट्रपति विद्यादेवी भण्डारी र प्रधानमन्त्री शेरबहादुर देउवाका तर्फबाट महारानी र बेलायती जनतालाई पठाएको शुभकामना सन्देश सुनाएका थिए । सन् १९९१ मा करिब एक वर्षसम्म बकिङ्घम दरबारमा सुरक्षामा खटिएका भूतपूर्व ब्रिटिस गोर्खा सैनिक मेजर सुर्जाबहादुर थापा एलिजाबेथ द्वितीयलाई नेपाल र नेपालीलाई माया गर्ने महारानी मान्छन् । उनले दरबारमा हुने हरेक कार्यक्रममा महारानीको सुरक्षामा आफू खटिएको कान्तिपुरलाई बताए । पुरानो घर स्याङ्जा भएका र हाल काठमाडौंमा बस्ने थापाले बेलायती सेनामा सन् १९६५ देखि १९९५ सम्म काम गरेका थिए । उनले महारानी सामान्य व्यक्ति जस्तै गरी आफूहरूसँग पनि बोल्ने गरेको बताए । हाम्रो ड्युटी हुँदा महारानीलाई कार्यक्रम हुने हलमा जाने र ल्याउने व्यवस्था थियो, महारानीले नेपालका बारेमा बोल्नुभएन तर उहाँलाई म नेपालको भन्ने थाहा थियो, उनले त्यस बेलाको घटना सम्झिए, कार्यक्रम सकेपछि तपाईंहरू कहाँ जानुहुन्छ भनेर सोध्नुहुन्थ्यो । त्यसबाहेक हाम्रो संवाद हुँदैन थियो । कार्यक्रमअघि सुरुवातमा महारानीलाई भेट्दा उहाँले तपाईंहरू आइदिनुभयो, धन्यवाद भन्नुहुन्थ्यो । कार्यक्रम सकिएपछि छोड्ने बेलामा पनि धन्यवाद भन्नुहुन्थ्यो । उनले आफूलाई मेम्बर अफ भिक्टोरियन अडर क्यास४ सम्मान गरेको थापाले बताए ।नेपाल र बेलायतबीच सन् १८१६ मा सुगौली सन्धि भएलगत्तै दुई मुलुकबीच कूटनीतिक सम्बन्ध स्थापना भएको हो । नेपालले पहिलो कूटनीतिक सम्बन्ध स्थापना गरेको मुलुक बेलायत नै हो । त्यसपछि नेपालीहरू ब्रिटिस गोर्खामा भर्ती हुन थालेका हुन् । सन् १९४७ मा बेलायतीहरू भारतलाई स्वतन्त्र छाडेर फर्किने बेलामा तीन मुलुकबीच ब्रिटिस गोर्खामा नेपालीलाई भर्ती लिने त्रिपक्षीय सन्धि भएको थियो । त्यही सन्धिका आधारमा नेपाली अहिले पनि ब्रिटिस गोर्खा र भारतीय गोर्खामा भर्ना भइरहेका छन् । सन् १८१६ देखि नै बेलायतीको सुरक्षामा नेपाली गोर्खाले सहयोग गर्दै आइरहेका छन् । महारानी एलिजाबेथको सुरक्षा जिम्मेवारी पनि नेपालीकै हातमा रहँदै आएको छ । त्यसैले उनी सधैं नेपालीकै सुरक्षाको साथमा छिन् ।"
मौलिक महोत्सव येँ याः,"(काठमाडौं)  धेरै धेरै अगाडि । कति धेरै अगाडि कति धेरै अगाडि । स्वर्गका राजा इन्द्रलाई पारिजातको फूल चाहिएको थियो । उनकी आमा बसुन्धरा व्रत बसेकी थिइन् । यसकै लागि पारिजातको फूल चाहिन्थ्यो । इन्द्र झरे, काठमाडौंको भीमसेनस्थानतिर । त्यहाँ एउटा बगैंचा थियो । त्यहीं फूल टिप्न खोज्दा मालीले उनलाई समातिहाले । इन्द्रले फूल टिप्न अनुमति लिएकै थिएनन् । फेरि ती माली पनि कम्तीका थिएनन् । तान्त्रिक थिए । इन्द्र जत्तिको देवतालाई पनि सबैले देख्ने गरेर लिंगोमा बाँधेर राखे ।छोरा नफर्केपछि आमाले ऐरावत हात्तीलाई खोज्न पठाइछिन् । इन्द्र त समस्यामा रहेछन् । आमा आफैं काठमाडौं झरिन् । त्यो पनि बौलाहीको वेशमा । छोराको स्थिति देखेर उनी छक्क परिन् । पछि धानबाली समयमै पाक्ने दिने बचन दिइन् । त्यति मात्र नपुगेर मरेकालाई स्वर्ग लान पनि मानिन् । अनि आफ्ना छोरालाई स्वर्ग फर्काइन् । इन्द्रकी आमाको बचनअनुसार काठमाडौंका खेतबारी राम्रा हुन थाले । अनि मरेकाहरू पनि स्वर्ग जान थाले ।अब कुमारीको कुरा । कुमारीको दैत्यसँग माया बस्छ । कुमारीले आफ्नो प्रेमी अथवा देशमध्ये एउटा रोज्नुपर्ने दिन आउँछ । कुमारीले देश रोज्छिन् । अनि दैत्यकै हत्या पनि गर्छिन् । कुमारीले दैत्य रोजेको भए देश रहने थिएन । आफ्नो देशका लागि उनले आफ्नो प्रेमका पनि हत्या गरिन् । यो कुमारीको अमर प्रेम कथा हो । कुमारीले भनेकी थिइन्, अब म कहिल्यै विवाह गर्दिनँ । कुमारी नै रहन्छु । यसरी उनले आफ्नो देशलाई पनि बचाइन्, उनको प्रेम पनि अमर भयो ।लाखे पनि दैत्य नै हुन्, तर देउता जस्ता राक्षस । अब उनको कथा । काठमाडौं मज्झिपातकी एउटी असाध्यै राम्री युवतीको एक राक्षससँग माया बसेछ । ती राक्षस राति राति युवतीको घरमा आउँथे । सुत्थे पनि । पछि टोल छिमेकीले थाहा पाइहाले । राक्षस समातिए । टोलवासीले ती युवती र राक्षसको विवाह गर्ने निर्णय पनि गरे । त्यसका लागि सर्त भने राखिएको थियो, टोल र यहाँका बासिन्दाको रक्षा गर्ने काम तिनै राक्षसको हुनेछ । तिनले माने पनि, अनि सुरु भयो, लाखे परम्परा ।यी सबै किंवदन्ती हुन् । काठमाडौं सहरसँग जोडिएका अनौठा न अनौठा कथाहरू । किंवदन्ती बकाइदा इतिहास होइनन् । तर इतिहास त्यति जीवन्त रहँदैन, जति किंवदन्ती रहने गर्छन् । कम्ती रोमाञ्चक छैनन् यी इन्द्र, कुमारी र लाखेका कथाहरू । सबैभन्दा मज्जाको कुरा त के भने काठमाडौं यस्तो सहर हो, जसमा देउताहरू मज्जाले घुम्न आउँछन् । तिनले आममान्छेसँग कुराकानी गर्छन्, कहिलेकाहीं आफैं समस्यामा पनि पर्छन् । यी कथाले हाम्रो समाज, परम्परा, परिवेश, मूल्य मान्यताबारे धेरथोक भनिरहेका हुन्छन् । यसमा रमाउन जान्नुपर्छ, यसमा भिज्नुपर्छ, यसले हामीलाई धेरथोक दिइरहेको हुन्छ । आज इन्द्रजात्रा । यो समय हो, काठमाडौंको सबैभन्दा ठूलो र मौलिक पर्व, येँ याःको । येँ भनेको नेपाल भाषामा काठमाडौं भयो । अनि याः भनेका पर्व । इन्द्रजात्रा भन्नु नै येँ याः भने होइन् । भाद्र शुक्ल द्वादशीदेखि आश्विन कृष्ण चतुर्दशीसम्म येँ याः मनाइन्छ, यसकै एक दिन इन्द्र जात्रा पर्छ ।यी पर्वसँग तिनै इन्द्र, कुमारी र लाखेसँग अरू धेरै जोडिन्छन् । संस्कृतिका अध्येता जितेन्द्रविलास वज्राचार्य भन्छन्, येँ याःका धेरै पक्ष छन्, यसका धेरै आयाम छन् । यो सुरुमा जस्तो मनाइन्थ्यो, यसमा समयअनुसार परिवर्तन आएको छ । यो काठमाडौंको आफ्नै मौलिक महोत्सव हो, जसको इतिहास आफैंमा धेरै वर्ष पुरानो छ । यसमा झन्झन् नयाँ मोड थपिएका छन्, यसले अझ यसलाई जीवन्त बनाएको छ । त्यसैले यो धेरै लोकप्रिय पनि छ । वज्राचार्यका अनुसार यो यही समय हो, जति बेला काठमाडौंमा धान फल्न सुरु हुन्छ । मौसम पनि मज्जाको हुन्छ, न त गर्मी, न त जाडो । कृषिको काम सकेर सबै फुर्सदमा पनि हुन्छन् । अनि यही उपयुक्त समयमा सुरु भयो, येँ याःका रूपमा महोत्सव मनाउन । खुसी मनाउने समय, रमाइलो गर्ने समय । येँ याः बारे खोज्दै जाँदा लिच्छविकाल पुग्न सकिन्छ । त्यति बेला यो जम्माजम्मी चार दिन मात्र मनाइन्थ्यो । मल्लकाल आइपुग्दा आठ दिनको भयो । कुमारी प्रथा प्रताप मल्लले सुरु गरे, तर यसको रथ यात्रा सुरु गर्ने श्रेय काठमाडौंका अन्तिम राजा जयप्रकाश मल्ललाई जान्छ । यो पर्व असाध्यै लोकप्रिय र प्रसिद्ध भएको एउटा प्रमुख कारण कुमारी रथ यात्रा नै हो । पछिल्लो समय त सिंगो नेपालकै सबैभन्दा ठूलो परिचय बनेको छ, जीवित देउता, कुमारी । यो पर्व सुरु भएको प्रतीकका रूपमा यसिं गाढिन्छ । यसका लागि चाहिने लिंगो भक्तपुरको नालागाउँबाटै ल्याउनुपर्छ । त्यहाँबाट सबैभन्दा पहिले भोटाहिटी ल्याइन्छ र पछि हनुमानढोका पुर्याइन्छ ।यसअघि यो यसिं चिकंमुगलको अट्कोनारायण अगाडि ठड्याइन्थ्यो । पछि प्रतापसिंह शाहले यसलाई हनुमानढोकामा ठड्याउने निर्णय गरे । कारण ? अर्का संस्कृतिका अध्ययेता सन मानन्धर भन्छन्, नेपाल संवत् ९८५ मा तिब्बत जितेको उत्साहमा राजाले खुसियाली मनाउन यस्तो निर्णय गरे । तिनै अध्येता मानन्धरका अनुसार येँ याः धेरै अर्थमा पितृमोक्षको पर्व हो । मृतको सम्झनामा उपाकु वनेगु गरिन्छ । त्यसो भनेको दिवंगत आफन्तको सम्झनामा धूप बाल्दै, पाल्चा राख्दै केहीले त बाजा बजाउँदै काठमाडौंका नगर घुमिन्छ । येँ याःको अर्को उत्तिकै रोमाञ्चक पक्ष हो, हाथु हायकेगु । यसिं ठड्याउनेबित्तिकै हनुमानढोकास्थित हाथुद्यो खोलिन्छ । यी हुन्, श्वेत भैरव । भैरवको विशाल शीर मात्र भएको मूर्ति राजा रणबहादुर शाहले स्थापना गरेको मानिन्छ । हाथु हायकेगु भनेर साँझतिर भैरवको मुखबाट जाँडरक्सी बहाइन्छ, मूर्तिको पछाडि रहेको ठूलै घ्याम्पोबाट ।भैरवको मुखमा रहेको नलीबाट बगेको यो पवित्र जाँडरक्सी पिउँदा मोक्ष प्राप्त हुने विश्वास गरिन्छ । यसको सेवनले नानाथरीका रोग निको हुने विश्वास अझ छँदै छ । त्यसैले हाथु हायकेगु का बेला खुबै भीड लाग्छ । येँ याःकै बेला टोल टोलमा खलक खलक मिलेर भजन गाउने परम्परा पनि छ । कुमारीको रथ यात्रा पनि तीनपल्ट गरिन्छ । सुरुमा भयो, क्वनेयाः । दोस्रो भयो, थनेयाः । तेस्रोपल्ट रथ तान्ने परम्परा भने राणाकालमै मात्र सुरु भएको थियो र यसलाई भनिन्छ, नानीचायाः । कुमारीसँग राजतन्त्रको एउटा विशिष्ट परम्परा पनि जोडिएको छ, जुन हो, यही नानीचायाः सकेपछि राजाले कुमारीबाट टीका थाप्ने परम्परा । अब त हाम्रोमा राजतन्त्र पनि रहेन । जति बेला थियो, त्यति बेला राजाले त्यस दिन कुमारीबाट टीका थाप्नुको अर्थ एक वर्षका लागि राज्य चलाउन आसिक माग्नुजस्तै थियो । इन्द्रजात्राकै बेला पृथ्वीनारायण शाहले काठमाडौंमा आक्रमण गरेका थिए र भनिन्छ, पछि उनले पनि यहाँको संस्कृतिलाई उत्तिकै मान्ने र अगाडि बढाउने बचन दिएका थिए ।अब नयाँ कुरा । येँ याःसँग दुई तथ्य जोडिएका छन्, त्यो पनि केही वर्षअगाडि मात्र । साँच्चै त्यसको पनि केही वर्षअगाडि मात्र भएको भए, यसलाई समाजले स्वीकार्ने थिएन । तर अहिले सबैलाई सजिलै पचेको छ । अचेल हाथु हायेगु का धेरै दिनमध्ये एक दिन महिलाका लागि मात्र छुट्याइएको छ । थनेयाः को भोलिपल्ट महिला मात्र तिनै श्वते भैरवअगाडि जम्मा हुन्छन् र आफूआफूबीचको भिडमभीडबीच जाँडरक्सीको स्वाद चाख्छन् ।अनि अचेल महिला मात्रले पनि एक दिन कुमारीको रथ तान्ने परम्परा सुरु भएको छ । पहिले त रथ तान्ने डोरी पनि महिलाले छुन पाउँदैन थिए । छोए बात लाग्थ्यो । तर आजभोलि नानिचायाः को दिन महिलाले मात्र रथ तान्छन् । अचेल कुरा काट्ने कोही छैनन् । येँ याःको मज्जा नै यही हो । ती दिन त्यस्ता पनि थिए, जति बेला इन्द्र काठमाडौं झरेका थिए । अहिले त्यस्ता दिन छन्, जति बेला महिलाले रथ तान्ने काम मात्र गर्दैनन्, देउताको मुखबाट निस्केको पवित्र जाँडरक्सी पनि खान्छन् ।"
क्रिकेटर लामिछानेविरुद्ध पक्राउ पुर्जी,"काठमाडौं (कास) नाबालिगलाई बलात्कार गरेको आरोप लागेका नेपाली राष्ट्रिय क्रिकेट टोलीका कप्तान सन्दीप लामिछानेविरुद्ध पक्राउ पुर्जी जारी भएको छ । जिल्ला अदालत काठमाडौंबाट अनुमति लिएर प्रहरीले पक्राउ पुर्जी जारी गरेको हो । जिल्ला अदालतले बिहीबार काठमाडौं प्रहरी वृत्त गौशालालाई लामिछानेलाई पक्राउ गरी अनुसन्धान गर्न अनुमति दिएको थियो । त्यसपछि प्रहरी वृत्त गौशालाले उनलाई फरार सूचीमा राखेर पुर्जी जारी गरेको हो । पीडित नाबालिगले गत भदौ ५ गते साँझ लामिछानेले नगरकोट लगेको र त्यही रात फर्किएर काठमाडौंको एक होटलमा पुर्याई जबर्जस्ती करणी गरेको आरोप लगाएकी छन् । बुधबार प्रहरीले लामिछानेविरुद्धको जाहेरी दर्ता गरेको थियो । पक्राउ गरी अनुसन्धान गर्न अदालतबाट अनुमति पाइसकेपछि प्रहरीले नेपाल क्रिकेट संघ (क्यान) मार्फत लामिछानेलाई फर्काउन औपचारिक आग्रह गर्ने तयारी गरेको छ । त्यसपछि पनि लामिछाने नफर्किए इन्टरपोल वा अरू माध्यमबाट झिकाइने एक प्रहरी अधिकारीले जानकारी दिए । हाल उनी क्यारेबियन प्रिमियर लिग (सीपीएल) खेल्न वेस्ट इन्डिज छन् । क्यानका कार्यवाहक सचिव प्रशान्त मल्लसँग टेलिफोन कुराकानीमा लामिछानेले आफू निर्दोष भएको र सीपीएल सकिनेबित्तिकै वेस्ट इन्डिजबाट फर्किएर कानुनी लडाइँ लड्ने बताएका छन् । स्रोतका अनुसार सुरुमा लामिछानेका साथीसँग किशोरीको चिनजान भएको थियो । पछि ती साथीमार्फत पीडित नाबालिग लामिछानेको सम्पर्कमा पुगेकी थिइन् । एक महिनाअघि मात्र दोहोरो चिनजान भएका उनीहरूबीच सामाजिक सञ्जालमा कुराकानी र फोटो आदानप्रदान हुने गरेको पनि खुलेको छ । प्रहरीले लामिछानेविरुद्ध मुलुकी अपराध संहिता २०७४ अनुसार अनुसन्धान सुरु गरेको जनाएको छ । संहिताको दफा २१९ मा कसैले कुनै महिलालाई निजको मञ्जुरी नलिई करणी गरेमा वा मञ्जुरी लिएर भए पनि १८ वर्षभन्दा कम उमेरको कुनै बालिकालाई करणी गरेमा निजले त्यस्तो महिला वा बालिकालाई जबर्जस्ती करणी गरेको मानिनेछ भनिएको छ । संहितामा १६ देखि १८ वर्ष उमेरका नाबालिग किशोरीलाई जबर्जस्ती करणी गरेको पुष्टि भए १० वर्षदेखि १२ वर्षसम्म कैद सजाय हुने उल्लेख छ । यसैबीच, क्यानले कप्तान लामिछानेलाई राष्ट्रिय क्रिकेट टोलीबाट निलम्बन गरेको छ । पक्राउ पुर्जी जारी भएपछि क्यानको कार्यसम्पादन समिति बैठकले उनलाई निलम्बन गरेको हो । क्यानले लामिछानेलाई गत वर्ष मंसिर २९ मा कप्तान नियुक्त गरेको थियो । उनी सन् २०१६ देखि नेपाली राष्ट्रिय टोलीबाट खेल्दै आएका छन् ।"
दाहालसँग नोकझोंक गर्ने शर्माको बल के हो ?,"(काठमाडौं)  माओवादी उपमहासचिव एवं अर्थमन्त्री जनार्दन शर्माले पार्टी पदाधिकारी चयनप्रति सार्वजनिक रूपमै आलोचना गरेपछि अध्यक्ष पुष्पकमल दाहाल आक्रोशित भएका छन् । शर्माको अभिव्यक्तिप्रति सार्वजनिक रूपमा कडा टिप्पणी नगरे पनि दाहालले निकटस्थसँग अति नै हुन थाल्यो भन्न थालेका छन् । माओवादीबाट मोहन वैद्य र बाबुराम भट्टराई बाहिरिएपछि सार्वजनिक मञ्चमा अरू नेताले दाहालविरुद्ध बोल्न हिम्मत गरेका थिएनन् । पार्टीमा दाहालको यस्तो प्राधिकार छ कि उनले जे चाह्यो त्यही हुँदै आएको छ । सशस्त्र युद्धको बेलादेखि नै दाहालविरुद्ध उत्रने नेतालाई पार्टी छाड्नुपर्ने वा खुम्चेर बस्नुपर्ने अवस्थामा पुर्याइएको छ । शर्मा आफूविरुद्ध बोल्ने नेताका रूपमा निस्किएपछि दाहाल आक्रोशित बनेको उनीनिकट नेताहरू बताउँछन् । माओवादीमा शर्मा र वर्षमान पुन महासचिवका आकांक्षी थिए । नेतृत्वले उनीहरूलाई व्यवस्थापन गर्न नसकेकै कारण पदाधिकारी चयनमा ढिलाइ हुँदै आएको थियो । पार्टीले महाधिवेशनको करिब आठ महिनापछि भदौ पहिलो साता पदाधिकारी चयन त गर्यो तर शर्मा र पुन दुवै उपमहासचिवमा सीमित भए । त्यसको असन्तुष्टि शर्माले बुधबार अखिल (क्रान्तिकारी) को कार्यक्रममा दाहालकै सामुन्ने पोखे । शर्माले आफू दाहालको प्रमुख रक्षक भएको दाबी गर्दै एक नम्बर आलोचक पनि आफैं भएको बताएका थिए । उनले यसो भन्दा प्रज्ञा प्रतिष्ठानको हलमा अखिल क्रान्तिकारीका विद्यार्थीले ताली बजाएका थिए, जुन दृश्य दाहाललाई चित्त बुझेन । लगत्तै दाहालले पार्टी अध्यक्षको हैसियतमा आफूले शर्मालाई हुर्काएको जवाफ दिए । कार्यक्रममा शर्माले नीति र नेतृत्व सही ढंगले अघि बढ्नुपर्ने आफ्नो माग रहेको बताए । अध्यक्ष कमरेडको सबैभन्दा बढी कडा आलोचक पनि मै हुँ, सबभन्दा बढी रक्षा गर्ने पनि मै हुँ, उनले भनेका थिए, अध्यक्षले जवाफ यहींबाट दिनुहोला । नीति र नेतृत्वको रक्षा गर्न सकिएन भने आन्दोलन अघि बढ्न सक्दैन । यसको अर्थ नेतृत्वको कमजोरीको आलोचना नगर्ने होइन, आलोचना पनि गर्नुपर्छ । जवाफमा दाहालले भनेका थिए, जनार्दनजीले जाँदाजाँदै नीति र नेतृत्व रक्षाको कुरा भन्नुभयो । म तपार्इंहरूलाई के भन्न चाहन्छु भने जनार्दनलाई रक्षा गर्न र हुर्काउन पनि प्रचण्डको मुख्य भूमिका हो । शर्माले दुई साताअघि माओवादी कर्णाली प्रदेशको प्रशिक्षणमा पनि उपमहासचिवको हैसियतले सहभागी नभएको भन्दै दाहालप्रति कटाक्ष गरेका थिए । दाहालले त्यही मञ्चमा शर्माप्रति संकेत गर्दै पार्टीमा गुट नै गुट भएको बताएका थिए । बुधबार पनि शर्माले आलोचना गरेपछि दाहालले आफूमाथि अपमान भएको ठानेको निकट नेताहरू बताउँछन् । दाहालनिकट एक नेताले अध्यक्षलाई खुइल्याउन खोज्दा पार्टी नै खुइलिनेप्रति उपमहासचिव शर्मा सचेत हुनुपर्ने बताए । जनार्दनजी पार्टीको निर्णयविरुद्ध सार्वजनिक रूपमा बोल्दै हिँड्नुभएको छ, उनले भने, अध्यक्षले बजेट निर्माणका क्रममा अनधिकृत व्यक्ति प्रवेश गराएको काण्डमा अध्यक्षले रेस्क्यु गरेर शर्मालाई पुनः अर्थमन्त्री बनाउनुभयो । उहाँ अहिले अध्यक्षविरुद्ध उत्रिनु गलत हो । गत जेठ १४ गते राति अर्थ मन्त्रालयमा अनधिकृत व्यक्ति छिराएर बजेटमा करको दर हेरफेर गरेको आरोप लागेर चौतर्फी आलोचना भएपछि शर्माले मन्त्री पदबाट राजीनामा दिएका थिए । संसदीय विशेष छानबिन समितिले सीसीटीभी फुटेज नभेटिएको भन्दै सफाइ दिएपछि शर्मा पुनः अर्थमन्त्रीमा नियुक्त भएका थिए । शर्मा र पुन माओवादीमा खम्बाका रूपमा चिनिन्थे । दुवै नेता दाहालका विश्वासपत्र पनि थिए । शर्मा बाहिरी मोर्चा र पुन आन्तरिक काममा प्रभावकारी देखिन्छन् । माओवादी सशस्त्र संघर्षका बेला दाहाल लडाकुको सुप्रिम कमान्डर थिए भने शर्मा र पुन डेपुटी । पुनले लडाइँको पूर्वी र शर्माले पश्चिम मोर्चा सम्हालेका थिए । दुवैले एउटै पद ताकेपछि अप्ठ्यारोमा परेका दाहालले पदाधिकारी चयन प्रक्रिया धकेल्दै आएका थिए । भदौ ४ को स्थायी समिति बैठकले दाहालको प्रस्तावमा उनीहरूलाई उपमहासचिवमा सीमित गरेर देव गुरुङलाई महासचिव बनायो । गुरुङलाई महासचिव चयन गर्नुअघि दाहालले पुन र शर्मामध्ये एक जनालाई महासचिव बनाउने आवश्वान दिएको स्रोतको दाबी छ । दुवै नेताले खुमलटारमा दाहाललाई आफूहरूमध्ये एकलाई महासचिव बनाए आपत्ति नहुने बताएका थिए । त्यसबेला दाहालले खासै प्रतिक्रिया जनाएका थिएनन् । तर पुनलाई महासचिव बनाउँदा शर्मा बिच्किने, शर्मालाई बनाउँदा पुन असन्तुष्ट हुने दाहालले अनुमान गरे अनि मध्यमार्ग अपनाएर गुरुङलाई अघि सारे । गुरुङ भने विगतदेखि नै दाहालका राजनीतिक आलोचक थिए । अध्यक्षको पुन र शर्मासँग डर र भर दुवै छ, उनीहरूमध्ये एक जनालाई महासचिव बनाउँदा द्वन्द्व बढ्न सक्थ्यो । त्यसैले देवजी महासचिव हुनुभयो, माओवादीका एक पदाधिकारीले भने । शर्मा र पुनको पार्टीको जिल्ला तहसम्म गुटगत संगठन छ । पार्टी नेतृत्व चयन, केन्द्र, प्रदेश र स्थानीय निर्वाचनमा टिकट वितरणमा यी दुई नेताको बढी प्रभाव पर्छ । अर्थमन्त्रीको जिम्मेवारी सम्हालिरहेको भए पनि महासचिव हुनेमा पुनभन्दा शर्मा बढी आशावादी थिए । उनले निकट नेताहरूसँग अध्यक्ष दाहालले आफूलाई महासचिव बनाउन बचन दिइसकेको बताउँदै आएका थिए । अध्यक्षले महासचिव बनाउने बचन दिनुभएको थियो, अहिले धोका भयो शर्माको भनाइ उद्धृत गर्दै स्रोतले भन्यो । शर्माले कार्यक्रममा उपमहासचिवको हैसियतमा उपस्थिति नभएको बताउने गरे पनि पदबाट राजीनामा दिएको घोषणा भने गरेका छैनन् । पदाधिकारी चयनका बेला स्थायी समिति बैठकमा भने शर्माले महाधिवेशनको भावनाअनुसार नभएको टिप्पणी गर्दै उपमहासचिव पद अस्वीकार गरेका थिए । उनले सहमतिमा महासचिव चयन नभए केन्द्रीय समितिमा निर्वाचन गराएर चयन गर्नुपर्ने बताउँदै आएका थिए । पार्टीले उपमहासचिव बनाउन गरेको निर्णय नमान्ने तर महाधिवेशन अघि दिएको संगठन विभाग प्रमुखको हैसियतमा मञ्चमा बोल्ने जनार्दनजीको गतिविधि पार्टी नीतिसँग मेल खाँदैन, दाहालनिकट एक नेताले भने, पार्टी निर्णय मान्नुपर्यो, यसरी अराजक ढंगले चल्न मिल्दैन ।गुरुङ पुन र शर्माभन्दा वरिष्ठ नेता हुन् । तर गुरुङलाई महासचिव बनाइएकामा माओवादीभित्र धेरै नेता असन्तुष्ट छन् । खासगरी भारत र अमेरिकालाई हेर्ने सवालमा गुरुङ अनुदार देखिन्छन् । पार्टी महासचिवको हैसियतले राष्ट्रिय र अन्तर्राष्ट्रिय सन्तुलन मिलाउन उनलाई गाह्रो हुने नेताहरूको बुझाइ छ । २०६९ मा मोहन वैद्यसँग अलग भएका गुरुङ २०७२ मा माओवादीमा फर्केका थिए । उपमहासचिव पुन पनि महासचिव पद नपाएपछि असन्तुष्ट छन् । तर उनले सार्वजनिक रूपमा असन्तुष्टि पोखेका छैनन् । महासचिव नभए पनि पार्टीका लागि खटिरहेको छु, पुनका निकट एक नेताले भने, यसरी महत्त्वपूर्ण निर्णयमा खटाउने भए महासचिव बनाएको भए हुन्थ्यो । सचिव राम कार्कीले विगतमा कोठाभित्र अध्यक्षको आलोचना हुने गरेको भए पनि संसदीय धारमा गएपछि सार्वजनिक मञ्चमा आलोचना हुन थालेको बताए । अहिले सार्वजनिक मञ्चमा आलोचना हुन थालेको छ । यो स्वाभाविक पनि हो, उनले भने, पार्टीको संसदीय चरित्र बाहिर आउँदै छ ।शर्माले सशस्त्र द्वन्द्वकालदेखि नै दाहाललाई फकाउने र धम्काउने गर्दै आएका छन् । तर ती आन्तरिक रूपम सीमित रहन्थे । पछिल्लोपटक भने सार्वजनिक रूपमै आलोचना भएपछि दाहालले कुनै एक्सन लिन्छन् कि त्यत्तिकै सामसुम पारिदिन्छन् भन्नेमा पार्टीभित्र चासो उत्पन्न भएको छ । पदाधिकारी चयनको निर्णयबाट दाहाल पछि हट्न सक्ने देखिँदैन । सम्मुखमा आमनिर्वाचन रहेकाले शर्माको असन्तुष्टिलाई दाहालले हाल चर्को प्रतिक्रिया नदिने सम्भावना रहेको एक नेताले बताए । चुनावको मुखमा बढी प्रतिक्रियात्मक बन्दा पार्टीभित्र असन्तुष्टि बढ्छ । त्यसले चुनावको माहोल बिगार्न सक्छ, ती नेताले भने । पदाधिकारी चयन प्रक्रियामा अरू नेता पनि असन्तुष्ट रहेकाले आमनिर्वाचनपछि पार्टी विशेष महाधिवेशनमा जाने सचिव कार्कीले बताए । चुनावपछि सैद्धान्तिक र वैचारिक विशेष महाधिवेशन हुन्छ, उनले भने, त्यसबेला नेतृत्व चयनको मुद्दा उठ्नेछ ।"
गठबन्धनलाई सिट संख्या टुंग्याउनै सकस,"(काठमाडौं)  सत्ता गठबन्धनमा कुन दलले कति सिट पाउने भन्ने विवाद मिलाउन नसक्दा कांग्रेस नेता कृष्णप्रसाद सिटौला नेतृत्वको कार्यदलले सहमति जुटाउने जिम्मा फेरि शीर्ष नेतृत्वलाई नै दिएको छ । संख्याको विवाद मिलाउन बिहीबार एघार घण्टासम्म दुईपक्षीय र तीनपक्षीय छलफल भए पनि पाँच दलमध्ये कांग्रेस, माओवादी, एकीकृत समाजवादी र जनता समाजवादी (जसपा) बीच सहमति जुटेन । सिट संख्या टुंग्याउन नसकेपछि सिटौलाले गठबन्धनका शीर्ष नेताहरूलाई कार्यदलले एक महिनाको अवधिमा गरेका गृहकार्य र करिब ९० निर्वाचन क्षेत्रमा भएका सहमतिबारे ब्रिफिङ गरेका थिए । गठबन्धन दलबीच कसले कति सिट पाउने भन्ने संख्या यकिन गर्न नसक्दा क्षेत्रगत छलफलबाट शतप्रतिशत समझदारी जुटाउन नसकिएको कार्यदलका एक सदस्यले बताए । उनका अनुसार कांग्रेसले १०० सिट दाबी गरेकामा ९० सिटको अडान छाडेको छैन । माओवादीले ६० को दाबी गरेकामा ५० सिट पाउनुपर्ने अडान राखेको छ । एकीकृत समाजवादी ४० को दाबीबाट २५ र जसपा ३२ को दाबीबाट २७ सिट पाउनुपर्ने अडानमा छन् । राष्ट्रिय जनमोर्चाको दाबी दुई सिटमा छ ।प्रचण्डले कांग्रेस ९० बाट घटेर ८२८३ मा आउनुपर्छ भन्ने सोचाइ बनाइरहेका छन्, कांग्रेस त्यतिमा झर्यो भने अन्य दललाई मिलाउन सकिन्छ भन्ने प्रचण्डको सोच छ, त्यस्तै कांग्रेसले माओवादी ५० बाट ४५ मा झर्नुपर्छ भन्ने ठानिरहेको छ, निर्वाचनपछि गठबन्धनको निरन्तरतालाई लिएर कताकता दाहाल र देउवाबीच पनि अविश्वास हो कि जस्तो देखिन्छ, कार्यदलका अर्का एक सदस्यले भने, दुवैले एकले अर्कालाई साइजमा राख्ने रणनीतिक प्रयत्न भित्रभित्रै चलिरहेको छ ।प्रतिनिधिसभाको १६५ निर्वाचन क्षेत्रमध्ये कार्यदल तहबाट करिब ९० क्षेत्रमा समझदारी जुटेको छ । कांग्रेसका ६०, माओवादीका १५, एकीकृत समाजवादीका ८ र जसपाका ८ क्षेत्रमा अन्य दलको दाबी नभएकाले समझदारी बनेको छ । त्यसमा केही सिट थपिने क्रममा भएकाले ९०९५ सिटमा समझदारी भइसकेको छ । कसले कति पाउने भन्ने समझदारी बनेमा मुख्य मिलाउनुपर्ने सिट भनेको १५२० निर्वाचन क्षेत्रको हो, बालुवाटार स्रोतले भन्यो, खासगरी मधेस प्रदेशमा कसले कति पाउने भन्ने मुख्य विवाद छ ।मधेस प्रदेशमा जसपाले मात्रै २२ निर्वाचन क्षेत्रमा दाबी गरेको छ । कांग्रेसको दाबी पनि त्यति नै छ । गठबन्धन दलबीच मधेस प्रदेशका ३२ निर्वाचन क्षेत्रमा माओवादीलाई ४, एकीकृत समाजवादीलाई २, कांग्रेस र जसपालाई १३१३ सिट बाँडफाँट गरेर मिलाउनेबारे छलफल भइरहेको छ । मधेस प्रदेशमै मुख्य आधार रहेको जसपाले १३ सिटभन्दा बढीको अडान राखिरहेको छ । कार्यदलका सदस्य एवं माओवादी नेता वर्षमान पुनले कार्यदलले ८० प्रतिशत क्षेत्रमा सहमति गरेर कार्यदललाई प्रतिवेदन बुझाएको दाबी गरे । केही समस्या देखिएका निर्वाचन क्षेत्रमध्ये तीनपक्षीय कम र दुईपक्षीय बढी छ, त्यसलाई शीर्ष नेताहरू बसेर टुंग्याउनु हुनेछ, उनले भने । सञ्चारमन्त्री ज्ञानेन्द्रबहादुर कार्कीले न्यायोचित रूपमा बाँडफाँट हुने विश्वसनीय वातावरण बनेको बताए । कार्यदलले गरेका कामको रिपोर्ट हामीले नेताहरूलाई बुझाएका छौं, आवश्यकताअनुसार शीर्षस्थ नेता र कार्यदल बसेर नमिलेका क्षेत्र मिलाउने काम हुन्छ, यो काममा अब धेरै ढिलाइ हुन्न, उनले भने, भागबन्डा मात्रै नभएर परिणाम आउने गरी चुनावी तालमेल मिलाउने पक्षमा गठबन्धन छ । सिट संख्या पनि न्यायोचित रूपमा वितरण हुन्छ । परिणाम पनि राम्रो आउँछ ।नमिलेका निर्वाचन क्षेत्रमा सहमति जुटाउने प्रयासमा बिहान ९ देखि २ बजेसम्म कार्यदल बैठक बसेको थियो । कार्यदलले नसकेपछि साढे २ बजेपछि शीर्ष नेता र कार्यदलको बैठक बसेको हो । कांग्रेसमाओवादी, कांग्रेसजसपा, कांग्रेसएकीकृत समाजवादी, माओवादीजसपाबीच शृंखलाबद्ध छलफल चलेको थियो । देउवा र दाहालबीचमा पनि छुट्टाछुट्टै छलफल भएको थियो । मधेस प्रदेशका कार्यक्रममा गएका जसपा नेता उपेन्द्र यादव २ बजे राजधानी फर्कनासाथ राष्ट्रपति विद्यादेवी भण्डारीलाई भेट्न सिधै शीतल निवास पुगेका थिए । नागरिकता विधेयकलगायतका विषयमा साढे २ घण्टा शीतल निवासमा छलफल गरेर यादव ४ बजेपछि मात्रै गठबन्धन बैठकमा आइपुगेका थिए ।जसपा असन्तुष्टमधेस प्रदेशमा सिट बाँडफाँटमा कुरा नमिलेपछि जनता समाजवादी पार्टीले गठबन्धनबाट अलग्गिने चेतावनी दिएको छ । अध्यक्ष उपन्द्रे यादवले एक्लै चुनाव लड्ने गरी तयार रहन कार्यकर्तालाई निर्देशनसमेत दिएका छन् । वीरगन्जमा बिहीबार आयोजित कार्यकर्ता भेला तथा प्रशिक्षण कार्यक्रममा बोल्दै उनले गठबन्धनबिना पनि चुनाव लड्न सक्ने बताएका हुन् ।जसपाका केन्द्रीय कार्यकारिणी सदस्य एवं प्रवक्ता मनीषकुमार सुमनले सिट बाँडफाँटमा गठबन्धन दलका नेताहरूको आफू मात्रै मुख्य बनौं भन्ने इच्छा देखिएको बताए । उनले जसपा गठबन्धनको संस्थापक भएको र गठबन्धनमा रहनुको उद्देश्य सबैले मिलेर जित्ने रहेको तर गठबन्धन दलका नेताहरूमा मधेसलाई हेप्ने, आफैं मुख्य बन्ने प्रवृत्ति देखिएको उनले बताए । सिट बाँडफाँटमा मधेसको शक्तिलाई पाखा लगाउन खोजिँदै छ, उनले भने, जुन हाम्रा लागि मान्य छैन । कार्यकारिणी सदस्य रकम चेम्जोङका अनुसार जसपाले देशभरमा ३२ सिट दाबी गरेको छ । ०७४ मा जसपा (तत्कालीन संघीय समाजवादी फोरम) ले मधेस प्रदेशमा १० सिट जितेको थियो, कांग्रेसले ६ र माओवादीले ३ सिट जितेका थिए, त्यही हिसाबले बाँडफाँट हुनुपर्यो भन्ने हाम्रो माग हो, उनले भने ।संघीय समाजवादी फोरम २०७४ को प्रतिनिधिसभा निर्वाचनमा मधेस प्रदेशको सबैभन्दा ठूलो राजनीतिक शक्ति बनेको थियो । जसपाले मधेस प्रदेशमा बढी सिट माग गर्नु जायज रहेको उनले बताए । गत निर्वाचनमा जितेको सिटसमेत खुम्चाइनु भनेको मधेसप्रति अन्याय गर्न खोजिएको हो, उनले भने । जसपाले मधेसमा आफ्नो वर्चस्व पुनः कायम गर्न चाहेको छ तर अन्य सत्ता गठबन्धन दलले पनि सिट बाँडफाँट गर्न चाहन्छन् । मधेस प्रदेशमा अधिक सिटको माग गरेको र अरू दलले पनि लोभ देखाएकै कारण जसपा एक्लै निर्वाचनमा जान सक्ने सम्भावना बढेको जसपाका एक केन्द्रीय कार्यकारिणी नेताले बताए । मधेसमा जसपाले भनेअनुसार सिट नपाए गठबन्धन लम्बिँदैन, ती नेताले भने, अध्यक्ष यादवको कडा निर्देशन छ ।मधेस प्रदेशमा कांग्रेसले जसपाभन्दा बढी सिट दाबी गरेको छ । एकीकृत समाजवादी र माओवादीले पनि मधेसमा विगतमा जितेको भन्दा बढी सिट दाबी गर्दै आएका छन् । मधेस प्रदेशले नै गठबन्धन बलियो बनाएको र शक्तिकेन्द्रित क्षेत्रमा जसपालाई कमजोर बनाउन खोजिएको भन्दै जसपाका नेताहरू चिढिएका हुन् । प्रवक्ता सुमनले भने, हामी सबैको जित हुने हेतुले गठबन्धनमा आएका हौं, सबै ठूला पार्टी मिलेर मधेसलाई हेप्ने गरिन्छ भने त्यो मान्य हुँदैन ।"
द्वन्द्वपीडितसँग विधेयकमाथि छलफल,"काठमाडौं (कास) प्रतिनधिसभाको कानुन, न्याय तथा मानवअधिकार समितिले सशस्त्र द्वन्द्वकालका पीडितसँग बिहीबार संक्रमणकालीन न्यायसम्बन्धी विधेयकमाथि दफावार छलफल गरेको छ । छलफलका लागि राज्य तथा विद्रोही दुवै पक्षबाट पीडित ४२ जना समितिमा पुगेका थिए । साढे सात घण्टा लगातार चलेको छलफलमा उनीहरूले विधेयक संशोधनको सूची पेस गरेका थिए । संसदीय समितिका सभापति कृष्णभक्त पोखरेलले द्वन्द्वपीडितले विशेष गरी ६ वटा बुँदामा आफ्ना माग राखेको र त्यसलाई गम्भीरताका साथ लिइएको जानकारी दिए । विधेयक पीडकलाई केन्द्रमा राखेर ल्याइएको पीडितको माग छ । उनीहरूले विधेयक पीडित केन्द्रित हुनुपर्ने, हत्या, अपहरण, बलात्कारजस्ता अपराधलाई मानवअधिकारको गम्भीर उल्लंघन भनी परिभाषित गर्नुपर्ने, यस्ता उल्लंघनकर्तालाई आममाफी दिने प्रावधान खारेज हुनुपर्ने, विशेष अदालतले गरेको फैसलाउपर सर्वोच्च अदालतमा पुनरावेदन दिने अधिकारपीडितलाई हुनुपर्ने, अन्तर्राष्ट्रिय मानवअधिकार कानुन तथा नेपालको संविधान र सर्वोच्च अदालतको आदेशको जगमा विधेयक संशोधन हुनुपर्ने तथा बहिर्गमित बाल सैनिकलाई पीडित भनी सम्बोधन गर्नुपर्ने माग राख्दै आएका छन् । समितिमा माओवादीका सांसदहरूले बैठक शुक्रबार पनि जारी राखेर संशोधन प्रक्रिया टुंग्याउँदै समितिबाट सक्दो चाँडो सदनमा विधेयक फर्काउनुपर्ने राय व्यक्त गरेका थिए । तर सभापति पोखरेलले समितिमा उठेका सवालमा राजनीतिक सहमति चाहिने भएकाले शुक्रबार नेताहरूसँग गर्ने उल्लेख गर्दै बैठक शनिबार ११ बजेका लागि बोलाएका छन् । अबको बैठकमा राष्ट्रिय मानवअधिकार आयोग, अधिवक्ता तथा नागरिक समाजका प्रतिनिधिसँग समितिले छलफल गर्ने भएको छ । उनीहरूलाई बिहीबारकै छलफलमा बोलाइएको भए पनि पीडितको कुरा नसकिएकाले शनिबार बोलाउने निर्णय गरिएको हो । यसअघि संशोधनकर्ता सांसदसँग पनि समितिले छलफल गरेको थियो । हामीसँग समय कम छ, गर्नुपर्ने काम धेरै छन्, सभापति पोखरेलले भने, पीडितको कुरा सुनिसकेपछि म अब नेताहरूसँग अनौपचारिक छलफल गरेर विधेयक संशोधन के कसरी गर्न सकिन्छ भन्ने निचोडमा पुग्नेछु ।नेताहरूसँगको छलफलमा सहमति जुटे शनिबारै विधेयकलाई संशोधनसहित समितिमा पठाउने पोखरेलको तयारी छ । सहमति जुटेन भने विधेयक पारित गर्ने समय हामीसँग छैन, उनले भने, तर म सहमतिको सक्दो प्रयासमा लाग्नेछु ।"
सार्वजनिक ऋण : कति भएपछि अति ?,"पछिल्लो समय नेपालको सार्वजनिक ऋण इतिहासमै उच्च छ । सात वर्षअघिसम्म कुल गार्हस्थ्य उत्पादन (जीडीपी) को अनुपातमा २२५ प्रतिशत रहेको ऋण अहिले ४१४७ प्रतिशत पुगेको छ । आन्तरिक र बाह्य गरी कुल २० खर्ब रुपैयाँ नाघेको ऋणको साँवा र ब्याज भुक्तानीमा मात्रै गत आर्थिक वर्षमा सरकारले झन्डै सवा खर्ब रुपैयाँ खर्चेको छ, जुन हालसम्मकै उच्च हो । ७६ अर्ब ७४ करोड साँवा र ब्याज मात्रै ४५ अर्ब १२ करोड तिरेको छ । ऋणको यो आँकडा मात्रै आफैंमा डरलाग्दो होइन, कति विकसित मुलुकहरूले जीडीपीको आकारभन्दा धेरै बढी ऋण लिएका छन् । त्यस्ता अधिकांश देशले ऋणको सदुपयोग गर्न सकेका छन्, र विश्व बजारमा चल्ने मुद्रा भएका उनीहरूलाई यो धेरै पिरलोको विषय पनि बन्दैन । तर हाम्रो अवस्था त्यस्तो होइन, पुँजी वृद्धिमा सहयोगी हुन नसकेको ऋण बढ्दै गएमा त्यो देशका लागि बोकिनसक्नुको बोझ बन्न सक्छ । चिन्तालाग्दो पक्ष, नेपालको ऋणलाई प्रयोजन र उपयोगिताको कसीमा नियाल्दा अवस्था सुखद देखिँदैन ।ऋण फलदायी हुन यसले पुँजी वृद्धिमा सघाउनुपर्ने हो, जीडीपीमा योगदान दिनुपर्ने हो । त्यसो भएमा मात्रै अर्थतन्त्रको आकारसँगै देशको विकास हुने हो, राज्यको नागरिकमाथि खर्च गर्ने क्षमता बढ्ने हो । तर पछिल्ला पाँच वर्षमा मात्रै थपिएको १४ खर्ब ऋणबाट उल्लेख गर्नलायक कुनै प्रगति भएको देखिँदैन । उल्टै, मुलुकले पुँजीगत खर्चको आधाभन्दा बढी रकम बराबरको साँवाब्याज तिर्नुपरेको छ । गत आर्थिक वर्षमा मात्रै देशले पुँजीगत खर्चको ५४२७ प्रतिशत साँवाब्याज तिरेको छ । तथ्यांकको अर्को कोणबाट हेर्दा देशको कुल राजस्वको करिब ११ प्रतिशत ऋणको किस्ता तिर्दै सकिएको छ ।ऋण उत्पादनशील बन्न नसक्दा निश्चय पनि त्यसका अनेक जोखिम हुन्छन् । राज्यले कमाएको ठूलो हिस्सा यसको किस्ता तिर्दै सकिन्छ । सरकारलाई विकास बजेट नपुग हुन्छ । सानातिना परियोजना सञ्चालन गर्न पनि फेरि ऋणै लिनुपर्ने हुन्छ, जसको पनि सदुपयोग हुन नसकेमा फेरि उही दुश्चक्र दोहोरिन्छ । बाह्य ऋणको हकमा त यसबाट वैदेशिक मुद्रा सञ्चितिमा पनि चाप पर्छ । २० खर्ब १२ अर्ब हाराहारी पुगेको ऋणमध्ये १० खर्ब २५ अर्ब रुपैयाँ त बाह्य नै छ, त्यसैले यो पाटोमा विचार पुर्याउनुपर्छ । कथं ऋण बढ्दै गएमा देशै टाट पल्टिन सक्छ, श्रीलंकाको उदाहरण ताजै छ । विकसित देशहरूले आन्तरिक ऋण बढी उठाउने गरे पनि सानो अर्थतन्त्र भएको नेपालले त्यसो गर्दा निजी क्षेत्रमा नकारात्मक असर पुग्छ, यो पक्ष पनि विचारणीय छ । चिन्ता विकास बजेटको मात्र होइन, प्रधानमन्त्री शेरबहादुर देउवाले त त्यसभन्दा एक कदम अघि बढेर कर्मचारीलाई तलब खुवाउनै पनि ऋण लिनुपर्ने अवस्था आउन लागेको बताएका छन् । प्रधानमन्त्री स्वयंले यस्तो कुरा बोल्दा राष्ट्रिय आत्मविश्वासमा कस्तो प्रभाव पर्छ, त्यो बेग्लै पाटो हो, तर देशलाई त्यसतर्फ जान नदिनुचाहिँ सबैको दायित्व हो । देशको कार्यकारी प्रमुखका हैसियतले सबैभन्दा बढी दायित्व प्रधानमन्त्रीकै हो । र, यी सबै चिन्ताका बीच घोत्लिनुपर्ने मुख्य सवाल भने फेरि पनि ऋणको उपयोगिताकै हो । भविष्यको बाटो पहिल्याउन पनि सर्वप्रथम त हामीले ऋण केमा लिएका छौं र त्यो वास्तवमै जरुरी थियो कि थिएन भनी समीक्षा गर्न जरुरी छ । यदि त्यो आवश्यक नै थियो भने पनि त्यसबाट पुँजी निर्माण किन हुन सकेन भनेर विश्लेषण गर्नु जरुरी छ । कतिपय परियोजनामा तत्कालीन मन्त्रीहरूले आफ्नो राजनीतिक स्वार्थका लागि मतदाता रिझाउन पनि सम्पूर्ण रूपमा लाभलागतको विश्लेषण नगरी लहडमा ऋण लिएका उदाहरणहरू छन् । यसरी लिइएका कति ऋण पारदर्शी पनि छैनन् । उदाहरणका लागि, पोखरा अन्तर्राष्ट्रिय विमानस्थल बनाउन लिइएको ऋणकै औचित्यमा पनि धेरैको प्रश्न छ । त्यसैले विपन्न नागरिकले तिर्ने करबाट किस्ता तिर्नुपर्ने ऋण लिनुअघि त्यसको उपादेयतामाथि सरकारले धेरै पटक सोच्न जरुरी छ । ऋण लहडमा होइन, आवश्यकतामा लिइनुपर्छÙ उत्पादनशील क्षेत्रमा खर्च गर्नुपर्छ । दाताको रुचि र सर्तमा होइन, नेपालको माग अनुसार हुनुपर्छ । बरु सरकारले कस्तो ऋण लिने वा नलिने भनेर स्पष्ट मापदण्ड बनाउनुपर्छ । ऋण लिँदा दातासितका सर्तहरू मात्र होइनन्, त्यसको खर्च प्रणाली र विवरणलाई पनि पारदर्शी तुल्याइनुपर्छ । राजनीतिक नेतृत्व, सरकारी अधिकारी र परियोजनाका कर्मचारीको सेवासुविधाका नाममा ऋणको ठूलो अंश खर्च भैरहेको छ, त्यसमा लगाम लगाउनुपर्छ । सबै पक्षमा विचार पुर्याइयो र ऋणमार्फत पुँजी वृद्धि गरियो भने यसको मात्रा अझै बढाए पनि फरक पर्दैन, नत्र अहिलेकै भारले पनि भविष्यमा मुलुकलाई नराम्ररी थिच्न सक्छ, यसतर्फ सम्बन्धित सबैले होस पुर्याउनुपर्छ । त्यसैले, ऋण त्यस्तो मात्रै लिइयोस् जसबाट मुलुकको विकासको भोक मेटियोस्, पुँजी वृद्धि होस् र पछि किस्ता तिर्न तिनै ऋणको प्रयोगबाट आर्जित कमाइले सहजै पुगोस् ।"
गठबन्धनभित्र रस्साकस्सी,"गठबन्धनका सबै दलहरूले आफूलाई मात्र सिट बढी चाहिन्छ भन्न थालेपछि कुरा कसरी मिल्छ ? देशको होइन दलहरूलाई आफ्नै चिन्ता छ । जति नै कुरा गरे पनि, अन्त्यतः निर्वाचन हारिन्छ भन्ने डरले नै गठबन्धन बनेको हो । एक्लाएक्लै लडेर निर्वाचन जित्छु भन्ने आँट नेताहरूमा छैन । जनताले नपत्याए पनि जसरी पनि निर्वाचन जित्नुपरेको छ गठबन्धनमा सामेल नेताहरूलाई । एक महिनादेखि गठबन्धन दलका नेतृत्वहरू नियमित बैठक बसे पनि अहिलेसम्म बाँडफाँड टुंगिएको छैन । सबैलार्ई फाइदा चाहिएको छ । एकल चुनावमा गए बहुमत आउँदैन, त्यसकारण गठबन्धन गरेर जान लागेको रे ! बहुमत आएर चाहिँ के हुन्छ ? अघिल्लो निर्वाचनमा जनताले बहुमत दिएका होइनन् ? के गर्यो गठबन्धनले ? हिजो कम्युनिस्टहरूबीचको एकताले त निकास दिएन भने अहिले विपरीत सिद्धान्त बोकेका कांग्रेस र कम्युनिस्टबीचको गठबन्धनले निकास देला भनेर के आस गर्ने ? बरु एक्लाएक्लै निर्वाचनमा गएको भए समस्याको हल हुन्थ्यो कि ? पुरुषोत्तम घिमिरे, काठमाडौं"
महँगी नियन्त्रणबाहिर,"फेरि मट्टीतेल र डिजेलको मूल्य प्रतिलिटर ६ रुपैयाँ बढेको छ । पछिल्लो समय अन्तर्राष्ट्रिय बजारमा पेट्रोलियम पदार्थमा भएको मूल्यवृद्धिले विश्व अर्थतन्त्र नै संकटतर्फ उन्मुख छ । त्यसको मारबाट हामीजस्तो अरूको सहयोगमा चल्ने मुलुकको स्थिति झनै दयनीय हुने नै भयो । फेरि सरकारको व्यवस्थापकीय कमजोरीका कारण इन्धनको मूल्यवृद्धिले अत्यावश्यक खाद्य सामग्रीको मूल्यमा पनि व्यापक वृद्धि भएको छ । यस्तोमा सरकारले मूल्यवृद्धि रोक्न सक्ने स्थिति पनि छैन, न त यसतर्फ पहल गरेको छ न त क्षमता नै छ । चाडपर्व नजिकिरहेको अहिलेको अवस्थामा व्यापारीले मनलाग्दी सामानको भाउ बढाउँछन् । अहिले त डिजेलको भाउ बढेको छ भनेर बहाना पनि मिलेको छ । त्यसैले सरकारले बजार भाउ निरीक्षण गर्नुपर्छ, बढ्न दिनु हुन्न । अति आवश्यक खाद्यवस्तुमा मूल्यवृद्धिको असर नपरोस् । अर्को आयल निगमले वक्यौता रकम तिर्न नसकेका कारण भारतीय आयल निगमले इन्धन कटौतीको तयारी गरिरहेको पनि सुनिन्छ । यतातिर पनि सरकारको ध्यान जान आवश्यक छ । मूल्यवृद्धि नियन्त्रणको उपाय सरकार, उपभोक्ता, आयल निगम सबै एक ठाउँमा उभिएर खोज्नुपर्छ । यस्तो हुने हो भने भोलिका दिनमा आमनागरिक महंगीको चर्को मारमा पर्ने निश्चित छ । रामकृष्ण बराल, जोरपाटी५, काठमाडौं"
छिमेकीको आर्थिक उन्नति र हामी,"पछिल्लो समय अन्य महादेशको तुलनामा एसियामा भएको आर्थिक विकासले विश्वलाई आश्चर्यमा पारेको छ । चीनमा उत्पादित सामग्रीले विश्व बजार ढाकेको बेला भारतले बेलायतलाई उछिनेर विश्वको पाँचौं ठूलो अर्थतन्त्र बनेको खबर सार्वजनिक भएको छ । यसको प्रत्यक्षअप्रत्यक्ष असर नेपालमा पनि पर्ने अपेक्षा गरिएको छ । छिमेकी विश्वकै ठूला अर्थतन्त्र भइरहँदा पनि यी देशमा निर्यात बढाएर अर्थतन्त्र सुधार्ने ठोस योजना सरकारसँग छैन । खास गरी स्वदेशी उत्पादनको व्यवस्थापन, गुण नियन्त्रण, नियमन, निर्यात प्रवर्द्धन गर्ने संयन्त्रको अभावका कारण व्यवसायीलाई बेलाबखत झट्का लाग्ने गरेको यथार्थ हामी हेर्न बाध्य छौं । मुलुकभित्रै उखु किसानले न्यूनतम मूल्य, भुक्तानी नपाएको सन्दर्भ होस् या नेपालमा गुणस्तरीय चिया उत्पादन हुँदाहुँदै भारतले आयातमा लगाएको प्रतिबन्धको विषय नै किन नहोस् सरकारले यस्ता जल्दाबल्दा कुरामा ध्यान दिएको छैन, नेतृत्वले राजनीतिक ताण्डव मच्चाउनुबाहेक सामाजिक र आर्थिक सुधारको पक्षमा चासो राखेका छैनन् । चीनतर्फका उत्तरी नाका बन्द भएपछि नेपाली उद्यमीको व्यवसाय प्रवर्द्धन गर्ने अवसर सरकारले गुमाइरहेको छ । व्यवसायीले आफ्नै बलबुतामा सामग्री निर्यात गर्न संघर्षरत रहेको, अभिभावकत्व गुमाएको तीतो सत्य हेरेर मख्ख पर्न सरकारका जिम्मेवार पदाधिकारीलाई सुहाउँछ ? रेमिट्यान्स र कर असुलीबाट मात्र मुलुकको अर्थतन्त्र टिक्न सक्ला ? यथार्थमा चीन र भारतको आर्थिक विकासमा लय मिलाउन नसकेर पेन्डुलम मात्र बनिरह्यौं भने हाम्रो अधोगति निश्चित छ । भुवनेश्वर शर्मा, चन्द्रागिरि२, काठमाडौं"
स्वदेशमै रोजगारी दिने नीतिको खाँचो,"परदेशमा सुरक्षा गार्ड, कुल्लीको काम गर्ने युवाले पठाएको रिमिट्यान्सको धेरै हिस्सा नेता तथा मन्त्री, कर्मचारी पाल्नुपर्ने नियति छ । दैनिक हजारौंको संख्यामा युवा शक्ति विदेश पलायन हुँदा देशले खुसी मान्नुपर्ने स्थिति छ । म्यानपावरदेखि सुरु हुने उनीहरूको हैरानी, पीडा आफ्नै देशमा दोस्रो दर्जा को नागरिक जसरी व्यवहार गर्ने कर्मचारीबाट पार पाएर उडिसकेपछि पनि खतम हुन्न । कसले सम्झाइदिने उनीहरूको पसिनाको कमाइको हिस्सा ती कर्मचारीको तलबमा पनि हुन्छ भनेर । अरू केही गर्न नसके पनि तिनलाई आउँदा स्वागत, जाँदा बिदाइ र सम्मानजनक व्यवहार त गर्न सकिन्छ होला नि ? गजेन तामाङ, महालक्ष्मी४, सीतापाखा"
बङ्किमचन्द्रदेखि जयपृथ्वी बहादुरसम्म,"प्राज्ञिक दुनियाँमा इन्टिलेक्चुअल हिस्ट्री अर्थात् बौद्धिक इतिहासबारे बहस उर्लने, साम्य हुने र फेरि बौरिने क्रम सुरु भएको धेरै भयो । केही वर्षपहिले ग्लोबल इन्टिलेक्चुअल हिस्ट्री नाममा बौद्धिक इतिहासबारे फेरि एक चरण विमर्शहरू चले । त्यस उपक्रममा सोही नामबाट प्राज्ञिक जर्नल सुरु भयो, गोष्ठी र सम्मेलन आयोजना गरिए । र साथै, पुस्तक पनि प्रकाशित भए । खास गरी यस्तो एउटा महत्त्वपूर्ण सम्मेलनको उपजस्वरूप इतिहासवेत्ता सामुअल मोइन र एन्ड्र्यु सार्टोरीको सम्पादनमा ग्लोबल इन्टिलेक्चुअल हिस्ट्री शीर्षक किताब छापियो । यस विमर्शको लहरमा भारतीय इतिहासकार मिसिनु स्वाभाविक छ । त्यसो त विमर्श सञ्चालन गर्ने र पुस्तक सम्पादनमा लागेका सार्टोरी स्वयं भारतको बंगाल केन्द्रित अध्ययनअनुसन्धानमा लागेका प्राध्यापक हुन् । नाम चलेका अन्य भारतीय प्राध्यापकहरू सुदीप्त कविराज र जानकी बाख्ले पनि विमर्शमा सहभागी भए । वैश्विक स्तरमा हुनुपर्ने (र भएका) बौद्धिक इतिहासको खोजी र लेखनबारे आयोजित सम्मेलन, त्यहाँ पढिएका आलेख र प्रकाशित पुस्तकमा प्रश्न उठाउँदै आलोचनात्मक लेख लेखे अर्का भारतीय इतिहासकार सञ्जय सुब्रमण्यमले । सन् २०१५ मा माथि उद्धृत किताबको आलोचनात्मक समीक्षा लेखे, दुई वर्षपछि सोही विषयमा अलि विस्तारित प्राज्ञिक लेख प्रकाशित गरे । ग्लोबल इन्टिलेक्चुअल हिस्ट्री का नाममा नयाँ खास केही नगरेर, उही युजुअल सस्पेक्ट अर्थात् पुरानै र सहजै अन्दाज गर्न सकिने केही व्यक्तिबारे गफगाफ गरेछौ भनेर उनले व्यङ्ग्य कसे । न्युयोर्क वरपर भएका केहीलाई निम्त्याएर गरिने यस्तो काम ग्लोबल हुन नसकेको पनि उनको टिप्पणी थियो । यस विमर्शमा नेपाल कतै देखा परेको छ कि छैन ? छ भने, कहाँ कसरी जोडियो ? यस विषयमा प्रवेश गर्नुअघि दक्षिण एसिया शीर्षकमा गरिने ग्लोबल प्राज्ञिक अध्ययन बारे केही पुराना बहसको स्मरण गर्नु उपयुक्त हुन्छ । जाहेर छ, दक्षिण एसियाली अध्ययन नामले परिचित प्राज्ञिक अध्ययन र खोजमा मूलतः भारत पढिन्छ । आकारमा ठूलो, भूराजनीतिक महत्त्वको र पश्चिमसँगको घनिष्ठतम सम्बन्धमा धेरै पहिलेदेखि हेलिएका कारण पनि भारत र भारतीय प्राज्ञिकहरू पश्चिमा विश्वविद्यालय र अनुसन्धान संस्थामा बढी सक्रिय भएका होलान् । यसको अर्थ भारतीयहरूले गतिला काम गरेका होइनन् र केवल ठूलो भएकैले मात्रै महत्त्व पाएका हुन् भन्ने हुँदै होइन । बरु, दुनियाँलाई नै कामलाग्दा असङ्ख्य अध्ययन गरेका छन् भारतीयहरूले । भन्न खोजेको जम्मा यति हो अमेरिका लगायत देशबाट सुरु हुने र हुर्कने यस्ता विमर्शहरूमा दक्षिण एसियाका सबै मुलुकलाई ओझेल पार्ने भारतको दबदबा आफैंमा अध्ययन र लेखनको रोचक विषय हो । कम्तीमा, भारत सम्बन्धी कुनै महत्त्वको लिखत तयार गर्नुपरे भारतीयहरूलाई नै संलग्न नगराउँदा अप्ठ्यारो आइपर्ने स्थिति छ । त्यसैले वैश्विक स्तरमा बौद्धिक प्रभाव पार्ने भारतीय व्यक्ति र घटनाबारे स्वयं भारतीयहरू निम्त्याइएर लेखाइने गरेका हुन् ग्लोबल इन्टिलेक्चुअल हिस्ट्री जस्ता किताबमा । कविराज, बाख्ले र सुब्रमण्यमहरूको महत्त्व त्यसै स्थापित भएको होइन । भारतइतरका अन्य दक्षिण एसियाली मुलुकबारेका यस्ता विमर्श भने तत् क्षेत्रका प्राज्ञिकको संलग्नताबिना भएका थुप्रै उदाहरण छन् । यसबारे टिप्पणी गर्दै नेपालकेन्द्रित प्राज्ञिक अनुसन्धान गर्ने मानवशास्त्री मेरी डेसेन र नेपाली इतिहासवेत्ता प्रत्यूष वन्तले सन् १९९५ मै लेखेका थिए, नेपालको जटिल र परिवर्तनशील अवस्थाबारे आलोचनात्मक अध्ययन र लेखनका लागि स्वयं नेपाली प्राज्ञिकलाई किन निम्ता गरिँदैन ? खास गरी नेपालमा सुपरिचित अनुसन्धाता माइकल हटले सम्पादन गरेको किताब नेपाल इन द नाइन्टिज को समीक्षा गर्ने क्रममा यो प्रश्न उठाइएको थियो । त्यसो त डेसेनले यसै विषयलाई विस्तारमा व्याख्या गर्दै सन् २००७ मा प्रकाशित सिन्हास जर्नलको एक अंकमा लेख लेखिन् इज नेपाल इन साउथ एसिया ? द कन्डिसन अफ नन पोस्टकोलोनियालिटी ।यस लेखमा डेसेनले अमेरिकी विश्वविद्यालयका दक्षिण एसियाली अध्ययनमा बंगाली साहित्यकार बङ्किमचन्द्र चट्टोपाध्यायको नाम मात्रै दोहोरिएको दोहोरियै गर्न थालेपछि सोही नाममा हँस्यौली बनेको उल्लेख गरेकी छन् । अर्थात्, दक्षिण एसिया पढ्न पुग्ने जोकोहीले उनै बङ्किमचन्द्र र भारत मात्रै भनिरहने अवस्था उत्पन्न भएकामा त्यो ठट्टा रचिएको थियो । तर, उनै बङ्किमचन्द्रको उपन्यास चन्द्रशेखर सन् १९१५ मै गम्भीरध्वज शाहले नेपाली भाषामा अनुवाद गरेका थिए । केही समयपछि शंकरदेव पन्तले अर्को उत्तिकै चर्चित र अति उद्धृत भएको आनन्दमठ पनि नेपालीमा अनुवाद गरी नेपाली पाठकमाझ पुर्याएका थिए । यति मात्रै होइन, सन् १९४० सम्ममा अन्य थुप्रै बंगाली कृतिहरू नेपालीमा अनूदित भएर प्रसारित भएको अनुवाद सम्बन्धी अध्ययन गरेका बलराम अधिकारीले आफ्नो एउटा लेखमा उल्लेख गरेका छन् । तर यी अनूदित कृति, यिनले पारेका बौद्धिक प्रभाव र यीबारे भएका अन्य विमर्शको खोजी गराउन दक्षिण एसियाली अध्ययनका विभागमा भने कुनै तत्परता देखिएन । डेसेनले उठाउन खोजेको प्रश्न थियो भारतमा प्रचलित भाषाका यति धेरै र महत्त्वपूर्ण साहित्य अनुवाद हुने र प्रसारित हुने नेपालजस्तो मुलुक दक्षिण एसियाली अध्ययन वा सबाल्टर्न स्टडिजजस्ता प्राज्ञिक उद्यमको नजरमा कहिल्यै किन पर्दैन ? ठूलो गाइँगुइँ मच्चाएको उस बेलाको उत्तरऔपनिवेशिक अध्ययनमा नेपालको उपस्थिति नहुनुको अर्थ के हो ?पछिल्लो समय ग्लोबल इन्टिलेक्चुअल हिस्ट्री लेखिने उपक्रममा नेपाल जोडिन थालेको छ । आम धारणामा सन् १९५० सम्म बन्दप्रायः रहेको नेपालका विद्वान्हरूले उस बेलै पनि विश्वका धेरै ठाउँमा प्रभाव पारेका हुन सक्छन् भनेर खोज्दै जाँदा एक अध्येताले जयपृथ्वीबहादुर सिंह (सन् १८७७१९४०) फेला पारेका छन् । नेपालमा शैक्षिक र बौद्धिक काम गरेको, भारतको बेङ्लोरमा अड्डा जमाएर बसेको, पश्चिमका विभिन्न ठाउँमा आफ्ना मानवतावादी विचार प्रसार गर्दै हिँडेको र संस्थासमेत खडा गरेका कारण यी बझाङी बौद्धिकको योगदानलाई बर्लिनको हम्बोल्ट विश्वविद्यालयमा विद्यावारिधि गरिरहेका स्टिफन ल्योडरले वैश्विक स्तरको मानेको अन्दाज गर्न सकिन्छ ।सिंह सम्बन्धी प्राज्ञिक लेख तयार पार्न ल्योडरले मिहिनेत गरेका छन् । नेपाली इतिहासमा काम गरेका धेरैका लिखतसँग उनको राम्रो परिचय भएको लेखमा उद्धृत सामग्रीहरूले पुष्टि गर्छन् । तर, लेख्ने क्रममा भएका सानातिनाजस्ता देखिने त्रुटिले जानकारहरूलाई बिझाउँछन् । जस्तो, एक ठाउँमा उनले सूर्यविक्रम ज्ञवाली, धरणीधर कोइराला र पारसमणि प्रधानहरूसँगै बालकृष्ण समको पनि दार्जिलिङमै बौद्धिक हुर्काइ भएको भाव जनाउने वाक्य लेखेका छन् । लेख प्रकाशित भएको हिमालय जर्नलका नेपाली सम्पादकहरूबाट पनि यो कमजोरी चिप्लेकामा नेपाली इतिहासका जानकारले ताज्जुब मानेका छन् । करिब दस महिनापहिले सार्वजनिक भएको ल्योडरको लेखमा सिंहको एकसरो जीवनी र उनका केही लिखतहरूको चर्चा गरिएको छ । नेपाली इतिहासका अध्येतालाई नौलो लाग्ने धेरै सूचना वा विश्लेषण नभए पनि, यस लेखले ग्लोबल इन्टिलेक्चुअल हिस्ट्री को फलकमा वैश्विक स्तरमा चर्चा हुनलायक नेपाली बौद्धिकका रूपमा सिंहलाई स्थापित गर्ने कोसिस गरेको छ । ल्योडरको पहुँचमा भएका सिंहका लेख, भाषण र उनले गरेका कामहरूको रेकर्डले सिंहका योगदान महत्त्वपूर्ण छन् भन्नेमा उनलाई विश्वस्त तुल्याएको बुझिन्छ । सञ्जय सुब्रमण्यमले भने जस्तो सहजै अन्दाज गर्न सकिने युजुअल सस्पेक्ट होइनन् सिंह, बरु नेपालबाहिरको दुनियाँमा उनी नौला (र, महत्त्वपूर्ण) व्यक्तित्व हुन् भन्नेमा ढुक्क भएर यो लेख तयार भएको छ । ल्योडरजस्ता अध्येता ढुक्क हुन सक्ने गरी सिंहले जति नै वा त्योभन्दा धेरै महत्त्वका किताब लेखेका, बौद्धिक उद्यम गरेका अरू कति बौद्धिक होलान् नेपाली इतिहासमा ? नेपालका हिमाल, पहाड र तराईमा जन्मेहुर्केका, भारतका केही सहरबाहेक अन्यत्र खासै नपुगेका र अन्तर्राष्ट्रिय मञ्चहरू पनि नपाएका त्यस्ता नेपाली बौद्धिक नहोलान्, जसका विचार, साहित्य वा तिनले आफ्नो समाजमा चलाएका अभियान वा गरेका काम अन्यत्रका मान्छेको बौद्धिक उन्नयनमा उपयोगी होऊन् ? त्यस्ता मान्छे छन् भनेर अनुमान गर्ने हो भने, तिनका बारे कसले र कसरी खोजी गर्ने ? यी प्रश्नहरू केवल कुनै राष्ट्रको महिमाका खातिर सोधिएका होइनन् । नेपालको हाँक र सान बढाउने सवाललाई केन्द्रमा राखेर नभई, वैश्विक बौद्धिक इतिहासकै जग बलियो बनाउने हेतुले यी प्रश्न जरुरी ठानिएका हुन् । सुब्रमण्यमजस्ता आलोचकका गम्भीर सन्देहहरूलाई सम्बोधन गर्न पनि यस्ता खोजी आवश्यक छन् । नेपाल भनिने यस चौहद्दीभित्रका बौद्धिकबारे खोजअनुसन्धान गर्न यहाँका भाषाहरूमा पकड बनाउन आवश्यक हुन्छ । नेपाली भाषा मात्रले पनि त्यो काम पूरा नगर्न सक्छ । नेपालभित्रका विविध भाषा साथै भारतमा प्रचलित केही भाषामा समेत पकड बनाउन सक्दा मात्रै सम्भवतः त्यस्ता बौद्धिकको खोजी गर्न सकिन्छ । तीमध्ये कतिपयले आफ्नो समयमा दुनियाँमा प्रचलित अनेक वैचारिक र सैद्धान्तिक मीमांसासँग आफ्नै ढंगले संवाद गरेका हुन सक्छन् । कतिले भने आफ्नो समाजअनुकूल जीवनव्यवहार, आदर्श वा कलाको उम्दा सृजना गरेका हुन सक्छन् । अथवा, त्यस्ता बौद्धिक व्यक्तित्व, अभियान वा गतिविधिका असफलताकै पनि अध्ययन गरियो भने वैश्विक स्तरको बौद्धिक इतिहासको लेखनीलाई समृद्ध तुल्याउन सकिँदो हो । सामर्थ्य र सीमितताको विशद अध्ययनका लागि आवश्यक तयारी उत्तिकै विशद हुन जरुरी हुन्छ । ल्योडरहरूका योगदान आफैंमा महत्त्वपूर्ण हुँदाहुँदै, नेपालभित्रैका अध्येताले अवसर पाउँदा अझै गहकिला बौद्धिक इतिहास लेखिन सक्ने सम्भावना बढी हुन्छ । कम्तीमा, नेपालबारे अन्यत्र भएका प्राज्ञिक सामग्री र अध्ययनअनुसन्धानबारे आलोचनात्मक ढंगले सोच्न सिकेका नेपाली बौद्धिकहरू समेतको संलग्नतामा विमर्श सञ्चालन हुनु महत्त्वपूर्ण छ । यसो भन्नुको तात्पर्य सामान्य छ शक्ति संरचनामा लैश कुन क्षेत्र होला जहाँ न्याय र अन्यायको सवाल नउठोस्, घर्षण र रस्साकस्सी नचलोस् ! प्राज्ञिक जगत् बिलकुल अनौठो हुन सक्दैन, किनभने त्यो पर कुनै निर्जन टापुमा सञ्चालन हुने उद्यम होइन । चाहे अनुसन्धानमूलक सामग्री प्रकाशन हुने प्राज्ञिक जर्नल हेरौं वा विश्वविद्यालयमा चल्ने सैद्धान्तिक बहस पहिल्याऔं, प्रशस्त नोंकझोंक, सेखी झाराझार, व्यङ्ग्य र कहिलेकाहीँ आक्रोशको विनिमय चलेको भेटिन्छ । चनाखा प्राज्ञिकहरू आफ्ना तर्क, तथ्य, आक्रोश र परिहासलाई भद्रताको ओढनी पहिर्याउन खप्पिस हुन्छन्Ù कोही भने फुक्काफाल मैदानमा उत्रिन्छन् । यस्तो ग्लोबल बौद्धिक विनिमयमा नेपालीहरूको संख्या बढ्नु आवश्यक छ ।"
बीपीको समाजवादबाट टाढिएको कांग्रेस,"नेपाली कांग्रेसका संस्थापक बीपी कोइरालाको नेपाली राजनीतिमा विशिष्ट स्थान छ । बीपीले उग्र दक्षिणपन्थी र उग्र वामपन्थीको भड्काउबाट देशलाई बचाएर प्रजातान्त्रिक बाटो हिँडाउन राष्ट्रियता र प्रजातान्त्रिक समाजवादको मार्ग अवलम्बन गर्नुभएको थियो । तत्कालीन विश्व परिवेश र अन्तर्राष्ट्रिय राजनीतिको परिदृश्यलाई हेरेर उहाँले नेपाली कांग्रेसलाई मध्यमार्गी र समन्वयवादी विचारधाराको पार्टीका रूपमा अघि बढाउनुभएको थियो । तर, नेपाली कांग्रेसको आजको सैद्धान्तिक भावभूमि नियाल्दा बीपीको विचारबाट निकै टाढा पुगेको प्रतीत हुन्छ । बीपीको राजनीतिक, सामाजिक, आर्थिक र विदेश नीतिलाई आजको नेपाली कांग्रेसले कसरी राजनीतिक जीवनमा अभ्यास गरिरहेको छ, बुझ्न सकिएको छैन । उदार मध्यवामपन्थ नै बीपीले प्रतिपादन गर्नुभएको राजनीतिक विचारधारा हो । यो नीतिले राष्ट्रियताको जगेर्ना गर्दै देश र समाजलाई लोकतान्त्रिक प्रक्रियाबाट अगाडि लैजान मद्दत पक्कै पुगेको थियो । तर आज नेपाली कांग्रेसले बीपीको अवधारणाबाट अलग भई गठबन्धन संस्कृतिलाई अँगालेको छ । बीपीले राजनीतिक जीवनको पूर्वार्द्धमा आफ्नो संघर्षलाई एकाइसौं शताब्दीको नागरिकको प्रजातान्त्रिक अधिकारसँग जोड्नुभएको देखिन्छ भने उत्तरार्द्धमा प्रजातन्त्र र राष्ट्रियतालाई सँगसँगै लिएर जानुपर्नेमा दृढता लिनुभएको पाइन्छ । उहाँका निम्ति राष्ट्रियता देशको अस्तित्व र जनताको प्रजातान्त्रिक अधिकारसँगै गाँसिएको थियो । नेपाली कांग्रेस प्रजातान्त्रिक समाजवादको बाटोमा हिँडेको छ कि पुँजीवादतर्फ बढी उन्मुख भएको भन्नेमा स्पष्ट हुनु जरुरी छ । शिक्षा र स्वास्थ्यजस्ता जनतासँग प्रत्यक्ष सरोकार राख्ने विषयलाई समेत निजीकरणका नाममा व्यापारीलाई सुम्पने नीति लिनु आफैंमा विडम्बना हो । यसले समाजवादलाई छायामा पारेको छ । नागरिकले शिक्षा किन्न नसक्दा समाजमा दुई खाले वर्ग निर्माण गर्न मद्दत पुगिरहेको छ । २०४८ सालको एकल सरकार बनाएपछि नेपाली कांग्रेसले आर्थिक उदारीकरणको नीतिलाई कार्यान्वयन गर्ने क्रममा निजीकरणलाई प्रमुख अस्त्रका रूपमा लियो तर जुन उद्देश्य प्राप्तिका लागि यसो गरिएको थियो सो अनुसार परिणाम सकारात्मक आएन । निजीकरणको लाभ राजनीतिकर्मी र सबै खाले प्राधिकार वर्गले मात्र पाए । जनतालाई निजीकरणले सकारात्मक प्रभाव पारेन । धनी र गरिबको खाडललाई पुर्दै उत्पादनमा वृद्धि गरी नेपालीको सर्वमुखी विकासको कल्पना बीपीले गर्नुभएको थियो, जुन अधुरै छ । नेपालमा सीमित सम्पन्न परिवारले राज्यको अधिकांश धन सम्पत्ति ओगटेका छन् । देशको सम्पूर्ण आर्थिक कारोबार उनीहरूकै हातमा हुने गर्छ । यस्ता वर्गमा हिजोका सामन्तपुँजीपति, आजका केही राजनीतिकर्मी, वैधअवैध आर्थिक कारोबारी, सेयर बजार तथा घरजग्गा कारोबारी, कर्मचारी, बुद्धिजीवी, गैससकर्मी, केही सञ्चारकर्मी, सहकारीकर्मी, यातायात व्यवसायी, शैक्षिक एवं स्वास्थ्यचिकित्सा शिक्षा व्यवसायी, बिचौलिया आदि पर्छन् । यिनले नै राजनीति (तिनै तहको सरकार), अर्थतन्त्र, शिक्षा, व्यापार, भूमिको कारोबार तथा सञ्चारमाध्यममा पहुँच बढाएका छन् । यो बहुआयामिक सम्भ्रान्त समूहले नै मूलतः देशको मूल नीति राजनीतिमा प्रत्यक्षपरोक्ष नियन्त्रण कायम गरी आआफ्नो स्वार्थ सिद्ध गरिरहेको छ । राज्यको समावेशीकरण नीतिअनुरूप महिला, दलित, आदिवासी, जनजाति, मधेशी वा पिछडिएको क्षेत्र वर्गको पनि शासनमा पहुँच बढाउन त खोजिएको छ, तर त्यहाँ पनि सम्पन्न परिवार, तिनका नातागोताकै प्रतिनिधित्व भएको पाइन्छ । यस्तो समाजको कल्पना बीपीले गर्नुभएको थिएन, उहाँको विचारसँग यस्तो परिस्थति मेल खाँदैन ।पहिले नेपालको आन्तरिक राजनीतिक मामलामा आर्थिक प्राधिकार समूह (जमिनदार, पुँजीपति, व्यापारी र सहरिया सम्भ्रान्त वर्ग) को परोक्ष भूमिका हुन्थ्यो भने अहिले विदेशी स्वार्थ समूहको भूमिका पनि महत्त्वपूर्ण हुन थालेको छ, जसका कारण नेपालको कानुनी शासन, लोकतान्त्रिक अभ्यास, शासकीय स्वरूप, आर्थिक विकास, सामाजिकसांस्कृतिक सहसम्बन्ध, जातीय एवं धार्मिक सहिष्णुता लगायत सवाल जटिल भइरहेका छन् । नेपालको प्रजातान्त्रिक समाजवादको सफल कार्यान्वयनका निम्ति आर्थिक प्राधिकार र विदेशी स्वार्थी समूहहरू बाधक देखिन थालिएको महसुस भइरहेको छ । बीपीले प्रजातान्त्रिक समाजवादको नीति तथा कार्यक्रमको सफल कार्यान्वयनको बाधक तत्त्वका रूपमा सक्रिय राजतन्त्र, जमिनदारी प्रथा, व्यापारी, धार्मिक अतिवाद, प्रशासनिक एवं सहरिया सम्भ्रान्त वर्गलाई चित्रित गर्नुभएको थियो । अहिले देशमा गणतन्त्र, धर्मनिरपेक्षता, संघीयता छ, यस्तो प्रतिकूल अवस्थामा समाजवादी नीति र कार्यक्रम लागू गरिनुपर्ने हो तर सकिएको छैन । बीपीले समाजवादको नीति लागू गर्न बाधक तत्त्वका रूपमा चित्रण गर्नुभएको सम्भ्रान्त वर्गको स्वरूपमा परिवर्तन त आएको छ तर राज्य सञ्चालनमा तिनको प्रभाव यथावत् छ । सम्भ्रान्त वर्ग, पुँजीपति तथा व्यापारीको दलको निर्णय प्रक्रिया तथा राज्यको हरेक संयन्त्रमा देखिएको प्रभाव नियाल्दा नेपाली कांग्रेस बीपीको विचारबाट टाढिँदै गएको देखिन्छ ।नेपालको राष्ट्रिय स्वार्थलाई सर्वोपरी मान्दै बीपीले परराष्ट्रनीतिको दिशा केन्द्रित गर्नुभएको थियो । बीपीलाई सत्ता स्वार्थ, पार्टी स्वार्थभन्दा धेरै माथि उठी नेपाल राष्ट्रको स्वाभिमान र अस्तित्व रक्षा गर्नु थियो । राष्ट्रियताको सवालमा राजासँग असहमत हुनुहुन्थ्यो बीपी । जनताको बृहत्तर हित, राष्ट्रिय धरोहरहरूको सम्मान र राष्ट्रिय शक्तिहरूबीचको एकताले नै देशलाई मजबुत बनाउने र छिमेकी लगायत मित्र राष्ट्रको सम्बन्धलाई सहअस्तित्वका आधारमा स्थापित गर्न सकिन्छ भन्ने उहाँको मान्यता थियो । अहिले बीपीको यो विचारमा नेपाली कांग्रेस हिँडेको छैन । बीपी अहिंसावादी नेता हुनुहुन्थ्यो, त्यसैले राजनीतिक परिवर्तनमा हिंसाभन्दा शान्तिपूर्ण जनप्रदर्शन र सहभागितालाई जोड दिनुहुन्थ्यो । नेपालको विविधतालाई मध्यनजर गर्दै धर्म, भाषा, जाति, संस्कृतिजस्ता संवेदनशील विषयलाई राजनीतिक अस्त्रका रूपमा प्रयोग गर्नु हुँदैन भन्ने मान्यता राख्नुहुन्थ्यो । विदेशीका प्रभाव र दबाबका कारण राजनीतिक परिवर्तन गर्ने कुरा सधैं घातक हुनेमा विश्वास गर्नुहुन्थ्यो । आजको नेपाली कांग्रेसले आफूलाई बीपी मार्गमा फर्काउन सकेन भने इतिहासमै सीमित हुनुपर्ने अवस्था आउन सक्छ । समग्रमा, नेपालको संविधान २०७२ ले परिकल्पना गरेको समाजवादउन्मुख नेपाल निर्माणमा बीपीको विचार अझै सान्दर्भिक छन् । यसर्थ उहाँको राजनीतिक, सामाजिक, आर्थिक, सांस्कृतिक तथा विदेश नीति सम्बन्धी विचारलाई व्यवहारमा लागू गर्नु लोकतान्त्रिक समाजवादउन्मुख नेपालको हितमा हुनेछ । संग्रौला (पन्त) प्रतिनिधिसभा सदस्य हुन् ।"
बीपीसँगका ती भेटघाट,"बीपी कोइरालासँग मेरो पहिलो भेट उहाँ प्रधानमन्त्री हुँदा २०१६ सालमा पोखरामा अमृत शेरचनको घरमा भएको थियो । नेपाली कांग्रेस स्याङ्जाको टोलीसँगै म पनि थिएँ । बीपीसमक्ष स्याङ्जाका नेताहरूले जिल्लामा विद्यालय निर्माणको माग गरेका थिए । सोही समयमा उहाँको कुरा सुनेर भर्खरको किशोर म अत्यन्त प्रभावित भएको थिएँ । मेरा दाजु स्वतन्त्रता सेनानी हुनुहुन्थ्यो, २००७ सालको परिवर्तनका एक योद्धा । म पनि सानैदेखि उहाँबाट प्रभावित थिएँ । त्यसताका स्याङ्जामा जमानसिंह कांग्रेसका सभापति र काजीमान सचीव हुनुहुन्थ्यो । २०१४ सालको भद्र अवज्ञा आन्दोलनको समयमा होस् वा प्रथम आम निर्वाचनका बेला, कांग्रेसकै वर्चस्व थियो । २०१५ सालको पहिलो आमनिर्वाचनपछि करिब १९ महिना कांग्रेसको सरकार थियो । २०१७ पुस १ गते राजा महेन्द्र शाहले कू गरेपछि प्रधानमन्त्री बीपी कोइरालासमेत सबै नेतालाई गिरफ्तार गरी जेल हालियो । त्यस बखत म अत्यन्तै दुःखी भएको थिएँ । र यो घटनाले ममा विद्रोहको चेत जागृत गर्यो । सोही बेला म पाल्पाको तानसेनस्थित पद्मोदय माध्यमिक विद्यालयमा पढ्न गएँ, कक्षा ७ मा भर्ना भएँ । त्यस बेला पार्टी र पार्टी गतिविधि प्रतिबन्धित थिए । स्वतन्त्र विद्यार्थी युनियन (स्ववियु) को निर्वाचनका लागि पनि प्रतिबन्ध लागेको थियो । पद्मोदय हाइस्कुलमा म विद्यार्थी संगठनमा सक्रिय भएर लागें । २०१७ सालको घटनापछि पार्टीका नेताहरूलाई धरपकड गरियो । केही नेताले भूमिगत हुने निर्णय गर्नुभयो भने केही नेताले भने भारत प्रवासमा जाने । राजाको कू को केही महिनापछि कांग्रेसका नेताहरूले स्याङ्जाको धोवादी भन्ज्याङमा राती बैठक बस्ने भनी गोप्य सल्लाह गरेका रहेछन् । तर उहाँहरूमध्ये बाटै एक जना साथीले सूचना चुहाएछन् । दुर्भाग्यवश, सोही सूचनाका आधारमा प्रहरीले डिल्लीरामजी, भोला लम्साल, इन्द्रबहादुर गुरुङ लगायतलाई गिरफ्तार गरेछ । त्यसको केही दिनपछि प्रहरीले सबैलाई छोडेछ तर डिल्लीरामजीलाई भने जेलमै लामै समय राखेर कठोर यातना दिएछ । उहाँ छुटेपछि स्याङ्जाबाट भैरहवाको मंगलापुर सर्नॅभयो र रुपन्देहीमा राजनीति गर्न थाल्नुभयो । पछि पार्टीको जिल्ला सभापति हुनुभयो । म २०१९ सालमा पद्मोदय हाइस्कुलको स्ववियु सभापति भएँ । सरकारको निर्देशनबमोजिम तत्कालीन हेड सरले स्ववियु निर्वाचन रोक्दारोक्दै पनि गरिछाडेका थियौं । सोही वर्ष मेरो पूर्वपश्चिम राजमार्ग ः नेपालीको भाग्यरेखा निबन्ध एउटा प्रतियोगितामा प्रथम भएको थियो, जसको जानकारी मैले रेडियो नेपालबाट पाएको थिएँ । राजा महेन्द्रको हातबाट स्वर्ण पदक लिन बोलावट भएको थियो । तर स्वतन्त्रता र प्रजातान्त्रिक आन्दोलनमा क्रियाशील बनिसकेकाले मलाई राजाको हातबाट पदक लिने इच्छा भएन । प्रवेशिका परीक्षा पास गरिसकेपछि म उच्च शिक्षाका लागि २०२० सालमा काठमाडौं आई त्रिचन्द्र कलेजमा भर्ना भएँ । त्यहीँबाट राजनीतिमा सक्रिय हुन थालें । शेरबहादुर देउवाजी लगायतका साथीसँग मेरो भेट त्यहीताका त्रिचन्द्रमै भएको हो । २०२२ सालमा मैले स्याङ्जाबाट अध्ययनका लागि काठमाडौं आएका विद्यार्थीहरूलाई भेला पारेर स्याङ्जा विद्यार्थी संघको गठन गरे । जिल्लाका साथीहरू शेषकान्त अर्याल, ठानेश्वर पौडेल, बुद्धिप्रसाद रेग्मी र खगेन्द्रराज रेग्मीसँग पनि भेट भयो । २०२४ सालमा म गण्डकी छात्र समितिको सभापति भएँ । २०२५ सालमा बीपी जेलबाट रिहा हुनुभयो । यो खबर सुन्नेबित्तिकै म पनि चाबहिलस्थित उहाँको निवासमा गएर भेटें । सोही वर्ष दरबार हाइस्कुलमा मेरो सभापतित्वमा प्रजातन्त्र दिवस मनाइयो । मैले चर्को मन्तव्य दिएकाले प्रहरीले गिरफ्तार गर्यो । त्यस बेला मेरो स्नातक तहको परीक्षा चलिरहेको थियो, जुन मैले हनुमानढोका जेलबाटै दिएँ । गिरफ्तारीको चार दिनपछि मलाई नक्खु जेल चलान गरियो, जहाँ आदरणीय नेता किसुनजीसँग मेरो भेट भयो । त्यति बेला राजबन्दी अभियोगमा प्रदीप गिरिजी पनि नक्खु जेलमै हुनुहुन्थ्यो । मेरो बसोबासचाहिँ रुपन्देहीको भैरहवामा हुन थाल्यो । त्यहीँ म संगठन विस्तारमा लागें । सूर्यपुरा काण्डमा मेरो ठूलो भूमिका रह्यो । मण्डलेहरूको आक्रमणबाट नेताहरूलाई बचाउने काम भयो । त्यहाँ घटना भइसकेपछि मैले आफ्नो १३८ नं को ट्रक लिएर तत्काल गएँ । त्यतिबेला मेरो ड्राइभर डोलनाथ गिरी थिए । हामी त्यहाँ पुग्दा यादवनाथ आलोक सख्त घाइते हुनुन्थ्यो । उहाँलाई बुटवल अस्पतालमा ल्याएर भर्ना गराइयो । मेरो ट्रकमा गिरिजाबाबु, शैलजा आचार्य, शेरबहादुरजी उद्धार गरी बुटवल लिएर आएको थिएँ । उपचारका क्रममै यादवनाथ आलोक स्वर्गीय हुनुभयो ।बहुदलको प्रचारप्रसारको सिलसिलामा सर्वमान्य नेता गणेशमानज्यू स्याङ्जा आउनुभयो । त्यसबेला म जिल्लामा बहुदलको सभापति थिए । पार्टी सभापति धनप्रसाद गुरुङजी हुनुहुन्थ्यो । बहुदलको कार्यक्रम कहाँ राख्ने भनी खगेन्द्रजी लगायत साथीसँग सल्लाह गर्दा वालिङमा राख्ने निर्णय भयो । बजारको प्रतिनिधि स्थानीय व्यक्तिलाई सभापति बनाई कार्यक्रम गर्ने भएपछि चोपनारायण श्रेष्ठको अध्यक्षतामा प्रचारप्रसारको ठूलो सभा गरियो । बीपी त्यसबेला यो कार्यक्रम गर्ने गरि आउनुभयो । म नै प्रचार प्रसार समितिको अध्यक्ष भएकाले स्याङ्जा सदरमुकाममै सभा गर्ने तय भयो । भव्य तयारी भएको थियो । एक दिन पहिल्यै आउनुभएका व्यक्तित्वहरूलाई स्याङ्जा अतिथिगृहमा राखिएको थियो । सो गृह मण्डलेहरूले घेरेछन् । पुतली बजारबाट कृष्णमान श्रेष्ठ, महेन्द्र श्रेष्ठको नेतृत्वमा १०१२ जना युवा अतिथिगृह पुगेपछि झडप भयो । मण्डले प्रहार गरेको खुकुरीबाट कृष्णमान श्रेष्ठको दाहिने हातमा चोट लाग्यो । तर उल्टै प्रशासनले हाम्रै साथीभाइलाई हिरासतमा लियो । सुरक्षाका लागि राखेको भोलि बिहानै रिहा गर्ने भनेर थुनिएको थियो । प्रशासनको अनुरोधमा हाम्रो कार्यक्रम सदरमुकामको सट्टा राङखोलामा गर्ने तय भयो । पोखराबाट बीपी आउनुभयो । जिल्लाका विभिन्न स्थानबाट पनि उल्लेख्य संख्यमा साथीभाइ तथा कार्यकर्ता आउनुभएको थियो । मण्डलेहरूले अवरोध गर्ने कोसिस गरे । हामी उनीहरूको अवरोध पन्छाएर अगाडि बढ्यौं । स्याङ्जामा बीपीको भव्य स्वागत गरियो । साथीहरूले मण्डलेहरूलाई तितरबितर गरेको देखेर बीपीले प्रशंसा गर्नॅभयो । राङखोलामा विशाल आमसभा भयो । जिल्लाको कुनाकुनाबाट साथीहरू आएका थिए । म बहुदलको अध्यक्ष भएको हुँदा मेरो सभापतित्वमा सभा भयो । मलाई स्मरण भएसम्म, यस्तो विशाल सभा स्याङ्जामा पहिलेभएको थिएन । कार्यक्रममा बीपीको भाषण सुनेर सबै बहुदलवादी भएर फर्केका थिए । बीपी सभालाई सम्बोधन गरेर पोखरा जादै गर्दा स्याङ्जा मोडमा प्रशासनको आडमा केहीले उहाँ चढेको मोटरलाई लक्षित गरी डाँडाबाट ढुंगा गुल्ट्याएका थिए । कार्यकर्ताहरूले सुरक्षा दिँंदै अगाडि बढाइयो । हाम्रा साथी उत्तेजित हुँदै पुलिस अफिसरको फुली तान्न थाले । मैले सबैलाई शान्त हुन अनुरोध गर्दै थिए स्याङ्जा चोकमा प्रहरीले अचानक लाठीचार्ज गर्यो, धीरबहादुर गुरुङको टाउको फुट्यो । रगत बगेको देखेपछि साथीहरू पनि उत्तेजित भए । हवाई फायर गर्नॅको बदला भीडलाई नै लक्षित गरी गोली हान्दा लमजुङका सभापति तारा कोइरालालाई खुट्टामा गोली लाग्यो । त्यस्तै गरी विश्वप्रेम अधिकारीलाई पनि छर्राले लाग्यो । एकदेवको हातको औंला नै गुमेको थियो । कसैको हातमा गोली लाग्यो । बडो मुस्किलले मैले सबै घाइलेलाई गाडीमा चढाएर बीपीलाई सुरक्षित पोखरा पुर्याए । घाइते साथीहरूको पनि उपचार गरे । उक्त घटनाको घोर भर्त्सना गर्दै बीपीले प्रेस वक्तव्य निकाल्नुभएको थियो । त्यस बेला बीपीलाई कालो मोसो लगाउन सरकारले ठूलो षड्यन्त्र गरेको थियो । बडो सुझबुझका साथ यसो हुन दिइएन । २०३६ सालको आन्दोलनपछि जनमतसंग्रहको घोषणा भयो । यसको स्वागत गर्न जिल्लाभरिका साथीहरू सदरमुकाम आउँदा, गोली नै चल्यो, महेन्द्र शाही सहिद हुनुभयो । उक्त दिन एकनारायण रेग्मीलाई हातमा गोली लागेको थियो । त्यसबेला नेपाली कांग्रेसका साथीहरू बहुदलका पक्षमा क्रियाशील भएको देखेर बीपीले भन्नुभएको थियो, कांग्रेसको संगठन त स्याङ्जाको जस्तो हुनुपर्छ । उहाँको यो भनाइ नेपाली कांग्रेसको संगठन निमार्णका सन्दर्भमा अहिले पनि चर्चामै छ ।"
८ सय कर्मचारी एकै पटक सरुवा,"काठमाडौं (कास) आमनिर्वाचन नजिकिएका बेला संघीय मामिला तथा सामान्य प्रशासन मन्त्रालयले एकै पटक ७ सय ८४ कर्मचारीलाई सोमबार अन्तरस्थानीय तहमा सरुवा गरेको छ । मन्त्रालयले कर्मचारी व्यवस्थापनसम्बन्धी मापदण्ड २०७७ अनुरूप भौतिक रूपमा र इमेलमार्फत निवेदन माग गरेर कर्मचारीलाई सरुवा गरेको हो । मन्त्रालयले बिहीबार थप तीन सय कर्मचारीलाई सरुवा गरेको छ । लोक सेवा आयोगले २०७६ जेठमा स्थानीय तहमा गरेको पदपूर्तिअन्तर्गतका नियुक्ति भएका कर्मचारीलाई मन्त्रालयले सरुवा गरेको हो । मन्त्रायलले तीन सयभन्दा बढी स्थानीय तहमा प्रमुख प्रशासकीय अधिकृत फेरेको छ । स्थानीय तहको निर्वाचनबाट नेतृत्व परिवर्तन भएसँगै जनप्रतिनिधिको दबाब र कर्मचारीको चाहनाअनुसार सरुवा गरिएको संघीय मन्त्रालयले जनाएको छ । स्थानीय तहका लागि नियुक्ति भएका वा समायोजन रोजेका कर्मचारी प्रदेश वा संघ पठाउने गरिएको छैन । कर्मचारी माथिल्लो तहबाट तल्लो तहमा भने कर्मचारी पठाउने गरिएको छ । सरुवाका लागि लैजाने र छाड्ने दुवै स्थानीय तहले सहमति दिनुपर्ने नीति छ । मन्त्रालयले अब निवेदन दिने कर्मचारीको सरुवाका सम्बन्धमा भने कुनै निर्णय नहुने जनाएको छ । मन्त्रालयले भदौ पहिलो साता ४० उपसचिवको सरुवा गरेको थियो, जसमा स्थानीय तहका प्रमुख प्रशासकीय अधिकृत थिए । त्यति बेला खासगरी नगरपालिकाको प्रमुख कार्यकारी अधिकृतको सरुवा गरिएको थियो । बिहीबार सार्वजनिक गरिएको सूचीअनुसार ३८ जना प्रमुख प्रशासकीय अधिकृतको एकै पटक सरुवा गरिएको छ । स्थानीय तहकै लागि तोकेर पदपूर्ति गरिएका कर्मचारीलाई सरुवा गर्न नमिल्ने भए पनि मन्त्रालयले कार्यविधि बनाएर कामकाजमा खटाइएको व्यहोराको पत्र थमाउने गरेको छ । सरुवा गर्न नमिले पनि तत्कालका लागि कामकाजमा खटाइएको हो, मन्त्रालयका एक अधिकारीले भने । उनका अनुसार सङ्घीय निजामती ऐन नबन्दा मन्त्रिपरिषद्बाट मापदण्ड स्वीकृत गराएर कामकाजमा खटाउने गरिएको छ । प्रमुख प्रतिपक्ष एमालेले निर्वाचनलाई प्रभाव पार्ने नियतले सरकारले कर्मचारी सरुवा गरेको आरोप लगाएको छ । एमाले संसदीय दलका प्रमुख सचेतक विशाल भट्टराईले प्रमुख जिल्ला अधिकारी, प्रहरी प्रमुख र स्थानीय तहका प्रमुख प्रशासकीय अधिकृत छानीछानी सरकार सरुवा गरेको बताए । बुधबार प्रतिनिधिसभामा उनले भने, आमनिर्वाचनलाई प्रभाव पार्ने गरी सरकारले आफ्नो पार्टीको झन्डा बोक्नेलाई जिल्ला पठाएको छ । सरकारले काठमाडौं, ललितपुर, कास्की, दैलेख, पाँचथर, उदयपुर, संखुवासभा, सप्तरी, जुम्लालगायतका जिल्लामा प्रमुख जिल्ला अधिकारीको सरुवा गरेको छ ।"
विवादित करका दर दुई महिनापछि हेरफेर,"कुनमा कति परिवर्तन ? डन्डी तथा छड उत्पादनको कच्चा पदार्थ बिलेट तथा स्पातको अन्तःशुल्क प्रतिटन ३५ सयबाट घटाएर २५ सय, यस्ता वस्तुको भन्सार १० बाट घटाएर ५५  स्यानिटरी प्याड उत्पादनमा प्रयोग हुने कच्चा पदार्थमा ५५ अन्तःशुल्क हटाइयो  पाम, भटमास, सूर्यमुखी, तोरी र सर्स्युं तेल उत्पादनको कच्चा पदार्थ आयातमा ५०५ भन्सार छुट दिइएकामा ९०५ पुर्याइयोसहकारीको आयकर घटाइयो, नगरपालिकाकालाई ५, उपमहानगरकालाई ७ र महानगरकालाई १०५ आयकर २५ देखि १५० किलोसम्मका ड्रोनमा १०५ भन्सार सिरक र ऊनीजन्य वस्तुमा २०५ भन्सार सेभिङ क्रिम, रूमस्प्रे आदिमा १५५ भन्सार"
व्यावसायिक घरानालाई एक्सचेन्जको लाइसेन्स दिन बाटो खुल्यो,"(काठमाडौं)  व्यावसायिक घरानालाई स्टक एक्सचेन्जको लाइसेन्स दिन धितोपत्र बोर्डलाई बाटो खुलेको छ । बोर्डले संशोधन गरेर पठाएको धितोपत्र बजार सञ्चालन नियमावली, ०६४ मन्त्रिपरिषद्ले स्वीकृत गरेपछि निजी क्षेत्रलाई स्टक एक्सचेन्जको लाइसेन्स दिन बोर्डलाई बाटो खुलेको हो । प्राइभेट लिमिटेड कम्पनीलाई स्टक एक्सचेन्जको लाइसेन्स दिन मिल्ने गरी बोर्डले दुई साताअघि नियमावली संशोधन गरी स्वीकृतिका लागि पठाएको थियो । सोही नियमावली मंगलबारको मन्त्रिपरिषद् बैठकले स्वीकृत गरेको अर्थ मन्त्रालय स्रोतले बताएको छ । धितोपत्र बजार, दर्ता तथा निष्कासन र सेयर ब्रोकर कारोबार सञ्चालनसम्बन्धी गरी तीनवटा संशोधित नियमावली स्वीकृत भएका छन्, स्रोतले भन्यो, ती नियमावलीमा केकस्तो संशोधन भयो भन्ने पूर्ण पाठ आइसकेको छैन । मन्त्रिपरिषद्बाट स्वीकृत भए पनि माइन्युट गर्न बाँकी रहेको स्रोतले बताएको छ । हाल बैंक, वित्तीय संस्था, धितोपत्र व्यवसायी तथा सूचीकृत संगठित संस्थाले मात्र धितोपत्र बजारमा लगानी गर्न पाउने व्यवस्था छ । यसअनुसार प्राइभेट लिमिटेड कम्पनीले स्टक एक्सचेन्जमा लगानी गर्न पाउँदैनन् । सोही व्यवस्था परिमार्जन गरी प्राइभेट लिमिटेड कम्पनीले पनि एक्सचेन्जमा लगानी गर्न पाउने व्यवस्था थपेर पठाएको थियो । त्यही नियमावली मन्त्रिपरिषद्बाट स्वीकृत भएको हो । कुनै निश्चित क्षेत्रका लागि मात्र लगानीको अवसर दिँदा राम्रो नहुने भएकाले प्राइभेट र पब्लिक सबैका लागि खुला गरिएको बोर्डको दाबी छ । प्रधानमन्त्री शेरबहादुर देउवा र अर्थमन्त्री जनार्दन शर्माको ठाडो आदेशमा बोर्डले एक्सचेन्जको लाइसेन्स वितरण थालेको हो । यहीकारण अर्थ मन्त्रालयमा पनि छलफल नगरी फास्ट ट्र्याकबाट सिधै मन्त्रिपरिषद्मा पुर्याएर स्वीकृत गरिएको स्रोतको दाबी छ । नयाँ एक्सचेन्ज कम्पनीका लागि भन्दै बजारमा प्रिमियम (बढी मूल्यमा) पैसा उठाइरहेको जानकारी कान्तिपुरलाई प्राप्त भएको छ । साना लगानीकर्तालाई लुट्नकै लागि नयाँ एक्सचेन्ज ल्याउन लागिएको धितोपत्र बोर्डका पूर्वअध्यक्ष एवं राष्ट्र बैंकका पूर्वगभर्नर चिरञ्जीवी नेपालको आरोप छ । अहिले बजारको विकासभन्दा पनि साना लगानीकर्तालाई लुट्न र राम्रोसँग चलेको, नाफा कमाइरहेको सार्वजनिक संस्थानलाई धरापमा लैजान खोजिएको उनको भनाइ छ । १५ वर्षअघिदेखि नै विभिन्न समूहले नेपालमा नयाँ स्टक एक्सचेन्ज ल्याउन पहल गर्दै आएका हुन् । हरेक पटक नयाँ सरकार आउनासाथ यो प्रक्रिया सुरु भइहाल्छ । बजारको विकासका लागि नभई साना लगानीकर्तालाई लुट्नकै लागि निजी क्षेत्रले स्टक एक्सचेन्जमा आँखा गाडिरहेका हुन्, उनले भने, यसअघि कांग्रेस, एमाले, माओवादी सबै पार्टी सरकारमा भएका बेला यस्ता पहल भएका थिए । त्यति बेला विविध कारणले रोकिएको थियो । त्यो समूह अहिले फेरि जुर्मुराएको देखिन्छ । यसलाई रोक्नुपर्छ ।विश्वभर एक्सचेन्ज कम्पनी मर्जरमा गइरहेको समयमा नेपालमा थप्नुको औचित्य नभएको उनले बताए । भारतमा १ अर्ब ३८ करोड जनसंख्या भएको ठाउँमा २ वटा मात्र एक्सचेन्ज कम्पनी छन् । नेपालमा ३ करोड पनि जनसंख्या नभएको ठाउामा २ वटा एक्सचेन्ज आवश्यक नरहेको उनको तर्क छ ।"
पोखराबाट पहिलो उडान अन्तर्राष्ट्रिय,"पोखरा (कास) निर्माणको अन्तिम चरणमा पुगेको पोखरा अन्तर्राष्ट्रिय विमानस्थल तोकिएकै मितिमा सञ्चालनका लागि आवश्यक तयारी तीव्र पार्न व्यवसायीले जोड दिएका छन् । होटल संघ पोखराको ४१ औं वार्षिक साधारणसभामा बिहीबार व्यवसायीले विमानस्थलबाट पहिलो उडान अन्तर्राष्ट्रिय नै हुनुपर्ने माग गरे । लामो दबाबपछि विमानस्थलको निर्माण अनशन नै बसेर सुरुआत गराउनुपरेको संघका अध्यक्ष लक्ष्मण सुवेदीले सम्झिए । नयाँ विमानस्थललाई घरेलु विमानस्थलका रूपमा अगाडि बढाउने चलखेल हुन सक्ने भएकाले त्यसविरुद्ध सम्पूर्ण गण्डकी प्रदेशवासी एक हुनुपर्ने उनको भनाइ छ । विमानस्थल सञ्चालनमा ल्याउनुपूर्व गर्नुपर्ने रिट्ठेपानी डाँडा कटान र ल्यान्डफिलसाइटको स्थान्तरण समयमै हुनुपर्नेमा पोखरा पर्यटन परिषद्का अध्यक्ष पोमनारायण श्रेष्ठको जोड छ । डाँडा कटान सक्न ६ महिनासम्म लाग्ने कुरा उठेको छ, उनले भने, यसले विमानस्थल सञ्चालन पछि धकेलिन सक्छ । आवश्यक परे परिषद् र यसअन्तर्गतका संस्था डोजर लिएर डाँडा काट्न जानुपर्छ । पोखरालाई पर्यटकीय राजधानी घोषणा गर्ने सवालदेखि विमानस्थल सञ्चालनसम्मका कामप्रति आफू सचेत रहेको पोखरा महानगरपालिका मेयर धनराज आचार्यले बताए । पोखरालाई पर्यटकीय राजधानी घोषणा गर्ने सवालमा केन्द्रीय हानको पूर्ण सहयोग रहने होटल संघ नेपाल (हान) की अध्यक्ष सिर्जना राणाको भनाइ छ । अब सरकारको मात्र मुख ताकेर बस्ने अवस्था छैन, उनले भनिन्, प्रवर्द्धनलगायत काममा व्यवसायी आफैं अगाडि बढ्नुपर्ने बेला आएको छ । पर्यटक आगमन दरको अवस्था हेर्दा अहिले पनि नेपालको पर्यटन जटिल अवस्थामा रहेको पुष्टि हुने उनले सुनाइन् । सरकारले पर्यटन क्षेत्रलाई पनि उद्योगको मान्यता दिनुपर्छ, उनले भनिन्, चालु आर्थिक वर्षको बजेटमा पर्यटनका लागि विगतमा जस्तो राहतका कार्यक्रम नसमेटिनु आश्चर्यलाग्दो छ ।"
"'लगानी क्षेत्र फेरिए, प्रविधि र कनेक्टिभिटीमा जोड दिऔं","(काठमाडौं)  नेपालको विकासका लागि चाहिने पूर्वाधारको प्रकृति र लगानी गर्नुपर्ने प्राथमिकताका क्षेत्र परिवर्तन भएको विज्ञहरूले बताएका छन् । आर्थिक सुदृढीकरणका लागि ऊर्जा, सडक, व्यापार, पर्यटनलगायत क्षेत्रमा क्षेत्रीय सञ्जाल तयार पारिनुपर्ने अहिलेको आवश्यकता रहेको उनीहरूको भनाइ छ । भौतिक पूर्वाधार तथा यातायात मन्त्रालय र नेपाल उद्योग परिसंघले बिहीबार काठमाडौंमा आयोजना गरेको चौथो पूर्वाधार सम्मेलनमा सहभागी वक्ताहरूले सूचना प्रविधिलगायत लगानीका क्षेत्र पहिचानमा ढिलाइ गर्न नहुने तथा पर्यटन प्रवर्द्धन, ऊर्जा र कृषि उत्पादन निर्यातका लागि क्षेत्रीय बजार खोज्न आवश्यक रहेको बताए । सम्मेलनमा पर्यटनमन्त्री जीवनराम श्रेष्ठले क्षेत्रीय सञ्जालबिना नेपालले विकासको गति लिन नसक्ने दाबी गरे । कृषि, जलस्रोत र पर्यटन क्षेत्रका लागि हवाई, जल, स्थल र रेल सञ्जालको आवश्यकता रहेको उनको भनाइ छ । एउटा मात्र मुलुकको विकासले विश्व आर्थिक रूपमा मजबुत हुन सक्दैन । सँगै रहेका मुलुकको हातेमालोले समग्र अर्थतन्त्र सुदृढीकरण हुन सक्छ । क्षेत्रीयसँगै आन्तरिक कनेक्टिभिटी पनि उत्तिकै महत्त्वपूर्ण छ, श्रेष्ठले भने । हाल नेपालले विश्वका ४० मुलुकसँग दुईतर्फी हवाई उडान सम्झौता गरेकामा चाँडै अमेरिका र रुसमा उडान गर्ने तयारी रहेको मन्त्री श्रेष्ठको भनाइ छ । एउटा मात्र हवाई बिन्दु भएका कारण महेन्द्रनगर, नेपालगन्ज र भैरहवा प्रवेश बिन्दु सञ्चालनमा ल्याउन भारतसँग छलफल सुरु गरेको उनले जनाए । पूर्वाधार विकासमा सार्वजनिक निजी साझेदारी (पीपीपी) मोडललाई थप सशक्त भएर अघि बढाइनुपर्ने र सूचना प्रविधिसँग जोडिएका पूर्वाधार निर्माणलाई बढी प्राथमिकतामा राखिनुपर्ने परिसंघका अध्यक्ष विष्णुकुमार अग्रवालले बताए । तीव्र आर्थिक विकासका लागि पूर्वाधार क्षेत्रबाट लाभ उठाउन सक्ने अथाह सम्भावना हामीसँग छ । तर आजको युगमा पूर्वाधार भनेको भौतिक मात्र होइन, सूचना प्रविधिलाई हामीले उत्तिकै महत्त्व दिन जरुरी छ, उनले भने । सूचना प्रविधिका क्षेत्रमा नेपालले विश्व बजारसँग प्रतिस्पर्धा गर्न सक्ने सम्भावना देखिएको उनको भनाइ छ । चालु आर्थिक वर्षको बजेटले निजी क्षेत्रलाई उत्साहित बनाउने र नेपालमा ठूला पूर्वाधार विकासमा लगानी आकर्षित गर्ने नीतिगत सोच अघि सारेको उनले बताए । कोभिड महामारीपछि विश्वभर नै पूर्वाधार निर्माणमा अपनाइएका ढाँचा र लगानीका क्षेत्र पहिचानमा पुनर्विचार गर्नुपर्ने अवस्था आएको सम्मेलनका सहभागीहरूले बताएका छन् । जलवायु परिवर्तन, सामाजिक बृहत्तर हित, सबै लाभान्वित हुने पूर्वाधारको दीर्घकालीन लक्ष्यका प्राथमिकता र प्रकृतिमा परिवर्तन आएसँगै यसले धेरै लगानीको माग गर्ने उनीहरूको भनाइ छ । तर यसका लागि सरकारले बनाउनुपर्ने नियामकीय व्यवस्था र निजी क्षेत्रको भरोसा जाग्ने वातावरणको निर्माण आवश्यक रहेको उनीहरूको मत छ । अर्थतन्त्रलाई गतिशील बनाउन पूर्वाधार पहिलो सर्त भए पनि यसमा बृहत् अध्ययन तथा अनुसन्धान, लक्ष्य निर्धारण, जोखिम तथा लाभको हेक्का राख्नुपर्ने राष्ट्रिय योजना आयोगका पूर्वउपाध्यक्ष स्वर्णिम वाग्लेले बताए । शासकीय सनकको भरमा अपारदर्शी पूर्वाधार निर्माणबाट बच्नुपर्ने अहिलेको टड्कारो आवश्यकता रहेको उनको भनाइ छ । भविष्यमुखी पूर्वाधार निर्माणमा नेपालले कदम चाल्नुपर्ने उनको जोड छ । पूर्वाधार निर्माणका लागि सार्वजनिक निजी साझेदारी (पीपीपी) मोडल राम्रो भए पनि नेपालमा सफल हुन नसकेको पूर्वअर्थमन्त्री युवराज खतिवडाले बताए । दुई कारणले यो मोडल नेपालमा सफल नभएको उनको भनाइ छ । पहिलो त साझेदारी भन्नेबित्तिकै इमानदारी चाहिन्छ, जुन दुवैतिर उत्तिकै हुनुपर्छ । तर नेपालमा यस्तो भइरहेको छैन । अर्को भनेको हाम्रा कैयौं कानुन सान्दर्भिक छैनन्, उनले भने । कोरोना महामारी कालमा एसियाली क्षेत्रका देशहरूले १७ ट्रिलियन अमेरिकी डलरभन्दा बढी गुमाएको एसियाली विकास बैंकको अनुमान छ । एकातिर महामारीको क्षति, अर्कोतिर आधुनिक पूर्वाधारमा गर्नुपर्ने लगानीको दबाब रहेकाले पूर्वाधार निर्माणमा निजी क्षेत्रको सहभागिताको आवश्यकता बढ्दै गएको छ । पूर्वाधार निर्माणमा निजी क्षेत्रको सहभागिता एसियाली क्षेत्रमा बढ्दै गएको एडीबीका उपाध्यक्ष अशोक लभासाले बताए । कोरोना महामारीकालमा एकातिर राजस्व घटेको र अर्कोतिर महामारी नियन्त्रणका लागि सरकारले गर्नुपर्ने खर्चका कारण नेपालको सार्वजनिक ऋण बढ्दै गएको छ । यही कारणले पनि नेपालले पूर्वाधार निर्माणमा निजी क्षेत्रलाई सहभागी गराउनुपर्ने उनको भनाइ छ । पूर्वाधारमा हुने लगानी ठूलो रकममा हुन्छ । यसको जोखिम पनि धेरै हुने तर त्यस्तोमा उल्टो हरेक आयोजनामा राजनीतीकरण हुने गरेको लगानी बोर्डका पूर्वप्रमुख कार्यकारी अधिकृत राधेश पन्तले बताए । निजी लगानी चाहिन्छ भन्नेमा हामी सबै सहमत छौं । तर यहाँ जुन खालको राजनीतीकरण हुन्छ, यो सोचाइ परिवर्तन आवश्यक छ, पन्तले भने । पूर्वाधार निर्माणमा लगानीका लागि स्रोतको अभाव तथा निजी क्षेत्रको अनिच्छाभन्दा पनि सरकारी नीति नियमकै कारण अवरोध भइरहेको नेपाल उद्योग परिसंघका उपाध्यक्ष निर्वाण चौधरीको भनाइ छ । पछिल्लो समय दक्षिण एसिया क्षेत्रका धेरैजसो मुलुकमा पूर्वाधार विस्तारका लागि लगानी वृद्धि हुँदै आएको बोर्ड अफ डाइरेक्टर्स पार्टनरसिप फर ट्रान्सपरेन्सीका प्रतिनिधि रजत नागको भनाइ छ । रिजनल कनेक्टिभिटीका लागि नेपालसँग जोडिएका विभिन्न मुलुकको सीमा क्षेत्र लचिलो हुन आवश्यक रहेको उनको भनाइ छ । क्षेत्रीय व्यापारमा ठूलो सम्भावना छ । पूर्वाधारतर्फ यतिखेर मल्टिमोडल यातायातको अभाव छ, नागले भने, अहिलेको मुख्य आवश्यकता भनेको सडक र जलमार्गलाई मजबुत बनाउनु हो । सडकमार्ग, ऊर्जा र प्रविधि विकासका क्षेत्रमा नेपालका लागि रिजनल कनेक्टिभिटी अत्यावश्यक रहेको विश्व बैंक निर्देशक सेसिल फ्रम्यानले बताइन् । नेपालसँग स्थलमार्गबाट जोडिएका विभिन्न मुलुकमा सहजै मालवाहक गाडी आउजाउको व्यवस्था आवश्यक रहेको उनको भनाइ छ । विश्व बैंकले नेपालबंगलादेशको आवतजावतमा सहजताका लागि लगानी गर्ने योजना बनाएको उनले बताइन् । विश्व बजारमा ऊर्जा माग बढिरहेका बेला नेपालले त्यसमा लगानी बढाउनुपर्ने र अन्तरदेशीय प्रसारणलाइनमार्फत क्षेत्रीय बजारमा जानुपर्ने उनको धारणा छ । हाल ऊर्जा, यातायात, उड्डयन क्षेत्रमा वित्तीय सहयोग गर्दै आएको एसियाली विकास बैंकले नेपाल बौद्ध धर्मावलम्बीको केन्द्रबिन्दु भएका कारण पर्यटन क्षेत्रमा प्रचुर सम्भावना रहेको वरिष्ठ अर्थशास्त्री थियम ही एनजीले बताए । क्षेत्रीय विकासका लागि हामी आफ्नातर्फबाट लागिपरेका छौं । नेपाल विद्युत् उत्पादन र पर्यटन विस्तारका लागि मुख्य गन्तव्य हो, उनले भने । मुलुकको पर्यटन क्षेत्र पुनरुत्थान र विस्तारका लागि क्षेत्रीय र सञ्जालको भूमिका महत्त्वपूर्ण रहेको नेपाल पर्यटन बोर्डकी वरिष्ठ निर्देशक नन्दिनी लाहे थापाको भनाइ छ । आगामी चार वर्षमा मुलुकको ऊर्जा क्षमता १३ हजार मेगावाट पुर्याउने लक्ष्य राखिएको नेपाल विद्युत् प्राधिकरणका कार्यकारी निर्देशक कुलमान घिसिङले बताए । भारत र बंगलादेशसँग प्रसारण कनेक्टिभिटीमार्फत नेपालको विद्युत् व्यापार गर्न सकिने उनको भनाइ छ । ट्रान्समिसन कनेक्टिभिटीका लागि भारत र बंगलादेश नै प्रमुख बजार हुन् । हामीले गत महिना मात्र बंगलादेशका प्रतिनिधिसँग भेट्यौं । द्विपक्षीय सम्झौताबारे कुरा भइसकेको छ, उनले भने । नेपालमा भएको ऊर्जा बिक्रीका लागि भारत र बंगलादेश नै प्रमुख बजार रहेको उद्योग परिसंघको ऊर्जा परिषद् सभापति ज्ञानेन्द्रलाल प्रधानले बताए । नेपालले ऊर्जा क्षेत्र विस्तारमार्फत अन्तर्राष्ट्रिय बजारसँग प्रतिस्पर्धा गर्न आवश्यक रहेको मिलेनियम च्यालेन्ज नेपाल अकाउन्ट विकास समितिका कार्यकारी निर्देशक खड्गबहादुर विष्टले बताए । सूचना प्रविधिको क्षेत्रलाई नेपालले बढी प्राथमिकता दिनुपर्ने पनि सम्मेलनमा सहभागीहरूको भनाइ छ । सूचना प्रविधिका क्षेत्रमा जनशक्ति उत्पादनका लागि मन्त्रालयले पहल गरिरहेको सञ्चार तथा सूचना प्रविधि मन्त्रालयका सचिव बैकुण्ठ अर्यालको दाबी गरे । सूचना प्रविधि पूर्वाधारको पहुँच र विकासको अवस्था सन्तोषजनक भए पनि विश्व बजारसँग प्रतिस्पर्धाका लागि थप प्रगति आवश्यक रहेको नेपाल दूरसञ्चार प्राधिकरणका अध्यक्ष पुरुषोत्तम खनालले बताए । प्रविधि क्षेत्रमा ठूलो छलाङ मार्न सार्वजनिक र निजी क्षेत्रले मिलेर काम गर्नुपर्नेमा विश्व बैंकका वरिष्ठ डिजिटल विकासविज्ञ सिद्धार्थ राजाले जोड दिए । नेपालमा डेटा सेन्टरहरू स्थापना गर्न वातावरण सहज बनाउनुपर्नेसमेत आवश्यकता उनले औंल्याए । आईटीको क्षेत्रमा दक्ष जनशक्ति निकै कम भएको र यसका लागि निजी क्षेत्रहरूले मात्र नभई सरकारले पनि पहल गर्नुपर्ने किम्बु टेकका संस्थापक तथा सीईओ कार्विका थापाको भनाइ छ ।"
भदौ २५ मा दराज महोत्सव,"काठमाडौं (कास) अनलाइन बजार दराजले भदौ २५ (सेप्टेम्बर १०) मा महोत्सव गर्ने घोषणा गरेको छ । आफ्ना ग्राहकसँग प्रगाढ सम्बन्ध कायम गर्ने लक्ष्यस्वरूप भृकुटीमण्डप गार्डेनमा महोत्सव गर्न लागिएको दराजले जनाएको छ । महोत्सवमा सांगीतिक र नृत्य प्रस्तुतिदेखि अन्तर्क्रियात्मक खेल, फोटो बुथ, खाना स्टलका साथै बालबालिकाका लागि समर्पित मनोरञ्जनात्मक क्रियाकलाप रहने कम्पनीको भनाइ छ । दराजमा हामी जे अभियान गर्छौं, ग्राहकलाई सधैं प्राथमिकतामा राख्ने गरेका छौं, दराज नेपालका प्रमुख मार्केटिङ अधिकृत प्रनयना केसीले भनिन्, दराज महोत्सव एउटा पारिवारिक कार्यक्रम रहोस् भन्ने हाम्रो सुरुदेखिकै मनसाय हो र यो कार्यक्रमले सबै उमेर समूहलाई समेट्ने प्रयास गरेको छ ।"
"स्काइवर्थको ॅक्यासब्याक दनादन, उपहार टनाटन",काठमाडौं (कास) केएल दुगड ग्रुपअन्तर्गतको कम्पनी स्मार्ट अप्लायन्सेस प्रालिले दसैंतिहारका अवसरमा क्यासब्याक दनादन उपहार टनाटन नामक अफर ल्याएको छ । यस क्याम्पेनअन्तर्गत ग्राहकले स्काइवर्थ होम अप्लायन्सको खरिदमा ३५ प्रतिशतसम्म क्यासब्याक पाउनुका साथै अन्य धेरै निःशुल्क उपहार प्राप्त गर्न सक्नेछन् । ५ वर्षदेखि नेपाली बजारमा उदाएको स्काइवर्थ होम अप्लायन्सले नेपाली बजारमा घरेलु उपकरणको व्यवसाय गर्दै आएको छ ।
माछापुच्छ्रेको कृषि कर्जा बिमा सम्झौता,काठमाडौं (कास) तीन करोड रुपैयाँसम्मको कृषि कर्जा सुरक्षणका लागि माछापुच्छ्रे बैंक र निक्षेप तथा कर्जा सुरक्षण कोषबीच सम्झौता भएको छ । सम्झौतापत्रमा बुधबार कोषका तर्फबाट प्रमुख कार्यकारी अधिकृत रमेश घिमिरे र बैंकका तर्फबाट प्रमुख कार्यकारी अधिकृत सन्तोष कोइरालाले हस्ताक्षर गरे । सम्झौतासँगै माछापुच्छ्रे बैंकले कृषि व्यवसायका लागि प्रवाह गरेको तीन करोड रुपैयाँसम्मको कर्जा कोषले सुरक्षण गर्नेछ । तीन करोड रुपैयाँसम्मको त्यस्तो कर्जामध्ये एक करोड रुपैयाँभन्दा माथिको कर्जाको हकमा भने बैंकले कोषको पूर्वस्वीकृति लिनुपर्नेछ । कोषमा सुरक्षित कृषि कर्जा ऋणीको मृत्यु वा प्राकृतिक प्रकोपबाट कृषि परियोजना नष्ट भए वा अन्य विभिन्न कारणबाट कर्जा असुली हुन नसके बैंकले दाबी गर्न सक्ने र उक्त दाबीमा कोषले ८० प्रतिशतसम्म भुक्तानी गर्नेछ ।
हल सञ्चालकफिल्मकर्मी जुहारी,"(काठमाडौं)  प्रदर्शनको अघिल्लो दिन बिहीबार दिउँसोसम्म पनि फिल्म ऐना झ्यालको पुतली लाई हलले शो टाइम नदिएको भन्दै उक्त फिल्मका निर्देशक सुजित बिडारीले सामाजिक सञ्जालमार्फत आवाज उठाएपछि फेरि मल्टिप्लेक्सले गर्ने शो बाँडफाँट विवादमा तानिएको छ । हिन्दी फिल्म ब्रम्हास्त्र को जाँचपासमा ढिलाइ भएपछि हलवालाले जाँच पास भइसकेका नेपाली फिल्मको समेत बुकिङ खुला नगरिदिएको फिल्मकर्मीले आरोप लगाएका छन् । निर्देशक बिडारीले सामाजिक सञ्जाल फेसबुकमा लेखेका थिए, भावनात्मक कुरा गरेर सिनेमा चल्दैन । सिनेमा चल्नका लागि हलमा दर्शक पुग्नुपर्छ । अवस्था यस्तो छ कि, एउटा हिन्दी सिनेमाको सेन्सर नभएको कारण हामीले भोलि रिलिज हुँदै गरेको हाम्रो सिनेमाको सो टाइम अहिलेसम्म पाउन सकेका छैनौं । सुजितको पीडा बाहिरिएसँगै चलचित्र निर्माता संघ र नेपाल चलचित्र निर्देशक समाजले हलवालाको भेदभाव प्रति विरोध जनाउँदै विज्ञप्ति नै जारी गर्यो । नेपाली चलचित्र प्रदर्शकबाट व्यावसायिक मर्यादालाई समेत कुल्चिएर नेपाली सिनेमाको अग्रिम बुकिङ खुला नगर्नाले हाम्रा प्रदर्शकको नेपाली चलचित्रप्रति हेर्ने नजर कस्तो रहेको छ भन्ने प्रस्ट भएको छ, निर्माता संघको विज्ञप्तिमा भनिएको छ, यस्ताखाले गैरव्यावसायिक रवैया देखाई स्वदेशी निर्मातालाई निमोठ्ने बाटोमा लाग्नु आफैंमा खेदजनक छ । किन हाम्रा नेपाली सिनेमालाई बारम्बार हेप्न खोजिन्छ ? यसको ठोस जवाफ चलचित्र प्रदर्शक साथीहरूले दिनै पर्दछ । त्यस्तै निर्देशक समाजले लेख्यो, सधैंभरि नेपाली चलचित्रमाथि विदेशी फिल्मको दबाब प्रवृत्तिको हामी घोर भर्त्सना गर्दछौं, विज्ञप्तिमा भनिएको छ, हाम्रो अभिभावक संस्था चलचित्र विकास बोर्डलाई पनि नेपाली चलचित्र क्षेत्रलाई नै हतोत्साहित पार्ने गैरजिम्मेवारपूर्ण कार्यहरूलाई बन्देज लगाउन अनुरोध गर्दछौं ।चलचित्र विकास बोर्डका सूचना अधिकारी चिरञ्जीवी गुरागाईंले ब्रम्हास्त्र फिल्मका वितरक स्टेसन फाइभ र डीसीएनले कागजात ढिला बुझाउँदा सेन्सरको समयमा ढिलाइ भएको बताए । विकास बोर्डले सेन्सर रोकेको होइन । वितरकले कागजात नल्याएसम्म त हामीले जाँचपासका लागि सिफारिस दिँदैनौं । उनीहरूकै कारणले ढिला हुने अनि दोष बोर्डलाई दिएर भएन नि, गुरागाईंले भने, सबै कागजात आइसकेपछि मुभी कोड दियौं । खासमा शो खुलाउन विकास बोर्डले सेन्सर कोड (बक्स अफिस कोड) दिन्छ । ब्रम्हास्त्र सँगै ऐना झ्यालको पुतली को पनि वितरण सम्हालेका प्रचण्डमान श्रेष्ठका अनुसार बुधबार नै उनीहरूले सेन्सर कोड हलवालालाई इमेल गरिदिए । हिन्दी फिल्मलाई नकुरी नेपालीका लागि सो बाँडफाँट गरिदिन आग्रहसमेत गरे । तर, हलवाला भने हिन्दी फिल्मकै सेन्सरपछि मात्र सो वितरण गर्ने पक्षमा बस्यो । हलहरूको ठूलो चेन क्यूएफएक्सबाहेकका अन्य हलले नेपाली फिल्मका लागि छिटपुट शो पनि छुट्याइदिए । तर, क्यूएफएक्सले भने ब्रम्हास्त्र को सेन्सर पास भएपछि मात्रै सो वितरण गर्ने तयारी गर्दा नेपाली फिल्मको बुकिङ बिहीबार साँझ मात्र खुल्यो । खासमा बोर्डले सेन्सर रोक्न लगाएको रहेछ । बुधबारसम्म त हामीले सधैं फिल्मको बुकिङ खुला गरिसक्थ्यौं । त्यो गर्न सक्ने हुँदाहुँदै पनि बोर्डले हामीलाई दुःख दिनलाई ब्रम्हास्त्र को सेन्सर रोकिदिएको हो, क्यूएफएक्सका भाष्कर ढुंगानाले भने, हामी त शुक्रबारदेखि हल बन्द गरेर नै आन्दोलनमा जानेवाला थियौं । वितरक प्रचण्डमान नेपालीसँगै हिन्दी फिल्मको कागजात पुर्याइदिँदा पनि बोर्डले विभिन्न बहानामा सेन्सरमा ढिलाइ गरिदिएको आरोप लगाउँछन् । चलचित्र संघका महासचिव एवं वितरक नरेन्द्र महर्जन भने हलवालाको आन्दोलनका कुराले ऐना झ्यालको पुतली को बुकिङ समयमै नखुलाइएको तर्क गर्छन् । खासमा हल बन्द गरेर आन्दोलन गर्ने हाम्रो छलफल थियो । त्यही भएर बुकिङ खुला नगरेको हो । छलफलपछि सोमबार हल बन्द गर्ने निर्णय गर्यौं, हल बन्द गर्ने कारण खुलाउँदै उनले भने, जहिल्यै हलवालालाई नै नेपाली फिल्मकर्मीले गाली गरे, आरोप लगाए । बिहीबार नै संघले सोमबार देशभरका हल बन्द गर्ने निर्णय गरेको छ । क्यूएफएक्सले ब्रम्हास्त्र लाई प्रारम्भिक ५७ र ऐना झ्यालको पुतली लाई ११ शो दिएको छ । अर्को नेपाली फिल्म गोर्खा ः विनिथ दि ब्रेभरी लाई ८ शो मात्रै छुट्याइएको छ । हलवालाले नेपाली फिल्मलाई शो वितरणमा विभेद गर्ने गरेको फिल्मकर्मीको पुरानै आरोप हो । नेपाली फिल्मले सबै प्रक्रिया पूरा गरेर पनि बुकिङ रोकेर राख्नु हामीलाई दोस्रो दर्जाका रूपमा हेरिएको प्रस्ट भयो, निर्देशक दीपेन्द्रकुमार खनाल सुनाउँछन्, जति शो पाउँथ्यो, त्यति पहिल्यै खोलिदिएको भए आपत्ति हुन्थेन । आन्दोलनकै कारण बुकिङ नखुलाइएको कुरा बहाना हो । निर्देशक बिडारीले हलवालाको व्यवहारले नेपाली फिल्मको अस्तित्वलाई नस्विकारेको अनुभव गरेका छन् । फिल्मको शो वितरण प्राइम टाइम का आधारमा हुनुपर्ने दीपेन्द्रको माग छ । एफक्यूबमा चिसो मान्छे को प्रदर्शन गर्दा तीन वटा शो पाएको थिएँ तर प्राइम टाइममा नभएपछि हटाउन लगाएँ, उनले आफ्नो अनुभव सुनाए । प्रकाश का निर्देशक दिनेश राउत हलवालाले नेपाली फिल्मको शो वितरणमा लगाइने पूर्वानुमानमा परिवर्तन ल्याउनुपर्ने धारणा राख्छन् । हलवालाले फिल्म दर्शकबीच नपुग्दै यस्तो फिल्म चल्दैन भन्ने अनुमान गरिदिन्छन् । खासमा फिल्मको तागत त दर्शकबीच नपुगेसम्म थाहा हुँदैन, उनले भने, त्यसरी पूर्वानुमान गरेर शो वितरण गर्नु नै गलत हो । नेपाली भाषा, पहिरनको फिल्म चल्दैन भन्नु त उनीहरूको समस्या हो । वितरक प्रचण्डमान श्रेष्ठ थुप्रै फिल्म प्रदर्शनमा आउँदा हलवालालाई शो वितरणमा कठिनाइ हुनेमा फिल्मकर्मीले बुझिदिनुपर्ने बताउँछन् । सोमबारमंगलबार नै बुकिङ खुला गर्ने त धेरै फिल्म नभएको बेलामा हो । नेपाली फिल्म क्षेत्रमा धेरै पटक यस्तो भएको छ, उनले भने, बुकिङको विषयमा कि त नीति नियम नै बनाउनुपर्यो । प्रदर्शकले पनि आफ्नो हित हेर्छ । उनीहरूले पनि आफूलाई सही लाग्ने समयमा शो वितरण गरिदिन्छ ।"
कमेडियन अपूर्व क्षितिज रिहा,काठमाडौं (कास) नेवारी समुदायको जातीय भावनामा ठेस पुग्ने गरी प्रहसन गरेको आरोपमा पक्राउ परेका हास्यव्यंग्य कलाकार अपूर्व क्षितिज सिंह बिहीबार साधारण जमानतमा रिहा भएका छन् । काठमाडौं जिल्ला सरकारी वकिलको कार्यालयको निर्देशनमा सिंहलाई साधारण जमानतमा रिहा गरिएको काठमाडौं प्रहरी परिसरका प्रवक्ता प्रहरी उपरीक्षक (एसपी) दिनेशराज मैनालीले जानकारी दिएका छन् । सिंह पक्राउ परेर प्रहरी हिरासतमा रहेकै बेला कोभिड संक्रमण देखिएपछि वीर अस्पतालमा भर्ना भएका थिए । त्यसपछि जनस्वास्थ्यलाई ख्याल गर्दै प्रहरीले उनलाई तारिखमा रिहा गर्न सरकारी वकिल कार्यालयसँग अनुरोध गरेको थियो ।
भलिबल अध्यक्षमा चन्द,"काठमाडौं (कास) नेपाल भलिबल संघको अध्यक्षमा जितेन्द्रबहादुर चन्द निर्वाचित भएका छन् । निवर्तमान महासचिव चन्दले प्रत्याशी निरोज मास्केलाई २६ मतले पराजित गर्दै भलिबलको बागडोर सम्हालेका हुन् ।नवौं चुनावी साधारणसभामार्फत चुनिएका चन्दले १ सय २८ मतमा ७६ मत पाएका थिए । बिहीबार बिहान सार्वजनिक मत परिणामअनुसार निवर्तमान उपाध्यक्ष मास्केले ५० मत पाएकी थिइन् । निर्वाचित चन्दले आफ्नो कार्यकालमा राष्ट्रिय खेलकुदको रूपमा रहेको भलिबलको पूर्वाधार विकासलाई प्रमुख प्राथमिकतामा राखेर अगाडि बढ्ने प्रतिबद्धता जनाएका छन् । महासचिवमा चन्दकै प्यानलका रोशनकुमार श्रेष्ठ निर्वाचित भए । उनले ८५ मत ल्याउँदा मास्के प्यानलका मनवीर छन्त्यालले ३९ मत पाए । उपाध्यक्ष पदमा वाग्मती प्रदेशबाट गौतमप्रसाद लासिवा ६४ मतसहित विजयी भए । उनका प्रतिस्पर्धी ज्योति केसीले ५९ मत पाइन् । उपाध्यक्षमा यमबहादुर गुरुङ (गण्डकी), उपेन्द्रकुमार यादव (मधेस), हरकसिंह धामी (सुदूरपश्चिम), मदन खड्का (प्रदेश १) र भीम ओली (लुम्बिनी) निर्विरोध चुनिएका थिए । कर्णाली प्रदेशको उपाध्यक्ष भने रिक्त रहेको छ । निर्विरोध निर्वाचित भनिएका भरत शाह कर्णालीको नभएका कारण उनको उम्मेदवारी अन्तिम समयमा बदर भएको थियो । कोषाध्यक्षमा श्यामकृष्ण श्रेष्ठ ७८ मतसहित विजयी भए । चन्द प्यानलका उनले रीता कोइराला (४६) लाई हराए । सचिव पदमा सोमबहादुर श्रेष्ठ (कर्णाली), मोहम्मद फिरोज (मधेस), श्रीधर शर्मा (गण्डकी), गणेशसिंह ठगुन्ना (सुदूरपश्चिम) र सुनकेशरी माली (वाग्मती) निर्विरोध निर्वाचित भए । वाग्मतीबाट श्रीराम बोगटीले उम्मेदवारी फिर्ता लिएपछि माली निर्विरोध भएकी हुन् । लुम्बिनी प्रदेश सचिवतर्फ झकबहादुर मिदुनले ७३ मतसहित विजयी भए । उनले दीपक जिएम (३७) लाई पराजित गरे । प्रदेश १ सचिवतर्फ विनोद सुवेदीले ६५ मतसहित विश्वराज धिमाल (४४) लाई हराए ।सदस्यमा अञ्जु श्रेष्ठ, चन्द्रबन्दना राई, राजकुमार गुरुङ, जुनु पुनमगर, जितेन्द्र श्रेष्ठ, गंगा थापा श्रेष्ठ, कुमार राई, राजबहादुर खड्का, दीपक लामा, प्रवीण श्रेष्ठ र दिनेश श्रेष्ठ निर्वाचित भए ।भलिबल संघको संशोधित विधानअनुसार ४१ सदस्यीय कार्यसमिति रहने व्यवस्था छ । त्यसमध्ये २८ जना निर्वाचनबाट आउनेछन् । कर्णालीको उपाध्यक्ष रिक्त रहेपछि निर्वाचनबाट २७ जना निर्वाचित भएका छन् । बाँकी १३ मध्ये दुई उपाध्यक्षसहित १२ जना मनोनीत हुनेछन् । निवर्तमान अध्यक्ष (मनोरञ्जनरमण शर्मा) स्वतः कार्यसमितिमा रहनेछन् ।"
थपिए पोखरा एभेन्चर्स र फार वेस्टर्न,"(काठमाडौं)  केही कौतूहल र केही अन्योलबीच नेपाल क्रिकेट संघ (क्यान) ले नेपाल टी२० का बाँकी दुई टिमको नाम पनि बिहीबार घोषणा गरेको छ । ती हुन् पोखरा एभेन्चर्स र फार वेस्टर्न युनाइटेड । यससँगै प्रतियोगितामा सहभागी हुने सबै ६ टिम तय भएको छ । यसअघि घोषित चार टिम कान्तिपुर क्यापिटल, जनकपुर रोयल्स, विराटनगर सुपर किंग्स र लुम्बिनी अल स्टार्स छन् । नयाँ घोषित टिममध्ये पोखराको अध्यक्षमा पोष्टराज ज्ञवाली, निर्देशकमा सुवोध त्रिपाठी र सीईओमा अतिशा ज्ञवाली छन् । घोषणा कार्यक्रममा अध्यक्ष ज्ञवालीले आफूहरूको पनि नेपाली खेलकुदमा कुनै न कुनै रूपमा योगदान दिने उद्देश्य रहेको बताए । उनले प्रतियोगिताका लागि उत्कृष्ट टिम तयार पार्ने दाबी गरे । निर्देशक त्रिपाठी र सीईओ ज्ञवाली दुवैले प्रतियोगिता बलियो चुनौती पेस गर्ने किसिमले टिम निर्माण गर्ने बताए । फार वेस्टर्नका मालिक भने विदेशी छन् । इंग्ल्यान्डको एसआर स्पोर्ट्स एन्ड भेन्चर्सकी रुपिन्दर बग्गा टिमको प्रमुख रहेका छन् । उनी लन्डनमा व्यावसायिक रूपमा सीए र तथा अन्य क्षेत्रमा सक्रिय छिन् । बग्गाले भिडियो सन्देशमामार्फत नेपाल टी२० मा सहभागी हुन पाएकामा खुसी व्यक्त गर्दै आफूहरूले पनि मजबुत टिम बनाउने बताइन् । प्रतियोगिता असोज ८ देखि कात्तिक ५ सम्म आयोजना हुँदै छ । खेलहरू डबल राउन्ड रोबिनको आधारमा हुनेछ । प्रतियोगिताको खेलाडी ड्राफ्ट चाँडै हुनेछ ।"
सुदूरपश्चिममाथि एनआरएनए हाबी,"(काठमाडौं)  चार वर्षभन्दा बढी समयपछि राष्ट्रियस्तरमा पहिलो प्रतियोगितात्मक म्याच खेलेका सागर पुनले सानदार ब्याटिङ गरेपछि गैरआवासीय नेपाली संघ (एनआरएनए) ले नवौं राष्ट्रिय खेलकुदअन्तर्गत पुरुष क्रिकेटमा गतिलो विजय हात पारेको छ । सागरले १९ बलमा अविजित ४६ रन बनाएपछि एनआरएनएले सुदूरपश्चिम प्रदेशमाथि १२ रनको जित हात पार्यो । पछिल्लो तीन वर्षयता अमेरिकामा बस्दै आएका सागरले समान ३ छक्का र ३ चौका प्रहार गरेपछि वर्षा कारणले ६६ ओभरमा छोट्याइएको खेलमा एनआरएनएले ४ विकेट गुमाई ७४ रन बनाएको थियो ।दिनेश खरेललाई हेमन्त धामीले पहिलो बलमै आउट भए पनि सागरले कप्तान सुनाम गौतमसँग मिलेर दोस्रो विकेटमा २१ बलमै ४८ रनको साझेदारी गरे । सुनामले ११ बल खेल्दै ३ चौका र १ छक्कासहित २४ रन बनाए । वासु गिरी र दिवस गिरी खाता नखोली आउट भए पनि खेल दौरान ह्यामस्ट्रिङ भएका सागरले मैदानको चारैतिर प्रहार गरेर एनआरएनएलाई मजबुत स्कोरमा उभ्याए । दीपक क्षेत्री २ रनमा आउट भए । हेमन्त धामी र शेर मल्लले २२ विकेट लिए ।जवाफमा सुदूरपश्चिमले ६ विकेट गुमाई ६२ रनमात्र बनाउन सक्यो । खडग बोहराले १२, राजु रिजालले ११ र वसन्त खत्रीले १० रन बनाए । एनआरएनका आशिष पोखरेल र दीपकले ३३ विकेट लिए । आशिषले २ ओभरमा १९ र दीपकले २ ओभरमा २३ रन खर्चे । कीर्तिपुरमै हुने भनिएको वाग्मती प्रदेश र प्रदेश १ बीचको दोस्रो खेल वर्षाका कारण रद्द भएको छ । त्यस्तै मूलपानी मैदानमा मधेस प्रदेश र गण्डकी प्रदेश तथा लुम्बिनी प्रदेश र कर्णाली प्रदेशबीचको खेलमा वर्षाकै कारण टस पनि सम्भव भएन । प्रतियोगिताको युवा तथा खेलकुदमन्त्री महेश्वरजंग गहतराजले ब्याटिङ र राष्ट्रिय खेलकुद परिषद्का सदस्यसचिव टंकलाल घिसिङले बलिङ गरी सुरु गरे ।नवौं राष्ट्रिय खेलकुद गण्डकी प्रदेशमा असोज २८ देखि कात्तिक ३ सम्म हुने भए पनि क्रिकेटको अन्तर्राष्ट्रिय तालिकासँग नबाझिने गरी राष्ट्रिय क्रिकेट अगाडि सारिएको हो । प्रतियोगितामा ११ टिम सहभागी छन् । सहभागी टिमलाई २ समूहमा विजभाजन गरी लिगकम नकआउट आधारमा खेल खेलाइनेछ ।"
रुविन र विपुललाई स्वर्ण,"काठमाडौं (कास) ललितपुर महानगरपालिका वडा ८ ले बिहीबार दोस्रो पूर्णशंकर श्रेष्ठ राष्ट्रव्यापी अन्तरवडा टेबलटेनिसको पुरुष टिम इभेन्टमा स्वर्ण जितेको छ ।फाइनलमा वडा ८ ले ललितपुर वडा १६ लाई ३२ सेटले पराजित गर्यो । विजेताबाट रुविन महर्जन र विपुल महर्जनले प्रतिस्पर्धा गरेका थिए । बुधबार महिला टिम इभेन्टमा गोदावरी नगरपालिका १ विजेता भएको थियो । लैनचौरस्थित राष्ट्रिय टेबलटेनिस प्रशिक्षण केन्द्रमा भइरहेको प्रतियोगिताको महिला सिंगल्समा संखुवासभा वडा ४ की वियन्का राई र ललितपुर १२ की इभाना थापा मगर फाइनल पुगेका छन् । वियन्काले गोदावरी १ की सतिश्मा थापालाई ११३, ११२, १११ र इभानाले गोदावरीकै प्रणिका कुँवरलाई ११८, ११६, ११९ ले हराए ।पुरुष सिंगल्समा लमजुङ १९ का विनेश खनियाँ र ललितपुर १६ का संयोग कपालीले फाइनल पुगे । विनेशले काठमाडौं २५ का अमरलाल मल्ललाई १०१२, ११४, १०१२, ११८, १०१२, ११४, ११९ र संयोगले नरहरिनाथ गाउँपालिका२५ का हिमाल विष्टलाई ११९, ११६, ११५, ११८ को सेटमा हराए ।"
