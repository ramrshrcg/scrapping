शीर्षक,विवरण
महाभियोगका लागि बयान नै 'पर्याप्त,"श्रेष्ठ २०७८ फागुन २३ मा तत्कालीन नेकपा टुक्रने फैसला गर्नेमध्येका एक न्यायाधीश थिए भने न्यायाधीश केसी उक्त फैसला पुनरावलोकन नगर्ने निर्णय दिने इजलासका अर्का न्यायाधीश थिए । प्रतिनिधिसभाको दोस्रो विघटन नेकपा टुक्रने फैसलासँग सम्बन्धित भएको भन्दै श्रेष्ठ र केसीलाई सुनुवाइबाट अलग हुन आग्रह गरिएको थियो । दुवै न्यायाधीशले सुनुवाइबाट अलग नहुने राय दिएपछि न्यायाधीशहरू कार्की र भट्टराईले उनीहरू सुनुवाइबाट अलग नहुने हो भने आफूहरू अलग हुने लिखित आदेश जारी गरे । त्यसपछि बाध्य भएर जबराले न्यायाधीशहरू कार्की, मीरा खड्का, ईश्वरप्रसाद खतिवडा र भट्टराई संलग्न इजलास गठन गरे र ओलीले गरेको विघटनविरुद्धका निवेदनको सुनुवाइ थाले । इजलासले एक मतले असार २८ मा प्रतिनिधिसभा विघटनको निर्णय बदर गर्ने फैसला सुनायो । यस प्रसंगमा जबराले समितिसमक्ष भनेका छन्, वकिलहरूले दुई न्यायाधीश (केसी र श्रेष्ठ) ले विघटनको मुद्दा हेर्न मिल्दैन भन्नुभयो । ती दुई न्यायाधीशलाई राख्यो भने उहाँहरू (दीपककुमार कार्की र आनन्दमोहन भट्टराई) इजलासमा नबस्ने, मलाई द्विविधा भयो । त्यसपछि तपाईंहरूले भनेजस्तै गरेर बसौं न त, निर्णय त आआफ्नो हो भनेर मीरा खड्का र मिस्टर ईश्वरप्रसाद खतिवडालाई राखेर इजलास गठन गरियो । संवैधानिक इजलास वरिष्ठताका आधारमा गठन गर्ने परम्परा मिचेकामा प्रश्न उठेपछि जबराले खड्का र खतिवडालाई राखेर इजलास पुनर्गठन गरेका थिए । प्रतिनिधिसभा विघटनको निर्णय बदर गर्ने फैसलापछि आफूले इजलासमा बसेका पाँचै जना न्यायाधीशमाथि महाभियोगको प्रस्ताव ल्याउन तत्कालीन प्रधानमन्त्री ओलीलाई हात जोडेर आग्रह गरेको जबराले समितिमा खुलाएका छन् । उनले भनेका छन्, मेराविरुद्ध महाभियोग आइसकेपछि झसंग भएँ, तत्कालीन प्रधानमन्त्री, नेकपा एमालेका अध्यक्ष केपी शर्मा ओलीजी त अति शालीन, अति दूरगामी नेता हुनुहुँदो रहेछ । यो सबै जानकारी भए पनि बदमासी गर्ने न्यायाधीशहरूलाई पनि महाभियोग ल्याउनुभएन । मैले त हात जोडेर भनेको थिएँ, हजुर भएन यो त, गल्ती नै भयो । (सुनुवाइमा) बस्छु भनेको न्यायाधीश (केसी र श्रेष्ठ) लाई राख्न सकिएन । बस्दैन भनेको न्यायाधीश (कार्की र भट्टराई) लाई राख्नुपर्ने अवस्था भयो । मलाई त दुःख लागेको छ । (महाभियोग) ल्याइदिँदा पाँचै जनालाई ल्याइदिए हुन्छ ।जबराको उक्त बयानले इजलास गठन जस्तो अदालत आफैंले गर्नुपर्ने आन्तरिक र पूर्णतया स्वतन्त्र मामिलामा पनि बहालवाला प्रधानन्यायाधीशले मुलुकको कार्यकारी प्रमुखसँग परामर्श लिने, खास किसिमको इजलास गठन तथा त्यसैअनुरूपको फैसला गराउने प्रतिबद्धता व्यक्त गर्ने र त्यसलाई कार्यान्वयन गर्न नसक्दा हात जोडेर अनुनय गरको अनौठो दृश्य उजागर गरेको छ । प्रधानन्यायाधीशले प्रधानमन्त्रीको इसारामा इजलास गठन गर्नुपर्ने किन ? त्यस्तो इजलास गठन गर्न नसकेकामा हात जोडेर क्षमायाचना गर्ने कुरा प्रधानन्यायाधीशको शपथको विरुद्धमा छ, सर्वोच्च अदालतका एक पूर्वन्यायाधीश भन्छन्, बहालवाला प्रधानन्यायाधीशले प्रधानमन्त्रीलाई इजलासमा तपाईंले भनेका न्यायाधीश राख्न सकिनँ, भनेअनुसार निर्णय गर्न सकिनँ भन्नु आफैंमा महाभियोग लगाउन पर्याप्त प्रमाण हो । कुनै पनि मुद्दाको फैसला गर्दा इजलासका न्यायाधीशहरूबीच मत नमिल्न सक्छ । उनीहरू एकअर्काको रायमा असहमत हुन सक्छन् । त्यसो भए आफ्नो फरक मतलाई न्यायाधीशहरूले भद्रतासाथ फैसलामै उल्लेख गर्ने अभ्यास अन्तर्राष्ट्रिय रूपमा र नेपालमा समेत छ । त्यस्तो अवस्थामा जुन न्यायाधीशको रायमा बहुमत पुग्छ, यही रायले नै अदालतको फैसलाका रूपमा वैधता पाउँछ । न्यायाधीशको फरक राय अल्पमतको रूपमा रेकर्डमा रहन्छ । जबराले प्रतिनिधिसभा विघटन बदर गर्ने फैसलामा आफ्नो राय भिन्न रहेको संकेत समितिसमक्ष गरेका छन् । यस्तो जवाफपछि एमाले उपाध्यक्षसमेत रहेका समिति सदस्य विष्णु पौडेलले जबरालाई म पुनःस्थापनाको पक्षमा थिइनँ तर दबाबले गर्दा पक्षमा उभिनुपर्यो भन्ने यहाँको आशय मैले पाएँ, तपाईं पक्ष वा विपक्ष कहाँ हुनुहुन्थ्यो ? विपक्षमा हुनुहुन्थ्यो भने किन आफ्नो आस्थाको विरुद्ध हस्ताक्षर गर्नुभयो ? भनी सोधेका थिए । जवाफमा जबराले कहिलेकाहीँ अर्काको विचारमा पनि सहमति जनाउनुपर्ने अवस्था हुने बताए । न्यायपालिकालाई विवादरहित तरिकाले अगाडि बढाउनुपर्ने जिम्मेवारीले गर्दा म एक्लो वृहस्पति बनिनँ, उनले भने । उक्त फैसलामा आफ्नो फरक मत भए त्यसलाई रेकर्डमा राख्ने उपयुक्त फोरम त्यही फैसला थियो । तर जबराले त्यसका लागि संसद्को महाभियोग समिति रोजेका छन् । यसले जबरामा सामान्य न्यायिक चेतसमेत रहेको नदेखिने विज्ञहरू बताउँछन् । सर्वोच्च अदालतका ती पूर्वन्यायाधीश भन्छन्, मेरो निर्णय फरक थियो भन्ने हो भने त्यो फैसलामा लेख्ने हो । निर्णय सर्वसम्मत भएपछि त्यसको प्रतिरक्षा गर्नु उनको पहिलो कर्तव्य हो, त्यसको सट्टा न्यायालय, न्यायिक प्रक्रिया र न्यायिक कर्मको संरक्षण गर्नुपर्ने संवैधानिक दायित्व भएको व्यक्तिले सबैलाई महाभियोग गरिपाउँ भनेर याचना गर्दै हिँड्नु आफैंमा अनैतिक काम हो । यस प्रसंगमा अझ गम्भीर विषय के छ भने जबराले बिनाप्रसंग प्रतिनिधिसभा विघटनलाई बदर गर्ने सर्वोच्च अदालतको फैसलालाई आफूविरुद्धको महाभियोग प्रस्तावसँग जोड्ने प्रयास गरिरहेका छन् । भदौ १५ मा सुरु भएको बयानको हरेक दिन उनले ती प्रसंग उठाइरहेका छन् । मंगलबार पनि जबराले आफूलाई लागेको अभियोगविरुद्ध कुनै प्रमाण भए पेस गर्न भनेर समितिले दिएको समयमा महाभियोगको जड उक्त फैसला भएको बताए । तर संवैधानिक इजलासका ती दुवै फैसला यस सन्दर्भमा पूर्णतया असान्दर्भिक छन् । अहिलेको विवाद ती फैसलामाथिको होइन । महाभियोग प्रस्तावमा वा समितिले तयार पारेका प्रश्नावलीमा ती फैसलासम्बन्धी कुनै विषय समेटिएको छैन । तर एमालेको समर्थनबिना आफूविरुद्धको महाभियोग प्रस्ताव पारित गर्न चाहिने संसद्को दुई तिहाइ मत नपुग्ने गणित बुझेका जबराले एमाले पंक्तिलाई खुसी पार्न असान्दर्भिक र अभियोगपत्रमा नसमेटिएका विषयमा अन्यलाई आरोप लगाएर आफ्नो बचाउको प्रयास गरेको अनुमान गरिएको छ । जबराले सर्वोच्च अदालतका न्यायाधीशहरूलाई प्रलोभन देखाएर फैसला गराएको समेत भन्न भ्याएका छन् । जबकि दुवै फैसलापछि जबरा स्वयंलाई सरकारले महाउज्ज्वल राष्ट्रद्वीप पदक दिएको थियो । अर्का न्यायाधीश तेजबहादुर केसीले प्रसिद्ध प्रबल जनसेवाश्री पदक पाएका थिए । जबराकै आरोपमा विश्वास गर्ने हो भने पनि यो फैसलाका सम्बन्धमा उनले व्यक्त गरेको विचार मिल्दैन । जस्तो प्रतिनिधिसभा विघटनको निर्णय बदर गर्ने र प्रधानमन्त्रीमा शेरबहादुर देउवालाई नियुक्त गर्न परमादेश दिने फैसलाको लाभ अहिलेको सत्ता गठबन्धनले लिएको छ । त्यसबाट असर पुगेको तत्कालीन प्रधानमन्त्री ओली र उनको दल एमालेलाई हो । फैसला कारण हुने हो भने महाभियोग सत्ता गठबन्धनले नभएर एमालेले लगाउनुपर्ने हो । जबराले समितिसमक्ष गरेका अन्य कतिपय दाबी पनि तथ्यपरक छैनन् । जस्तो, आफ्नो पार्टी फुटेर बनेको एकीकृत समाजवादीलाई मान्यता नदिन माग गर्दै एमाले अध्यक्ष ओलीले निर्वाचन आयोग र सभामुखलाई विपक्षी बनाएर दिएको निवेदनको पेसी गत फागुन १ मा तोकिएपछि आफूविरुद्ध महाभियोग प्रस्ताव आएको जबराको तर्क तथ्यपरक छैन । २०७८ मंसिर १५ देखि गोला प्रक्रियाबाट पेसी तोकिने हुनाले उक्त मुद्दाको पेसी कुन न्यायाधीशकामा पर्छ भन्ने पहिले नै यकिन थिएन । गोला प्रक्रियामा जबरा सहभागी हुन पाएका थिएनन् । उनीसँग इजलासमा बस्न सर्वोच्च अदालतका सबै न्यायाधीशले अस्वीकार गरेकाले त्यस दिन पनि उनी इजलासमा हुँदैनथे । त्यसअघि माघ ३, पुस २६, पुस १९ र पुस १२ मा पनि उक्त मुद्दा सर्वोच्चको पेसीमा थियो । प्रतिनिधिसभा विघटनको मुद्दामा संसदीय समितिमा प्रश्न थिएन, जबरा आफैंले उक्त प्रसंगलाई जबर्जस्ती ताने । तर, समितिले प्रश्न उठाएका अन्य फैसलामा पनि जबराले प्रतिरक्षा गर्न सकेका छैनन् । उनले नेतृत्व गरेको इजलासले पत्नी हत्यामा दोषी ठहर भएका सशस्त्र प्रहरी बलका तत्कालीन डीआईजी रन्जन कोइरालाको सजाय २० वर्षबाट घटाएर साढे ८ वर्ष बनाएको थियो । उक्त मुद्दाका सन्दर्भमा गरिएको प्रश्नमा पनि जबराले प्रतीरक्षा गर्न सकेनन् । बरु त्यसका आधारमा महाभियोग लगाइए आफूलाई आपत्ति र गिल्टी फिल नहुने बताए । पूर्वराजा ज्ञानेन्द्र शाहकी छोरी प्रेरणाले दाइजोमा पाएको छाउनीको जग्गा (जुन हाल नेपाल ट्रस्टका नाममा छ) सम्बन्धी फैसलामा भने जबराले सर्वोच्चको फूल बेन्चको निर्णयविपरीत प्रतिरक्षा गरेका छन् । सुरुमा जबराको इजलासले उक्त जग्गा प्रेरणाको हुने ठहर गरे पनि पछि सर्वोच्च अदालतको फूल बेन्चले उल्ट्याएर नेपाल ट्रस्टको हुने फैसला गरेको थियो । जबराले आइतबारको बयानमा निजी सम्बद्धता देखिने गरी जग्गा प्रेरणाकै भएको जिकिर दोहोर्याए । बदर भइसकेको फैसला ठीक हो भन्ने प्रधानन्यायाधीशको यस्तो जवाफमा न्यायालयसम्बन्धी न्यूनतम ज्ञानसमेत भएको देखिँदैन, वरिष्ठ अधिवक्ता तुलसी भट्टले भने । जबराले हरेकजसो प्रश्नमा दलका नेता, सर्वोच्चका न्यायाधीश, कानुन व्यवसायी वा पत्रपत्रिकालाई दोष थुपार्ने प्रयास गरिरहेका छन् । अर्कालाई अनर्गल आरोप लगाएर त्यो नै आफ्नो बचाऊ हो भन्न मिल्छ र ? त्यो त मिल्दैन । उनीमाथि जुन गम्भीर आरोप लगाइएको छ, त्यसमा बचाऊ नगर्ने तर असान्दर्भिक व्यक्तिलाई गाली गरेर आफ्नो प्रतिरक्षा हुन सक्दैन, वरिष्ठ अधिवक्ता भट्टले भने, जबराका जवाफ देशको प्रधानन्यायाधीशको नभएर ट्रेड युनियनको एउटा नेताको जस्ता छन् । महान्यायाधिवक्ता कार्यालयका सहन्यायाधिवक्ता सञ्जीवराज रेग्मी पनि अभियोग लागेको व्यक्तिले आफ्नो प्रतिरक्षा गर्नुपर्ने बताउँछन् । प्रधानन्यायाधीशको डिफेन्स बहकिएको, ठोस रूपमा नआएको देखिन्छ, उनले भने, कानुनी रूपमा पनि अरू व्यक्तिलाई आरोप लगाउनु अभियोग लागेको व्यक्तिका लागि प्रतिरक्षा हुन सक्दैन ।जबराविरुद्ध संसद्मा महाभियोग प्रस्ताव जसरी अगाडि बढाइँदै छ, यसले संसद्कै क्षमतामा समेत प्रश्न गर्ने ठाउँ दिएको छ । महाभियोगसम्बन्धी एउटा संघीय कानुनसमेत बनाउन नसकेको प्रतिनिधिसभाले नियमावलीमा गरेको व्यवस्थासमेत अस्पष्ट छ । महाभियोग व्यवस्थापिकाले गर्ने सबैभन्दा उच्च तहको न्यायिक कार्य हो । त्यसका लागि न त स्पष्ट कानुन छ न त कार्याविधिसम्बन्धी ज्ञान नै । प्रधानन्यायाधीशमाथि महाभियोग प्रक्रिया अगाडि बढाउँदा न विशेषज्ञको सेवा लिने कुनै ढाँचा तय छ न प्रमाणको संकलन, साक्षी र सर्जमिन नै स्थापित प्रक्रियाबाट भएका छन् । महाभियोग समितिलाई आफ्नै आयु कहिलेसम्म छ भन्ने यकिन छैन । समय कटाएर महाभियोग प्रस्तावलाई निष्क्रिय बनाउन चाहेजस्तो देखिन्छ । सहन्यायाधिवक्ता रेग्मी बयानमा के सोध्ने, जवाफमा के लिने, असम्बन्धित प्रश्नमा कहाँ रोक्ने भन्ने जस्ता आधारभूत कुरामा सांसदहरूको तयारी नपुगेको बताउँछन् । वरिष्ठ अधिवक्ता सतीषकृष्ण खरेल पनि महाभियोग प्रस्तावका विषयमा संसदीय समितिमा तयारीको अभाव देखिएको बताउँछन् । बयानमा बोलाउनुअघि कम्तीमा तथ्य खोजी र त्यसलाई जाँच गर्नुपर्थ्यो । जबरालाई यो मितिमा तपाईंका श्रीमती, छोरा, बुहारीले यो ठाउँमा यति क्षेत्रफलको जग्गा किनेको पाइयो, त्यसको स्रोत के हो भन्ने प्रकृतिले प्रश्न आउनुपर्नेमा तपाईंले भ्रष्टाचार गरेको आरोपमा जवाफ के छ भन्ने प्रश्न सोधेका छन्, उनले भने । अर्का वरिष्ठ अधिवक्ता विजय मिश्रले पनि छानबिन वा अनुसन्धानको मर्मअनुसार महाभियोग प्रक्रिया नचलेको बताए । विशेषज्ञको सेवा लिन पनि आवश्यक ठानिएन, अन्तर्राष्ट्रिय अभ्याससमेत हेरिएन । सामान्य सवालजवाफ मात्र भइरहेको छ ।सत्ता गठबन्धनका ९८ सांसदले गत फागुन १ मा प्रतिनिधिसभामा महाभियोग प्रस्ताव दर्ता गराएयता जबरा निलम्बनमा छन् । उक्त प्रस्तावलाई सभाले गत साउन २२ मा महाभियोग सिफारिस समितिमा पठाएको थियो । समिति सभापति रामबहादुर विष्टका अनुसार जबरालाई प्रतिप्रश्नका लागि कहिले बोलाउने भन्ने विषयमा समितिले बुधबार बैठक बसेर निर्णय गर्नेछ । सदस्य मीन विश्वकर्मा भदौ मसान्तसम्ममा प्रतिवेदन बुझाउने गरी काम हुने बताउँछन् । निर्वाचन आयोगले प्रतिनिधिसभाको कार्यालय आगामी असोज १ सम्म मात्र रहने जनाएको छ । त्यसैले समितिले प्रतिवेदन बुझाएर पनि प्रतिनिधिसभाले प्रस्ताव टुंगो लगाउन सक्नेछैन । प्रस्तावको टुंगो नलगाई प्रतिनिधिसभाको कार्यकाल सकिए जबरा निरन्तर निलम्बनमा रहन्छन् वा निलम्बन फुकुवा भएर काममा फर्कन मिल्छ भन्नेमा मतभेद छ । सत्तारूढ दलहरू भने कम्तीमा समितिले जबरालाई महाभियोग लगाउनुपर्ने प्रतिवेदन सभामुखलाई बुझाउन पाए निलम्बन निरन्तरता राख्ने बलियो आधार तयार हुने बुझाइमा छन् ।"
सुदखोरलाई फौजदारी मुद्दा लगाउन कार्यदलको प्रस्ताव,"कार्यदल गठनपछि देशभरबाट २ हजार २ सय ८९ वटा उजुरी दर्ता भएको थियो । त्यसमा करिब २ अर्ब हाराहारीको रकम सुदखोरले दाबी गरेको तर पीडितले लिएको वास्तविक रकमको हिस्सा निकै कम रहेको पनि कार्यदलको निष्कर्ष छ । प्रतिवेदनमा सुदखोरी नियन्त्रण गर्न बैंक वित्तीय संस्था र सहकारीमार्फत विपन्न तथा लक्षित वर्गलाई सरलसहज कर्जा प्रवाह, धितो मूल्यांकनमा सरल विधि, ब्याज वार्षिक रूपमा तिर्न मिल्ने व्यवस्थालगायत ११ विषयमा काम गर्न सिफारिस गरिएको छ । मुलुकी अपराध संहिता, फौजदारी कार्यविधि संहितालगायत १० कानुन संशोधन गर्नुपर्ने, दुईवटा संघीय कार्यक्रमअन्तर्गत लक्षित वर्गलाई लाभ हुने योजना लागू गर्नुपर्ने, उजुरी दर्ता, मिलापत्रलगायत जिल्ला प्रशासनबाट गर्नुपर्ने चार र स्थानीय सरकारमार्फत गर्नुपर्ने पाँचवटा कामबारे स्पष्ट व्याख्यासहित कार्यदलले सिफारिस गरिएको छ । सुदखोरबाट रकम लिनेदिनेको अभिलेख वडा कार्यालयमा राख्ने व्यवस्था मिलाउन पनि प्रस्ताव गरिएको छ । कार्यदल गठनपछि ५९ वटा उजुरीको सम्बोधन भइसकेको, सातवटा छानबिन गरी सम्बन्धित अदालतमा मुद्दा दायर गरिएको र सातवटामा प्रहरीले अनुसन्धान गरिरहेको भुसालले बताए । उनका अनुसार एउटै व्यक्तिविरुद्ध चारभन्दा बढी उजुरी परेका छन्, त्यस्ता आरोपितको संख्या ३३ छ । एकै व्यक्तिले २३ जनाविरुद्ध पनि उजुरी दर्ता गरेका छन् । त्यसबारे प्रहरीको केन्द्रीय अनुसन्धान ब्युरोले अनुसन्धान गरिरहेको छ ।"
भीभीआईपी सवारीले सास्ती,"ली विमानस्थल ओर्लिएपछि सवारी अवधिभर प्रहरीले सिनामंगलबाट तीनकुने, नयाँ बानेश्वर, माइतीघर, थापाथलीत्रिपुरेश्वरकालीमाटी हुँदै होटल सोल्टीसम्मको व्यस्त सडक खाली गरायो ।लीले सोमबार साँझ नै सभामुख अग्निप्रसाद सापकोटासँग संसद् भवनमा भेट गरे । त्यस क्रममा पनि निर्धारित रुटको आवागमन अस्तव्यस्त बन्यो । लीले मंगलबार प्रधानमन्त्री शेरबहादुर देउवासँग सिंहदरबारमा शिष्टाचार भेट गरे । त्यस अवधिमा पनि नागरिकले उसैगरी सास्ती भोगे । बुधबार बिहान ९ देखि ११ बजेसम्म वसन्तपुर र भक्तपुर दरबार क्षेत्रको अवलोकनपछि दिउँसो ३ बजे राष्ट्रपति विद्यादेवी भण्डारीसँग शीतल निवासमा भेट गर्ने कार्यक्रम छ । त्यस अवधिमा पनि ली हिँड्ने सडकमा कसैले आवागमन गर्न पाउने छैनन् । लेखक खगेन्द्र संग्रौलाले मंगलबार ट्वीटरमा लेखेका छन्, कोही विदेशी भीआईपी पाहुना आउँदा सिंगो राजधानीको दिनचर्या, यातायात, आइजाइ, कामकाज, चैन अस्तव्यस्त पारिनु कूटनीतिक आवश्यकता हो कि दासवत् चाकरी ? उही तहको नेपाली भीआईपी चीन जाँदा प्रत्युत्तरमा बेइजिङको यसरी नै दुर्गति हुन्छ ? मिटरब्याजपीडितमाथि प्रहरीले लाठी बर्साएर भीआईपीका लागि बाटो खाली गराएको सम्बन्धमा संग्रौलाको ट्वीट कोट गर्दै अर्का लेखक सञ्जीव उप्रेती महाकवि लक्ष्मीप्रसाद देवकोटाको के नेपाल सानो छ ? निबन्धको प्रसंग जोड्दै प्रश्न गर्छन्, सरकारले विदेशी पाहुनालाई देखाउन खोजिरहेको नेपाल सुन्दर, शान्त र विशाल छ भनेर यस्ता फोटाले न सुन्दरता देखाइरहेछन्, न शान्ति । अनि शासकहरूको मन मुसाको भन्दा सानो भएपछि देश कसरी विशाल हुन्छ ?आइतबार गृहमन्त्री बालकृष्ण खाँणको अध्यक्षतामा बसेको केन्द्रीय सुरक्षा समिति बैठकले लीको भ्रमण अवधिभर आवागमन र बस्ने स्थानको सुरक्षामा कुनै कमजोरी हुन नदिन चारवटै सुरक्षा निकायलाई निर्देशन दिएको थियो । त्यसपछि प्रहरीले लीको सवारी रुटका दुवै लेन खाली गर्नुका साथै निवास तथा भेटघाट स्थलमा सुरक्षा कडाइ गरेको छ । दुवै लेन खाली गर्दा सवारी अस्तव्यस्तता बढेको छ । गृह मन्त्रालयका प्रवक्ता फणीन्द्रमणि पोखरेल सवारी जाम र चाप अहिलेको मात्रै समस्या नभएको तर्क गर्छन् । विदेशी पाहुनाको आगमन तथा नेपालबाट विदेशमा हुने अतिविशिष्टका औपचारिकराजकीय भ्रमणका बेला विशिष्ट किसिमको सुरक्षा प्रबन्ध मिलाइने गरिएको पनि उनले बताए । यस्तो बेला सुरक्षा संवेदनशीलतासँग जोडेर पनि सडकमा बाहिरी पक्षको उपस्थितिलाई कम गर्नुपर्ने हुन सक्छ, त्यसलाई नै मध्यनजर गरेर चिनियाँ जनकंग्रेसका अध्यक्षको भ्रमणमा विशिष्ट किसिमको सुरक्षा प्रबन्ध मिलाइएको हो, उनले भने । जामका कारण सर्वसाधारणबाट आएका असन्तुष्टिप्रति सरकार जानकार रहेको भन्दै प्रवक्ता पोखरेलले त्यसलाई मध्यनजर गरेर भीआईपी सवारभन्दा अर्को लेन खुलाउने र भीआईपी हिँडिसकेपछि त्यो बाटो पनि नरोकी तत्कालै खुलाउने व्यवस्था मिलाउन प्रहरी र प्रशासनलाई निर्देशन दिइएको बताए । तर, प्रहरीले त्यसप्रति खासै ध्यान नदिएर बाटै खाली गराउने नीति अख्तियार गरेको देखिन्छ । लीको मंगलबार प्रधानमन्त्री देउवासँगको भेटमा सोल्टी होटलदेखि सिंहदरबार पुग्दा र भेटघाट सकेर फर्किंदा सडकका दुवै लेन बन्द गराएर सुरक्षाकर्मी परिचालन गरिएको थियो । काठमाडौं उपत्यका ट्राफिक प्रहरी कार्यालयका प्रमुख डीआईजी मीरा चौधरीले विशेष कारणबश केही दिन तोकिएका रुटको सवारी आवागमन प्रभावित हुने जानकारी आफूहरूले समयमै सडक प्रयोगकर्तालाई गराइएको बताइन् । प्रहरी महानिरीक्षकको सचिवालयका एसएसपी दानबहादुर कार्कीले सुरक्षा संवेदनशीलताकै कारण सडक खाली गराएर विदेशी पाहुनाको आवागमन व्यवस्थापन गरिएको बताए । नदी करिडोर र भित्री सडक व्यवस्थित बनाउन सके भीआईपीको सवारीका बेला आवागमन व्यवस्थित गर्न सहज हुने उनको भनाइ छ । केही वर्षअघि सरकारले अतिविशिष्ट व्यक्तिको उपत्यकाबाहिर र विदेश भ्रमण हुँदा तथा विदेशी अतिविशिष्ट पाहुना आउँदा हेलिकोप्टरबाटै विमानस्थलदेखि निवाससम्म र तोकिएका कार्यक्रम स्थलसम्म जानेआउने व्यवस्था गर्नेबारे आन्तरिक छलफल गरेको थियो । तर, त्यसमा सरकारले थप बहस नै गरेन ।"
रगतै नथेग्ने सेनिटरी प्याड,"विद्या राई (काठमाडौं), कुम्भराज राई (ओखलढुंगा), सरिता श्रेष्ठ (धादिङ), वसन्तप्रताप सिंह (बझाङ) र चाँदनी कठायत (सुर्खेत)"
के हो झ्याउ ?,"यो एक प्रकारको वनस्पति हो । जुन ढुसी र लेउ प्रजातिका वनस्पति मिलेर बनेको हुन्छ । ढुसी उमार्नमा सहयोग गर्ने लेउहरू करिब ३० देखि ४० प्रजातिका हुन्छन् । लेउले प्रकाश संश्लेषण गरी खाना बनाउने र यसको बाहिरी भागमा रहेको ढुसीले वनस्पतिलाई सुरक्षाका साथै पानी र खाद्य पदार्थ प्रदान गरेको हुन्छ ।झ्याउ सामान्यतया खरानी, हल्का हरियो, सेतो, पहेंलो रङका हुन्छन् । झ्याउविज्ञ चित्रबहादुर बानियाँको टोलीले ४० परिवारका १२१ जातका ५२५ प्रजातिका झ्याउ रेकर्ड गरेको छ । संसारभरि अहिलेसम्म करिब २० हजार प्रजातिका झ्याउ पत्ता लगाएको छ । रूख वा ढुंगामा टाँसिने, पत्रे र झुन्डिने तथा लहरे गरी तीन हिसाबले झ्याउ देख्न सकिन्छ । नेपाललगायत संसारभरि झ्याउको प्रयोगशाला वा कृत्रिम खेती गरिएको छैन । बजारमा खपत हुने सबै झ्याउ प्राकृतिक रूपमा संकलन भएर जाने हो । तराईदेखि हिमालसम्मै पाइने भए पनि समशीतोष्ण क्षेत्र यसका लागि उपयुक्त मानिन्छ । झ्याउविज्ञ डा हरिप्रसाद भट्टराईका अनुसार यो एकदमै ढिलो बढ्छ भने १२ वर्षमा मर्दै जान्छ ।वनस्पति विभागको प्लान्ट्स अफ नेपाल का अनुसार नेपालमा ७७१ प्रजातिका झ्याउ पाइन्छ । अध्ययनअनुसार प्रत्येक वर्ष ५ लाख ४२ हजार ४ सय २५ किलो झ्याउ संकलन गर्न सकिन्छ । सुदूरपश्चिममा १ लाख ९३ हजार, मध्यपश्चिमका ७ जिल्लामा २ लाख ६१ हजार ४१, पश्चिमाञ्चलका ५ पहाडी र हिमाली जिल्लामा ३० हजार ५ सय ५३, मध्यमाञ्चलका ६ जिल्लामा ३३ हजार ८ सय ४० र पूर्वाञ्चलका ५ जिल्लामा २४ हजार ९ सय ९१ किलो संकलन हुने अध्ययनले देखाएको छ । नेपाली झ्याउबारे युनिभर्सिटी अफ बर्न, स्विट्जरल्यान्डबाट विद्यावारिधि गरेका शिव देवकोटाका अनुसार खपतमा भारत विश्वमै अग्रणी छ । दक्षिण भारतीय बजारमा नुन, चिनी किनेजस्तै झ्याउको किनबेच हुन्छ, उनले भने, मासुलाई स्वादिष्ट बनाउन, गलाउन र कस्मेटिक उत्पादनमा यसको प्रयोग बढी हुन्छ । अनुसन्धानकर्ताका अनुसार भारतमा बर्सेनि ३ देखि ५ लाख किलोसम्म झ्याउको माग छ । निकासी खुला भएका बेला प्रतिकिलो झ्याउको १५ रुपैयाँ राजस्व लिने गरिएको थियो । २०५८०६७ सम्म यसको निकासीबाट १ करोड २५ लाख १५ हजार ४ सय ५१ रुपैयाँ राजस्व संकलन भएको देखिन्छ । त्यस अवधिमा १० लाख ५७ हजार ४ सय ८५ किलो झ्याउ निकासी भएको विभागको तथ्यांक छ ।"
हृदय सार्वजनिक,काठमाडौं (कास) तीन दशकदेखि मुटुरोगीको उपचारमा संलग्न डा भगवान कोइरालाको पुस्तक हृदय को विशेष संस्करण काठमाडौंमा सोमबार सार्वजनिक भएको छ । कोइरालाले नै शल्यक्रिया गरेका बालबालिकाले पुस्तक विमोचन गरे । १३ वर्षका सौरभजंग केसीको २ वर्षमा र १३ वर्षकै एलिजा चन्दको १० वर्षको उमेरमा मुटुको शल्यक्रिया भएको थियो । विशेष संस्करण एक पटकका लागि २५ सय प्रति मुद्रण गरिएको छ । मूल्य २५ हजार रुपैयाँ तोकिएको प्रकाशक फाइन प्रिन्टले जनाएको छ । यो संस्करणको रकम काठमाडौं बाल अस्पताल परियोजनामा खर्च गरिने छ । डा कोइराला र बालस्वास्थ्यमा समर्पित समूहले काठमाडौंसँगै सातै प्रदेशमा बाल अस्पताल निर्माणको लक्ष्य लिएको छ । परियोजनालाई सघाउने चरणमा पुस्तकको विशेष संस्करण छापेको फाइनप्रिन्टले जनाएको छ । नियमित संस्करण असोज पहिलो सातादेखि बजारमा उपलब्ध हुने जनाइएको छ ।
"मिटरब्याजपीडितलाई लाठी होइन, न्याय देऊ","सुदखोर काहूविरुद्ध साउन दोस्रो सातादेखि राजधानी काठमाडौंमा शान्तिपूर्ण रूपमा धर्ना दिइरहेका किसानहरूलाई न्याय दिनुको सट्टा सरकारले उल्टो दमन गर्नु निन्दनीय छ । दिनभर माइतीघरमा धर्ना बस्ने र साँझ परेपछि कीर्तिपुरको सल्यानथानमा बनाइएका अस्थायी टहरामा पुगेर रात कटाउने उनीहरूमाथि सोमबार कीर्तिपुरै पुगेर लाठी बर्साएको प्रहरीले मंगलबार पनि माइतीघरमा धरपकड गरेको छ । यसबाट मिटरब्याजपीडितप्रति सरकार संवेदनाशून्य छ भन्ने देखिन्छ । नेपाल भ्रमणरत विदेशी पाहुनालाई आन्दोलन नदेखाउन सरकारले हठात् ज्यादती गरेको हो भने पनि यसले लोकतान्त्रिक राज्यको झल्को दिँदैन, उल्टो सरकारमा निरंकुश सोच व्याप्त रहेको देखाउँछ । आजको खुला समाजमा सरकारले लुकाउँदैमा कुनै समस्या लुक्दैन । फेरि यो आन्दोलन विदेशी पाहुनाविरुद्ध पनि होइन । लोकतान्त्रिक मुलुकले पीडितलाई न्याय दिलाएर परिणाम देखाउने हो, आन्दोलन दबाएर होइन । त्यसैले, राज्यसँग भरोसा खोजिरहेका निमुखा नागरिकप्रति सरकारको यस्तो रबैया बदलिनुपर्छ । पीडितका निम्ति बिनासर्त न्याय सुनिश्चित गर्नुपर्छ, र यो प्रक्रियामा उनीहरूलाई पनि विश्वासमा लिएर अघि बढ्नुपर्छ । सरकारलाई थाहै छ उनीहरू त्यसै रामरमिता हेर्न काठमाडौं आएका होइनन् । नचाहिँदो सेवासुविधा मागेर सरकारसित बखेडा गरेका पनि छैनन् । गाउँमा साहूले ऋणभन्दा बढीको कागज बनाई दिन दुई गुना रात चौगुना ब्याज बढाएर घर न घाटको तुल्याएका कारण मात्रै उनीहरू सरकारसित न्यायको याचना गर्दै छन् । सुदखोर साहूको ज्यादतीप्रति स्थानीय सरकार र जिल्ला प्रशासनजस्ता राज्य संयन्त्रहरू मूकदर्शक नबनेका भए तराईका विभिन्न जिल्लाबाट उनीहरू काठमाडौं आउनुपर्ने पनि थिएन । सरकारले गत साउन २७ मा गृह मन्त्रालयका सहसचिवको संयोजकत्वमा कार्यदल बनाउँदा मात्रै पीडितलाई समेत सहभागी गराइएको भए पनि अहिलेसम्म यो आन्दोलन जारी रहने थिएन । त्यसैले सरकारले सुदखोर साहूका मिटब्याजले किलकिले अँठ्याएर छटपटाएका किसानका मागलाई कुनै अतिरिक्त बोझ होइन, आफ्नो स्वाभाविक दायित्वका रूपमा लिनुपर्छ । र, उनीहरूका समस्या समाधानका निम्ति सार्थक पहल थाल्नुपर्छ । निमुखा किसानहरूलाई यो चरम अन्यायबाट मुक्त गर्नुपर्छ ।आफ्नो प्रतिनिधित्व नभएको भन्दै सरकारी कार्यदलप्रति पीडितहरू उति बेलै आश्वस्त हुन सकेका थिएनन् । समस्याको ठोस समाधानका निम्तिभन्दा पनि आन्दोलन स्थगनका लागि आफूहरूलाई थुमथुम्याउन मात्र सरकारले कार्यदल बनाएको उनीहरूको आशंका थियो । तर, पीडितको प्रतिनिधित्वबिनै उक्त कार्यदलले काम थाली सोमबार त गृहमन्त्री बालकृष्ण खाँणलाई प्रतिवेदन नै बुझाइसकेको छ । यस अवस्थामा उक्त प्रतिवेदनले प्रकाश पारेका विषयहरूमा सरकारले अविलम्ब कारबाही प्रक्रिया अघि बढाउनुपर्छ । र, जुनजुन विषयमा कार्यदल चुकेको छ, त्यसमा पीडितहरूसँगको समन्वय र सहकार्यमा थप अनुसन्धान तथा कामकारबाही अघि बढाउनुपर्छ । कार्यदलले एक महिना लामो अध्ययन तथा स्थलगत निरीक्षणपछि अपराध रोकथाम तथा नियन्त्रण गर्न र आगामी दिनमा समस्या दोहोरिन नदिन ३२ बुँदा सिफारिस गरेको छ । चर्को ब्याजमा रकम लगानी गरेर सोझासीधा सर्वसाधारणलाई उठीबास बनाउने सुदखोरसाहूकार र मिटरब्याजीलाई निर्वाचनमा उम्मेदवार नबनाउन भनेको छ । मिटरब्याजीहरूले राजनीतिक दलहरूबाट संरक्षण लिने गरेको र कतिपय जिल्लामा उनीहरू नै जनप्रतिनिधिका रूपमा निर्वाचित भएको औंल्याएको छ । मिटरब्याजीलाई दलका कुनै पनि संयन्त्र र तहमा जिम्मेवारी नदिन मात्र होइन, उनीहरूबाट आर्थिक सहयोग पनि नलिन सजग गराएको छ । गाउँका साहूमहाजन बाट सर्वसाधारणले गर्जो टार्न पैसा सापटी लिए र दिएको विवरण वडा कार्यालयमा अनिवार्य अभिलेख राख्ने व्यवस्था मिलाउन भनेको छ । भविष्यका निम्ति यी व्यवस्था गर्नु अपरिहार्य छ, तर यतिले मात्र हालका पीडितलाई न्याय मिल्दैन । कार्यदल गठनपछि देशभरबाट जिल्ला प्रशासन कार्यालयमार्फत २ हजार २ सय ८९ वटा उजुरी परेका थिए । केही आरोपित काठमाडौंलगायत जिल्लाबाट पक्राउ परेका पनि थिए । यीमध्ये ५९ वटा समाधान भइसकेको र ७ वटा छानबिन गरी सम्बन्धित अदालतमा मुद्दा दायर गरिएको तथा अरू ७ वटामा प्रहरीले अनुसन्धान गरिरहेको गृह मन्त्रालयले जनाएको छ । सबै उजुरीउपर सरकारले उचित अनुसन्धान गरी अविलम्ब कारबाही प्रक्रिया थाल्नुपर्छ, र थप उजुरीका लागि प्रशासनसम्म पीडितको पहुँचलाई सहज तुल्याउनुपर्छ । साथै, प्रतिवेदनमा केही कमजोरी भए त्यसबारे आन्दोलनरत किसानसित संवाद गरी सबै पीडितलाई न्याय सुनिश्चित गर्नुपर्छ । यसका निम्ति सरकार मात्र होइन, राजनीतिक दलहरूको पनि कटिबद्धता आवश्यक छ । समस्या र अपराध निराकरणमा दलहरूको प्रतिबद्धता हुने हो भने समस्या छिटो निराकरण हुने देखिने कार्यदलको सुझाव मननीय मात्र होइन, चिन्तनीय पनि छ । निमुखा नागरिकको दुःखपीडाले नछुने हो भने दलहरूले राजनीति केका लागि गरिरहेका छन् भन्ने प्रश्न उठ्छ । यसप्रति नेतृत्व सचेत रहनुपर्छर्, र मिटरब्याजीको चन्दा भुलेर उनीहरूले पीडितलाई साथ दिनुपर्छ ।पीडितलाई न्यायका निम्ति सुदखोर साहूहरूसित भएका सम्पूर्ण अवैध कागजातहरू सरकारले जफत गर्नुपर्छ । गैरन्यायिक ढंगले साहूहरूले असुलेका जायजेथा पीडितहरूलाई फर्काउने वातावरण बनाउनुपर्छ । निमुखा गरिबकिसानको दोहन गरी प्रत्यक्षपरोक्ष रूपमा राज्यशक्तिको आडमा मच्चाइएको ब्रह्मलुट उजागर गरी यसमा संलग्नलाई अनिवार्य रूपमा कारबाहीको दायरामा ल्याउनुपर्छ । उनीहरूमाथि सम्पत्ति शुद्धीकरण अनुसन्धान विभागले पनि छानबिन गर्नुपर्छ । यस क्रममा सरकारी निकायहरूबीच भरपूर समन्वय र सहकार्य हुनुपर्छ । यसबाहेक, आइन्दा गाउँठाउँमा देखिएका यस्ता समस्यालाई त्यहीँ नै समाधान गर्ने तारतम्य मिलाउनुपर्छ । र, वित्तीय साक्षरता र पहुँच दुवै बढाएर किसानहरूले औपचारिक माध्यमबाटै सहज र सुलभ ढंगले ऋण पाउने प्रबन्ध मिलाउनुपर्छ । यति गरेमा मात्र सरकार हुनुको अर्थ हुन्छ, नत्र साहूबाट पीडित बनेकाहरूमाथि राज्यको अकर्मण्यता अर्को चोट मात्र थपिन्छ ।"
आयात प्रतिस्थापन र निर्यात प्रवर्द्धन,"कान्तिपुर कन्क्लेभको दोस्रो दिनको आयात निषेध कि निर्यात वृद्धि सत्रमा विज्ञहरूले अर्थतन्त्रको दीर्घकालीन सुधारका लागि आन्तरिक उन्पादन प्रवर्द्धनका साथै निर्यातलाई प्रोत्सासित गर्नुपर्ने कुरामा जोड दिए । नेपालले सानो परिमाणमा भए पनि सयौं प्रकारका सामग्री निर्यात गर्दै आएको स्थितिमा वैदेशिक मुद्राको सञ्चितिमा ह्रास आउन नदिन १० वस्तुको आयात रोकेको अवस्था छ । निर्यात हुने केही प्रमुख वस्तु गलैंचा, चिया, जुत्ता, अचार, हस्तकला सामग्री, अदुवालगायत छन् । यस्ता अनगिन्ति घरेलु, औद्योगिक उत्पादनले देशभित्र बजार पाउन सकेका छैनन् । आयात निषेध गर्दा छोटो समयका निम्ति देशको अर्थतन्त्रमाथि राहत पुगे पनि यसबाट दीर्घकालीन समस्याको समाधान हुँदैन । सानो मुलुकको क्षमता कतिसम्म हुन सक्छ भन्ने विषयमा इजरायलको उदाहरण हेरौं सन् २०१५ देखि लगातार पाँच वर्षसम्म खडेरीको सामना गर्नुपर्दा समुद्री पानीलाई नुनरहित (डिसालिनेसन) गरेर ९२ लाख जनतामा खानेपानीको आपूर्ति गरेको, सिँचाइको व्यवस्था मिलाएको, छिमेकी जोर्डनमा निर्यातसमेत गरेको सन्दर्भ अनुकरणीय विषय होइन र ? साना उद्योगीको व्यवसाय प्रवर्द्धन र बृहत्तर योजनालाई मूर्तरूप नदिएसम्म अर्थतन्त्रले फड्को मार्न सक्दैन । भुवनेश्वर शर्मा, चन्द्रागिरि२, काठमाडौं"
विदेश पठाउँछु भन्नेहरूको पासोमा युवा,"वैदेशिक रोजगारीको प्रलोभनमा ठगी समाचार पढ्दा निकै दुःख लाग्यो । रसुवाका निमा काल्तेन तामाङसमेतका युवा समूह चर्को ब्याजदरमा ऋण काढेर राम्रो कमाइको आशा र प्रलोभनमा परी ठगिएको समाचारसँग मुलुकभरिमा असंख्य युवाको कथा मिल्छ । अमेरिका, क्यानाडाजस्ता विकसित मुलुकमा जाने भन्दै भाषाको ज्ञान तथा अन्य सीप केही नभई ठग कम्पनीलाई मोटो रकम बुझाएर अलपत्र परेका समाचार दिनहुँ आइरहेकै छन् । पत्रिका, रेडियो तथा टेलिभिजन विदेश पुगेर पाएको दुःख, सास्ती र भोकभोकै घर फर्कन बाध्य युवाका दुखेसाले भरिएकै छन् । तैपनि जसरी हुन्छ विदेश अझ सकेसम्म विकसित मुलुक जानैपर्ने मानसिकता युवामा व्याप्त छ । त्यसैले वैदेशिक रोजगार संस्थाका सञ्चालकहरूको चक्रब्यूहमा परेर चर्को ब्याजदरमा काढेको ऋण बुझाएर विकसित देश पुग्ने सपना पालेका कति युवाको बिचल्ली भएको छ । तिनले बेहोरेको आर्थिक क्षति, मानसिक स्वास्थ्यमा परेको असर बारे लेखाजोखा गरी साध्य छैन । विदेश पुर्याउने प्रलोभन देखाई गर्नै नसक्ने काम गर्छु भनी सोझासीधा युवालाई ठग्नेहरूलाई कारबाही गर्न भने सकिएको छैन । वैदेशिक रोजगारमा जाने योजना बनाउनुपूर्व कतिपय पक्षमा गम्भीरतापूर्वक ध्यान दिनैपर्ने हुन्छ, जस्तो ती देशका भौगोलिक अवस्था तथा भाषा, पठाउने संस्थाको आधिकारिकता, कामदारको किसिम (दक्षअदक्ष) र पाउने सेवासुविधा । अर्को श्रम तथा रोजगार मन्त्रालय, वैदेशिक रोजगार विभागको परामर्श तथा स्वीकृति नलिई प्रस्तावित मुलुकतर्फ पाइला चाल्नै हुन्न । तर न रोजगारमा जानेले अगाडिपछाडि सोचेका हुन्छन्, न त सम्बन्धित सरकारी निकायले नै चेतना जगाउने काम गरेको देखिन्छ । कृषिप्रधान मुलुकमा कृषिमा रोजगार सिर्जना गरेर युवाहरूलाई आकर्षित गर्न सके तथा मृतप्रायः विराटनगर जुटमिल, हेटौंडा कपडा उद्योग, भृकुटी कागज कारखानाजस्ता उद्योग सञ्चालन गर्न सके ठूलो जमात बिदेसिन खोज्थ्यो होला र ? गंगाराज अर्याल, पाणिनि८, अर्घाखाँची"
संघीयतामा सन्देह औचित्यहीन,"के संघीयता असफल भएको हो ?संघीयता सफल वा असफल के भयो भन्न हाल बित्दै गरेको पाँच वर्षभन्दा कमको अवधि पर्याप्त छैन । यो साँचो कुरो हो जति काम प्रदेशले गरेको छ, त्योभन्दा बढी काम गर्न सकिन्थ्यो । बजेटको पुँजीगत खर्च हुन नसकेको आरोप पनि छ । यही आरोप संघको सरकारलाई पनि त लागू हुन्छ तर कसैले संघको सरकारको विकल्प सोचेको पाइन्न ! नेपालको विविधता, बहुलता हेर्दा संघीय व्यवस्था फाप्न सक्छ । संविधानअन्तर्गत रहेर स्वायत्तता र आफ्नो निर्णय आफैं लिने सिद्धान्तमा आधारित यो व्यवस्थालाई निरन्तरता दिन सकियो भने आउँदो पुस्तालाई नयाँ संविधान, नयाँ पद्धतिको माग आवश्यक पर्ने छैन ।तसर्थ काठमाडौंका सम्भ्रान्तहरूलाई केसम्म भन्न सकिन्छ भने, संघीयताको विकल्प खोज्नु भनेको संविधानको विकल्प खोज्नु हो । पुनः संविधानलाई असफल बनाउने प्रयत्न गरिनु हुन्न । संविधानको विकल्प खोज्न थाल्दा मुलुक थप अन्योल र अराजकतामा फस्ने खतरा छ । हेक्का राखौं, २००७ सालपछि प्रत्येक पटक संविधान बनाउँदा अघिल्लोभन्दा पछिल्लो प्रगतिशील देखा पर्छ । २०१९ को नेपालको संविधानलाई भने अपवाद मानौं ।"
भात खाने बानी र हाम्रो अर्थतन्त्र,"नेपालमा सम्भव छ ?अझै पनि धेरै घरपरिवारमा माछामासु र मीठो परिकार पाक्नलाई चाडपर्व र विशेष अवसर कुर्नुपर्छ, यस्तो अवस्थामा पोषिलो र कम कार्बोहाइड्रेटयुक्त खाना खाने हैसियत कहाँ हुन्छ भन्ने प्रश्न उठ्न सक्छ । तर के बुझ्नुपर्छ भने, पैसा बढी हालेका सबै खाना स्वास्थ्यवर्द्धक र पोषणयुक्त हुँदैनन्् । बिहानबेलुकाको छाक जुटाउन मुस्किल हुनेहरूले पनि आहारशैलीमा केही न केही परिवर्तन गर्न सक्छन् । पछिल्लो समय बजारिया र तयारी खानामा बढी आकर्षण बढेको छ । तर गाउँघरमै फलाउन सकिने फापर, कोदो, जौ, गेडागुडी, तरकारी आदि बढी फाइदाजनक छन् । कोदोमा धान र गहुँका तुलनामा बढी प्रोटिन, फाइबर र सूक्ष्म पोषणतत्त्व हुन्छ । तर, कोदोलाई अहिले पनि गाउँघरमा गरिबको खाना का रुपमा लिँदै हेय दृष्टि लगाउने गरिन्छ । त्यसो त पछिल्लो समय रेस्टुरेन्टका मेन्युमा फापर र कोदोले प्रवेश पाइसकेका छन् । यिनका परिकारलाई अझ लोकप्रिय बनाउन आवश्यक छ । आर्थिक रूपमा सम्पन्नहरूले अर्गानिक, स्वास्थ्यवर्द्धक र पोषणयुक्त खानामा रुचि राख्न थालेका छन् । सार्वजनिक रूपमा सेलेब्रिटी सेफहरूलाई बोलाएर यस्ता खानाको परिकार बनाउन र लोकप्रिय अभिनेता, नेता र समाजसेवीहरूलाई खानाको प्रचार गर्न लगाउने हो भने जनमानसमा त्यसको सकारात्मक प्रभाव पर्न सक्छ । उदाहरणका लागि, पूर्वप्रधानमन्त्रीद्वय पुष्पकमल दाहाल र केपी ओलीले जुम्लाको मार्सीको भात खाँदै भेटेको समाचार सार्वजनिक भएपछि यो चामलको लोकप्रियता ह्वात्तै बढ्यो । अर्कातर्फ, बालीमा पनि अब विविधीकरणको खाँचो छ । पछिल्लो समय एभोकाडो लगाउने चलन नेपालमा पनि बढेको छ । यसको व्यावसायिक उत्पादन बढाउन सके उपभोग मात्रै हैन, निर्यातबाट पनि ठूलो फाइदा लिन सक्ने देखिन्छ । स्वास्थ्यवर्द्धक खानाप्रति राज्यस्तरमै जनचेतना जगाउने खाँचो छ ।"
माओवादी पदाधिकारीमा दलित समावेशिता खोइ ?,"निष्कर्षमाओवादीले दलित समुदायको समग्र विकासका लागि अघि सारेको विशेषाधिकारको नीति सही भए पनि त्यसलाई प्रभावकारी ढंगले लागू गर्नका लागि थप विधिको विकास गर्न आवश्यक छ । पदाधिकारीमा दलित, तामाङ, थारूलगायत उत्पीडित समुदायको प्रतिनिधित्वका लागि विधान संशोधन गरी संविधानमै ठोस गरिएका उत्पीडित समुदायका सात क्लस्टरलाई समावेश गर्ने सुनिश्चित गरिनुपर्छ । यसरी मात्रै समानुपातिक समावेशिताको संवैधानिक अधिकारलाई पनि व्यवहारतः लागू हुनेछ । अन्य पार्टीहरू पनि यो विषयमा गम्भीर हुनु जरुरी छ । रम्तेल संविधानसभाका सदस्य तथा नेकपा (माओवादी केन्द्र) का नेता हुन् ।"
डेंगुले प्रकोपको रूप लिन सक्ने विज्ञको चेतावनी,"(काठमाडौं)  स्वास्थ्य विज्ञहरूले तीन वर्षअघिको डेंगुको अवस्था जस्तै जटिलता आउन लागेको भन्दै सतर्कता अपनाउन चेतावनी दिएका छन् । सन् २०१९ मा १७ हजार ९ सय ९२ जना संक्रमित भएका थिए भने ६८ जिल्लामा फैलिएको डेंगुबाट ६ जनाको मृत्यु भएको थियो । इपिडिमियोलोजी तथा रोग नियन्त्रण महाशाखा (ईडीसीडी) का अनुसार साउनयता मंगलबारसम्म ११ हजार ६५ जनामा डेंगु संक्रमण पुष्टि भएको छ ।ईडीसीडीका कीटजन्य रोग नियन्त्रण शाखाका प्रमुख डा गोकर्ण दाहालका अनुसार ७५ जिल्लामा फैलिइसकेको डेंगुबाट हालसम्म ९ जनाको मृत्यु भइसकेको छ । असोज अन्तिमसम्म अझ ठूलो जोखिम रहेको र २०१९ को भन्दा पनि बढी केस देखिन सक्ने उनले बताए । लामखुट्टे नियन्त्रण नभई डेंगु नियन्त्रण हुँदैन । पानी परिरहेकै छ, त्यसैले मौसम नै अहिलेको चुनौती बनेको छ, उनले भने, समुदायमा जनचेतना प्रवाह भइरहे पनि धेरै ठाउँमा लापरबाही छ । अहिले डेंगुको अवस्थालाई महामारीभन्दा पनि प्रकोप भन्न मिल्ने उनले बताए ।डेंगुबाट १० जिल्ला उच्च जोखिममा परेका छन् । राजधानी काठमाडौं, ललितपुर, भक्तपुरसहितका जिल्लालाई ईडीसीडीले उच्च जोखिममा राखेको हो । ललितपुरमा ३ हजार ७ सय ९३, काठमाडौंमा २ हजार ५ सय ६९, मकवानपुरमा १ हजार १ सय १२, रूपन्देहीमा ५ सय ९४, दाङमा ३ सय ७८, भक्तपुरमा २ सय २०, धादिङमा १ सय ४०, तेह्रथुममा १ सय १२, काभ्रेपलाञ्चोकमा १ सय २९ र चितवनमा १ सय ७९ वटा केस पुष्टि भएका हुन् । तथ्यांकअनुसार यी १० जिल्लामा मात्र ९ हजार २ सय २६ जनामा संक्रमण पुष्टि भएको छ । प्रदेश १ मा ३ सय ४७, मधेसमा १ सय ९८, वाग्मतीमा ८ हजार ३ सय ९०, गण्डकीमा २ सय २४, लुम्बिनीमा १ हजार ४ सय २१, कर्णालीमा १ सय ६२ र सुदूरपश्चिममा ३ सय २३ वटा केस रहेका छन् ।भाइरोलोजिस्ट डा लुना भट्ट संक्रमण न्यूनीकरण गर्न जनचेतना नै कम पुगेको बताउँछिन् । लामखुट्टे मार्ने प्रभावकारी उपाय नै लागू गरिएको उनको भनाइ छ । झाडी फाँड्ने वा पेस्टिसाइड छर्ने, घरवरिपरि सुक्खा राख्ने उपाय अझै गरिएको छैन, यसले जोखिम बढाइरहेको छ, उनले भनिन्, सहरी क्षेत्रमा धेरैले कौसीखेती गर्ने भएकाले त्यहाँ पनि लामखुट्टेको वृद्धि विकास हुन सक्छ । घरको झ्यालढोकामा जाली नभए झन् बढी ख्याल गर्नुपर्ने उनको भनाइ छ । साँझ झ्यालढोका नखोल्न, काम गर्दा पूरा लुगा लगाउन, कुनाकाप्चा राम्ररी सफा गर्न, कवाडहरू हटाउन उनले सुझाव दिइन् । अहिले मौसम गुम्म हुने, पानी पर्ने र घाम पनि लाग्ने भएकाले लामखुट्टेको वृद्धि विकासमा सघाउ पुगेको हो, उनले भनिन् ।स्वास्थ्य तथा जनसंख्या मन्त्रालयले डेंगु रोकथाम र नियन्त्रणमा जोड दिएको दाबी गरे पनि पर्याप्त काम भएको देखिन्न । मन्त्रालयले सार्वजनिक, सामुदायिक र निजी क्षेत्रमा कार्यरत कर्मचारीलाई कार्यालय समयमा पूरा बाहुला भएको पोसाक लगाउन आग्रह गर्दै सोमबार सूचना नै जारी गरेको थियो । मन्त्रालयले जोखिम न्यूनीकरणका लागि प्रदेश, जिल्ला र स्थानीय तहसँगको समन्वयमा लामखुट्टेको लार्भा खोज र नष्ट गर अभियान अघि बढाएको जनाएको छ । मन्त्रालयले शनिबारदेखि बिहान घरभित्र र बाहिर डेंगु सार्ने लामखुट्टेको लार्भा रहेनरहेको निरीक्षण गर्न अभियान चलाउने निर्णय गरे पनि यो पर्याप्त देखिँदैन । मन्त्रालयका सहप्रवक्ता डा समीरकुमार अधिकारी डेंगु रोकथामका लागि तीनवटै सरकारसँग समन्वय भइरहेको बताउँछन् । अस्पतालको तयारी, समुदायस्तरमा खोज र नष्टको अभियान तीव्र गतिमा अगाडि बढाएका छौं, उनले भने । ईडीसीडीका निर्देशक डा चुमनलाल दासले डेंगु नियन्त्रण तथा रोकथामका लागि सर्वसाधारणको पनि साथ चाहिने बताए । यसमा सबै क्षेत्रको समन्वय जरुरी हुन्छ, मुख्य पाटो जनचेतना नै हो, उनले भने, सबै अस्पताललाई अवस्था हेरेर व्यवस्थापन गर्नु भनेर निर्देशन गइसकेको छ । सर्वसाधारण पनि सजग हुनुपर्छ । उनले डेंगु जाँच गर्ने किटको अभाव रहेको दाबी गरे पनि नवलपुर, कञ्चनपुरलगायत जिल्लामा अभाव देखिन थालेको छ । विज्ञहरूका अनुसार अझै दुई महिना डेंगुको जोखिम छ । शुक्रराज ट्रपिकल तथा सरुवा रोग अस्पतालका रिसर्च युनिट संयोजक तथा संक्रामक रोग विशेषज्ञ डा शेरबहादुर पुनले डेंगुको उत्कर्ष अझै केही समय रहने बताए । घट्छ भनेर यकिनका साथ भन्न सकिन्न । यो लामखुट्टे दिनमा सक्रिय हुने भएकाले पनि धेरैले ध्यान दिँदैनन् । लामखुट्टेको आनीबानीले पनि चुनौती देखिएको छ । सुरुमै बासस्थान नष्ट गर्नुपर्नेमा त्यो ढिलाइले जोखिम झन् बढेको उनले बताए । उच्च ज्वरो आउने, टाउको दुख्ने, आँखाको गेडी दुख्ने, जीउ अत्यधिक दुख्ने डेंगुका लक्षण हुन् । गम्भीर प्रकृतिको डेंगु भए बिरामीमा थकान महसुस हुने, गिजाबाट रगत बग्ने, पेट असाध्यै दुख्ने, बारम्बार बान्ता हुने, सास फेर्न गाह्रो हुने, पेट र खुट्टा सुनिने जस्ता लक्षण देखा पर्छन् । यस्ता लक्षण देखिएका बिरामीलाई तत्काल अस्पताल भर्ना गर्नुपर्ने चिकित्सकहरू सुझाउँछन् । सरुवा रोग विशेषज्ञ डा अनुप बाँस्तोलाका अनुसार सबैलाई डेंगुको कडा लक्षण देखिँदैन । जटिलताको लक्षण देखिएपछि अस्पताल जानुपर्छ, नभए घरमै साता१० दिन आराम गर्नुपर्छ, उनले भने, डेंगुमा प्लेटलेट्स घटेर जानु सामान्य हो, पछि आफैं बढेर आउने भएकाले आत्तिनुपर्दैन । लक्षण देखिए सिटामोल र झोलिलो खानेकुरा लिएर आराम गर्नुपर्छ । घर वरिपरि पानी जम्न नदिन, झुल टाँगेर सुत्न, साँझबिहान सकेसम्म बाहिर ननिस्कन र निस्कनै परे लामा बाहुला भएका लुगा लगाउन उनले सुझाव दिए । लामखुट्टे भगाउने क्रिम लगाएर वा घरमा जालीढोका लगाएर पनि जोखिम घटाउन सकिने उनले बताए । विशेषगरी साँझबिहानको समयमा सक्रिय हुने एडिज प्रजातिको लामखुट्टेको टोकाइबाट डेंगुको संक्रमण फैलिने गर्छ । नेपालमा सन् २००४ मा पहिलो पटक डेंगु पुष्टि भएको थियो । २०१९ मा डेंगुका सबैभन्दा धेरै केस पुष्टि भएपछि यसले प्रकोपको रूप लिएको थियो ।"
सिटामोलको चरम अभाव,"(काठमाडौं)  डेंगु संक्रमण तीव्र बनेका बेला बजारमा सिटामोलको चरम अभाव देखिएको छ । अहिले राजधानी उपत्यकाका अधिकांश फार्मेसीमा सिटामोल पाइँदैन । सिटामोल किन्न आउनेलाई फार्मेसीले दुखाइ कम गर्ने वैकल्पिक औषधि दिएर पठाउने गरेका छन् । जसका कारण महँगो मूल्य तिर्नुपर्ने र चाहिनेभन्दा फरक औषधि सेवन गर्नुपर्ने बाध्यता छ ।मंगलबार कालीमाटीस्थित हक मेडिकल हलमा डेंगु संक्रमित छोरालाई सिटामोल किन्न आएकी काभ्रेकी सावित्री गुरागाईं खाली हात फर्किइन् । चारवटा मेडिकल पुग्दा पनि नपाएको उनले बताइन् । बूढानीलकण्ठ नगरपालिका१३ का जयराज पोखरेलले पनि सिटामोल पाएनन् । फार्मेसी सञ्चालक ज्याउल हकका अनुसार एक महिनायता सिटामोल आउन छाडेको छ । सातायता माग ह्वात्तै बढेको छ, यहीबीच सरकारी उत्पादन मात्र नभई निजी कम्पनीका सिटामोल पनि आउन छाडे, उनले भने । उनका अनुसार बजारमा नेपाल औषधि लिमिटेड, निजी कम्पनी निको, भारतीय मेडोमोलको सिटामोल आउँछ । उपभोक्ता हित संरक्षण मञ्च नेपालका अध्यक्ष ज्योति बानियाँले मूल्य बढाउन उद्योगहरूले उत्पादन घटाएर कृत्रिम अभाव सिर्जना गरेको आरोप लगाए । औषधि व्यवस्था विभागमा मूल्य बढाउन चलखेल सुरु भइसकेको छ, उनले भने, सिटामोल जस्तो अत्यावश्यक तथा जीवनरक्षक औषधिको मूल्य बढाएमा न्यायका लागि अदालत जानुपर्ने हुन्छ । विभागका सूचना अधिकारी सन्तोष केसीले मूल्य बढाउन नभई समयानुकूल समायोजन गर्न खोजेको प्रतिक्रिया दिए । १० वर्षअघि निर्धारण गरेको मूल्यमा अहिले बिक्री गर्न सकिँदैन, उनले भने, मूल्य समायोजन नभएमा माग बढेका बेला जहिल्यै अभाव सिर्जना हुन्छ । तत्काल अभाव हुन नदिन र उत्पादन बढाउन नेपाल औषधि लिमिटेडलाई आग्रह गरिरहेको उनले बताए । नेपालमा सरकारी लगानीमा सिटामोल उत्पादन गर्ने जिम्मेवारी नेपाल औषधि लिमिटेडलाई छ । कच्चा पदार्थ महँगो, खरिद ऐन झन्झटिलो, बजार भाउअनुसार मूल्य परिमार्जन नभएको र बजेट अभावका कारण पर्याप्त उत्पादन गर्न नसकेको लिमिटेडको भनाइ छ । महाप्रबन्धक मोहम्मद सफिउल्लाहले अर्थ मन्त्रालयले बजेटको व्यवस्थापन नगर्दा समस्या निम्तिएको बताए । उद्योग मन्त्रालयमार्फत बजेटका लागि पेस भएको फाइल अर्थमा पुगेपछि हराउने गरेको छ, उनले भने, बजेट अभावका कारण लाइसेन्स प्राप्त १३ वटा अन्य औषधि अझै उत्पादन गर्न सकेका छैनौं । यही कारण अन्य उत्पादनबाट नाफा लिएर सिटामोल त्यही मूल्यमा दिन नसक्ने बताए । बजारमा वार्षिक ५ करोड चक्कीको मात्र माग भए पनि लिमिटेडले मागअनुसार उत्पादन गर्न सकेको छैन । प्रत्येक वर्ष ८० लाख हाराहारीमा मात्र चक्की उत्पादन हुने गरेको छ । सरकारले सिटामोलको बिक्री मूल्य प्रतिचक्की एक रुपैयाँ तोकेको छ ।स्वास्थ्य मन्त्रालयका सहप्रवक्ता समीरकुमार अधिकारीले निजी कम्पनीले सिटामोलबाहेक अन्य औषधि उत्पादन गर्दा हुने फाइदाबाट पनि घाटा पूर्ति गर्न सकिने बताए । हामीले निजी कम्पनीलाई पनि उत्पादन गर्न आग्रह गरिरहेका छौं, उनले भने, बजारमा सिटामोल अभाव देखिएपछि औषधि लिमिटेडलाई सक्रिय बनाइएको छ । नेपाल औषधि व्यवसायी संघका अध्यक्ष मृगेन्द्रमेयर श्रेष्ठले लागत मूल्य भए पनि पाउनुपर्ने बताए । एउटा सिटामोल बनाउन १ रुपैयाँ ३० पैसा लागत पर्छ । होलसेलरलाई ७४ पैसामा वितरण गर्नुपर्छ, उनले भने, मूल्य समायोजन नभएसम्म समस्या हट्दैन ।"
जेठान मन्त्री बन्दा कार्यपालिकासँग सम्पर्कमा रहेको स्वीकारोक्ति,"(काठमाडौं)  निलम्बित प्रधानन्यायाधीश चोलेन्द्रशमशेर जबराले आफ्ना जेठान गजेन्द्र हमाललाई मन्त्रीबाट राजीनामा गराउन भूमिका खेलेको स्वीकार गरेका छन् । न्यायपालिकाको नेतृत्वमा बसेर मन्त्रिपरिषद्मा भाग खोजेको प्रश्नमा मंगलबार प्र्रतिनिधिसभाको महाभियोग सिफारिस समितिमा बयान दिँदै जबराले हमाललाई मन्त्री बनाउनु पहिला र मन्त्री बनाएपछि प्रधानमन्त्री र सत्तारूढ गठबन्धनका नेताहरूसँग छलफलमा रहेको बताएका हुन् । जबराका जेठान हमाललाई २०७८ असोज २२ मा प्रधानमन्त्री शेरबहादुर देउवाले उद्योग, वाणिज्य तथा आपूर्तिमन्त्रीमा नियुक्त गरेका थिए । जबराले हमाल मन्त्रीमा नियुक्ति हुनु पहिल्यै आफूसँग जोडेर सार्वजनिक रूपमा प्रश्न उठेको र नियुक्तपछि राजनीतिक दलहरूबाट समेत प्रश्न आएकाले राजीनामा गराउन आफूले भूमिका निर्वाह गरेको बताएका छन् । हमाललाई मन्त्री बनाउने विषयमा प्रश्न उठेपछि प्रधानमन्त्री देउवा र सत्तारूढ गठबन्धनका नेताहरूले आफ्नो कुरा नमानी नियुक्त गरेकाले राजीनामा गराउन लगाएको उनको भनाइ छ । नियुक्तिअघि नै प्रधानन्यायाधीश जबराले मन्त्रिपरिषद्मा भाग मागेको र त्यहीअनुरूप गैरसांसद हमाल मन्त्री बन्न लागेको समाचार आएको थियो । पत्रपत्रिकामा प्रधानन्यायाधीशले मन्त्रिपरिषद्मा भाग माग्यो र फलानोफलानो मन्त्री हुँदै छन् भनेर आयो । त्यो कुरालाई मैले विज्ञप्तिमार्फत गलत हो भनें । त्यसपछि हाम्रो एउटा न्यायाधीश समाजको वार्षिक मिटिङ थियो, त्यसमा पनि यस्तो किसिमको (समाचार) आयो, शंका नगर्नुस्, यो झूटा छ भनें । त्यसपछि प्रश्न निरन्तर आयो । सार्वजनिक भएको नामको नै मन्त्री हुँदै छ भन्ने आयो । तत्कालै जुन नाम आएको छ त्यो नामलाई प्रधानन्यायाधीशसित टाँसिसके, त्यो व्यक्तिलाई मन्त्री बनाउनु हुँदैन, नबनाइयोस् भनें, जबराले समितिमा भने, अब धेरै यसमा जान्नँ । उनले हमाललाई मन्त्री नियुक्ति नगर्न प्रधानमन्त्री र गठबन्धनका नेताहरूलाई हार्दिकतापूर्वक अनुरोध गरेको बताए । मन्त्री नियुक्तिको भोलिपल्ट पनि यसले समस्या पैदा गर्यो भनेपछि मात्र हमालले राजीनामा दिएको जबराको भनाइ छ । सार्वजनिक रूपमा र सत्तारूढ गठबन्धनमा नै विवाद भएपछि हमालले नियुक्तिको पर्सिपल्ट पदबाट राजीनामा दिएका थिए । त्यतिबेला उनले आफू मन्त्री बन्दा प्रधानन्यायाधीश जबरा विवादमा तानिएकाले राजीनामा दिएको बताएका थिए । संसद्मा महाभियोग प्रस्ताव पेस गर्ने क्रममा जबरालाई मन्त्रिपरिषद्मा भाग मागेको आरोप लगाइएको थियो । प्रधानन्यायाधीश जबराको नाताका मानिसलाई मन्त्रिपरिषद्मा समावेश गराइनु र चर्को विरोधपश्चात् मन्त्रीको राजीनामा आउनुले प्रधानन्यायाधीशको आचरण र व्यवहारमा नै गम्भीर शंका उत्पन्न गराएको महाभियोग प्रस्ताव गर्ने सांसदहरूको भनाइ छ । राजनीतिक प्रकृतिका अनेक संवैधानिक विवाद सर्वोच्च अदालतमा विचाराधीन रहेको र यस्ता प्रकृतिका विवाद निरन्तर आइरहेको तथा कतिपय विवाद प्रधानन्यायाधीशकै इजलासले निर्णय सुनाउन बाँकी राखिएको अवस्थामा प्रधानन्यायाधीश र राजनीतिक दलहरूबीच भागबन्डा, सैदाबाजीको कुरा आएर संविधानले प्रत्याभूत गरेको शक्ति सन्तुलन र नियन्त्रणको मूलभूत सिद्धान्त नै समाप्त हुने आशंका बढाएको विषयमा समितिले जबरासँग जवाफ मागेको थियो । जवाफमा जबराले भनेका थिए, यो क्रियामा यो प्रश्न नआइदिएको भए हुन्थ्यो । अब यो धेरै कुरो खोल्दा पनि राम्रो हुन्न । प्रश्न आएपछि जवाफ दिनैपर्ने भएको उल्लेख गर्दै उनले हमाललाई मन्त्री नबनाउन र राजीनामा गर्न लगाएको बताएका हुन् । जबराले मुद्दामा पैसाको सौदाबाजी गरेको, परिवारका सदस्यलाई संलग्न गरेर मुद्दाका पक्षसँग लेनदेन गरेको लगायतका आरोप इन्कार गरेका छन् । मुद्दाका पक्षसँग सौदाबाजी गरेर श्रीमती रेजी राणाका नाममा ठमेलमा २ रोपनी जग्गा खरिद गरेको विषयमा समितिले प्रश्न गरेको थियो । उक्त जग्गाको स्रोत के हो भनेर गरिएको प्रश्नमा जबराले कालिकास्थानको घर र जग्गा बेचेर किनेको जवाफ दिए । ठमेलको जग्गा बेचिसकेको र उक्त जग्गा २ रोपनी नभएको उनले जानकारी दिए । कालिकास्थानको मेरो घरजग्गा बिक्री गरेर २०६५ सालमा मेरो श्रीमतीका नाममा जग्गा खरिद गरेको हो । यो २ रोपनी होइन । १ रोपनी ५ आना १ दाम हो क्यारे । अहिले पनि मेरै श्रीमतीको नाममा छ, उनले भने । समितिले श्रीमती रेजीपछि भाइ प्रभुशमशेर जबराको नाम लिएर प्रश्न गरेको थियो । प्रभुका नाममा ठमेलमा ८ आना र गोठाटारमा करिब ३ रोपनी जग्गा भेटिएको तथा परिवारका नाममा अस्वाभाविक सम्पत्ति रहेको भन्ने उजुरी आएकोबारे समितिले प्रश्न गरेको हो । महाभियोग समितिमा जवाफ दिन आउँदाका सुरुका दिनमा सैद्धान्तिक प्रश्नको पनि आक्रोशित भएर जवाफ दिएका जबराले श्रीमती र भाइको नाम मुछिँदा मलिन र थकित अनुहार लगाएर बयान दिएका थिए । उनले २०५९ मा नै अलग्गिएको भाइको कहाँकहाँ जग्गा छ भन्नेबारे आफूलाई थाहा नभएको बताए । प्रभुशमशेर मेरो भाइ हो । हामी चार दाजुभाइको २०५९ सालमा नै अंशबन्डा भइसकेको छ । म उहाँको भन्दा धेरै टाढा बसेको छु । त्यसो हुनाले प्रभुशमशेरका नाममा ठमेलमा के कति जग्गा छ, अनि गोठाटारमा तीन रोपनी जग्गा भएको विषयमा मलाई नलेज छैन । मेरो परिवारको नामको सम्पत्ति त मैले आफ्नो सम्पत्ति विवरणमा देखाएको छु । त्यहाँबाट अध्ययन गरे भइहाल्छ, जबराले भने । केपी शर्मा ओली नेतृत्वको सरकारका पालामा सदस्यका हैसियतमा संवैधानिक परिषद्को बैठकमा उपस्थित भएर स्वकीय सचिव पुष्कर तिवारीकी आमा सावित्राकुमारी शर्मा (प्रावि शिक्षक) लाई राष्ट्रिय महिला आयोगको सदस्यमा नियुक्ति दिलाएको, सहकर्मीलाई अख्तियार दुरुपयोग अनुसन्धान आयोग, निर्वाचन आयोग, समावेशी आयोगमा नियुक्ति दिलाएको आरोपमा भने जबराले योग्यहरू नै नियुक्त भएको जवाफ दिए । प्रक्रियाबमोजिम योग्य व्यक्तिलाई नियुक्त गर्ने हो । कसैको परिवार, राजनीतिक आधार, पारिवारिक आधार, सम्बन्धको आधारबाट पनि नियुक्ति हुँदैन । योग्य व्यक्ति नियुक्ति भएको छ । योग्यताको विषयमा कुनै प्रश्न छैन, उनको जवाफ थियो ।जबरालाई सोध्न तयार पारिएका ४३ प्रश्नमध्ये अन्तिममा आफूविरुद्ध लागेको महाभियोगको आरोपमा निर्दोष छु भन्ने प्रमाण पेस गर्न समितिले मौका दिएको थियो । बयानका क्रममा जबरालाई समिति सभापति रामबहादुर विष्टले सोधेका थिए, तपाईंलाई लागेका महाभियोगका आरोपका सम्बन्धमा निर्दोष छु भन्ने प्रमाण पेस गर्न चाहनुहुन्छ भने पेस गर्न सक्नुहुन्छ । जवाफमा आफूविरुद्ध लागेका आरोप निराधार र कृत्रिम भएको तर्क गर्दै निष्क्रिय गरिदिन समितिलाई आग्रह गरेका थिए । प्रधानन्यायाधीशको पनि न्यायाधीश बन्ने सौभाग्य समितिलाई मिलेको उल्लेख गर्दै जबराले आफूलाई महाभियोगबाट मुक्ति दिन आग्रह गरेका थिए । थप भनाइ राख्नुपर्ने र थप प्रमाण पेस गर्नुपर्ने केही पनि छैन । जति पनि आरोप छन्, सैद्धान्तिक छन् । प्रधानन्यायाधीशको योग्यतामा भन्दा पनि विश्वसनीयतामा काम गर्न नसकेको आरोप छ । आरोप निरर्थक र आधारहीन छन्, उनले भने । राजनीतिक दलहरूले राजनीतिक मुद्दामा आएका फैसला र आफ्ना सहकर्मी न्यायाधीशलाई प्राप्त आश्वासनका कारण आफूविरुद्ध महाभियोगको प्रस्ताव ल्याएको जबराले जिकिर गरे । केही राजनीतिक मुद्दाको परिणामबाट न्यायाधीशमा फैसलाको अनुमान गरेर पत्रपत्रिकादेखि सबैतिर फैलाइयो । न्यायाधीश र प्रधानन्यायाधीशको बीचमा विभेद गराइयो । त्यसैबाट केहीलाई हौसला दिइयो, केहीलाई आश्वासन दिइयो र त्यही आधारबाट प्रधानन्यायाधीशको पदबाट अलि पर राख्नुपर्छ, काम गर्न दिनुहुन्न भनेर महाभियोगका सबै क्रियाकलाप भएका हुन्, उनले थपे, २०७८ कात्तिक ८ मा सबै क्रिया सुरु भएको छ । मैले यो सबै प्रस्ट भनेको छु । त्यसको जड भनेको दुईवटा प्रतिनिधिसभा विघटन भयो, त्यसमा पनि पछाडिको प्रतिनिधिसभाको विघटनबारे २०७८ असार २८ गते जुन फैसला गर्यौं, त्यसको परिणाम हो यो । जबराले २०४६ सालको राजनीतिक परिवर्तनपछि प्रत्येक पटक प्रधानन्यायाधीशविरुद्ध महाभियोग प्रस्ताव आउने परम्परा बसेको भन्दै असन्तुष्टि पनि व्यक्त गरे । संसारमा नै विरलै हुने महाभियोग प्रस्ताव नेपालमा दोहोरिरहेको उल्लेख गर्दै यो दुःखद भएको उनले बताए । निलम्बित प्रधानन्यायाधीश जबराले समितिमा भने, प्रधानन्यायाधीशलाई भोलि इतिहासमा अन्याय पर्यो भन्ने नदेखियोस् ।"
"बिमितले शुल्क बुझाउँछन्, सेवा पाउँदैनन्","(काठमाडौं)  बीपी कोइराला स्वास्थ्य विज्ञान प्रतिष्ठान धरान र तिलगंगा आँखा अस्पतालले बिमितलाई औषधि उपलब्ध नगराएको गुनासोसहित हेलो सरकार र स्वास्थ्य बिमा बोर्डमा दर्जनौं उजुरी परेका छन् तर दुवै अस्पतालले उक्त सेवा सुरु गर्न सकेका छैनन् । बिमितलाई औषधि उपलब्ध गराउन प्रयासरत छौं, बीपीका सहायक प्रवक्ता डाचूडामणि पोखरेलले भने । तिलगंगा आँखा अस्पतालकी मिडिया फोर्कल पर्सन सोनु केसी भने बिमा बोर्डले निर्धारण गरेको औषधिको बजार मूल्य सरकारले तोकेभन्दा निकै महँगो पर्ने गरेकाले सेवा दिन नसकेको बताउँछिन् ।बिमित खोटाङका टार्जन राई र भक्तपुरका अजय घेमोसुले भक्तपुरको मध्यपुर थिमिस्थित नेपाल कोरिया मैत्री अस्पतालबाट औषधि नपाएको भनी गत वर्ष भदौमा हेलो सरकारमा उजुरी दिएका थिए । सहज रूपमा उपलब्ध हुने सुगर, दम र प्रेसरकै औषधि नपाएको उनीहरूको गुनासो थियो । मध्यपुर थिमि नगरपालिकाका उपप्रमुख विजयकृष्ण श्रेष्ठ भने बिमा बोर्डले समयमा भुक्तानी नदिएका कारण औषधि खरिद गर्न नसकिएको बताउँछन् । कर्मचारीलाई ८ महिनादेखि तलब खुवाउन सकिएको छैन । ७ करोड रुपैयाँ भुक्तानी लिन बाँकी छ, उनले भने, नगरपालिकाबाट छुट्याएको साढे ३ करोड रुपैयाँबाट औषधिलगायत सामान खरिद गर्न टेन्डर आह्वान गरिसकेका छौं ।बिमा गरे पनि वीर अस्पतालको फार्मेसीबाट औषधि नपाएपछि विराटनगरका दिलबहादुर खड्का र गोरखाका नइम अन्सारीले गत वर्ष मंसिरमा उजुरी गरे तर सुनुवाइ भएन । दुवैको पत्थरीको अपरेसन थियो । वीरका सूचना अधिकारी सागर मिश्र भने चिकित्सकहरूले बिमाबाट पाइने औषधि लेखेर नपठाउने गरेकाले पनि समस्या भएको बताउँछन् ।स्वास्थ्य बिमा बोर्डमा बिमा गरेबापत बिमितले एक लाख रुपैयाँसम्म निःशुल्क उपचारसँगै औषधि पाउने व्यवस्था छ । सेवा प्रदायक अस्पतालले औषधि नदिँदा बिमितहरू महँगो शुल्क तिरेर निजी फार्मेसीमा खरिद गर्न बाध्य छन् । स्वास्थ्य बिमा बोर्डसँग बिमा कार्यक्रम सञ्चालन गर्ने सम्झौता गरेकै अस्पतालले सेवा दिन नसकेका हुन् । पूर्णरूपमा सेवा नदिने अस्पतालहरूको सूची लामो छ । बोर्डका अनुसार नोबेल मेडिकल कलेज (विराटनगर), कन्काई अस्पताल (झापा), सञ्जीवनी अस्पताल (विराटनगर), त्रिशूली अस्पताल (नुवाकोट), त्रिवि शिक्षण अस्पताल, बीएन्डसी शिक्षण अस्पताल (झापा), पोखरा स्वास्थ्य विज्ञान प्रतिष्ठान, पाटन अस्पताल, नवजीवन अस्पताल (धनगढी) बाट पनि सेवा नपाएको गुनासो आएका छन् । बोर्डका अनुसार साउनयता १४ हजार ३ सय २८ जनाले औषधिको सुविधा नपाएको गुनासो गरेका छन्, जसमध्ये ४२ जनाले हेलो सरकारमा उजुरी दिएका हुन् । बिमा कार्यक्रम लागू भएदेखि हालसम्म २१ हजार ७ सय ८० जनाले उजुरी दर्ता गराएको तथ्यांक छ । त्रिवि शिक्षण अस्पतालका सूचना अधिकारी रामविक्रम अधिकारीले अस्पतालले आफूलाई आवश्यक औषधि मात्र खरिद गर्ने गरेको जनाउँदै त्यसबाहेकको औषधिको जिम्मेवारी अस्पतालले लिन नसक्ने बताए । नोबेल मेडिकल कलेज चितवनका मिडिया फोकल पर्सन नारायण ढकालले ६४ करोड रुपैयाँ भुक्तानी नपाएकाले सेवा ठप्प पारेको बताए । पटकपटक ताकेता गरे पनि भुक्तानी नपाएपछि बाध्य भएर सेवा नै बन्द गर्नुपर्यो, उनले भने । स्वास्थ्य बिमा बोर्डका कार्यकारी निर्देशक डा दामोदर बसौलाले उजुरी परेपछि सम्बन्धित अस्पताललाई पत्राचार गरेर समस्या सल्टाउँदै आएको दाबी गरे । बीपी कोइराला धरान र तिलगंगा आँखा अस्पताललाई सम्झौता कार्यान्वयन गर्न पटकपटक भनिसकेका छौं, उनले भने, तैपनि अटेर गर्दै आएका छन् । उनले अब पनि अटेर गरे कारबाही गर्ने दाबी गरे । उनले भने, समयमा भुक्तानी दिन नसक्नुको मुख्य कारण जनशक्ति अभाव हो । दरबन्दी सिर्जना गर्न बोर्डको विनियमावली तयार हुँदै छ । स्वास्थ्य बिमा नियमावली ०७५ को परिच्छेद६ मा सेवा प्रदायकले २४ घण्टा औषधि उपलब्ध गराउने गरी फार्मेसी व्यवस्था गर्नुपर्ने व्यवस्था छ । नियम १९ मा सम्झौताबमोजिम सेवा उपलब्ध नगराए, अभिलेख अद्यावधिक गरेको नदेखिए वा झूट्टा प्रतिवेदन पेस गरे, कार्यक्रम सञ्चालनमा लापरबाही गरे वा आफ्नो संस्थामा सेवा उपलब्ध हुँदाहुँदै पनि अन्यत्र प्रेषण गरे सम्झौता स्थगन वा रद्द गर्न सकिने उल्लेख छ । यसले प्रत्येक वर्ष बिमितको नवीकरण संख्या घट्दै गएको देखिन्छ । बोर्डको तथ्यांकअनुसार २०७७७८ मा ७५ प्रतिशत अर्थात् २२ लाख २९ हजार ७ सय २२ जनाले नवीकरण गरे भने १४ लाख ३० हजार ६ सय ९३ मात्र नयाँ बिमित थपिए । २०७६७७ मा पनि ७५ प्रतिशत अर्थात् १३ लाख १८ हजार ५ सय ८४ जनाले नवीकरण गरे भने ९ लाख २१ हजार ५ सय ५३ जना थपिए । बोर्डका कार्यकारी निर्देशक डा बसौलाका अनुसार गत वर्ष करिब ७० प्रतिशतले नवीकरण गरेका छन् । स्वास्थ्य बिमा बोर्डसँग विभिन्न समयमा बिमा कार्यक्रम सञ्चालनको सम्झौता गरेका १६ जिल्लाका ३२ प्राथमिक स्वास्थ्य केन्द्र (पीएचसी) ले अझै सेवा थालेका छैनन् । रोल्पा र संखुवासभाका स्वास्थ्य केन्द्रले बोर्डसँग २०७४ मा, महोत्तरी र रौतहटका केन्द्रले २०७५, काभ्रे र सिरहाका केन्द्रले ०७६ मा सम्झौता गरेका थिए । सप्तरी र डोटीले २०७७ र नवलपरासी र सर्लाहीले भने २०७८ मा सम्झौता गरेका थिए । सेवा नथाल्ने स्वास्थ्य संस्थामा सर्लाहीको अचलगड, बदरथवा, भिखमपुर, हरिपुर, जमुनिया प्राथमिक स्वास्थ्य केन्द्र, पर्साको बगही, बागेश्वरी, नवलपरासी पूर्वको बुलिङटार, नवलपरासी पश्चिमको जगन्नाथपुर, रूपन्देहीको धगदढी, धनुषाको धनुषाधाम, परवाहा, युदुकुवा, काभ्रेको धुलिखेल, रौतहटको गंगा पिपरा, पटौरा प्राथमिक स्वास्थ्य केन्द्र छन् । कपिलवस्तुको हर्नमपुर, महाराजगन्ज केन्द्र, रोल्पाको होलेरी, बाँकेको लक्ष्मणपुर, सल्यानको लेखपोखरा, थात्मारे, महोत्तरीको लोहरपट्टि, सम्सी, दैलेखको नमुले, संखुवासभाको नमु, तम्खु, डोटीको सरस्वतीनगर र दाङको सियुजा केन्द्रले पनि सम्झौता गरेर सेवा थालेका छैनन् । धुलिखेल नगरपालिकाका स्वास्थ्य शाखा प्रमुख सन्दीप केसीले प्राथमिक स्वास्थ्य केन्द्र २४ घण्टा सञ्चालनमा रहेको र नजिकै धुलिखेल अस्पताल भएको हुनाले सबै सेवाग्राही त्यहीं जाने गरेकाले सेवा सञ्चालन नगरेको तर्क गरे । नगर अस्पताल पनि यसै आर्थिक वर्षबाट सञ्चालन गर्दै छौं । पीएचसीका कर्मचारी सबै नगर अस्पतालमा सार्दै छौं, उनले भने । धनुषाधाम नगरपालिकाका उपप्रमुख विद्यादेवी भुजेलले नजिकै अर्को अस्पताल भएकाले पीएचसीमा बिरामी नजाने गरेकाले बिमा कार्यक्रम सुरु नगरेको बताइन् ।स्वास्थ्य बिमा बोर्ड राय सुझाव समितिका तत्कालीन संयोजक डा भगवान कोइरालाले बिमा कार्यक्रम सफल बनाउन बिरामी र गरिब समुदायले मात्र नभई सबै नेपालीले बिमा अनिवार्य गर्नुपर्ने बताए । यसका लागि ऐन बनिसकेको छ । तर कार्यान्वयन हुन सकेको छैन, उनले भने, ऐन कार्यान्वयनमा कडाइ गर्नुपर्यो । उनले भुक्तानी प्रणाली चुस्तदुरुस्त बनाएर र कर्मचारीको दरबन्दी सिर्जना गरेर समस्या सल्टाउनुपर्ने बताए ।सरकारले २०७२ चैत २५ मा कैलाली जिल्लाबाट सुरु गरेको बिमा कार्यक्रम अहिले ७७ वटै जिल्लामा लागू भइसकेको छ । ४ सय ४० वटा स्वास्थ्य संस्थाले बिमा कार्यक्रमबापत सेवा दिन्छन् । प्रतिपरिवार (५ जनासम्म) ३ हजार ५ सय रकम तिरेको आधारमा वार्षिक एक लाखसम्मको स्वास्थ्य सुविधा र थप प्रतिसदस्य ७ सयका दरले रकम थपिए प्रतिसदस्य २० हजार बराबरको सेवा थपिने प्रावधान छ ।"
६ हजार वर्गकिलोमिटर भूभाग फिर्ता लिएको युक्रेनको दाबी,"एजेन्सी (किभ)  रुसी फौजविरुद्धको प्रत्याक्रमणका क्रममा युक्रेनी सेनाले रुसले नियन्त्रणमा लिएका थप क्षेत्र आफ्नो कब्जामा लिएको युक्रेनी राष्ट्रपति भ्लोदिमिर जेलेन्स्कीले दाबी गरेका छन् । जेलेन्स्कीका अनुसार सेप्टेम्बरयता युक्रेनी सेनाले पूर्व र दक्षिणमा रुसले नियन्त्रणमा लिएको ६ हजार वर्गकिलोमिटरभन्दा बढी क्षेत्र फिर्ता लिएको हो । तर जेलेन्स्कीको दाबी पुष्टि हुन नसकेको बीबीसीले उल्लेख गरेको छ ।उत्तरपूर्वी खर्किभ क्षेत्रका प्रमुख सहरहरू गुमाएको स्वीकार गरेको रुसी अधिकारीको भनाइ छ । त्यसलाई युक्रेनको ठूलो प्रगति ठानिएको छ । रुसले भने लुहान्स्क र दोनेत्स्क क्षेत्रमा ध्यान केन्द्रित गर्न आफ्नो सेनालाई संगठित पारेको दाबी गरेको छ । अमेरिकास्थित थिंक ट्यांक द इन्स्टिच्युट फर द स्टडी अफ वार (आईएसडब्लू) का मेसन क्लार्कले पछिल्लो घटनाक्रमले रुसी सेनाको पराजय पुष्टि भएको दाबी गरेका छन् । युक्रेनले पुनः नियन्त्रणमा लिएका क्षेत्रमा रुसी फौजले थुप्रै उपकरण छाडेको जनाइएको छ । सेप्टेम्बर सुरुयता हाम्रा योद्धाहरूले पूर्व र दक्षिणका ६ हजार वर्गकिलोमिटरभन्दा बढी युक्रेनी क्षेत्रफललाई स्वतन्त्र पारिसकेका छन्, युक्रेनी राष्ट्रपति जेलेन्स्कीले भनेका छन् । राष्ट्रपति जेलेन्स्कीले बिहीबार एक हजार, शनिबार दुई हजार र आइतबार तथा सोमबार तीन हजार गरी ६ हजार वर्गकिलोमिटर भूभाग पुनः नियन्त्रणमा लिएको दाबी गरेका हुन् । रुसी फौजविरुद्धका जवाफी आक्रमणमा संलग्न युक्रेनी सेनाका ब्रिगेडलाई धन्यवाद दिँदै जेलेन्स्कीले सैनिकहरूलाई वास्तविक नायकको संज्ञा दिएका बीबीसीले उल्लेख गरेको छ । यद्यपि, उनले रुसी सेनाको नियन्त्रणबाट फिर्ता लिएका युक्रेनी सहर तथा गाउँ कुनकुन हुन् भन्नेबारे केही उल्लेख गरेनन् । रुसले यसअघि खर्किभ क्षेत्रका इज्युम र कुपिआन्स्क सहर युक्रेनी सेनाले नियन्त्रणमा लिएको स्वीकार गरेको थियो । ती सहरहरू पूर्वी क्षेत्रमा रुसी फौजका लागि सामान आपूर्ति गर्न निकै महत्त्वपूर्ण मानिन्छन् । बेलायती रक्षा अधिकारीहरूले युक्रेनी सेनाको पछिल्लो सफलताले रुसी सैन्य परिचालनसम्बन्धी योजनामा प्रभाव पार्ने बताएका छन् । तर रुसी राष्ट्रपति कार्यालय क्रेमलिनका प्रवक्ता दिमित्री पेस्कोभले रुसले आफ्नो लक्ष्य प्राप्त नगरेसम्म युक्रेनविरुद्धको कारबाही नरोकिने चेतावनी दिएका छन् । क्राइमियासँगको सीमामा रहेको दक्षिणी खेर्सन क्षेत्रमा पनि युक्रेनी सेनाले महत्त्वपूर्ण प्रगति हासिल गरेको अन्तर्राष्ट्रिय सञ्चारमाध्यमहरूले जनाएका छन् । रुसले सन् २०१४ मा युक्रेनी प्रायद्वीप क्राइमियालाई आफ्नो कब्जामा लिएको थियो । ती क्षेत्रका रुसी गुप्तचर अधिकारी तथा सैन्य कमाण्डरहरू आफ्ना परिवारका सदस्यलाई रुसी भूभागमा सार्न थालेका युक्रेनी गुप्तचर अधिकारीलाई उद्धृत गर्दै द गार्जियनले जनाएको छ । अमेरिकी विदेशमन्त्री एन्टोनी ब्लिंकेनले युक्रेनी फौजले महत्त्वपूर्ण प्रगति गरेको बताएका छन् । तर पनि युद्धको नतिजाका विषयमा प्रतिक्रिया जनाउने समय भने आइनसकेको उनको भनाइ छ । रुसी राष्ट्रपति भ्लादिमिर पुटिनले गत फेब्रुअरी २४ मा युक्रेनविरुद्ध आक्रमणको आदेश दिएका थिए । त्यसयता रुसी सेनाले युक्रेनको ६ लाख ३ हजार ६ सय २८ वर्गकिलोमिटरमध्ये करिब २० प्रतिशत भूभागमाथि नियन्त्रण कायम गरिसकेको छ । युक्रेनी राष्ट्रपति जेलेन्स्कीले रुसी फौजले पूर्वी युक्रेनमा विद्युत् अवरुद्ध गरी मानिसहरूलाई उज्यालो र न्यानोबाट वञ्चित गरेको आरोप लगाएका थिए । जसका कारण खर्किभ र दोनेत्स्कलगायत पूर्वी क्षेत्रका करिब ९० लाख मानिस प्रत्यक्ष रूपमा प्रभावित भएका उनको भनाइ छ । खर्किभका मेयर इहोर तेरेखोभले सहरका अधिकांश क्षेत्रमा बिजुली र पानी आपूर्ति बन्द भएको बताएका बीबीसीले उल्लेख गरेको छ । आपत्कालीन सेवाका कर्मचारीले विद्युत् आपूर्ति सहज पार्ने प्रयास गरिरहेका उनको भनाइ छ । त्यस्तै, सुमी क्षेत्रका गभर्नरले पनि करिब डेढ सय घरमा विद्युत् अवरुद्ध भएको जनाएका छन् । यसैबीच, युक्रेनका द्वन्द्वग्रस्त क्षेत्रबाट ७३ हजारभन्दा बढी सर्वसाधारणलाई सुरक्षित स्थानमा स्थानान्तरण गरिएको छ । युक्रेनी पुनर्मिलन मन्त्रालयका अनुसार दोनेत्स्क क्षेत्रबाट एक महिनामा करिब ३० हजार जनालाई किभ नियन्त्रित स्थानमा सारिएको युक्रेनी पुनर्निर्माण मन्त्रालयले जनाएको छ । दोनेत्स्क क्षेत्र रुस नियन्त्रित दक्षिण युक्रेनको खेर्सन र जापोरिज्जा क्षेत्रबाट ५० हजार जनालाई युक्रेन नियन्त्रित स्थानमा सारिएको छ । युक्रेनले गत अगस्टदेखि आफ्ना नागरिकलाई सुरक्षित स्थानमा स्थानान्तरण थालेको हो । उपप्रधानमन्त्री इरिना भेरेस्चुकले द्वन्द्वग्रस्त अन्य क्षेत्रबाट पनि नागरिकलाई सुरक्षित स्थानमा सार्न सकिने जनाएकी छन् ।"
'विश्वमा ५ करोड आधुनिक दास,"जेनेभा (एजेन्सी) विश्वभर ५ करोड मानिसले आधुनिक दासका रूपमा काम गरिरहेको अनुमानित तथ्यांक सोमबार सार्वजनिक गरिएको छ । अन्तर्राष्ट्रिय श्रम संगठन (आईएलओ), वार्क फ्रि र अन्तर्राष्ट्रिय आप्रवासन संगठन (आईओएम) ले आधुनिक दासभित्र पर्ने मानिसको संख्या सार्वजनिक गरेका हुन् ।तथ्यांकअनुसार २ करोड ८० लाख मानिस बाध्यकारी श्रममा फसेका छन् भने २ करोड २० लाख मानिस बाध्यकारी वैवाहिक जीवनमा परेका छन् । प्रतिवेदनका अनुसार ५ वर्षभित्र आधुनिक दासको परिबन्दमा पर्ने मानिसको संख्या बढेको हो । सन् २०१६ को तुलनामा एक करोड मानिस आधुनिक दासको परिबन्दमा परेका हुन् । त्यसमा महिला र बालबालिका बढी पीडित छन् । बाध्यकारी श्रममा फसेका झन्डै ५२ प्रतिशत र बाध्यकारी विवाहमा फसेका झन्डै २५ प्रतिशत मध्यम उच्च आम्दानी र उच्च आम्दानी हुने देशमा रहेको प्रतिवेदनले जनाएको छ ।आईएलओका महानिर्देशक गाय राइडरले आधुनिक दासको अवस्थाले स्तब्ध पारेको बताए । आधुनिक दासको अवस्थामा सुधार नभएकाले हामीलाई स्तब्ध पारेको छ, आधारभूत मानवअधिकारको यो दुरुपयोगलाई कुनै पनि कुराले औचित्य पुष्टि गर्न सक्दैन, आईएलओ महानिर्देशक राइडरले भने, हामीलाई थाहा छ, हामीले के गर्न आवश्यक छ र के गर्नुपर्छ । यसका लागि आधारभूत राष्ट्रिय नीति र नियमलाई प्रभावकारी बनाउनुपर्छ तर सरकार एक्लैले गर्न सक्दैन । अन्तर्राष्ट्रिय मापदण्ड पूरा गर्नका लागि सबैले एकापसमा हात मिलाउनुपर्छ । ट्रेड युनियन, रोजगारदाता संगठन र नागरिक समाजले खबरदारी गर्नुपर्छ ।८६ प्रतिशत बाध्यकारी श्रम निजी क्षेत्रमा भेटिएको छ । सबैथरी बाध्यकारी श्रमको ६३ प्रतिशत भने व्यावसायिक यौन शोषणसँग जोडिएको छ । १४ प्रतिशत बाध्यकारी श्रम राज्य सिर्जित छ । आठ जनामा एक जनालाई बाध्यकारी श्रममा लगाएको भेटिन्छ । वैदेशिक रोजगारीमा जाने कामदार बाध्यकारी श्रमको जोखिममा रहेको प्रतिवेदनले जनाएको छ । वैदेशिक रोजगार वा आप्रवासनमा बस्नेको जीवनमा धेरै उज्यालो पक्ष छ, घरधुरी, समुदाय र समाजमा धेरै फाइदा पुर्याएको छ, प्रतिवेदनमा उल्लेख छ, आप्रवासन प्रक्रियाको गैरकानुनी अभ्यास, सरकारको कमजोर उपस्थिति, अनैतिक भर्ना प्रक्रियाले वैदेशिक रोजगारीमा जाने कामदार बाध्यकारी श्रममा फसिरहेका छन् । प्रतिवेदनले सबै बसाइँसराइ सुरक्षित, व्यवस्थित र नियमित रहेको सुनिश्चित गरिनुपर्ने विषयलाई जोड दिएको आईओएमका महानिर्देशक एन्टोनियो भिटोरिनोले बताए ।"
१९ अर्ब एफडीआई भित्रिँदा लाभांशमा २६ अर्ब बाहिरियो,"मुलुक संघीयतामा गएको करिब ५ वर्ष भइसक्दा पनि वित्तीय पहुँच, कर्जा उपयोग, उद्योग सञ्चालनलगायत वित्तीय क्षेत्रका महत्त्वपूर्ण आयाम वाग्मतीमै केन्द्रित देखिन्छ । यसैगरी दोस्रोमा धेरै विदेशी लगानी केन्द्रित रहेको प्रदेश १ हो भने तेस्रोमा गण्डकीमा धेरै विदेशी लगानी रहेको सर्वेक्षणले औंल्याएको छ । त्यसपछि क्रमशः मधेस, लुम्बिनी र सुदूरपश्चिममा धेरै विदेशी लगानी रहेको देखिन्छ । कर्णाली प्रदेशमा विदेशी लगानीको हिस्सा शून्य छ ।नेपालमा लगानीमा रहेको एफडीआईमध्ये ६० प्रतिशतभन्दा बढी औद्योगिक क्षेत्रमा लगानी भएको सर्वेक्षणले देखाएको छ । करिब ४० प्रतिशत रकम सेवा क्षेत्रमा रहेको देखिन्छ । औद्योगिक क्षेत्रअन्तर्गत जलविद्युत्मा ३०८ र उत्पादनमूलक क्षेत्रमा २९५ प्रतिशत वैदेशिक लगानी रहेको राष्ट्र बैंकले जनाएको छ । कुल एफडीआईमध्ये २६९ प्रतिशत सेवा क्षेत्रअन्तर्गत बैंक तथा वित्तीय संस्था र बिमा कम्पनीहरूमा रहेको पनि सर्वेक्षणले औंल्याएको छ । अघिल्लो आर्थिक वर्षमा वैदेशिक लगानीमा सञ्चालित उत्पादनमूलक कम्पनीको क्षमता उपयोग ६४९ प्रतिशत रहेको पाइएको छ, राष्ट्र बैंकले भनेको छ, नाफाको दर करिब १४७ प्रतिशत रहेको पाइएको छ ।आर्थिक वर्ष ०७७७८ मा दक्षिण एसियाबाहेक सबै राष्ट्रमा विदेशी लगानी आप्रवाह बढेको छ । उक्त अवधिमा विश्वभर करिब साढे ६४ प्रतिशतले विदेशी लगानी बढेको देखिन्छ । यसअनुसार विकसित मुलकमा विदेशी लगानीको वृद्धिदर १ सय ३४ प्रतिशत र विकासशील मुलुकमा करिब ३० प्रतिशत छ । एसिया क्षेत्रका चीन, हङकङ र सिंगापुरमा विदेशी लगानी उल्लेख्य रूपमा बढेको छ भने दक्षिण एसियामा करिब २७ प्रतिशतले घटेको सर्वेक्षणमा उल्लेख छ । कुल वैदेशिक लगानीमध्ये चुक्ता पुँजीको अंश ५३९ प्रतिशत, सञ्चिति ३१६ प्रतिशत र कर्जाको अंश १४५ प्रतिशत छ, सर्वेक्षणमा भनिएको छ, चुक्ता पुँजीको अंश १३७ प्रतिशत बढेकाले कुल प्रत्यक्ष वैदेशिक लगानीमा वृद्धि आएको हो ।"
विवादित मद्रास सेक्युरिटीलाई अदालतको आदेशले अन्तःशुल्क स्टिकर खरिदको बाटो खुल्यो,"तत्कालीन न्यायाधीश दीपककुमार कार्की र टंकबहादुर मोक्तानको संयुक्त इजलासले नेपाली कम्पनीहरूलाई पनि उनीहरूको क्षमता हेरेर ठेक्का प्रक्रियामा भाग लिन पाउनुपर्ने आदेश दिएको देखिन्छ । त्यस्तै ०७७ चैत २४ मा पनि सर्वोच्चबाट यस्तै प्रकृतिको फैसला भएको देखिन्छ ।स्टिकर छपाइका लागि ०७६ असोज १३ मा बोलपत्र आह्वान गरिएको ठेक्का राजस्व विभागले ०७७ वैशाख १६ मा रद्द गर्यो । कारण थियो न्यून कबोल्ने इन्डोनेसियाली कम्पनी पेरुम पेरुरीले जमानत राख्न नमान्नु र कोभिड महामारी । अघिल्लो ठेक्का प्रक्रिया रद्द भएपछि विभागले ०७७ असोज १३ मा दोस्रो पटक अन्तर्राष्ट्रिय प्रतिस्पर्धामार्फत बोलकबोल आह्वान गर्यो । ९ अर्ब थान स्टिकर छपाइका लागि आह्वान गरिएको उक्त बोलपत्रमा भारतीय कम्पनी मद्रास सेक्युरिटिजले १ करोड २२ लाख अमेरिकी डलर लागत कबोलेर ठेक्का पायो । विभागले मद्रास सेक्युरिटीलाई नै छपाइको जिम्मा दिने गरी ठेक्का प्रक्रिया अघि बढायो । र ०७८ भदौ १५ मा सम्झौता गर्नेसम्बन्धी आशयपत्र (लेटर अफ इन्टेन्ट टु अवार्ड द कन्ट्र््याक्ट) जारी गर्यो । जब कि, यो ठेक्का प्रक्रिया रोकिनुपर्ने भन्दै २ वटा मुद्दा सर्वोच्चमा विचाराधीन थिए । स्वदेशी कम्पनीलाई प्रतिस्पर्धामा भाग लिन नदिइएको भन्दै दुई नेपाली कम्पनी मिराज प्रिन्टिङ सोलुसन्स प्रालि र प्रिन्टिङ एन्ड प्याकेजिङ प्राधिले सर्वोच्चमा मुद्दा दायर गरेका थिए । अर्कोतर्फ, अघिल्लै ठेक्कालाई निरन्तरता दिनुपर्ने भन्दै इथोपियाली कम्पनी यूएबी गार्सुको मुद्दा पनि अदालतमा चरिरहेको थियो । सर्वोच्च अदालतको सोमबारको फैसलाले दुई नेपाली कम्पनी मिराज सोलुसन र प्रिन्जिङ एन्ड प्याकेजिङले ठेक्का प्रक्रिया रोकिनुपर्ने भन्दै दायर गरेको र इथियोपियाली कम्पनी यूएबी गार्सुले आफूले ठेक्का पाउनुपर्ने भन्दै दायर गरेको दुवै निवेदन खारेज गरिदिएको छ । नेपाली कम्पनीहरूका हकमा स्टिकर खरिद प्रक्रिया अघि बढिसकेकाले त्यसलाई बीचमै रद्द गरेर उनीहरूलाई सहभागी गराउन नसकिने सर्वोच्चको फैसला छ । त्यस्तै, यूएबी गार्सुले दायर गरेको मुद्दामा उक्त कम्पनी अघिल्लो ठेक्का प्रक्रियाबाटै बाहिरिसकेकाले दाबी गर्न नपाउने फैसलामा उल्लेख छ । बोलपत्र बदर नभएको र उक्त कायम रहन गएको बोलपत्रको जरियाबाट सार्वजनिक खरिद ऐन, नियमावली तथा बोलपत्रमा उल्लेख भएका सर्तसमेत पूरा गरी बोलपत्रको कारबाही अगाडि बढाई बोलपत्र स्वीकृत भई सम्झौता गर्ने आशयपत्र जारी भएको हालको अवस्थामा उक्त उक्त आशयपत्र उत्प्रेषणको आदेशले बदर गरी पुनः बोलपत्र आह्वान गर्न परमादेशको आदेश जारी हुन सक्ने अवस्था देखिँदैन, सर्वोच्चको फैसलामा भनिएको छ, यसअघिको फैसलाले बोलपत्र बदर नगरेको अवस्थामा अहिले आएर उक्त बोलपत्र तथा सोही बोलपत्रको प्रक्रिया स्वरुपको आशयपत्र बदर गर्न फैसला अन्तिमताको सिद्धान्तको समेत रोहबरबाट नमिल्ने हुँदा यो रिट निवेदन खारेज हुने ठहर्छ । स्टिकर खरिदका लागि ठेक्का स्वीकृत पाएको मद्रास सेक्युरिटिज आफैं पनि विवादित कम्पनी हो । यो कम्पनीले यसअघि स्मार्ट लाइसेन्सको छपाइको काम गर्न नसकेर बाहिरिएको थियो । यातायात व्यवस्था विभागका १० लाख थान स्मार्ट लाइसेन्स छाप्न नसके उक्त कम्पनी बीचमै काम छाडेर भागेको थियो । विभिन्न देशले मद्रासलाई कालोसूचीमै राखेका छन् । भारतमै पनि सोसल सेक्युरिटी सिस्टम र युनिक आइडेन्टिफिकेसन अथोरिटी अफ इन्डियाको टेन्डर प्रक्रियामा सन् २०१५ मा कालोसूचीमा परेको देखिन्छ । मद्रास सेक्युरिटीलाई मदिराको बोतल र क्यानमा फुलप्रुफ स्टिकर छाप्न श्रीलंकाको अन्तःशुल्क विभागले अघि बढाएको टेन्डर प्रक्रिया नै खारेज गर्न २०२१ अक्टोबरमा त्यहाँको पुनरावेदन अदालत (कोर्ट अफ अपिल) ले फैसला गरेको थियो । यो खरिद प्रक्रियामा भ्रष्टाचार भएको भन्दै श्रीलंकाका अर्थमन्त्री बसिल राजपाक्षे, अर्थसचिव, अन्तःशुल्क विभागका कमिस्नर जेनेरललायत व्यक्तिको नाम मुछिएको थियो । बंगलादेशमा पनि ड्राइभिङ लाइसेन्स छपाइका क्रममा बेइमानी गरेको भन्दै मद्रासलाई सन् २०२० यता कालोसूचीमा राखिएको छ । केन्या, युगान्डा र लाइबेरियामा पनि मद्रास सेक्युरिटिजसँगको खरिद प्रक्रिया भष्ट्राचार मुद्दामा परेको देखिन्छ ।"
इन्धनमा पाँच दिनदेखि अवरोध हुँदा सरकार मूकदर्शक,"उद्योग वाणिज्य तथा आपूर्तिमन्त्री दिलेन्द्रप्रसाद बडू, निगमका कार्यकारी निर्देशक उमेशप्रसाद थानी र महासंघका अधिकारीबीच मंगलबार मन्त्रालयमा छलफल भएको थियो । त्यस क्रममा पनि व्यवसायीले माग सम्बोधन नभएसम्म आन्दोलन फिर्ता नहुने बताए । वाणिज्य तथा आपूर्ति सचिवको सरुवा भएको छ, नयाँ सचिव आएपछि दुईचार दिन प्रतिवेदन अध्ययन गर्नुपर्छ । त्यसैले सचिव नभएका बेला आन्दोलन फिर्ता लिन आग्रह गरेका थियौं, स्रोतले भन्यो, तर व्यवसायीले मानेनन् । वाणिज्य तथा आपूर्ति सचिव निगम सञ्चालक समितिमा अध्यक्ष रहन्छन् । निर्णय कार्यान्वयन गराउन सहयोग गर्ने अर्थमन्त्री जनार्दन शर्मा र अर्थ सचिव कृष्णहरि पुष्कर नेपालबाहिर रहेको अवस्थामा व्यवसायीलाई आन्दोलन स्थगन गर्न आग्रह गरिएको थियो । तर महासंघले आन्दोलनलाई थप सशक्त बनाउन जिल्लास्थित आफ्ना संघलाई पत्रसमेत पठाइसकेको छ । पत्रमा भदौ २९ बाट अमलेखगन्ज डिपोबाट अन्यत्र डिपोमा जान पेट्रोलियम पदार्थ लोडिङ नगर्ने र असोज १ देखि देशभरका सबै डिपोबाट लोड तथा अनलोड नगर्ने महासंघले जनाएको छ । सरकारले दसैंको टिकट बुकिङ असोज १ देखि खुला गर्ने निर्णय गरिसकेको छ । सोही दिनदेखि इन्धनको आन्तरिक ढुवानी बन्द गर्ने व्यवसायीको निर्णयले बजार स्वतः अस्तव्यस्त बन्ने सरोकारवाला बताउँछन् । तर पनि सरकारले कानुनी प्रक्रिया थालेको छैन । अहिले निगमको इन्धन भण्डारमा पर्याप्त इन्धन भएकाले हवाई इन्धनबाहेक पेट्रोल र डिजेलमा समस्या छैन । तर यही अवस्था रहिरहे दुईचार दिनमा बजारमा असर देखिने अध्यक्ष महर्जनको भनाइ छ । व्यवसायी आन्दोलनमा उत्रिनुमा निगम सञ्चालक समितिको पनि दोष रहेको उनको दाबी छ । व्यवसायीका माग जायज भए वैज्ञानिक बाटोबाट पूरा गरिदिनुपर्ने उनको तर्क छ । निगम सञ्चालक समिति अध्यक्ष नभएको अवस्थामा आन्दोलन गर्नुको औचित्य नभएको निगमका कार्यकारी निर्देशक उमेशप्रसाद थानीले बताए । जायज माग सञ्चालक समितिबाटै टुंगो लगाउने निर्णय भइसकेको अवस्थामा आन्दोलन फिर्ता लिनुपर्ने उनको भनाइ छ । सेनाप्रहरी लगाएर भए पनि इन्धन ढुवानी गरिने उनले बताए । चाडपर्वका बेला विदेशी कम्पनीले समेत नयाँ तथा थप उडान सञ्चालन गर्ने जानकारी निगमलाई दिएका थिए । तर पेट्रोलियम व्यवसायीको हडतालका कारण ती एयरलाइन्स कम्पनीहरूलाई इन्धन उपलब्ध गराउन नसकिने भनी नेपाल नागरिक उड्डयन प्राधिकरणमार्फत जानकारी गराउनुपर्दा आफूलाई दुःख लागेको पनि निगमको भनाइ छ ।"
केआईएसएसलाई 'युनेस्को साक्षरता पुरस्कार,"काठमाडौं (कास) भारतीय राज्य ओडिसाको भुवनेश्वरस्थित कालिंगा इन्स्टिच्युट अफ सोसल साइन्स (केआईएसएस) ले यस वर्षको प्रतिष्ठित युनेस्को किङ सेजोङ साक्षरता पुरस्कार जितेको छ । सन् २०२२ मा केआईएसएसले पुर्याएको योगदानका आधारमा अन्तर्राष्ट्रिय जुरीले केआईएसएसलाई पुरस्कार दिने निर्णय गरेको हो । संयुक्त राष्ट्रसंघीय शैक्षिक, वैज्ञानिक तथा सांस्कृतिक संगठन (युनेस्को) किङ सेजोङ साक्षरता पुरस्कार मातृभाषाका माध्यमबाट शिक्षा क्षेत्रमा योगदान पुर्याउने संस्थालाई प्रदान गर्ने गरिन्छ । यो पुरस्कारको दक्षिण कोरिया सरकारले प्रायोजन गर्दै आएको छ । केआईएसएसले मातृभाषामा आधारित बहुभाषिक कार्यक्रमअन्तर्गत पुरस्कार जितेको हो । विजेतालाई २० हजार अमेरिकी डलर, मेडल र सर्टिफिकेट प्रदान गरिएको छ । केआईएसएस केआईआईटी समूहको एक घटक हो । अन्तर्राष्ट्रिय साक्षरता दिवसका अवसरमा सेप्टेम्बर ८ र ९ मा युनेस्कोले कोटे डे आइभरीमा आयोजना गरेको एक समारोहमा उक्त पुरस्कार प्रदान गरिएको हो । युनेस्कोको अन्तर्राष्ट्रिय साक्षरता पुरस्कार प्रत्येक वर्ष खास क्षेत्रसँग सम्बन्धित विषयवस्तुमा केन्द्रित रहेर दिने गरिएको छ ।"
बजारमा नयाँ सुपर स्प्लेन्डर,"काठमाडौं (कास) हिरो मोटोकर्पले नेपालमा आफ्नो उच्च वृद्धि रणनीतिलाई निरन्तरता दिँदै नयाँ सुपर स्प्लेन्डर सार्वजनिक गरेको छ । प्रिमियम बोल्ड डिजाइन र नवीनतम् प्रविधिका साथ नयाँ हिरो सुपर स्प्लेन्डर सुपरपावर, सुपरमाइलेज र सुपरकम्फर्टको तेब्बर (ट्रिपल) प्रतिज्ञाका साथ ल्याइएको कम्पनीले जनाएको छ । यसले परिष्कृत इन्धन दक्षता प्रदान गर्छ । साथै यसलाई नयाँ डीजीएनालग क्लस्टर, इन्टिग्रेटेड यूएसबी चार्जर, साइडस्ट्यान्ड इन्जिन कटअफ र रिफ्रेस लुक जस्ता रोमाञ्चक नयाँ सुविधाले पावरप्याक गरिएको छ । यो मोटरसाइकल देशभरका हिरो मोटोकर्पका डिलरसिपमा २ लाख ६६ हजार रुपैयाँमा उपलब्ध हुनेछ ।"
एनसेलमा रिचार्ज गर्दा बोनस,"काठमाडौं (कास) एनसेल आजियाटाले नजिकिँदै गरेको दसैंका अवसरमा रिचार्ज गर्दा बोनस पाउने योजना ल्याएको छ । यस योजनाअन्तर्गत ग्राहकले हरेक दिन सय रुपैयाँ वा त्यसभन्दा बढीको रिचार्जमा अधिकतम ४० रुपैयाँसम्म बोनस ब्यालेन्स प्राप्त गर्न सक्नेछन् । योजनाअन्तर्गत एनसेलका ग्राहकले सय रुपैयाँको रिचार्ज गर्दा १ दिन मान्य रहने १० रुपैयाँ बोनसस्वरूप प्राप्त गर्नेछन् । योजनाअन्तर्गत बोनस प्राप्त गर्न ग्राहकले जुनसुकै रकमको रिचार्ज गर्न सक्छन् । र, ब्यालेन्स रिचार्ज गरिएको रकमका आधारमा हरेक दिन बोनस पाइन्छ ।"
रियलमीको फाइभजी स्मार्टफोन ९ आई,"काठमाडौं (कास) स्मार्टफोन ब्रान्ड रियलमीले सुपथ मूल्यको फाइभजी स्मार्टफोन रियलमी ९ आई सार्वजनिक गरेको छ । यो स्मार्टफोनमा २४ गिगाहर्ज गतिमा सञ्चालन हुने अक्टाकोर सीपीयू छ । यसमा फाइभजी डबल सिम राख्न मिल्छ । फाइभजी स्मार्टफोनलाई विस्तार गर्ने क्रममा ९ आई नेपालमा ल्याइएको रियलमी नेपालका कन्ट्री हेड मुनीष गिरीले बताए । नेपाली बजारमा १ करोड रियलमी स्मार्टफोन उपलब्ध गराउने हाम्रो लक्ष्य छ, उनले भने । ९ आई फोनमा ५ हजार एमएएचको ब्याट्री छ भने सुपर पावर सेभिङ मोड पनि छ । यसमा भएको डाइनामिक र्याम एक्स्पान्सन टेक्नोलोजीले मेमोरी कार्डमा ३ जीबीसम्म भर्चुअल र्याम थप्न मिल्छ । यसको मूल्य २९ हजार ९९९ रुपैयाँ तोकिएको कम्पनीले जनाएको छ ।"
सोनामका उत्पादनमा ७० प्रतिशतसम्म छुट,"काठमाडौं (कास) सोनामले यसपालिको चाड, सोनामको साथ नामक छुट योजना सार्वजनिक गरेको छ । योजनाअन्तर्गत कम्पनीले आफ्ना विभिन्न उत्पादनमा विशेष छुट घोषणा गरेको छ । अफरमा छानिएका वस्तुमा ७० प्रतिशतसम्म छुट पाइने कम्पनीले जनाएको छ । विशेष छुट कम्पनीका सबै आउटलेटमा लागू गरिएको छ । सोनाम ब्रान्डमा महिला, बालबालिका र पुरुषका ज्याकेट, ट्राउजर, सर्ट, पाइन्ट, पञ्जा, जिम भेस्ट, स्विटर, कोट, ट्रेकिङ जाँदा लगाउने पोसाक, टेन्ट, ब्यागलगायत उत्पादन छन् । उपत्यकामा ठमेलको क्वाबहाल र जावलाखेल र कुमारीपाटी, कमलपोखरीको सिटी सेन्टर, टुसाल, चाबहिलको केएल टावर, सुन्धाराको सिभिल मल, बालाजुको बिजी मल, जडीबुटी चोक, चितवनको सिजी ल्यान्डमार्क, सुनसरीको धरान पुतली लाइन, नाम्चे, पोखराको लेकसाइड र न्युरोडमा सोनामका सोरुम छन् ।"
भारतमाथि बंगलादेशको धावा,"ॅनेपालसँग कठिन खेलहाम्रा लागि यो ठूलो हार हो तर हामी अझै प्रतियोगितामा छौं, भारतीय टिमका प्रशिक्षक क्षेत्रीले भने, यो खराब दिन होइन, हामीले धेरै नराम्रो खेलेका हौं । बंगलादेश पूरा ऊर्जावान रह्यो । हामीले हंगर (जितका लागि भोकाएको प्रवृत्ति) गुमायौं । बंगलदेशविरुद्ध सबै स्थानमा कमजोर देखिएको भारते यसअघि पाकिस्तानलाई ३० र माल्दिभ्सलाई ९० ले हराएको थियो । माल्दिभ्सलाई ३० र पाकिस्तानलाई ७० ले पराजित गरेको बंगलादेश (९ अंक) समूह ए विजेता भयो भने भारत (६ अंक) उपविजेता । त्यसैले शुक्रबार हुने सेमिफाइनलमा समूह बी विजेता नेपालले भारतको सामना गर्नेछ भने पहिलोपल्ट अन्तिम चारमा पुगेको भुटानले बंगलादेशविरुद्ध प्रतिस्पर्धा गर्नेछ ।सेमिफाइनलमा नेपालसँगको भेटबारे भारतका प्रशिक्षक क्षेत्रीले भने, साफ सधैं हामीले हेरिरहेको प्रतियोगिता हो । हामी डिफेन्डिङ च्याम्पियन हो । नेपाल राम्रो टिम हो । हामीले पाठ (बंगलादेशविरुद्ध हार) सिक्यौं । इफोर्ट लगाएन भने हामीलाई जसले पनि पराजित गर्न सक्छ । त्यसैले राम्रो तयारी गरेर पुनरागमन गर्नेछौं । घरेलु मैदानमा नेपाललाई दर्शकको साथ हुन्छ । यस्तैमा खेल विराटनगरमा पनि भएको थियो । नेपालसँग खेल्न गाह्रो हुन्छ । साफमा पाँचपल्टै उपाधि जित्ने क्रममा भारतले नेपाललाई हराएको छ । सन् २०१६ को सेमिफाइनलमा हारेको नेपाली टिम अन्य चार संस्करणमा फाइनलमा चुकेको थियो ।यसअघि दिनको पहिलो खेलमा पाकिस्तानले नादिया खानको चार गोलको सहयोगमा माल्दिभ्सलाई ७० ले हरायो । यो प्रतियोगितामा तेस्रो ह्याट्रिककर्ता बनेकी उनले ५४, ७८, ८४ र ९० औं मिनेटमा गोल गरिन् । रमिन फरिद, खादिजा काजमी र अनमुल हिराले पनि एकएक गोल गरे । सुरुका दुई खेल हारेपछि दुवै टिम समूह चरणबाटै बाहिरिइसकेका थिए ।"
फितलो व्यवस्थापनमा भदौरे क्रिकेट,"(काठमाडौं)  पुसमा मात्र हो नेपाल एपीएफ क्लबले प्रधानमन्त्री कप (पीएम) ट्वान्टी२० राष्ट्रिय प्रतियोगिता जितेको । त्यसअघिका पीएम कपका चारै संस्करण एकदिवसीय संरचनामा भएका थिए । नेपाल विश्वकप छनोट खेल्न ओमान जाँदै थियो, त्यसैले त्यतिखेर पीएम कपको संरचना तत्काल परिवर्तन गरेर ट्वान्टी२० बनाइएको थियो ।किशोर महतोले कसिलो बलिङ गरेपछि एपीएफले फाइनलमा नेपाल पुलिस क्लबलाई पराजित गर्दै उपाधि जितेको थियो । प्लेयर अफ द सिरिज आसिफ शेखको ब्याट निकै आक्रामक बनेकाले एपीएफलाई उपाधि जित्न सहज भएको थियो । नवौं राष्ट्रिय खेलकुदको उद्घाटन काठमाडौंमा पुरुष क्रिकेटबाट भएको थियो । दुई सातापछि हुने भनिएको नेपाल टी२० लिगसँग जुधेका कारण पुरुष क्रिकेट तोकिएको समयभन्दा एक महिनाअगाडि पोखराबाट सारेर काठमाडौं ल्याइएको थियो, त्यो पनि भदौ महिनामा । किशोर र आसिफले कुनै पनि गतिविधि गर्न नपाई भदौरे क्रिकेटको लिग चरण सम्पन्न हुनेक्रममा पुगेको छ । उनीहरूको टोली एपीएफसहित वाग्मती प्रदेश एउटै खेल खेल्न नपाई प्रतियोगिताबाट बाहिरिएको छ । एपीएफ र वाग्मतीका चारै खेल नो रिजल्ट मा दर्ज भए । समूह ए मा गण्डकी प्रदेशको पनि चार खेल नै नो रिजल्ट छ । वर्षाका कारण गण्डकी प्रदेशका खेलाडीहरूले एउटै खेल खेल्न पाएका छैनन् । एउटा खेल खेल्न बाँकी रहेकाले गण्डकीको सेमिफाइनल आशा घिटिघिटीको अवसथामा छ । पहिलो पटक राष्ट्रिय खेलकुदमा सामूहिकतर्फ खेलिरहेको गैरआवासीय नेपाली संघ (एनआरएनए) ले एउटा खेल खेल्न पाएको थियो । त्यही खेल जितेकाले टोलीको सेमिफाइनल सुरक्षित भएको छ ।पहिलो दिनको पहिलो खेल रद्द भएपछि एनआरएनए र सुदूरपश्चिमबीचको खेल ६६ ओभर सम्भव भयो । त्यही खेलको जितबाट एनआरएनए सेमिफाइनल पुग्न सक्यो । एनआरएनएको त्यसपछिका तीन खेल वर्षाका कारण रद्द भयो । समूह बी मा सबैभन्दा भाग्यमानी सुदूरपश्चिम रह्यो । टोलीले दुई खेल खेल्न पाएको छ, जसमा एक जित र एक हार नतिजा निकालेको छ । त्यही एक विजयका कारण सुदूरपश्चिम सेमिफाइनल पुगेको छ भने सुदुरपश्चिमसँग हारेकै कारण प्रदेश १ प्रतियोगिताबाट बाहिरिएको छ । समूह ए मा पुलिस र त्रिभुवन आर्मी क्लबले २२ खेल खेल्न पाए । यही दुई जितले दुवै टोलीलाई सेमिफाइनल नजिक पुर्याइसकेको छ । दुवै टोलीको २२ खेल वर्षाका कारण रद्द भएको थियो । कर्णाली, मधेस प्रदेश र लुम्बिनीले २२ खेल खेल्न पाए पनि गण्डकीले एउटै खेल खेल्न पाएको छैन । मधेस र लुम्बिनीबाहेक सबैले ११ खेल खेल्न बाँकी छ । प्रतियोगिता कीर्तिपुरस्थित त्रिवि क्रिकेट मैदान र मूलपानी क्रिकेट मैदानमा खेलाइने तालिका थियो । मूलपानीमा ६ दिनमा हुने भनिएका सबै ११ खेल टस पनि नगरी रद्द भएका छन् । यो भदौरे क्रिकेटमा वर्षाका कारण मूलपानीमा कुनै पनि खेल हुँदैन भन्ने थाहा छ, तर त्यो पनि टिम रिपोर्टिङ गर्न त्यहाँ जानुपर्ने बाध्यता थियो, एक प्रशिक्षकले गुनासो सुनाए । मूलपानीका खेलहरू सकिएका छन् । बुधबार लिग चरणको अन्तिम खेल तथा सेमिफाइनल र फाइनल सबै कीर्तिपुरमा हुनेछ । पीएम कप राष्ट्रिय खेलकुद परिषद् (राखेप) को सहयोगमा भइरहेको प्रतियोगिता हो, जुन नेपाल क्रिकेट संघ (क्यान) ले आफैंले आयोजना गर्छ । राष्ट्रिय खेलकुद राखेपकै प्रतियोगिता हो । यो राखेपकै नियन्त्रणमा भइरहेको छ । टिमहरूलाई प्रतिदिन २ हजारको दरले होटलमा राखिएको छ । मैदानमा कुनै टोलीलाई लन्च प्रदान गरिएको छैन । जुनै खाले क्रिकेटका प्रतियोगितामा पनि खेल्ने टोलीलाई आयोजकले लन्च व्यवस्था गर्ने गरेको छ । यो त जुगाडको प्रतियोगिताजस्तो देखिन्छ । बिहानको खेल सकिएपछि होटल फर्किएर खाना खाने गरेका छौं, दिउँसो खेल हुँदा १० बजेसम्म खाना खाएर होटलबाट मैदान जाने गरेका छौं, एक खेलाडीले भने, राष्ट्रिय खेलकुद भनेको छ, सम्झनाका लागि एउटा सोभिनियर पनि पाएका छैनौं ।"
अफ्रिकन टोली सेमिफाइनलमा,(चितवन)  ईसुजु चितवन गोल्डकप आमन्त्रण फुटबल प्रतियोगितामा मंगलबार अफ्रिकन टोली क्यामरुनको एभिनियर एफसीले रूपन्देहीको फर्साटिकर एफसीलाई १० ले पराजित गरेको छ । जितसँगै क्यामरुन सेमिफाइनल पुगेको छ । खेलको ५१ औं मिनेटमा एभिनियरका स्याङ्गुले गरेको गोल नै निर्णायक बन्यो । म्यान अफ द म्याच बन्दै स्याङगुले १० हजार रुपैयाँ पुरस्कार पाए । नारायणगढ क्याम्पाचौरमा जारी प्रतियोगितामा मंगलबार बिहान टाइब्रेकरमा संघर्षपूर्ण जित निकाल्दै मनाङ मर्स्याङ्दी क्लब सेमिफाइनल पुगेको थियो । मनाङ र सर्लाहीको वाग्मती नगरपालिकाबीचको खेल सोमबार ११ को बराबरीमा रोकिएको थियो । निर्धारित समय सकिँदा अँध्यारो भएपछि टाइब्रेकरका लागि मंगलबार बिहान राखिएको थियो । पेनाल्टी शुटआउटमा दुवैले ४४ गोल गरेपछि खेल सडनडेथमा पुगेको थियो । मनाङका अमिर श्रेष्ठले गोल गर्दा वाग्मतीका आयुश राना मगरको प्रहार मनाङका गोलरक्षक अशोक बरालले रोकेका थिए । भरतपुर फुटबल क्लबले आयोजना गरेको प्रतियोगितामा १० टिम प्रतिस्पर्धी छन् । विजेताले ७ लाख र उपविजेताले ३ लाख ५० हजार रुपैयाँ पाउने छन् । विधागत विधाका खेलाडीले पनि पुरस्कार पाउनेछन् । चितवनमा सर्वाधिक पुरस्कार राशि रहेको प्रतियोगिता हो । प्रतियोगिताको फाइनल असोज ३ हुनेछ । बुधबार आयोजक क्लब र एपीएफ क्लबबीच प्रतिस्पर्धा हुनेछ ।
बन्यो ट्रफी टुर कार्यदल,"काठमाडौं (कास) नवौं राष्ट्रिय खेलकुदको ट्रफी टुर कार्यदल गठन भएको छ । भदौ २७ गते कार्यकारी समितिको निर्णयानुसार ओलम्पियन एवं दक्षिण एसियाली खेलकुदका चार स्वर्ण विजेता दीपक विष्टको संयोजकत्वमा ५ सदस्यीय कार्यदल गठन गरेको हो । कार्यदलमा पारस खड्का (पूर्वकप्तान, क्रिकेट), दीपक श्रेष्ठ (अध्यक्ष, राष्ट्रिय तथा अन्तराष्ट्रिय खेलाडी संघ), अरुणा शाही (कप्तान, महिला भलिबल) र मीरा राई (अल्ट्रा म्याराथन धाविका) सदस्य रहेका छन् । भदौ ३१ गते राष्ट्रिय खेलकुद परिषद्का संरक्षक तथा प्रधानमन्त्री शेरबहादुर देउवाबाट नवौं राष्ट्रिय खेलकुदको रनिङ ट्रफी सार्वजनिक गरिनेछ । साथै सुदूरपश्चिमबाट ट्रफी टुर सुरु गरी सातै प्रदेशसहित तीन विभागीय टोलीमा ट्रफी पुर्याइने ओलम्पियन संघका अध्यक्ष विष्टले जानकारी गराए ।"
