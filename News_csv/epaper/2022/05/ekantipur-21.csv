शीर्षक,विवरण
'यो कस्तो कानुन हो नेपालको ?',"(काठमाडौं)सुन्दरी प्रतियोगिताका आयोजकले आठ वर्षअघि आफूमाथि गरेको बलात्कारको घटना सार्वजनिक गर्ने हिम्मत गरेकी युवती उजुरीको हदम्यादबारे नेपालको कानुन थाहा पाएपछि फेरि आहत बनेकी छन् । लामो अन्तर्द्वन्द्वपछि घटना सार्वजनिक गरेकी उनले अर्को भिडियोमा भनेकी छन् एक वर्षभित्र रिपोर्ट गरेन भने फाइल नै लिइँदैन रे कोर्टले । मेरो आशा हराउँदै गएको छ । यो कस्तो कानुन हो नेपालको ? युवतीले सोधेको प्रश्नको जवाफ सरकार, सदन र न्यायालयले दिनुपर्ने बेला आएको छ । सन् २०१४ मा भएको मिस ग्लोबल इन्टरनेसनल प्रतियोगितामा सहभागी उनलाई आयोजकले होटलमा बोलाएर बलात्कार गरेको तथा फोटो र भिडियो खिचेर ब्ल्याकमेल गर्दै ६ महिनासम्म निरन्तर यौन शोषण गरेको घटना सार्वजनिक भएको छ । यो र यस्ता जघन्य अपराधमा प्रहरी, सरकारी वकिल, अदालत र संसद्लाई संवेदनशील बनाउन सडकमा आवाज उठ्न थालेको छ । यो विषयमा शुक्रबार संसद्मा समेत बहस भएको छ । अहिले २४ वर्षकी ती युवती बलात्कार र यौन शोषण हुँदा १६ वर्षकी मात्र थिइन् । प्रतियोगितामा भाग लिने, मोडलिङमा अगाडि बढ्ने सुन्दर सपना बोकेकी उनलाई प्रतियोगिताका आयोजकले होटलमा बोलाएर बलात्कार तथा पटकपटक यौन शोषण गरेपछि आफ्ना सामाजिक सम्बन्धहरू भत्किएको मात्र होइन, आत्मबल टुटेकाले औषधिको सहारा लिनुपरेको युवतीको भनाइ छ । आठ वर्ष लामो अन्तर्द्वन्द्वपछि बोल्ने आँट जुटाएकी उनका अगाडि हदम्यादको तघारो देखिएको छ । तगारो हटाउने जिम्मेवारी सरकार र न्यायालयले पूरा गर्नुपर्ने आवाज उठेको छ ।बलात्कारको उजुरीमा हदम्यादसम्बन्धी कानुनमा सरकार र संसद् करिब आधा शताब्दीसम्म अनुदार रहेकाले न्यायको लडाइँ जटिल भएको हो । २०७२ मा संविधान जारी हुनुअघि त महिलामाथि हुने बलात्कारभन्दा पशुकरणीलाई ठूलो अपराध मानिन्थ्यो । २०२० मा बनेको मुलुकी ऐनमा महिलामाथि भएको बलात्कारको उजुरी गर्न ३५ दिनको मात्र म्याद थियो, जब कि पशुकरणीमा भने एक वर्षसम्मको म्याद थियो । नयाँ संविधान जारी भएपछि विभिन्न कानुनमा रहेका लैंगिक असमानता हटाउन ल्याइएको ऐनले बलात्कार उजुरीको हदम्यादलाई ३५ दिनबाट बढाएर ६ महिना बनाएको थियो । त्यस्तै २०७५ मा कानुन संशोधन गरेर हदम्याद एक वर्ष बनाइएको छ । तर, पछिल्लो पटक सार्वजनिक भएका यस्ता घटनाले एकवर्षे हदम्याद पनि अपर्याप्त रहेको र यसले पीडितलाई न्यायबाट वञ्चित गर्ने भन्दै कानुन व्यवसायीहरूले सरोकार व्यक्त गरेका छन् ।हाम्रो कानुनले महिला बलात्कृत हुनेबित्तिकै जुरुक्क उठेर जाहेरी दिन जान सकिहाल्छन्, किन लामो समय पर्खनु ? भन्ने दृष्टिकोण राखेको देखिन्छ, अधिवक्ता शशि बस्नेत भन्छिन्, तर, बलात्कारले पीडितलाई यति कमजोर बनाउँछ कि सुरुमा ऊ आफैं मानसिक आघात र डिप्रेसनसँग जुध्नुपर्छ । समाजको लाञ्छनासँग लड्नुपर्छ । उपचार गर्नुपर्छ । यो सबैपछि आत्मविश्वास जुटाएर उजुरी गर्न जाँदा हदम्याद सकिइसक्छ । पीडितलाई न्यायबाट वञ्चित गर्ने यस्तो कानुनमा सुधार नगरी हुँदैन ।हदम्यादको संकुचित व्यवस्थाले पीडितको न्यायिक लडाइँ सुरु हुनै नपाई सकिँदै आएको छ । नाबालिगमाथि भएका बलात्कारमा कानुनी उपचारको बाटोमा हदम्यादले अवरोध गरेका अनेक उदाहरण छन् । लमजुङकी नाबालिका न्यायबाट वञ्चित हुनुपरेको यस्तै एक दृष्टान्त हो । बाबु बेपत्ता भएका र आमाले दोस्रो विवाह गरेपछि लमजुङको गाउँसहरकी एक बालिका २०७० फागुनदेखि मुस्ताङको छुसाङस्थित एक प्राविको छात्रावासमा बस्न थालेकी थिइन् । ९ वर्षीया ती नाबालिकालाई सोही विद्यालयका शिक्षकले डेढ वर्षसम्म बारम्बार बलात्कार गरेका थिए । ती शिक्षक सरुवा भएर अन्यत्रै गएपछि घटना पर्दाफास भएकाले २०७३ असोजमा जाँदा जिल्ला प्रहरी कार्यालय जोमसोमले हदम्यादभित्र नल्याएको भन्दै उजुरी दर्ता गर्न नै अस्वीकार गर्यो । बालिका जसको संरक्षणमा थिइन्, उसैले निरन्तर शोषण गरेको र उसकै डर, धाक, धम्कीका कारण उजुरी गर्न नसकेको परिस्थिति दर्शाउँदै अगुवाहरूको सहयोगमा बालिका न्याय माग्न २०७३ मंसिरमा सर्वोच्च अदालत पुगिन् । हदम्यादका कारण म न्यायबाट वञ्चित हुनुपर्ने अवस्था आएको छ, म र यस्तै अपराधको सिकार भएका कैयौं नाबालिगको हित रक्षाका लागि म अदालतको शरणमा आएकी हुँ, उनको निवेदनमा थियो, नाबालिग हुँदा भएको अपराधमा जहिलेसुकै जाहेरी दिन पाउनुपर्ने गरी संवैधानिक इजलासबाट ऐनको व्याख्या होस् । बालिकाको निवेदन तीन वर्षपछि २०७६ भदौमा सर्वोच्च अदालतको संवैधानिक इजलासले खारेज गरिदियो । प्रधानन्यायाधीश चोलेन्द्रशमशेर जबरा तथा न्यायाधीशहरू दीपककुमार कार्की, केदारप्रसाद चालिसे, मीरा खड्का र हरिकृष्ण कार्कीको इजलासले हदम्यादको संकुचित व्याख्या गर्दै निवेदन खारेज गरिदिएको थियो । जब कि बलात्कारजस्तो जघन्य अपराधमा छोटो अवधिको हदम्याद उपयुक्त नहुने भन्दै त्यसलाई बदल्न सर्वोच्च अदालतले पहिले पनि पटकपटक आदेश दिएको थियो । अझ, नयाँ संविधान, त्यसले विस्तार गरेको मौलिक हकको दायरा, अन्तर्राष्ट्रिय मानवअधिकार कानुन, नेपाल पक्ष भएका महासन्धिलगायतलाई समष्टिगत रूपमा अध्ययन गरेर नाबालिग पीडित भएका घटनामा हदम्यादको अवरोध हटाउने गरी व्याख्या गर्न सक्ने अवसरमा उपयोग गर्नुको सट्टा संवैधानिक इजलासले गरेको संकुचित फैसलाले पीडितको न्यायको अधिकार अहिलेसम्म पनि संकुचित रहेको छ । बालिकाहरू आफ्नै संरक्षकबाट समेत पीडित हुन सक्ने, आफैं जाहेरी लिएर जान नसक्ने, संरक्षकले तत्काल उजुरी नदिने जस्ता समस्या हुने भएकाले हदम्यादको विषय फराकिलो हुनुपर्ने पीडित पक्षको माग थियो । आफूमाथि भएको अपराधको विषयमा रिट लिएर नौ वर्षकी बालिका सर्वोच्च अदालत आइपुग्दा पनि कानुनको अनुदार व्याख्या भएकाले समस्या जहाँको त्यहीं छ । संवैधानिक इजलासले अर्की बालिकामाथि भएको अपराधको निवेदन पनि त्यही दिन खारेज गरेको थियो । नेपाल बसिरहेकी एक बेलायती महिलाले बालमन्दिरको केन्द्रीय कार्यालयमा रहेकी पाँच वर्षीया दृष्टिविहीन बालिकालाई २०६९ भदौमा धर्मपुत्री ग्रहण गरेकी थिइन् । विदेश लग्नुअघि आवश्यक स्वास्थ्य परीक्षण गर्दा त्रिभुवन विश्वविद्यालयको फरेन्सिक मेडिसिन विभागले रिपोर्ट दियो जन्मजात दृष्टिविहीन ती बालिकामाथि बलात्कार भएको छ ।सोधपुछ गर्दा बालिकाले बालमन्दिरमै कार्यरत कर्मचारीले ज्यादती गरेको बताएपछि बेलायती धर्मआमाले २०६९ पुस १९ मा प्रहरीमा जाहेरी दिने प्रयास गरिन् । तर बलात्कारमा ३५ दिनभित्र जाहेरी दिनुपर्ने कानुन हदम्याद देखाउँदै प्रहरीले जाहेरी लिन अस्वीकार गर्यो । छोरीमाथि भएको अत्याचारमा न्याय खोज्दा उल्टै अवरोध भएको भन्दै ती बेलायती नागरिक पनि सर्वोच्च अदालत पुगेकी थिइन् । उजुरी नलिने प्रहरीको निर्णयले मेरी छोरीलाई न्यायबाट वञ्चित गरेको छ, त्यसले उनको सम्मानपूर्वक बाँच्न पाउने अधिकार, समानताको हक, न्यायसम्बन्धी हक, बालबालिकाको हक, यातनाविरुद्धको हकजस्ता मौलिक अधिकारको हनन भएको छ, धर्मआमाको जिकिर थियो । पाँच वर्षीया बालिकामाथि भएको जघन्य अपराधको विषयमा रिट दर्ता भएको करिब सात वर्षपछि सर्वोच्च अदालतले भन्यो, ३५ दिनभित्रै उजुरी नदिएकाले जाहेरी दर्ता नगर्ने प्रहरीको निर्णय कानुनसंगत हो । यसरी काठमाडौंको बालमन्दिरमा रहेकी दृष्टिविहीन र मुस्ताङका शिक्षकबाट बलात्कृत भएकी लमजुङकी बालिकाको मुद्दालाई सर्वोच्चको संवैधानिक इजलासले एकै पटक खारेज गरिदियो । जब कि संविधानले कुनै पनि अपराध पीडितका अधिकारलाई मौलिक हकको सूचीमा राखेको छ । तर, मौलिक हकको कार्यान्वयनमै अवरोध सिर्जना गर्ने कानुनलाई बदल्न हस्तक्षेप गर्ने संवैधानिक दायित्वबाट अदालत पछि ह्टयो । बलात्कारसम्बन्धी उजुरीमा हदम्याद संकुचित गर्ने कानुनी मानवीय रूपमा मात्र होइन, अन्तर्राष्ट्रिय अभ्यासका हिसाबले पनि असंगत देखिएको छ । इक्वालिटी नाउ र डिग्निटी अलायन्स इन्टरनेसनल ले दक्षिण एसियाका ६ देश ( नेपाल, भारत, बंगलादेश, भुटान, श्रीलंका र मादिभ्स) का बलात्कारसम्बन्धी कानुनहरूको तुलनात्मक अध्ययन गरेका थिए । उनीहरूले सन् २०२१ मा सार्वजनिक गरेको प्रतिवेदनको ठहर छ, बलात्कार जाहेरीमा सबैभन्दा कम हदम्याद नेपालमा छ । प्रतिवेदनमा यो पनि भनिएको छ, विश्वका कैयौं देशले बलात्कारसम्बन्धी कानुनमा हदम्याद हटाइसकेका छन् । तर, नेपालमा भने दक्षिण एसियामै कम अवधिको हदम्याद छ । यसले पीडित महिलामा अतिरिक्त पीडा थप्छ । पीडकलाई सजायबिनै उन्मुक्ति दिन्छ । बलात्कार र यौन हिंसामा परेका महिलाले मानसिक तोडबाट तत्कालै बाहिर आएर उजुरी दिन नसक्ने र उजुरी दिने गरी आत्मविश्वास प्राप्त गरिसक्दासम्म हदम्याद सकिने कारणले न्यायको पहुँचमै अवरोध भएको प्रतिवेदनको ठहर छ । बलात्कार पीडितप्रति असंवेदनशील कानुनी व्यवस्थालाई सरकार, संसद् र अदालतले संरक्षण गर्दै आएको भए पनि अहिले सार्वजनिक भएको घटनाले कानुन बदल्न बाध्य पार्ने गरी दबाब दिन थालेको छ । बलात्कार मुद्दामा एक वर्षसम्म मुद्दा दर्ता गरिसक्नुपर्ने कानुनी व्यवस्थाबारे सांसद गगन थापाले शुक्रबार प्रतिनिधिसभाको ध्यानाकर्षण गराए, लगत्तै सभामुख अग्निप्रसाद सापकोटाले शीघ्र छानबिन गरी सत्यतथ्य पहिचान गर्न र दोषीलाई कानुनी दायरामा ल्याउन नेपाल सरकारलाई निर्देश गरे । तर, कानुनी अड्चन हटाउने जिम्मेवारी सरकार र न्यायालयको मात्र होइन, स्वयम् संसद्को पनि हो । यो विषयमा सबै निकायले आआफ्नो दायित्व कसरी पूरा गर्छन् भनेर खबरदारी गर्न निरन्तर प्रदर्शनका कार्यक्रम हुने भएका छन् । अधिवक्ता राजु चापागाईं यस्ता अन्यायपूर्ण अवस्था सिर्जना गर्ने कानुनलाई राज्य प्रायोजित भन्छन् । एकपछि अर्को गरी सार्वजनिक भइरहेका घटनाले बलात्कारपछि पीडित व्यक्तिमाथि आहत हुने भएकाले आफन्तलाई विवरण सुनाउन पनि समय लाग्दोरहेछ, त्यसैले उजुरी गर्न पर्याप्त समय चाँहिदो रहेछ भन्ने स्थापित भएको छ, उनी भन्छन्, त्यसैले न्यून हदम्यादसम्बन्धी कानुन अन्यायपूर्ण छ । तर, त्यसलाई राज्यले नै जोगाएर राखेको छ । सांसद र सभामुखले त्यस्तो कानुन संशोधन गर्न पहल नगरी ध्यानाकर्षण भएको भनेर सहानुभूति मात्र देखाएका छन्, जब कि अब कानुन नै बदल्नुपर्छ ।राष्ट्रियअन्तर्राष्ट्रिय मानवअधिकारवादी संस्थाहरूले पनि बलात्कार मुद्दामा हदम्यादसम्बन्धी कानुनी व्यवस्था हटाउन नेपाल सरकारलाई निरन्तर दबाब दिँदै आएका छन् । महिलाविरुद्ध हुने सबै प्रकारका भेदभाव अन्त्यसम्बन्धी संयुक्त राष्ट्रसंघीय समिति (सीड) ले सन् २०१८ मा नेपालले पेस गरेको आवधिक प्रतिवेदनमाथि टिप्पणी गर्दै हदम्यादले बलात्कार पीडितलाई न्याय खोज्नबाट वञ्चित गरेको भन्दै हटाउन सिफारिस गरेको थियो । बलात्कार मुद्दाको न्यून हदम्याद अन्तर्राष्ट्रिय सन्धि सम्झौता र नेपालले गरेका प्रतिबद्धतासँग मेल खाँदैन । यसले बलात्कारजस्तो जघन्य अपराधको पीडकलाई उन्मुक्ति दिन्छ र दण्डहीनता बढाउँछ । न्यायमा महिलाको प्रभावकारी पहुँच स्थापित गर्न यस्तो हदम्याद हटाउनुपर्छ ।ट्रायल इन्टरनेसनल र ह्युमन राइट्स एन्ड जस्टिस सेन्टरले सन् २०२० को मे महिनामा राष्ट्रसंघका विशेष प्रतिनिधि (स्पेसल र्यापोर्टर) लाई पठाएको प्रतिवेदनमा बलात्कारसम्बन्धी नेपाली कानुनमा रहेको हदम्यादसम्बन्धी व्यवस्था संशोधन गर्न सुझाइएको थियो । नयाँ कानुनमा बलात्कार मुद्दाको हदम्यादलाई बढाएर एक वर्ष पुर्याइएको भए पनि त्यो पर्याप्त छैन । किनभने अधिकांश बलात्कार पीडितले डर, मानसिक आघात, लाञ्छनाजस्ता अवरोधका कारण समयमै उजुरी गर्न सक्दैनन् । छिटै उजुरी नगरेको भन्ने आधारमा पीडकलाई उन्मुक्ति दिइरहने हो भने त्यसले समाजमा नै दण्डहीनता बढाउँछ ।द्वन्द्वकालमा सुरक्षाकर्मीबाट बलात्कृत भएकी फूलमती न्याय (परिवर्तित नाम) को मुद्दामा संयुक्त राष्ट्रसंघको मानवअधिकार समितिले पनि हदम्यादलाई देखाएर बलात्कार पीडितलाई राज्यले न्यायबाट अस्वीकार गर्न नमिल्ने राय दिएको छ । नेपालमा हदम्यादकै कारण न्याय नपाएपछि फूलमतीले ट्रायल इन्टरनेसनल नामको गैरसरकारी संस्थामार्फत आफ्नो मुद्दा राष्ट्रसंघ पुर्याएकी थिइन् । १८ मार्च २०१९ मा आफ्नो राय दिँदै मानवअधिकार समितिले नेपालले हदम्याद बढाएर एक वर्ष पुर्याएको विषय आफ्नो जानकारीमा भएको, तर त्यो पनि अपर्याप्त भएको बताएको छ । समितिले भनेको छ, नेपालको कानुनमा रहेको न्यून हदम्याद बलात्कारजस्तो अपराधको प्रकृति र गम्भीरताअनुसार मेल खाँदैन । त्यसले बलात्कार पीडित महिला र बालबालिकामा नकारात्मक असर मात्र पुर्याउँछ ।द्वन्द्वोत्तर देशहरूको फौजदारी कानुन सुधारमा सघाउने उद्देश्यले तयार पारिएको मोडल क्रिमिनल कोड ले अपराधको गम्भीरताअनुसार हदम्यादको हद निर्धारण गर्न सुझाएको छ । अन्तर्राष्ट्रिय रूपमा नै मान्यता पाएको उक्त कोडले दण्ड सजायको अनुपातलाई आधार मानेर हदम्यादको वैज्ञानिक हद निर्धारण गर्न सकिने बाटो देखाएको छ । अधिवक्ता चापागाईं नेपालको कानुनले बलात्कारको अपराधमा अधिकतम २० वर्षको कैद तोकेकाले यो अपराधमा हदम्याद पनि त्यसकै अनुपातमा निर्धारण गर्नुपर्ने बताउँछन् । अधिवक्ता बस्नेत बलात्कार मुद्दामा थुप्रै देशले १५२० वर्षको हदम्याद राखेको तथा अन्य केही देशले त हदम्याद नै नलाग्ने बनाइसकेको सन्दर्भ नेपालको कानुन पनि संवेदनशील हुनुपर्ने बताउँछिन् । हरेक नागरिकको सुरक्षाको जिम्मा राज्यको हो । राज्यले त्यो दायित्व पूरा गर्न नसकेका कारण महिला र बालिका बलात्कारपीडित भइरहेका छन् । उल्टै तिमी मैले तोकेको समयमा नआएका कारणले न्याय दिन्न भन्न राज्यले कसरी मिल्छ ? अधिवक्ता बस्नेत भन्छिन्, राज्यले कोही पनि पीडितमाथि घटनाको अनुसन्धान नै सुरु गर्दिनँ । न्याय नै दिन्नँ भन्न मिल्दैन ।"
अमेरिकी उपमन्त्री जिया काठमाडौंमा,"काठमाडौं (कास) अमेरिकाको नागरिक सुरक्षा, प्रजातन्त्र र मानवअधिकार उपमन्त्री तथा तिब्बती मुद्दाका लागि विदेश संयोजक उज्रा जिया नेपाल आइपुगेकी छन् । उनी भारतको नयाँदिल्ली हुँदै तीनदिने भ्रमणका लागि शुक्रबार एयर इन्डियाबाट काठमाडौं उत्रिएकी हुन् । उनलाई विमानस्थलमा परराष्ट्र मन्त्रालय र अमेरिकी दूतावासका अधिकारीले स्वागत गरे । एमसीसीसँगको अनुदान सम्झौता अनुमोदनसँगै नेपालअमेरिका कूटनीतिक सम्बन्धको ७५ औं वर्षगाँठ मनाइरहँदा जियाको नेपाल भ्रमण भएको हो । परराष्ट्र मन्त्रालयकी प्रवक्ता सेवा लम्सालले दुई मुलुकबीचको कूटनीतिक सम्बन्ध स्थापना गरेको ७५ औं वर्ष चलिराखेका बेलामा भ्रमणको आदानप्रदान भइरहेको बताइन् । यस्ता विशेष वर्षहरूमा भ्रमण आदानप्रदान होस् भन्ने हाम्रो अधिकतम पहल पनि हुन्छ, उनले भनिन् । जियाले नेपालमा आफ्नो पदअनुसार मानवअधिकार, नागरिक सुरक्षा अनि प्रजातन्त्रबारे द्विपक्षीय रूपमा छलफल गर्ने लम्सालले बताइन् । उहाँ (जिया) को भ्रमणमा दुईपक्षीय सम्बन्धका विविध आयाममा छलफल हुन्छ भन्ने हाम्रो अपेक्षा छ, लम्सालले भनिन्, उहाँको व्यक्तिगत जीवन, भ्रमण र दूतावासले गरेको (तय गरेको) कुरा हुन्छन् । परराष्ट्र मन्त्रालयकी प्रवक्ता लम्सालका अनुसार जियाले नेपाल भ्रमणको दौरानमा प्रधानमन्त्री शेरबहादुर देउवा र परराष्ट्रमन्त्री नारायण खड्कासहित अन्य उच्च अधिकारीहरूलाई भेट्ने कार्यक्रम रहेको छ । उपमन्त्री जियाले गृहमन्त्री बालकृष्ण खाँण र मुख्यसचिव शंकरदास वैरागीसँग पनि भेटवार्ता गर्नेछिन् । भ्रमण प्रतिनिधिमण्डलमा अमेरिकी सहयोग नियोग यूएसएआईडीकी एसियाका लागि उपसहायक प्रशासक अञ्जली कौर पनि आएकी छन् । जियाको नेपाल र भारत भ्रमण मानवअधिकार र लोकतान्त्रिक शासनका लक्ष्यहरूमा सहयोगलाई अझ सुदृढ बनाउन र मानवीय प्राथमिकता अगाडि बढाउन केन्द्रित रहने विदेश मन्त्रालयले जनाएको छ । प्रवक्ता लम्सालले उपमन्त्री जियाको भ्रमणमा दुई हिसाबले काम गरेको बताइन् । पहिलोचाहिँ उहाँको लजिस्टिक र सुरक्षाको कुरा हो । जुन उहाँको बसाइका क्रममा चाहिने भयो । अर्कोचाहिँ द्विपक्षीय भेटघाटको पक्ष भयो, जसको समन्वय हामी गर्छौं । अब उहाँहरूको दूतावासमा गर्ने अर्कै कुरा भयो, उनले भनिन् । लम्सालले नेपालको परराष्ट्र नीतिमै रहेर विदेशीहरूसँग कुरा गर्ने पनि बताइन् । उनले जियाको यो भ्रमण तिब्बती शरणार्थी वा अरू त्यस्तो विषयमा छलफल गर्ने नभएको बताइन् ।"
श्रमिकलाई क्षतिपूर्ति दिन फिफालाई दबाब,"(काठमाडौं)अन्तर्राष्ट्रिय मानव अधिकारवादी संस्थाहरूले कतारमा कार्यरत नेपालीसहित हजारौं पीडित श्रमिकलाई राहत दिन फिफालाई दबाब दिएका छन् । आगामी नोभेम्बरडिसेम्बरमा कतारमा विश्वकप फुटबलको २२ औं संस्करण आयोजना हुँदै छ । त्यसको पूर्वाधार तयारीमा एक दशकभन्दा अघिदेखि थुप्रै श्रमिक खटिएका थिए । २०२२ को विश्वकप फुटवल पुरस्कारका लागि छुट्याइएको ४४ करोड अमेरिकी डलर बराबरको क्षतिपूर्ति कोष बनाउन फिफालाई दबाब दिइएको हो । एम्नेस्टी इन्टरनेसनल, ह्युमन राइट वाच, इक्विडेम, ट्रेड युनियन, फुटबलका प्रशंसक समूहहरूलगायत अधिकारवादी संस्थाहरूले बिहीबार फिफा अध्यक्ष जियानी इन्फान्टिनोलाई पत्र लेख्दै गएको १२ वर्षमा कतार जान रकम तिरेका, श्रम शोषणमा परेका, तलबबाट वञ्चित भएका र रोजगारीकै सिलसिलामा मृत्यु भएका श्रमिकका परिवारलाई उचित क्षतिपूर्ति दिनका लागि कम्तीमा विश्वकप फुटबलको पुरस्कारका लागि छुट्याइएको रकम बराबरको कोष बनाउनुपर्ने आवाज उठाएका हुन् । उनीहरूले क्षतिपूर्ति कोष स्थापना गर्न कतार सरकारसँग पनि समन्वय गर्न अनुरोध गरेका छन् । उनीहरूका अनुसार यो रकम फिफाले २०२२ को प्रतियोगिताबाट कमाउने ६ अर्ब अमेरिकी डलरको सानो अंश मात्र हो । २०२२ को विश्वकप फुटबलका खेल सुरु हुनुभन्दा अगाडि नै आर्थिक स्रोत जुटाएर कोष बनाइसक्न उनीहरूले आग्रह गरेका छन् । कतारमा आयोजना हुने प्रतियोगितासँग सम्बन्धित सबै श्रममा दुर्व्यवहारका लागि क्षतिपूर्ति प्रदान गर्न तथा भविष्यमा आयोजना हुने प्रतियोगिताहरूमा त्यस्ता दुर्व्यवहारहरू नदोहोरिने कतार र फिफा दुवैले सुनिश्चित गर्नुपर्ने उनीहरूको माग छ । एम्नेस्टी इन्टरनेसनलका अनुसार क्षतिपूर्ति प्रदान गर्न र भविष्यमा श्रमिकहरूको अधिकारको संरक्षणका लागि गरिने पहलहरूका लागि कम्तीमा पनि ४४ करोड अमेरिकी डलर आवश्यक पर्छ । कतारमा मृत्यु भएकामध्ये कार्यस्थल र सडक दुर्घटनामा परेका श्रमिकले मात्रै क्षतिपूर्ति पाएका छन् । दोहास्थित नेपाली दूतावासका अनुसार सन् २०१० यता पछिल्लो एक दशकको अवधिमा १८ सय ८४ जना नेपाली श्रमिकको मृत्यु भएको थियो । त्यसमध्ये ८ सय ९४ अर्थात् ४७४५ प्रतिशतको मृत्युमा कारण प्राकृतिक र हृदयाघात रहेको रिपोर्टमा उल्लेख छन् । यसरी मृत्यु हुनेहरू अधिकांश क्याम्पमै सुतिरहेको अवस्थामा भेटिने गरेको छ । उनीहरूले क्षतिपूर्ति पाएका छैनन् । भुक्तानी गर्न बाँकी रहेको पारिश्रमिक, लाखौं श्रमिकहरूले तिरेको चर्को भर्ना शुल्क र घाइते तथा मृत्यु भएकाहरूलाई दिनुपर्ने क्षतिपूर्तिका लागि चाहिने कुल रकम भने अझ बढी हुन सक्छ । यसको मूल्यांकन युनियन, नागरिक समाज संस्थाहरू, अन्तर्राष्ट्रिय श्रम संगठन र अन्यहरूसँगको सहभागितामूलक प्रक्रियाका आधारमा गरिनुपर्छ, एम्नेस्टी इन्टरनेसनलकी महासचिव आग्नेस कालामार्डले भनिन्, विगतका दुर्व्यवहारको पीडा मेट्न धेरै ढिला भए तापनि फिफा र कतारले क्षतिपूर्ति प्रदान गर्न र भविष्यमा यस्ता दुर्व्यवहार हुनबाट रोक्न सक्नुपर्छ ।२०७७ जेठ १५ को राति सुतेका बेला मृत्यु भएका रोल्पाको लुंग्री गाउँपालिका७ का ३३ वर्षीय तुलबहादुर घर्तीको परिवारले अझै पनि क्षतिपूर्ति पाएको छैन । कम्पनीको मान्छेले हृदयाघात भई मरेको र ड्युटीमा नभई क्याम्पमै मरेको हुनाले कम्पनीले कुनै क्षतिपूर्ति नदिने नियम रहेको सुनायो । कम्पनीले तलब र बोनसबापत ३१ सय रियाल र काजकिरिया गर्न १५ सय रियाल पठाइदियो, तुलबहादुरकी पत्नी विपना घर्तीले कान्तिपुरसँग भनिन्, त्यसबाहेक कतारबाट एक पैसा पनि आएको छैन । व्यवसायजन्य चोटपटकमा परेका नेपाली श्रमिकले समेत क्षतिपूर्ति पाउने गरेका छैनन् । कतारस्थित अन्तर्राष्ट्रिय श्रम संगठन (आईएलओ) द्वारा शुक्रबार प्रकाशित कतारको व्यवसायजन्य चोटपटकसम्बन्धी तथ्यांक र विश्लेषणसम्बन्धी प्रतिवेदनअनुसार गम्भीर घाइते हुनेमध्ये १८ प्रतिशत नेपाली छन् । मेरुदण्ड भाँचिएकाले कम्मरमुनि केही चल्दैन । दायाँबायाँ सर्न ह्विलचियरको सहारा चाहिन्छ, २५ वर्षीय डिल्ली उप्रेतीले भने, कम्पनीले क्षतिपूर्ति दिन्छ कि दिँदैन, केही थाहा छैन ।वैदेशिक रोजगार विभागका अनुसार कतारमा मात्रै १७ लाख नेपाली काम गर्न गइसकेका छन् । कतारको श्रम ऐनले त्यहाँ पुग्ने श्रमिकको लागत खर्च कम्पनी आफैंले बेहोर्ने भनिए पनि श्रमिक आफैंले सरदर एक लाख रुपैयाँ तिर्ने गरेका छन् । अधिकारवादीहरूले त्यसरी श्रमिकले तिरेको भर्नासँग सम्बन्धित शुल्क फिर्ता गर्नुपर्ने विषयलाई पुनः दोहोर्याएका छन् । कतारले भने विश्वकप फुटबल प्रतियोगिता हुने ८ वटा रंगशाला निर्माणमा संलग्न नेपालीसहित विदेशी श्रमिकलाई ८ करोड १२ लाख कतारी रियाल (करिब २ अर्ब ६० करोड रुपैयाँ) शोधभर्ना गरिएको दाबी गरेको छ । भर्ना शुल्क फिर्तासम्बन्धी हरेक वर्ष स्वतन्त्र रूपमा वार्षिक प्रतिवेदन तयार गर्ने जिम्मेवारी पाएको अन्तर्राष्ट्रिय संस्था इम्प्याक्ट लिमिटेडको २०२१ को प्रतिवेदनअनुसार नेपाली श्रमिकले १ हजार ४१ डलर (करिब १ लाख २३ हजार रुपैयाँ) सम्म पाएका छन् । रंगशाला निर्माणमा ६९ देशका ४९ हजार श्रमिक खटिएका थिए । त्यसमध्ये नेपाली १९ प्रतिशत मात्रै रहेको सर्वोच्च निकायले जनाएको छ ।आप्रवासी श्रमिकमाथि भएको श्रम शोषण रोक्न फिफा र कतार असफल भएको छ । उनीहरूले अझै पीडित श्रमिक र उनीहरूका परिवारलाई क्षतिपूर्ति दिएर मलमपट्टी लगाउन सक्ने बाटो खुल्लै छ, ह्युमन राइट्स वाचका निर्देशक मिन्की वर्डेनले भने, फिफाले तुरुन्तै आवश्यक कोष बनाउनुपर्छ ।"
बुढीगंगामा मतगणना कि चुनाव ?,"(बाजुरा)बाजुराका सात पालिकाको नतिजा घोषणा भएर जनप्रतिनिधिहरूले शुक्रबारदेखि पदभारसमेत ग्रहण गरिसकेका छन् । तर, वैशाख ३० मै निर्वाचन भएको बुढीगंगा नगरपालिकामा भने विवादका कारण अझै मतगणना हुन सकेको छैन । निर्वाचनमा धाँधली भएको भन्दै कांग्रेसले पुनः मतदानको माग गरेको छ । एमालेले भने यथास्थितिमा मतगणना हुनुपर्ने अडान राखेको छ । एक साता बितिसक्दा पनि निर्वाचन आयोगले निर्णय नदिएपछि अन्योल बढ्दै गएको छ ।बुढीगंगाका १० वडामध्ये ६ वटामा विवाद छ । वडा २, ३, ४, ५, ७ र ९ का केन्द्रमा मतदान स्वतन्त्र हुन नसकेको स्थानीयको भनाइ छ । २, ३, ५ र ९ वडाका मतदानस्थल एमालेका कार्यकर्ताले नियन्त्रणमा लिएका थिए भने वडा ४ र ७ मा कांग्रेस कार्यकर्ताले नियन्त्रणमा लिएर आफूअनुकूल मतदान गरेका थिए । यी ६ वटै वडाका मतदानस्थलमा झडप, उम्मेदवारमाथि कुटपिट र मतदाता लखेट्नेसम्मका काम भएका थिए । ती वडामा ९९ दशमलव ४१ प्रतिशतसम्म मत खसाइएको थियो ।विवादका कारण स्थगित एउटा वडामा भने पुनः मतदान भइसकेको छ । निर्वाचनका दिन पालिकास्थित निर्वाचन अधिकृतलाई नियन्त्रणमा राखिएको थियो । उनले असुरक्षित भएको भन्दै राजीनामा दिएका थिए । मतपेटिकाहरू निर्वाचन कार्यालयले बुझ्न नमानेको लगायत घटना पनि भएका थिए ।कांग्रेसका कार्यकर्ताले नियन्त्रणमा राखेर मतदान भएको भनिएकामध्ये वडा ४ स्थित थुमा मावि मतदानस्थलमा १ हजार ७ सय ९ मतदाता रहेकामा १ हजार ६ सय ९९ मत खसाइएको छ । यो ९९४१ प्रतिशत हो । यस्तै एमालेले नियन्त्रणमा राखेर मतदान गरेको भनिएकामध्ये वडा ९ स्थित त्रिशक्ति मावि मतदानस्थलमा १ हजार ४ सय ८३ मतदाता संख्या रहेकामा १ हजार ३ सय ४७ मत खसेको छ ।स्वतन्त्र मतदान हुन नसकेका मतदानस्थलबाट वडाध्यक्षका उम्मेदवारहरू लखेटिएका थिए । वडा ७ स्थित शारदा मावि मतदानस्थलमा मतदान सुरु भएको करिब दुई घण्टामै धाँधली सुरु भएपछि लाममा लागेका मतदाता लखेटिएका थिए । वडाध्यक्ष पदका एमाले उम्मेदवार मन्नामे विष्टले आफूमाथि मतदान स्थलभित्रै कुटपिट भएपछि भागेर ज्यान जोगाएको बताए । डरत्रासका कारण त्यसपछि आफू दिनभर मतदानस्थलमा फर्किन नसकेको र लुकेर बस्नुपरेको उनले सुनाए । यस्तै वडा ५ को भानोदय माविको मतदान स्थलबाट कांग्रेसबाट वडाध्यक्षका उम्मेदवार खडक थापासमेत लखेटिएका थिए । मतदानस्थलमा झडप सुरु भएपछि मतदाताको भागाभाग भएको थियो । झडपपछि मतदान स्थललाई एमाले कार्यकर्ताले नियन्त्रणमा लिएपछि आफूसहित कांग्रेस कार्यकर्ता मतदानस्थलमा फर्किन नसकेको अध्यक्षका उम्मेदवार थापाले बताए । भोट हाल्नकै लागि एक साताको छुट्टी लिएर भारतबाट आएँ, तर भोटै हाल्न नपाएकोले धेरै चित्त दुखेको छ, वडा ७ का मतदाता कर लोहारले भने, बिहानै कुटाकुट भइहाल्यो । बलियाले कमजोरलाई लखेटेपछि अरू मतदाताको बुथमा जाने हिम्मतै भएन । वडा ५ का मतदाता चेतराज रेग्मीले धनगढीबाट भोट हाल्न गाउँ आए पनि मतदान केन्द्र रणभूभिजस्तो भएकाले मत दिनै नपाइएको बताए । सुरक्षाकर्मीहरू वडा २, ३, ५ र ९ का मतदानस्थलबाट अपराह्नतिर मतपेटिकासमेत मतदानस्थलमै छाडेर हिँडेका थिए । १० वटै वडाका मतदान केन्द्रका मतपेटिकाहरू निर्वाचनमा खटिएका कर्मचारीहरूलाई साथमै राखेर पालिकास्थित निर्वाचन अधिकृतको कार्यालयमा पुर्याइएको थियो । तर मतदानको दोस्रो दिनभर पनि सुरुमा पालिकास्थित निर्वाचन अधिकृतले मतपेटिका बुझ्न मानेका थिएनन् । तर साँझतिर भने पार्टीका कार्यकर्ताहरूले निर्वाचन अधिकृतलाई बुझ्न लगाएका थिए । बुढीगंगामा खटिएका निर्वाचन अधिकृत उपसचिव कृष्ण सापकोटाले आफू असुरक्षित रहेको र हुलहुज्जत हुन सक्ने भन्दै निर्वाचन आयोगमा राजीनामा पठाएका थिए । पालिकाका विभिन्न केन्द्रमा स्वतन्त्र तथा निष्पक्ष मतदान हुन नसकेको भन्दै निर्वाचनको दिन कांग्रेस कार्यकर्ताले निर्वाचन अधिकृत सापकोटालाई नियन्त्रणमा राखेको र आफू असुरक्षित रहेको उनको भनाइ थियो । मतदानको दोस्रो दिन उनी दिउँसो कार्यालय छाडेर सदरमुकाम मार्तडी आउँदै गर्दा एमाले कार्यकर्ताले बार्जुगाढबाट नियन्त्रणमा लिएर सापकोटालाई पालिकास्थित निर्वाचन कार्यालयमा फर्काएर मतपेटिका बुझ्न लगाएका थिए । बुढीगंगाको विवाद अध्ययन गर्न गत आइतबार निर्वाचन आयुक्त सगुनशमशेर जबरासहितको टोली नेपाली सेनाको हेलिकोप्टरमा बाजुरा आएको थियो । सुरुमा सदरमुकाम मार्तडी आएर उनले सुरक्षा निकाय प्रमुख, राजनीतिक दलका प्रमुख, मतदानमा खटिएका निर्वाचन अधिकृतलगायतसँग घटनाबारे बुझेका थिए । दोस्रो दिन बुढीगंगास्थित भानोदय माविको स्थलगत अध्ययन गर्न पुगेका थिए । तर, आयोगको निर्णय भने अझै आएको छैन । एमाले र कांग्रेसका नेताहरू भने माग पूरा नभए अदालत जाने तयारीमा रहेको बताइरहेका छन् ।"
स्थानीय तहको नेतृत्व सम्हाल्दै युवा,"नारायण शर्मा (पूर्वी नवलपरासी), प्रकाश बराल (बागलुङ), सम्झना रसाइली (तनहुँ), घनश्याम खड्का (म्याग्दी), पर्वत पोर्तेल (झापा) तृप्ति शाही (बैतडी), कृष्ण गौतम (सुर्खेत)अनिश तिवारी (सिन्धुपाल्चोक), सरिता श्रेष्ठ (धादिङ), बलराम घिमिरे (रसुवा) र टीकाप्रसाद भट्ट (रामेछाप)"
तन्नेरीहरूका सपना,"सिन्धुपाल्चोकको बलेफी गाउँपालिकामा कांग्रेसबाट उपाध्यक्षमा निर्वाचित सरु लामा तामाङले सडक कालोपत्रे, खानेपानी, धारा, गुणस्तरीय शिक्षाका एजेन्डा लिएकी छन् । परिवर्तन र समृद्धिमा हामी पुरुषजत्तिकै सक्रिय हन्छौं भन्ने सोचेर राजनीतिमा होमिएँ । सबैको साथले गर्दा नै यहाँसम्म आइपुगें, २७ वर्षीया उनले भनिन् ।भोटेकोसी गाउँपालिकाको उपाध्यक्षमा निर्वाचित २९ वर्षीया दिछेन शेर्पा भने समृद्ध भोटेकोसी को खाका कोर्दैछिन् । शिक्षण पेसा हुँदै समाज सेवा र राजनीतिमा होमिएकी उनले स्नातकसम्म अध्ययन गरेकी छन् । इन्द्रावती गाउँपालिका उपाध्यक्ष शोभाना तामाङका सपना पनि धेरै छन् । मठमन्दिर, पाटीपौवाको संरक्षण, सडक कालोपत्रे, सिँचाइजस्ता अनेक उद्देश्य उनले बोकेकी छन् । उनले भनिन्, गाउँपालिकालाई समृद्ध बनाऔं भनेर अनेक संघर्षबाट यहाँ आइपुगिएको हो, समुदायबीच यसरी उठ्न धेरै सकस झेल्नुपर्यो तर उपाध्यक्षसम्म आइपुग्दा खुसी लागेको छ । धादिङको खनियाबास गाउँपालिका उपाध्यक्षमा विजयी ३५ वर्षीय सेकेमान तामाङ, रसुवाको गोसाइँकुण्ड गाउँपालिका उपाध्यक्ष २८ वर्षीया प्रतिमा तामाङ, कालिका गाउँपालिका उपाध्यक्षमा विजयी ३२ वर्षीया मीरा तामाङको सपना पनि गाउँलाई समृद्ध बनाउने छ । रामेछापको दोरम्बा शैलुङ गाउँपालिकामा कांग्रेसबाट उपाध्यक्षमा निर्वाचित खमला थापामगर पहिलेका पदाधिकारीले थालेका राम्रा कामलाई निरन्तरता दिने र पारदर्शिता अपनाउने बताउँछिन् ।"
युवा जनप्रतिनिधि भन्छन् नमुना पालिका बनाउँछौं,"(गुल्मी) र (कपिलवस्तु)स्थानीय तह निर्वाचनअगाडि गुल्मीको रुरु गाउँपालिकालाई एमालेको गढ मानिन्थ्यो । यो पालिकामा फरक दललाई चुनाव जित्न सकस हुँदै आएकाले यसपटक पनि एमालेले जित्ने अनुमान थियो । तर एमाले उम्मेदवारलाई हराउँदै माओवादी केन्द्रबाट ३१ वर्षीय यदु ज्ञवाली अध्यक्षमा निर्वाचित भएका छन् । उनले ५ हजार ८ सय १७ मत प्राप्त गरे । उनका प्रतिद्वन्द्वी हिमाल श्रेष्ठले ४ हजार ५ सय ४० मत पाए । ज्ञवाली सत्ता गठबन्धनबाट पालिकामा उम्मेदवार बनेका थिए । एमालेको विरासत भत्काएपछि अहिले युवा पालिका अध्यक्षको चर्चा भइरहेको छ । रुरु एमाले नेताहरू प्रदीप ज्ञवाली, प्रदेश सांसद कमल श्रेष्ठको गृह पालिका हो ।रुरु४ मा ०४७ सालमा जन्मिएका ज्ञवालीले विद्यालय अध्ययनकै क्रममा राजनीतिमा होमिएको बताए । प्रवीणता प्रमाणपत्र तह उत्तीर्ण गरेका उनले गाउँपालिकालाई मुलुककै नमुना पालिकाको रूपमा विकास गर्ने लक्ष्य रहेको प्रतिक्रिया दिए । आफ्नो कार्यकालमा कृषि, स्वास्थ्य र शिक्षालाई प्राथमिकतामा राखेर काम गर्ने उनको योजना छ । भौतिक पूर्वाधार निर्माण गरेर मात्रै नहुने र त्यसको उपयोगका लागि स्थानीयलाई गाउँमै बस्ने वातावरण बनाउनुपर्ने उनले सुनाए । पूर्वाधारमा हाम्रो लगानी छ तर पूर्वाधार बन्दै गर्दा प्रयोग गर्ने मान्छे नहुने भए, उनले भने, पूर्वाधार प्रयोग गर्न सक्ने मान्छे सहरतिर गए । लिफ्टिङ गरेर पानी त दिने तर किन्न नसक्ने भएपछि कसरी खाने ? कृषिमार्फत कसरी रोजगारी सिर्जना गर्न सकिन्छ भन्नेतर्फ काम गर्ने उनले बताए ।कृषिले रोजगारीलाई जोड्न सक्ने उनको बुझाइ छ । नागरिकको सरोकारको विषय भनेको शिक्षा र स्वास्थ्य भएकाले ती विषयलाई पनि प्रभावकारी बनाउन जोड दिने उनले बताए । गाउँमा भरपर्दो उपचार र गुणस्तरीय शिक्षा नहुँदा स्थानीय गाउँ छाड्न बाध्य भएको ज्ञवालीको तर्क छ । उनी माओवादी केन्द्र ग्ल्मुीको जिल्ला सचिवालय सदस्य तथा रुरुक्षेत्र गाउँपालिका कमिटीको अध्यक्ष हुन् ।कपिलवस्तुको शिवराज नगरपालिकामा युवा प्रमुखउपप्रमुख चुनिएका छन् । कांग्रेसबाट टिकट नपाएपछि शिवराज३, खरेन्द्रपुरका ३३ वर्षीय अजय थापा उम्मेदवारी दर्ता गर्ने बेलामा राप्रपा प्रवेश गरेका थिए । पार्टीबाट विद्रोह गरेर दल बदलेका उनी शुक्रबार शिवराजको नगर प्रमुखमा विजयी भएका छन् । सुरुदेखि उनी युवाबीच लोकप्रिय थिए । यसपटक निर्वाचनमा युवाको प्रतिनिधित्व गर्दै उम्मेदवार बनेको उनले बताए । परम्परागत विचार र सोच भएकाबाट नयाँ र राम्रा योजना बन्न सकेनन्, उनले भने, त्यसलाई चिर्न म निर्वाचित भएको हुँ । उनले विपन्नलाई परिवर्तनको अनूभूति हुने गरी काम गर्ने योजना बनाएको बताए । बेरोजगार युवा लक्षित योजना बनाउँछु, उनले भने, कार्यान्वयन गरेर आयआर्जन र रोजगारीको अवसर सिर्जना गर्छु । नगरपालिकाभित्रका खोलानालाबाट निकासी हुने नदीजन्य पदार्थको ठेक्कामा युवाले सेयर लगानी गर्ने वातावरण बनाउने उनले बताए । त्यसबाट उनीहरू विदेशिनु पर्दैन, उनले भने, घरमै बसेर आयआर्जन हुन्छ । साँझ बिहानको चुलोचौको मज्जाले चल्छ । दोहन नगरीकनै युवाको सहभागिता हुँदा दुईदेखि तीन हजार युवाले रोजगारी पाउने उनले बताए । त्यस्तै कक्षा १२ सम्म सबैलाई निःशुल्क पढाउने र औद्योगिक क्षेत्रका रूपमा रहेको शिवराजमा उद्योगमैत्री वातावरण बनाएर रोजगारीको अवसर सिर्जना गर्ने उनले बताए । उद्योग खोल्न प्रोत्साहित गर्छु, उनले भने, नगरपालिकाबाट त्यहीअनुसार नीति बनाउन मेरो जोड हुनेछ ।०७४ मा नेकपा एमालेबाट उम्मेदवार भई मुलुककी कान्छी उपप्रमुख बनेकी शिवकुमारी चौधरी अहिले पुनः निर्वाचित भएकी छन् । दोस्रो पटक पनि शिवराजको नगर उपप्रमुखमा विजयी भएकी २८ वर्षीया उनले पाँच वर्षमा धेरै काम गर्न सिकेको बताइन् । अब महिलाले पनि गर्न सक्छन् भनेर देखाउने बेला आएको उनले बताइन् । म अझै काम गर्न उत्तिकै उत्साही छु । जति निर्वाचन लड्दा, चुनाव जित्दा र पहिलो पटक नगरपालिका प्रवेश गर्दा थिएँ, अहिले पनि त्यसभन्दा कम उत्साह छैन, उनले भनिन्, त्यसैले अब मैले श्रमिक महिलाको जीवनस्तर उठाउने योजना बनाएकी छु । दैनिक ज्याला मजदुरी गरी चुलोचौको गर्नेका लागि सीपमूलक तालिम सञ्चालन गर्छु । उनीहरूको मागअनुसार तालिम र रोजगारी सिर्जना गर्छु । व्यवसायका लागि बीउ पुँजी पनि प्रबन्ध गर्ने योजना बनाएको उनले बताइन् । नगरपालिकाले बनाएको १० वर्षे बालविवाहविरुद्धको रणनीति कार्यान्वयन गरेर बालविवाह न्यूनीकरण गर्छु । कक्षा १२ सम्म निःशुल्क शिक्षा भनिए पनि व्यवहारमा कार्यान्वयन हुन सकेको छैन, उनले भनिन्, यसलाई प्रभावकारी बनाएर सबैमा शिक्षाको पहुँच बढाउँछु । न्यायिक समितिलाई प्रभावकारी बनाएर महिला हिंसा न्यूनीकरण गर्ने उनले सुनाइन् ।राजनीतिमा युवाहरूको आकर्षण घटिरहेको समयमा गुल्मीका तीनवटा गाउँपालिकाको उपाध्यक्षमा ३५ वर्षमुनिका युवा महिला निर्वाचित भएका छन् । ०७४ सालको स्थानीय तहको निर्वाचनमा ३० वर्षको उमेरमै मदाने गाउँपालिकामा उपाध्यक्षको रूपमा निर्वाचित सरिता खड्का पुनः सोही पदमा निर्वाचित भएकी छन् । पाँचदलीय गठबन्धनका साझा उम्मेदवार बेगमबहादुर चन्द बोहरालाई खड्काले ३ सय ५६ मतान्तरमा पराजित गरेकी हुन् । उनले ४ हजार ५ सय ६७ मत प्राप्त गरिन् भने चन्दले ४ हजार २ सय ११ मत प्राप्त गरेका थिए । मदाने गाउँपालिका४ को मलायगिरीमा ०४३ सालमा जन्मिएकी खड्काले आफ्नो अघिल्लो कार्यकालमा अधुरा रहेका कामलाई अब पूरा गर्ने बताइन् । युवा अवस्थामै सबैको मन जितेर उपाध्यक्ष बन्न सफल भएकी छन्, पार्वती कुँवर । २६ वर्षको उमेरमै जिल्लाको इस्मा गाउँपालिकाको उपाध्यक्ष पदमा ५ हजार ९ सय ९ मत प्राप्त गरी कुँवर निर्वाचित भइन् । पाँचदलीय गठबन्धनका तर्फबाट नेपाली कांग्रेसकी उम्मेदवार रहेकी कुँवरले नेकपा एमालेको तर्फबाट उपाध्यक्षकी उम्मेदवार रहेकी इस्मा गाउँपालिकाकी उपाध्यक्ष विमला खत्रीलाई ७ सय ८८ मतान्तरले पराजित गरेकी हुन् । खत्रीले ५ हजार १ सय २१ मत प्राप्त गरेकी थिइन् । उनले इस्मा गाउँपालिकालाई न्यायिक निरूपणमा नमुना गाउँपालिकाका रूपमा चिनाउने बताइन् । तीव्र विकास, शीघ्र सेवा को मूल मर्मलाई मध्यनजर गर्दै गाउँपालिकामा सुशासन कायम गरी काम गर्ने उनले बताइन् । अधिवक्तासमेत रहेकी उनी कानुनमा स्नातक तथा व्यवस्थापन संकायमा स्नातकोत्तर हुन् । इस्मा गाउँपालिका२ निवासी कांग्रेस इस्माकी उपसभापतिसमेत रहेकी कुँवर गत मंसिरमा सम्पन्न कांग्रेसको १४ औं जिल्ला अधिवेशनबाट सर्वाधिक मत पाएर महाधिवेशन प्रतिनिधि तथा महासमिति सदस्यमा निर्वाचित भएकी थिइन् ।०६८ सालदेखि रेसुंगा बहुमुखी क्याम्पसको छात्रा संघको सचिवबाट राजनीतिमा प्रवेश गरेकी उनी क्याम्पस इकाइ सदस्य, नेपाल विद्यार्थी संघ गुल्मीको जिल्ला सदस्य, जिल्ला सचिव, नेपाली कांग्रेसको १३ औं अधिवेशनमा क्षेत्रीय प्रतिनिधि, नेपाल महिला संघ गुल्मीको क्षेत्रीय कोषाध्यक्ष हुँदै राजनीतिमा होमिएकी हुन् । त्यसैगरी दोब्बर मतको अन्तरमा प्रतिस्पर्धीलाई पाखा लगाउँदै उपाध्यक्षमा निर्वाचित हुन सफल भएकी अर्की युवा महिला हुन्, सीता गिरी । नेकपा माओवादी केन्द्र र नेकपा एमालेको गठबन्धनमा नेकपा एमालेका तर्फबाट उपाध्यक्षमा उम्मेदवार बनेकी २९ वर्षीया गिरीले ६ हजार १ मत प्राप्त गरी विजयी भइन् । नेपाली कांग्रेस र एकीकृत समाजवादीका तर्फबाट साझा उम्मेदवार बनेका चन्दबहादुर सुनारले ३ हजार ४ सय ८८ मत मात्रै प्राप्त गरे । नेकपा एमालेकी जिल्ला कमिटी सदस्यसमेत रहेकी गिरी यसभन्दा अगाडि बालविकास शिक्षकका रूपमा कार्यरत थिइन् ।"
नेपालगन्जमा ३० वर्षपछि कांग्रेस,"नेपालगन्ज (कास) एमाले र राप्रपाले जित्दै आएको नेपालगन्ज उपमहानगरपालिकामा यस पटक गठबन्धनका तर्फबाट कांग्रेसका प्रशान्त विष्ट प्रमुखमा विजयी भएका छन् । नेपालगन्ज उपमहानगरपालिकाको प्रमुखमा विष्ट र उपप्रमुखमा जनता समाजवादी पार्टीका कमरुद्दिन राई गठबन्धनका तर्फबाट विजयी भए । विष्टले २३ हजार ४ सय ६० मत र निकटतम प्रतिस्पर्धी एमालेका पशुपतिदयाल मिश्राले ११ हजार ६ सय ७५ मत पाए । उपप्रमुखमा निर्वाचित राईले १७ हजार ९ सय ५० मत र निकटतम प्रतिद्वन्द्वी एमालेका शान्तिदेवी ढकालले १० हजार ९ सय १५ मत प्राप्त गरिन् ।२०७४ को निर्वाचनमा राप्रपाका धवलशमशेर राणा प्रमुखमा निर्वाचित भएका थिए । २०५४ मा एमालेबाट प्रमुखमा निर्वाचित राणा २०६२६३ को जनआन्दोलनपछि गणतन्त्र नस्वीकार्ने भन्दै राप्रपामा प्रवेश गरेका थिए । २०५४ मा एमालेबाट समसुद्दिन सिद्दिकी उपप्रमुखमा निर्वाचित भएका थिए । गठबन्धनबाट उपप्रमुख जितेको जसपाले पहिलाको तुलनामा यसपाली धेरै वडामा जितेको छ । गत चुनावमा १५ र २३ वडा जितेको जसपाले अहिले २३ वडामध्ये ६ वटा वडा जितेको छ । एमाले र कांग्रेसले ५५, माओवादीले ४ र राप्रपाले ३ वटा वडामा जितेका छन् ।"
"प्रदेश १ मा बढ्यो कांग्रेस, खुम्चियो एमाले","(विराटनगर)प्रदेश १ सय ३७ सिटमा भएको चुनावमा २०७४ को स्थानीय तह चुनावसँग तुलना गरेर हेर्दा एमाले कमजोर देखिएको छ । कांग्रेस र माओवादीले स्थिति सुधार गरेका छन् । अघिल्लो स्थानीय तह चुनावमा एमालेले ६९ स्थानीय तहमा जित हासिल गरेको थियो । जबकि शुक्रबार साँझसम्मको मतपरिणाम हेर्दा एमालेले जम्मा ४१ सिट मात्रै जितेको छ ।२०७४ मा कांग्रेसले विराटनगर महानगरपालिका सहित ५१ स्थानीय तहमा विजयी पाएको थियो । ३ स्थानमा जितेको तत्कालीन मधेसी जनअधिकार फोरम (लोकतान्त्रिक) कांग्रेसमा मिसिएपछि कांग्रेसको संख्या ५४ पुगेको थियो । यसपालि भने पूर्ण मतपरिणाम नआउँदै कांग्रेसले ६१ स्थान जितिसकेको छ । अघिल्लोपल्ट ९ सिटमा खुम्चिएको माओवादीले स्थिति सुधार गर्दै १२ सिट जितिसकेको छ । यो समाचार तयार गर्दा शुक्रबार बेलुकासम्म १६ सिटको नतिजा आइसकेको छैन । दुवै स्थानीय निर्वाचनलाई नजिकबाट नियालिरहेका सञ्चारकर्मी महाप्रसाद खतिवडा मतदाताले आफूसँग सहज सम्पर्कका प्रभावकारी सेवा दिन सक्नेलाई जिताएको बताए । धेरै ठाउँमा परिणाम उल्टो आएको छ, जितेको ठाउँमा हारेको र हारेको ठाउँमा जितेका छन्, खतिवडाले भने, प्रदेशको पहाडी भेगमा बढी र अन्यत्र कुनैकुनै ठाउँमा बाहेक गठबन्धन प्रभावकारी देखिएन । सोलुखुम्बुको ८ स्थानीय तहमध्ये ५ मा कांग्रेस, २ मा एमाले र १ मा माओवादीले प्रमुखमा जतेको छ । जबकि २०७४ मा कांग्रेस १, माओवादी ३ र एमालेले ४ सिट जितेको थियो । जिल्लास्थित कान्तिपुर संवाददाताका अनुसार मतदाताले पार्टी भन्दा पनि मतदाता छानेर भोट दिएको देखिन्छ । पाँचथरमा एमाले पहिले जितेका ठाउँमा हार ब्यहोरेको छ भने कांग्रेस र माओवादीले सिट संख्या बढाएका छन् । जिल्लामा कांग्रेसले ६, एमालेले एक, माओवादीले १ जितेको छ । जबकी २०७४ मा यहाँ कांग्रेस ४, एमाले ३ र माओवादी १ पालिका प्रमुखमा विजयी भएको थियो । २०७४ मा धनकुटामा क्लिन स्विप गरेको एमाले यसपाला खुम्चिएको छ । यसपालि ४ पालिका गठबन्धनले र ३ मा एमालेको पकड देखाएको छ । कान्तिपुरका जिल्ला संवाददाताका अनुसार वडाबाट सिफारिस भएकाहरू उम्मेदवार नभएका कारण एमाले दोस्रोमा खुम्चियो । ताप्लेजुङको स्थानीय तहमध्ये ४ मा कांग्रेस, ३ मा एमाले र २ वटामा माओवादीले नेतृत्व पाएको छ । जबकी २०७४ मा एमाले ५ र कांग्रेसले ४ पालिकामा जित हासिल गरेको थियो । जिल्ला संवाददाताका अनुसार एजेन्डा र समुदायको आधारमा यहाँ हारजित भएको देखिन्छ । अन्य जिल्लामा जस्तै उदयपुरमा पनि एमाले खुम्चिएको छ । यहाँ २०७४ मा एमालेले ६ र कांग्रेसमाओवादीले एकएक पालिका जितेका थिए । यसपालि भने ३ पालिकामध्ये माओवादी केन्द्र, एमाले, कांग्रेस र एकीकृत समाजवादीले एकएक पालिकामा कब्जा जमाएका छन् । दुई पालिकाको नतिजा आउन बाँकी छ । २०७४ मा तीन सिट जितेको एमालेले ओखलढुंगामा यसपालि एक स्थानमा मात्रै सीमित भएको छ । जिल्लाका ८ पालिकामध्ये एकीकृत समाजवादी, माओवादी केन्द्र र स्वतन्त्रले एक एक सिट जितेका छन् । अघिल्लो स्थानीय तह निर्वाचनमा ४ सिट जितेको कांग्रेसले यसपालि पनि चार सिट नै जितेको छ । तेह्रथुममा कांग्रेस र एमालेले बरोबर ३३ पालिकाको प्रमुख जितेको छ । २०७४ मा यहाँ एमालेले १ नगरसहित ५ पालिका र कांग्रेसले एक नगरमा विजयी भएको थियो । जिल्ला संवाददाताका अनुसार यहाँ पार्टीगत रूपमा मतदान भए पनि गठबन्धनबाट कांग्रेसलाई बढी फाइदा भएको छ । भोजपुरमा प्रमुख पदमा कांग्रेस र एमालेले ३३, माओवादीले २ र एमालेका विद्रोहीले १ पालिका प्रमुख जिते । २०७४ मा कांग्रेस र एमालेले ४४ पालिका र माओवादीले १ पालिका प्रमुख पद जितेको थियो । जिल्ला संवाददाताका अनुसार गठबन्धन र पार्टीभित्रको विद्रोहले चुनावी परिणाम उलटफेर भएको देखियो । संखुवासभामा यसपाली कांग्रेसले ६ र एमालेले ४ पालिका प्रमुख जितेको छ । २०७४ मा कांग्रेस र एमालेले ५५ वटा पालिका प्रमुखमा पुग्न सफल भएको थियो । शुक्रबार बेलुकीसम्म घोषित परिणामअनुसार झापामा भने एमाले अघिल्लो स्थानीय तह निर्वाचनभन्दा आधा बढीले खुम्चिने देखिएको छ । प्राप्त मतपरिणामअनुसार कांग्रेसले ४, एमालेले ३ र राप्रपाले २ स्थानीय तह प्रमुख जितेको छ । ६ स्थानीय तहको नतिजा आउन बाँकी छ । २०७४ मा एमालेले ७, कांग्रेसले ५ र राप्रपाले ३ पालिका प्रमुखमा विजयी भएको थियो । इलाममा यसपटक एमालेले ५ र कांग्रेसले ४ पालिका जितेका छन् । एउटामा गणना जारी छ । २०७४ मा यहाँ एमालेले ७ र कांग्रेसले ३ पालिका प्रमुख जितेको थियो । जिल्ला संवाददाताका अनुसार सुवास नेम्वाङ र झलनाथ खनाल जस्ता हस्तीको जिल्ला भए पनि उनीहरूको प्रभाव मतदातामा देखिएन । २०७४ मा खोटाङमा ६ सिट जितेको एमाले यसपालि २ सिटमा खुम्चियो । तीन सिट जितेको कांग्रेसले दोब्बर सिट जितेर ६ पुर्यायो भने २ पालिका प्रमुख जितेको माओवादी केन्द्र एकमा खुम्चियो । सुनसरीमा भने कांग्रेस ४, एमाले ३ र जनता समाजवादी पार्टी एक पालिका प्रमुखमा विजयी भएका छन् । चार पालिकाको परिणाम आउन बाँकी छ । २०७४ मा कांग्रेस ६, एमाले ३ र अन्य दलले ३ पालिका प्रमुख जितेको थियो । जिल्ला संवाददाताका अनुसार यसपालि नयाँ प्रवृत्ति भनेको स्वतन्त्र र इमानदार उम्मेदवार पनि जनताको नजरमा परे । मोरंगको ७ पालिकामा कांग्रेस र ७ पालिकामा एमाले प्रमुखमा जितेको छ । ३ पालिकाको नतिजा आउन बाँकी छ । २०७४ को चुनावमा कांग्रेस १०, एमाले ५, माओवादी १ र अन्य १ दलले पालिकामा प्रमुखमा जितेको थियो ।"
मुसहरबाट वडाध्यक्ष,सुनसरी (कास) सुनसरीको सीमावर्ती कोसी गाउँपालिका७ मा माओवादी केन्द्रबाट मुसहर समुदायका २४ वर्षीय लालदेव सदा (मुसहर) वडाध्यक्ष विजयी भएका छन् । मुसहर समुदायबाट लालदेव प्रदेश १ कै पहिलो वडाध्यक्ष जनप्रतिनिधि हुन् । उनले निकटतम प्रतिद्वन्द्वी कांग्रेसका रामचन्द्र महतोलाई १ सय ७० मतले पछि पारेको निर्वाचन अधिकृतको कार्यालयले जनाएको छ । उनले ६ सय ११ मत ल्याउँदा पराजित महतोले ४ सय ४१ मत ल्याएका थिए । लालदेवको प्यानलै वडा ७ मा विजयी भएको छ ।
बजेटको प्राथमिकतामा कृषि क्षेत्र,"(काठमाडौं)विनियोजन विधेयक, २०७९ का सिद्धान्त र प्राथमिकतामाथि संसद्मा उठेका प्रश्नहरूको जवाफ दिँदै अर्थमन्त्री जनार्दन शर्माले आगामी आर्थिक वर्षको बजेटले कृषि क्षेत्रलाई पहिलो प्राथमिकतामा राख्ने बताएका छन् । अहिले अर्थतन्त्रमा देखिएको समस्या कोभिड महामारीको प्रभाव, बेमौसमी वर्षाले कृषि बालीमा पारेको क्षति र युक्रेनमाथि रुसले गरेको आक्रमणका कारण सिर्जना भएको पनि उनको भनाइ छ । हरेक पालिकामा कालोपत्रे सडक बनाउने कार्यक्रमलाई प्रदेशस्तरबाट कार्यान्वयन गर्ने गरी तयारी भइरहेको शर्माले जनाए । उक्त कार्यक्रमका लागि स्रोत जुटाउन विश्व बैंक र एसियाली विकास बैंक (एडीबी) ले वित्तीय सहयोग गर्ने प्रतिबद्धता जनाएको उनले बताए । पूर्ववर्ती सरकारले हरेक पालिकामा कालोपत्रे सडक पुर्याउने गरी नीति तथा कार्यक्रम ल्याएको थियो । त्यस कार्यक्रमलाई संघ वा प्रदेश कसले अघि बढाउने भन्ने विवाद रहेछ, उनले भने, प्रदेशलाई नै त्यसको जिम्मेवारी दिएर अघि बढाउने प्रयास भइरहेको छ । विश्व बैंक र एडीबी स्रोत उपलब्ध गराउन तयार छन् ।वैदेशिक रोजगारीबाट आएको रकम उपभोगमा खपत हुने तर आन्तरिक उत्पादन नबढ्ने समस्याको समाधान बजेटबाट खोज्नुपर्नेमा नेपाली कांग्रेसका महामन्त्री गगन थापाले जोड दिए । अहिलेको अर्थतन्त्रको अवस्था र प्रवृत्ति बुझेर अल्पकालीन, मध्यमकालीन र दीर्घकालीन रणनीति बनाएर जानुपर्ने उनको भनाइ छ । नेपालको उत्पादनशील जनशक्ति पलायन भइरहेको र आन्तरिक उत्पादन घटिरहेको समस्या समाधानका लागि बजेटमार्फत पहल गरिनुपर्ने धारणा पनि थापाको छ । अहिले नेपाल मान्छे (श्रमशक्ति) बेचेर र मालसामान किन्ने देश भएको छ । यस्तो दुःखद अवस्थामा हाम्रो देश चलेको छ, उनले भने, कृषि प्रधान देशको अवस्था यस्तो छ । यसको उपचार खोजिनुपर्छ ।औद्योगिक क्षेत्र प्रवर्द्धन गर्ने र नेपालको श्रमशक्ति स्वदेशमै परिचालन हुनुपर्ने उनको भनाइ छ । वार्षिक पाँच लाख श्रमशक्ति बजारमा आइरहेको छ । तर मुस्किलले २५३० हजार श्रमशक्तिका लागि मात्रै स्वदेशमा रोजगारी सिर्जना हुन्छ । अरू पलायन हुन्छन्, थापाले भने, यस्तो समस्या समाधानका लागि राष्ट्रिय उद्योग सञ्चालन गर्ने योजना चाहिएको छ । नयाँ प्रविधिको प्रयोगमार्फत उत्पादकत्व बढाउन नीति सरकारले लिनुपर्ने उनले सुझाए । नेपाली उत्पादन प्रवर्द्धन अभियान चलाउन सरकारले नेतृत्व लिनुपर्ने पनि उनको भनाइ छ । धागो, कपडा, जुत्ताचप्पल, निर्माण सामग्री, खाद्यान्न, वन पैदावार, जडीबुटी, औषधि, हस्तकलालगायत तुलनात्मक लाभका वस्तुको उत्पादन बढाएर निर्यात गरी आत्मनिर्भर अर्थतन्त्र बनाउन सकिने थापाले बताए ।नेपालको ऋणभार बढ्दै जानु चिन्ताको विषय रहेको नेकपा माओवादी केन्द्रका नेता वर्षमान पुनको भनाइ छ । पछिल्लो पाँच वर्ष अवधिमा सार्वजनिक ऋण निकै बढेको र यसले अर्थतन्त्रमा चुनौती थप्दै गएको उनले बताए । कृषि क्षेत्रमार्फत रोजगारी सिर्जना गर्ने विषय बजेटको प्राथमिकतामा पर्नुपर्नेमा पनि उनको जोड छ । अर्थतन्त्र सुधारका लागि तत्कालै परिणाम दिन सक्ने भनेको कृषि क्षेत्रले हो, पुनले भने, विगतमा पनि कृषिलाई प्राथमिकतामा राखिएको त भनिन्थ्यो । तर परिणाम देखिएन । जलविद्युत् क्षेत्रमा आत्मनिर्भर हुने र विद्युतीय सवारीसाधनलाई प्रवर्द्धन गर्ने नीति पनि सरकारले लिन सके पेट्रोलियम पदार्थको आयात घट्ने र विदेशी मुद्रा सञ्चिति पनि बढ्ने पुनले बताए । कोभिड महामारीको असर र युक्रेनमाथि रुसको आक्रमणका कारण विश्व अर्थतन्त्रमा देखिएका समस्याबाट नेपाल पनि प्रभावित भएको बताउँदै पुनले अहिले कृषि, ऊर्जा, उद्योग र पर्यटन क्षेत्रको पुनरुत्थानलाई प्राथमिकतामा राखिनुपर्ने धारणा राखे ।"
प्रगति नै नभएका नयाँ सहरका लागि ३ अर्ब बजेट प्रस्ताव,"(काठमाडौं)सरकारले ११ वर्षअघि १० सहर छानेर नयाँ सहर घोषणा गरे पनि यसमा अहिलेसम्म प्रगति छैन । छिटफुट रूपमा नाली खन्ने, ढल राख्नेलगायत काम भइरहे पनि अन्य काम हुन सकेको छैन । सरकारले आर्थिक वर्ष ०६७६८ बाट मध्यपहाडी लोकमार्गमा पर्ने सहर छानेर नयाँ सहर घोषणा अभियान थालेको हो । तिनै सहरका लागि सहरी विकास मन्त्रालयले राष्ट्रिय योजना आयोगबाट प्राप्त बजेट सिलिङअनुसार ३ अर्ब रुपैयाँ प्रस्ताव गरेको छ । तर मन्त्रालयले भने पर्याप्त बजेट नभएकै कारण नयाँ सहर निर्माणमा प्रगति हुन नसकेको दाबी गर्दै आएको छ । प्रस्तावित बजेट आए नयाँ सहर निर्माणमा केही प्रगति देखिने मन्त्रालय स्रोतको दाबी छ । अहिलेसम्म स्मार्ट सिटीसहित घोषित नयाँ सहरको संख्या ५४ पुर्याइसकिएको छ । तर काममा केही प्रगति भएको छैन । सहरी विकास मन्त्रालयलाई आगामी आर्थिक वर्षका लागि राष्ट्रिय योजना आयोगबाट ३९ अर्ब २ करोड १ लाख रुपैयाँको बजेट सिलिङ प्राप्त भएको छ । पुनर्निर्माणतर्फ छुट्टै ६ अर्ब रुपैयाँको सिलिङ आएको जनाइएको छ । सोहीअनुसार योजना प्रस्ताव गरेर अर्थ मन्त्रालय पठाइएको सहरी विकास मन्त्रालयका सहसचिव एवं प्रवक्ता विष्णुप्रसाद शर्माले बताए । आगामी आवमा पुराना कार्यक्रमलाई निरन्तरता र केही नयाँ कार्यक्रम पनि थपिएको छ, उनले भने, सभाहल र भ्यु टावर नयाँ निर्माण गर्ने कार्यक्रम भने राखिएको छैन । चालु आवमा मन्त्रालयका लागि ३१ अर्ब रुपैयाँ बजेट विनियोजन भएको थियो । त्यसमा अहिलेसम्म ४० प्रतिशत मात्र बजेट खर्च भएको छ । कामको गति बढाएर असार मसान्तसम्म बजेट खर्च ८० प्रतिशतसम्म पुर्याउने हाम्रो लक्ष्य हो, शर्माले भने । अघिल्लो आवमा पनि मन्त्रालयले ८० प्रतिशत बजेट खर्च गरेको उनको भनाइ छ । विकास निर्माणसँग सम्बद्ध मन्त्रालयमा सबैभन्दा बढी विकास खर्च सहरीकै भएको थियो, उनले भने, चालु आवमा पनि त्यहीअनुसार खर्च गर्छौं । बजेट प्रतिस्थापन विधेयक आउन ढिलाइ भएको र बीचमा निर्माण व्यवसायीले निर्माण होलिडे गरिदिँदा पनि खर्च कम भएको शर्माले बताए । आगामी आवमा ५१ वटा नगरपालिकालाई स्वचालित मूल्यांकनका आधारमा छानेर सघन सहरी कार्यक्रम विस्तार गर्ने कार्यक्रम थपिने भएको छ । यो नयाँ कार्यक्रम हो, यसले ५१ नगरपालिकामा पहुँचमार्ग विस्तार र स्थानीयको जीवनस्तर उकास्न यसले सघाउनेछ, उनले भने, यसमा क्षमता अभिवृद्धि कार्यक्रम पनि पर्नेछ । नयाँ सहरतर्फ सुरुवातमा घोषित १० सहरलाई विशेष प्राथमिकतामा राखिएको छ । नयाँ सहर र स्मार्ट सिटीसहित सहरको संख्या ५४ पुगेको छ, प्रवक्ता शर्माले भने, पछि थपिएका सहरलाई बिस्तारै अघि बढाउने र पुराना १० सहरलाई प्राथमिकतामा राखी काम अघि बढाइनेछ । सघन सहरीका कार्यक्रमलाई निरन्तरता दिइने जनाइएको छ । रूपन्देहीको लुम्बिनी सांस्कृतिक नगरपालिकालाई पाइलट प्रोजेक्ट बनाएर स्मार्ट सिटीका रूपमा विकास गर्ने विषय बजेटमा राखिएको मन्त्रालयले जनायो । त्यस्तै निजगढ अन्तर्राष्ट्रिय विमानस्थल निर्माण गर्ने र काठमाडौंतराईमधेस द्रुतमार्गले निजगढलाई जोड्ने भएकाले वरपर बस्ती विकासलाई व्यवस्थित गर्ने भनेर आगामी बजेटमा कार्यक्रम राख्ने गरी छलफल भएको शर्माले बताए । कोरिडोरको बाटो क्लियर गर्ने गरी बजेट व्यवस्थापन गरिएको मन्त्रालयले जनाएको छ । टुकुचामा फोहोरमैला प्रशोधन केन्द्र सुरु गर्ने तयारी भएको छ । निर्माण थालिएका सभाहल र भ्युटावरलाई निरन्तरता दिने तर नयाँ निर्माण गर्ने भनेर बजेटमा नराखिएको मन्त्रालयको दाबी छ । ठेक्का भएर काम सुरु भएकालाई सम्पन्न गर्ने दायित्व हुन्छ, त्यसलाई बजेटमा राखिएको छ, उनले भने, तर नयाँ निर्माण गर्ने भनेर बजेट राखिएको छैन । ४० वटा सभा हलमध्ये थोरैको मात्र निर्माण पूरा भएको छ । कुनकुन कार्यक्रम प्राथमिकतामा ?  नयाँ सहर निर्माण  ५१ नगरपालिकामा सघन सहरी कार्यक्रम विस्तार  कोरिडोर निर्माण  सघन सहरी कार्यक्रम निरन्तर  लुम्बिनी सांस्कृतिक नगरपालिकालाई स्मार्ट सिटी बनाइने  निजगढमा व्यवस्थित बस्ती विकास  टुकुचामा फोहोरमैला प्रशोधन केन्द्र निर्माण  पुराना सभाहल र भ्यु टावर निर्माणलाई निरन्तरता"
फौजी कीरा नियन्त्रणबारे दुई सरकारी संस्थाको अध्ययन बाझियो,"(काठमाडौं)नेपाल कृषि अनुसन्धान परिषदन्तर्गतको राष्ट्रिय बाली तथा आनुवंशिक अनुसन्धान केन्द्रका एक बाली प्रजनकले फौजीकीरा नियन्त्रण गर्ने प्रविधि पहिचान गरेको दाबी गरेका छन् । ३ वर्ष लगाएर अनुसन्धान गरी ग्रिजका माध्यमबाट फौजीकीरा नियन्त्रण गर्न सकिने केन्द्रका अनुसन्धानकर्ता उज्ज्वलकुमार सिंह कुशवाहको दाबी छ । सर्लाहीको गोडैटा नगरपालिका५ मा करिब ३ वर्ष अनुसन्धान गरेका कुशवाहको अनुसन्धान मे ५, २०२२ मा बेलायतको म्यागाजिन नेचर जर्नल साइन्टिफिक रिपोर्ट्सको अनलाइन संस्करणमा प्रकाशन भएको छ । सन् २०१९ देखि २०२१ सम्म अध्ययन गरें । सर्लाही र खुमलटार आफ्नै कार्यकक्षमा पनि परीक्षण गरें । दुवै परीक्षणले ग्रिजमा छुनेबित्तिकै फौजीकीरा भाग्ने देखायो । फौजीकीरा लागेको एउटा बोटमा ०१५ देखि ०२० एमजी ग्रिज लगाउँदा ७ दिनमा परिवर्तन देखिन्छ, १४ दिनमा कीरा रहँदैन, उनले भने, यो वैकल्पिक उपाय हो । एक कठ्ठा खेतका सय बोटमा ग्रिज लगाउँदा फौजीकीरा फिल्ड छाडेर भाग्छ । तर, नार्ककै अर्को संस्था राष्ट्रिय किट विज्ञान अनुसन्धान केन्द्र प्रमुख प्रेमनिधि शर्माले भने ग्रिजको प्रयोगले नियन्त्रण हुन नसक्ने दाबी गरे । कीरासम्बन्धी अध्ययन किट विज्ञानले गर्ने भएकाले ब्रिडर (प्रजनक)ले भनेजस्तो ग्रिजबाट सम्भव नरहेको उनको भनाइ छ । ग्रिजबाट नियन्त्रण हुने सुन्दा अपत्यारिलो लाग्यो । खुमलटारमा मकैका गुभोमा ग्रिज लगाएर फौजीकीरा छाड्यौं । एक साता परीक्षण गर्दा कीराले झन् खाएको देखियो, प्रमुख शर्माले भने, ल्याब र फिल्डमा परीक्षण गर्दा बोट नै कीराले खाएको देखियो । बाहिर आएको सूचना गलत देखियो । किट विज्ञान अनुसन्धान केन्द्रले भर्जिनिया टेक अमेरिकाको सहयोगमा अनुसन्धान गरेको जनाएको छ । ग्रिजमार्फत फौजीकीरा नियन्त्रण गर्ने दाबी ब्रिडरले गरेकाले यसबारे किट विज्ञान जिम्मेवार नहुने शर्माको भनाइ छ । किटसम्बन्धी अनुसन्धान किट विज्ञानले गर्छ । सम्बद्ध निकायले गर्नुपर्नेमा ब्रिडरले गरेको छ, शर्माले भने, भर्जिनिया टेकका वैज्ञानिकसँग सहकार्य गरेर परीक्षण गर्दा त्यस्तो पुष्टि भएन । ग्रिजको कुरामा हामी जिम्मेवार छैनौं । यस विषयमा राष्ट्रिय बाली तथा आनुवंशिक अनुसन्धान केन्द्र प्रमुखलाई जानकारी गराइसकेका छौं ।राष्ट्रिय बाली तथा आनुवंशिक अनुसन्धान केन्द्र्र प्रमुख भानुभक्त पोखरेलले ग्रिज प्रविधिबाट फौजी नियन्त्रणबारे किट विज्ञानसँग छलफल भइरहेको बताए । किटले पनि परीक्षण गरिरहेकाले त्यसपछि निष्कर्ष निकाल्न सकिने उनको भनाइ छ । बाली प्रजनक कुशवाहले ३ वर्ष अध्ययनअनुसन्धान गरेका रहेछन् । सर्लाहीमा अध्ययनअनुसन्धान गरेकै कारण एसियाकै जर्नलमा पनि प्रकाशित भयो, पोखरेलले भने, यद्यपि यसबारे किटसँग पनि छलफल भइरहेको छ । मकैको ल्याबमा हेर्दै छौं, त्यसपछि निष्कर्ष निकाल्छौं । ग्रिज प्रयोगबारे आफूलाई जानकारी नभएको प्लान्ट क्वारेन्टिन तथा विषादी व्यवस्थापन केन्द्र प्रमुख सहदेवप्रसाद हुमागाईंले बताए । फौजी कीराका लागि विषादी नै प्रयोग भइरहेको उनको भनाइ छ । फौजीकीराको प्रकोप हरेक वर्ष देखिँदै आएको छ । फौजीको प्रकोप ४२ जिल्लाभन्दा बढीमा देखापरिसकेको कृषि तथा पशुपन्छी विकास मन्त्रालयको दाबी छ । फौजीकीरा रातमा मात्रै चल्छ । एक रातमा एक सय किमि उड्न सक्छ । यो कीरा गर्मी ठाउँमा बढी सक्रिय हुन्छ । करिब ८० प्रकारको घाँसबालीलाई यसले नोक्सानी पुर्याउँछ । सबैभन्दा बढी मकैलाई असर गर्छ । ग्रिज त्यसको विकल्प रहेको कुशवाहको दाबी छ । विश्वमा बाली प्रजनक भए पनि अन्य क्षेत्रमा अध्ययनअनुसन्धान गर्न पाइन्छ । तर नार्कको हकमा जुन विषय हो, त्यही विषयमा मात्रै काम गर्न दिएको छ । फौजी नियन्त्रण गर्ने विधि पहिचान भएपछि केही विज्ञलाई समस्या भएको छ, कुशवाहले भने, विरोध गर्नु नार्कका कर्मचारीको सामान्य चरित्र हो । अनुसन्धान गरेपछि यहाँका विज्ञलाई समस्या भयो । नेचर म्यागाजिनले करिब १० महिना अध्ययन गरेर आफ्नो अनुसन्धान छापेकाले प्रविधि आउनु आफैंमा ठूलो कुरा रहेको उनको दाबी छ । बाली प्रजनक भए पनि काम किट विज्ञानको गरें । करिब तीन वर्षको प्रयोगपछि सफल पनि भएँ । त्यसमा सन्तुष्ट छु, उनले भने ।"
बलात्कृत किशोरीको अवस्था बुझ्दै प्रहरी,"काठमाडौं (कास) आठ वर्षअघि भएको एउटा सुन्दरी प्रतियोगिताका आयोजकले आफूमाथि बलात्कार र यौन शोषण गरेको घटना सार्वजनिक गरेकी पीडितको अवस्था बुझ्न नेपाल प्रहरीको टोलीले उनलाई भेटेको छ । काठमाडौं उपत्यका अपराध अनुसन्धान कार्यालयका प्रहरी वरिष्ठ उपरीक्षक (एसएसपी) वसन्तबहादुर कुँवरका अनुसार अधिकारकर्मी, अभियन्ताहरूले उनलाई भेट गर्न चाहेपछि शुक्रबार उनको घर पत्ता लगाएर भेट गरेको हो । बल्लतल्ल पीडितको घर पत्ता लगाउन सक्यौं, उहाँ एकदमै विक्षिप्त अवस्थामा भएकाले के कसरी अनुसन्धानमा अघि बढ्ने, पीडितलाई सहयोग गर्ने भन्ने छलफल भइरहेको छ, एसएसपी कुँवरले भने । पीडितको अवस्था बुझे पनि नाम किटान भएर सार्वजनिक भइसकेको पीडकलाई भने अनुसन्धानको दायरामा ल्याउन कानुनी अड्चन रहेको बताए । घटना सार्वजनिक भएदेखि नै निगरानी गर्ने काम भइरहेको छ, पक्राउ गर्ने कुरामा कानुनी विषयमा आन्तरिक छलफल भइरहेको छ, उनले भने । मुलुकी ऐनमा बलात्कारविरुद्ध उजुरी गर्न एकवर्षे हदम्याद तोकिएको छ । उक्त घटना आठ वर्षअघिको भएकाले कानुनी उपचार प्रक्रिया अपनाउने विषयमा प्रहरीले कानुनी परामर्श गरिरहेको बताए ।"
हायु जातिबाट पहिलो वडाध्यक्ष,"(काठमाडौं) र (उदयपुर)लोपोन्मुख हायु जातिबाट उदयपुरमा एक जना वडाध्यक्ष र सिन्धुलीमा दुई जना वडा सदस्य पदमा निर्वाचित भएका छन् । राष्ट्रिय जनगणना २०६८ को तथ्यांकअनुसार हायु जातिको जनसंख्या २ हजार ९ सय २९ रहेको छ । कटारी नगरपालिका ११ को वडाध्यक्षमा एमालेबाट निर्वाचित ३८ वर्षीय अनन्त हायु यो समुदायबाट वडाध्यक्ष निर्वाचित हुने पहिलो हुन् । उनले गठबन्धनबाट माओवादीका उम्मेदवारलाई ३ मतको अन्तरले पराजित गरेका हुन् । २०६६ सालदेखि एमाले जिल्ला कमिटी सदस्य रहेका अनन्त अहिले पार्टीको नगर इन्चार्ज छन् । एसएलसीसम्म पढेका उनले भने, लोपोन्मुख हायु जातिका तर्फबाट जनप्रतिनिधि हुन पाएकामा खुसी लागेको छ । पार्टीले विश्वास गरेर वडाध्यक्षमा चयन गरेको उनले बताए । यहाँ हायु कम छौं र अन्य विभिन्न जाति समुदायका छौं । वडावासीका निम्ति मैले भाषा, संस्कृति, विकास, निर्माण, विद्युत्लगायत आवश्यक योजना लागू गर्नेछु, उनले भने । थोरै जनसंख्या, त्यसमा पनि लोपोन्मुख जातिबाट निर्वाचन जित्नै गाह्रो भएको ५१ वर्षीय जितबहादुर हायुले बताए । हायुको भाषा, संस्कार, संस्कृतिसँगै रीतिरिवाज लोप हुँदै गएको छ । अब हाम्रा प्रतिनिधिले त्यसलाई जोगाउलान्, उनले भने । किरात हायु विद्यार्थी मञ्चका केन्द्रीय अध्यक्ष लक्ष्मण हायुले पहिलो पटक वडाध्यक्षको नेतृत्व अनन्तले गरेको बताए । सिन्धुलीमा २ र रामेछापमा एक जना मात्र वडा सदस्य निर्वाचित भएका छन् । अन्य जिल्लामा हायु जातिको राजनीतिक प्रतिनिधित्व छैन । सिन्धुलीमा एमालेबाट कमलामाई नगरपालिका३ को सदस्यमा खेमबहादुर राई हायु (राजन) निर्वाचित भएका छन् । उनी दोस्रो कार्यकालका निम्ति ४ सय ६३ मत पाएर निर्वाचित भएका हुन् । यस्तै, सिन्धुलीकै गोलन्जोर गाउँपालिका३ वडा सदस्यमा लक्ष्मी हायु निर्वाचित भएकी छन् ।उदयपुरमा हायुको कुल जनसंख्या ४० जना मात्रै छ । यो अन्य जातिको तुलनामा ज्यादै न्यून जनसंख्या हो । सिरवानीमा ५ घरपरिवारमा उनीहरू सीमित छन् । हायु जातिको पुर्ख्यौली थलो रामेछाप र सिन्धुली मानिन्छ । बसाइँसराइका क्रममा अन्य जिल्लामा छरिएर रहेका छन् । हायु जाति परापूर्वकालदेखि नेपालको रामेछाप जिल्लाको पनि मुडाजोर क्षेत्रलाई केन्द्र बनाएर आफ्नो राज्य सञ्चालन गरेर बसेको इतिहास रहेको अध्यक्ष धनबहादुर हायुले बताए । मंगोल महावंशको किरात समुदायअन्तर्गत पर्ने हायु जातिका आफ्नै भाषा, धर्म, संस्कार र संस्कृति रहे पनि तिनको संरक्षणमा भने खासै ध्यान पुग्न सकेको छैन । निर्वाचित वडाध्यक्ष अनन्तले पछिल्लो समय छाएको शैक्षिक ज्ञान र जागरणले आफ्नो भाषा, धर्म, संस्कार र संस्कृतिको संरक्षण गर्ने चेतना हायु समुदायमा आएको बताए ।मल्लकालीन शासनकालमा रामेछापको कोसी आसपासमा हायुको राज्य थियो, अध्यक्ष हायुले भने, मल्लका सेनाहरूले राज्य हडप्ने क्रममा हायुका मुख्तियारी अर्थात् मुख्य पुजारीलाई मार्न खोज्दा भागेर मुडाजोरमा रहेको महाकाली देवीको मन्दिर जसलाई हायुले उप्छिमी रानीको मन्दिर भन्दछौं । फोजो त्यहाँ लुक्न पुगेछ र मार्न खोज्दा अलप भएछ । त्यसपछि मल्ल राजाले हायुलाई जागिर नदिनु भन्ने आदेश दिए । त्यसयता फोजोका सन्तान हामी हायु जाति सबै क्षेत्रमा अवसरबाट वञ्चित भयौं । लोपोन्मुख जातिमा परेका हौं । त्यसपछि कतिपयले भुजेल, मगर, राई थर परिवर्तन गरेकाले हायु लोपोन्मुख जातिमा परेको अध्यक्ष धनबहादुरको कथन छ ।"
मगन्ता समुदायकी एक्ली प्रतिनिधि,"(नेपालगन्ज) जवन्ती महाउत बाँकेको डुडुवा गाउँपालिका६ बाट महिला सदस्यमा निर्वाचित भएकी छन् । ५६ वर्षीया उनी अति विपन्न र अल्पसंख्यक मगन्ता समुदायबाट विजयी एक्ली जनप्रतिनिधि बनेकी छन् । बाँकेमा यो समुदायबाट कोही उम्मेदवार बनेका थिएनन् । कहिल्यै पनि कसैले हेरेनन् । अवसर पनि दिएनन्, उनले भनिन्, पहिलो पटक उम्मेदवार बन्न पाएँ । जनताले जिताए । नेकपा एमालेबाट महिला सदस्यमा उम्मेदवार बनेकी उनले आफ्नो जित समुदायको हितका निम्ति भएको बताइन् । यो समुदायका अधिकांश ज्याला मजदुरी गरेर जीविका चलाउँछन् । उनको गाउँमा फुसका छानाका मात्रै १ सय १२ घर छन् । जहाँ बर्खामा पानी जमेर बाटो हिलाम्य हुन्छ । मान्छे र चौपाया सँगै बसेजस्तो देखिन्छ । स्कुल टेक्न नपाए पनि उनले समाजको सुखदुःख राम्ररी बुझेकी छन् । मेरो समुदायमा धेरै समस्या छन् । समुदायको उत्थान र परिवर्तनका लागि मैले धेरै गर्नु छ, उनले भनिन्, म आफू नामका लागि, पैसाका लागि राजनीतिमा आएकी होइन । मेरो समुदायको परिवर्तनका लागि आएकी हुँ । दुई छोरी र तीन छोराकी आमा जवन्तीले आफूले पढ्न नपाए पनि छोराछोरीलाई पढाएकी छन् । आफ्नो समुदाय शिक्षाको पहुँचबाट टाढा भएकाले छोराछोरीलाई पढाएको उनले बताइन् । आफ्नो समुदायबाट पहिलो पटक स्थानीय सरकारमा पुगेकी जवन्तीले राखेको जस्तै रेकर्ड उनका छोराले पनि राखेका छन् । सशस्त्र प्रहरी बलमा भर्ती भएका उनका जेठा छोरा यो समुदायबाट सरकारी जागिर खाने पहिलो व्यक्ति भएको उनले बताइन् । मागेर खाने परम्परागत पेसाका कारण आफूहरू सबैको हेपाइ र दबाइमा रहेको उनको अनुभव छ । हेप्ने भएकै कारण धेरैले माग्ने काम छाडेको उनले बताइन् । बाँकेका मगन्ता अर्थात् महाउत समुदायमा १ सय १५ घरपरिवार छन् । धेरै नेताले विकास गर्छौं भनेर भोट मागे, जिते पनि तर काम गरेनन्, स्थानीय आज्ञाराम महाउतले भने, जहिले पनि हामीलाई प्रयोग मात्रै गरे । समुदायका लागि कसैले केही गरेनन् । वडाको विकाससँगै महाउत समुदायका लागि काम गर्ने जिम्मेवारी अब जवन्तीको काँधमा आएको स्थानीय मूलचन्द्र महाउतले बताए ।नेपालगन्ज उपमहानरपालिका१४ र डुडुवा६ मा पर्ने मगन्तपूर्वाका मगन्ता जातिका धेरै परिवार वर्षौंदेखि गरिबीको चपेटामा छन् । राज्यबाट उचित सम्मान गरेर गुजारा चलाउनुपर्ने पनि बाध्यता छ । विपन्नले पेट पाल्न जे पनि गर्नुपर्छ, आशाराम महाउतले भने, नयाँ पिँढीमा निकै परिवर्तन छ । त्यो परिवर्तनलाई सबैले आत्मसात् गर्नुपर्ने अवस्था राज्यले सिर्जना गरिदिनुपर्छ ।"
राजदूत अनुमोदन लम्बियो,"काठमाडौं (कास) संसदीय सुनुवाइ समितिमा उजुरी परेपछि प्रस्तावित राजदूत वासुदेव मिश्र (श्रीलंका) र रामस्वार्थ राय (डेनमार्क) को अनुमोदन रोकिएको छ । समितिले उजुरीउपर बुझ्न परराष्ट्र, शिक्षा मन्त्रालय र अख्तियार दुरुपयोग अनुसन्धान आयोगलाई पत्राचार गरेपछि सुनुवाइ लम्बिने भएको हो ।माओवादीको कोटाबाट राजदूत सिफारिस मिश्र ऊर्जामन्त्री पम्फा भुसालका बहिनीज्वाइँ हुन् भने राय जनता समाजवादी पार्टी (जसपा) को कोटाबाट राजदूतमा सिफारिस भएका हुन् । समितिले प्रस्तावित दुवै राजदूतलाई शुक्रबार बोलाएर उजुरीमाथि छलफल गरेको थियो । तर, उनीहरूको भनाइ चित्त नबुझेपछि थप प्रस्ट हुनका लागि समितिले मन्त्रालय र आयोगलाई पत्राचार गरेको हो । उजुरी सम्बन्धमा परराष्ट्र मन्त्रालय र अख्तियारलाई पत्राचार गरेका छौं, समितिका सभापति लक्ष्मणलाल कर्णले भने, जवाफ आएपछि मात्र अनुमोदन गर्नेनगर्ने निर्णय गर्नेछौं ।कर्णका अनुसार मिश्रविरुद्ध नक्कली सर्टिफिकेट लिएको र बेलायती अस्थायी आवासीयपत्र लिएको उजुरी परेको छ भने रायविरुद्ध धनुषा विज्ञान क्याम्पसमा अनियमितता गरेको आरोपमा अख्तियारमा मुद्दा दायर गरिएको छ । संघीय संसद् सचिव ध्रुवप्रसाद घिमिरेका अनुसार तीनवटै निकायमा शुक्रबार पत्राचार गरेर जेठ ९ भित्र जवाफ पठाउन भनिएको छ ।सरकारले २० राजदूत सिफारिस गरेकामा बिहीबारसम्म १० जनाको सुनुवाइ सकेर अनुमोदनसमेत भइसकेको छ । राजनीतिक कोटाबाट १२ राजदूत सिफारिस भएकामा श्रीलंका र डेनमार्कका लागि प्रस्तावित राजदूतविरुद्ध उजुरी परेको हो । समितिले मंगलबार, बुधबार र बिहीबार फरकफरक बैठक राखेर चीन, दक्षिण अफ्रिका, स्पेन, रुस, मलेसिया, इजरायल, साउदी अरेबिया, अस्ट्रेलिया, कतार र दक्षिण कोरियाका लागि प्रस्तावित राजदूतको सुनुवाइ गरेर अनुमोदन गरिसकेको हो । अब ८ करिअर राजदूतको सुनुवाइ हुन बाँकी छ । सभापति कर्णका अनुसार ५ जना प्रस्तावित राजदूतको शनिबार र त्यसपछि बाँकी राजदूतको आइतबार छुट्टाछुट्टै सुनुवाइ गर्नेछ ।सुनुवाइ समितिको इतिहासमा हालसम्म एक पटक प्रस्तावित प्रधानन्यायाधीश दीपकराज जोशीको अनुमोदन नगरी फिर्ता पठाइदिएको थियो ।"
राजपुरमा आलमका कान्छा उत्तराधिकारी,"रौतहट (कास) रौतहटको राजपुर नगरपालिका प्रमुखमा कांग्रेस उम्मेदवार २७ वर्षीय मोहम्मद राजिक आलम निर्वाचित भएका छन् । बाबु मोहम्मद अफताब आलम ज्यान मुद्दामा पक्राउ परी न्यायिक हिरासतमा रहेकाले आलमको क्षेत्र चर्चामा थियो । पूर्वमन्त्री अफताब २०६४ को संविधानसभा निर्वाचनको पूर्वसन्ध्यामा बम बनाइरहेका बेला भएको विस्फोटका घाइतेलाई इँटाभट्टामा हालेर ज्यान लिएको अभियोग खेपिरहेका छन् । राजिकले हजुरबुबा शेख इद्रिसदेखिको पारिवारिक विरासत थाम्दै र बाबुको पदचाप पछ्याउँदै राजनीतिमा आएको बताएका थिए ।आलम परिवारको कान्छो उत्तराधिकारीका रूपमा चिनाइएका उनी उम्मेदवारी दर्ताअघि चिकित्सा शिक्षामा स्नातक (एमबीबीएस) सकेर भारतको नयाँदिल्लीमा काम गरिरहेका थिए । कांग्रेसले निवर्तमान नगरप्रमुख शेख सकिललाई पाखा लगाएर राजिकलाई टिकट दिएको थियो । राजिकका चुनावी प्रतिस्पर्धी थिए, माओवादीबाट उम्मेदवार बनेका मोहम्मद वकिल अख्तर र जसपाबाट उम्मेदवार बनेका आफ्नै काकाका छोरा जैद आलम राजिक । चुनावमा विपक्षीसित प्रतिस्पर्धा गर्नुपर्ने बेला आफ्नै परिवारका सदस्यलाई जिताउनुपर्ने चुनौती उनलाई थियो । २०७४ को चुनावमा राजपुरका ९ वडामध्ये कांग्रेसले प्रमुख, उपप्रमुखसहित ६ वडा जितेको थियो । तीन वटामा तत्कालीन फोरम लोकतान्त्रिक (हाल कांग्रेसमा विलय), माओवादी केन्द्र र जनशक्ति पार्टीले जितेका थिए । अहिले कांग्रेस नगरप्रमुख, उपप्रमुख र ३ वटा वडामा सीमित भएको छ । बहुमतसमेत गुमेको अवस्थामा राजिकलाई आगामी कार्यकाल सहज हुने देखिन्न । उनका प्रतिस्पर्धी माओवादीका मोहम्मद वकिल अख्तर भन्छन्, बहुमत नभएको अवस्थामा राजिकलाई अब त्यति सजिलो छैन ।"
ट्राइएड्भेन्चरको उपाधि होड,"(जोमसोम)हुमी बुढामगरले डुवाथलन (ट्रायथलन) र उषा खनाल क्रसकन्ट्री (साइक्लिङ) ले १३ औं दक्षिण एसियाली खेलकुद (साग) मा रजत पदक जितेका थिए । त्यसअघि उनीहरूको टिम हिमालयन गोड्सले प्रधानसेनापति हाइअल्टिच्युड ट्राइएड्भेन्चर २०७६ मा दोस्रो भएको थियो । कोभिड१९ महामारीले प्रभावित भएपछि त्यसयता यो प्रतियोगिता यसपालि हुँदै छ र शनिबार हुने तेस्रो संस्करणमा दुवै खेलाडी पहिलो स्थान कब्जा गर्ने होडमा छन् ।जोमसोम, मुस्ताङमा बिहानै हुने क्लाइम्बिङ, ट्रेल रनिङ र माउन्टेन बाइक समावेश प्रतियोगितामा यसपालि हुमी र उषा फरक टिममा छन् । यसपल्ट हुमीले १३ औं सागमा प्रतिस्पर्धा गरेकी इन्द्रकला नेम्वाङसँग हिमालयन गर्ल्सबाट प्रतिस्पर्धा गर्दैछिन् । उषाले मन्जुकुमारी खड्कासँग आर्मी ए टिममा सहकार्य गर्दैछिन् । त्यसैले १३ औं सागका विजेता र हाइअल्टिच्युड ट्राइ एड्भेन्चरमा एउटै टिममा रहेका हुमी र उषाले फरक टिमबाट प्रतिस्पर्धा गरी एकअर्कालाई उछिनेर जोमसोममा स्वर्ण जित्ने प्रयास गर्नेछन् ।प्यूठानकी हुमीले भनिन्, जोमसोममा दोस्रोपल्ट प्रतिस्पर्धा गर्न आएकी छु । माथिल्लो मुस्ताङको रेसमा ८ दिन दौडिएकी छु । साइक्लिङमा अलि डर लागेको छ । लडेर हात भाँचिएपछि साढे दुई महिनायता प्रतिस्पर्धामा फर्किंदै छु । तैपनि हामीले जित्ने आस गरेका छौं । उनले हङकङ र जापानका विभिन्न ट्रेल रनिङमा पदक जितिसकेकी छन् ।१३ औं सागमा मिक्स रिले (ट्रायथलन) मा रजत जितेकी केशरी थापामगरले आर्मीकै बी टिमबाट सुधा राईको साथमा प्रतिस्पर्धा गर्दैछिन् । त्यसैले साहसिक खेलमा महिलाको प्रतिस्पर्धा पनि कम रोचक हुने छैन । २०७६ सालमा भएको पहिलो संस्करणकी एपीएफका निर्जला ताम्राकार र सोनी गुरुङ यसपालि जोमसोम आएका छैनन् । महिलातर्फ ५ टिम सहभागी छन् । विजेताले १ लाख, उपविजेताले ७५ हजार र तेस्रो हुने टिमले ५० हजार रुपैयाँ पाउनेछन् । खुलातर्फ विजेताले ३ लाख, उपविजेताले २ लाख र तेस्रोले १ लाख रुपैयाँ जित्नेछन् ।समुद्री सतहदेखि २,७८०३,२०० मिटरसम्मको उचाइमा हुने प्रतिस्पर्धामा पुरुषतर्फ १७ टिमले प्रतिस्पर्धा गर्दैछन् । रेस डारेक्टर राजीव चन्दका अनुसार इच्छुक ४२ टिममध्ये प्रतियोगितामा २५ टिम छनोट गरिएको थियो । त्यसमध्ये पुरुष दुई टिम अन्तिम समयमा खेलाडीको चोटको कारण सहभागी भएनन् । बेलायती आर्मीका दुई टिम, बंगलादेश र भारतका एकएक टिम उत्कृष्ट विदेशी टिमको स्पर्धामा पनि हुनेछन् । नेपालीअमेरिकीको टिमले पनि प्रतिस्पर्धा गर्दै छ । अन्य ११ टिम स्वदेशी छन् ।२०७४ र ०७६ सालको हाइअल्टिच्युड एड्भेन्चरमा आर्मीकै टिमले सफलता हात पारेको थियो । पहिलोपल्ट अन्तर्राष्ट्रिय स्तरमा आयोजना गरिएको प्रतियोगितामा तीन वर्षअघि वसन्त थारु र हिमाल टमाटाले आर्मीलाई स्वर्ण दिलाएका थिए । यी दुवैले १३ औं सागमा ट्रायथलनमा स्वर्ण चुमेका थिए । यसपालि हिमालले मानबहादुर थापामगरको साथमा आर्मीको ए टिमबाट जोमसोममा खेल्दैछन् । यो जोडी पहिलो संस्करणमा उपविजेता भएको थियो । वसन्त पहिलोपल्ट आएका नवराज न्यौपानेसँगै बी टिममा छन् ।सशस्त्र प्रहरी बल (एपीएफ) को अनुपस्थितिले पनि आर्मीलाई उपाधि कब्जा गर्न गाह्रो नहुन सक्छ । समुद्री सतह नजिकबाट आएका बेलायत र बंगलादेशी आर्मीको चुनौती त्यति गतिलो हुन्छ भन्ने छैन । उनीहरूले पनि सुरक्षितसाथ २०२ किमि पूरा गर्ने लक्ष्य बनाएका छन् । तर, भारतीय आर्मीले स्वदेशी खेलाडीलाई कडा चुनौती दिनसक्छ । भारतीय टिमको नेतृत्व गरिरहेका लेफ्टिनेन्ट कर्णेल सौरभ मल्लले भने, खेलाडी छनोट गरी डेढ महिना तालिम गरेर आएका छौं । हाम्रा खेलाडीले योभन्दा माथिल्लो उचाइमा पनि प्रतिस्पर्धा गरिसकेका छन् । त्यसैले हामी जित्ने लक्ष्यसाथ आएका छौं । जित्नकै लागि प्रयास गर्नेछौं ।प्रत्येक टिममा दुई खेलाडी हुनेछन् । दुई खेलाडीमध्ये अन्तिममा दूरी पार गर्ने खेलाडीको समयले त्यो टिमको वरीयता निर्धारण गर्नेछ । खेलाडीले सुरुमै रक क्लाइम्बिङ १ सय मिटरको ठाडो उकालो चढ्नेछन् । त्यसपछि कालीगण्डकी नदीसम्म ४७५ किमि ट्रेल रनिङ हुनेछ । नदी तरेपछि १५३५ किमि साइक्लिङ गर्नेछन् । यी तीन फरक स्पर्धा सबैभन्दा छोटो समयमा पूरा गर्ने टिम नै च्याम्पियन हुनेछ ।जोमसोम आर्मी ब्यारेकबाट सुरु हुने प्रतिस्पर्धा चेकपोस्ट (माथि), कालीगण्डकी किनार, थिनीगाउँ, ढुम्बा लेक, मार्फा हुँदै जोमसोम बजार फर्केर ब्यारेकमा टुंगिने छ । यो उचाइमा सहजताका लागि विदेशी टिम जेठ २ र स्वदेशी टिम जेठ ४ मा जोमसोम आइपुगेका थिए ।"
"नेम्वाङको उम्मेदवारी, शेर्पामाथि आरोप","(काठमाडौं)अखिल नेपाल फुटबल संघ (एन्फा) को चारवर्षे कार्यकालका लागि निर्वाचन हुन ठीक एक महिनाअघि अध्यक्ष पदका लागि पंकजविक्रम नेम्वाङले शुक्रबार आफ्नो उम्मेदवारी दर्ता गराएका छन् । निर्वाचन असार ६ मा हुनेछ । वर्तमान वरिष्ठ उपाध्यक्ष नेम्वाङले त्यसअघि पत्रकार सम्मेलन गर्दै आफ्नो उम्मेदवारी घोषणा गरेका थिए । उनका प्रत्याशी रहने वर्तमान अध्यक्ष कर्माछिरिङ शेर्पाले भने आधिकारिक रूपमा उम्मेदवारी घोषणा गर्न बाँकी छ ।शुक्रबार कार्यक्रमपछि नेम्वाङले सातदोबाटोस्थित एन्फा मुख्यालयमा गएर आफ्नो उम्मेदवारी दर्ता गराएका थिए । उम्मेदवारी घोषणा गर्नेक्रममा उनले वर्तमान अध्यक्ष शेर्पामाथि आर्थिक अनियमिताको आरोप लगाए । उनले भनेका छन्, हामीले आर्थिक नियमावाली त बनायौं, तर आर्थिक अनियमिता बढ्दै गयो । अहिले फिफाले लेखा परीक्षक पठाएर त्यसबारे छानबिन गरिरहेको छ । अहिले एन्फामा फिफाको नाकाबन्दी चलिरहेको छ । यो अवस्था किन आयो भने अहिले एन्फामा भ्रष्टाचार चलिरहेको छ । नीतिगत भ्रष्टाचार पनि भइरहेको छ ।उनले थपेका छन्, अब नेपाली फुटबल अगाडि बढाउने हो भने हामीले उम्मेदवारी दिनुपर्छ । त्यही अवसरमा वीरबहादुर खड्काले वरिष्ठ उपाध्यक्षमा आफ्नो उम्मेदवारीको घोषणा गरे । उनले अध्यक्ष शेर्पा आफ्नो जिम्मेवारीमा पूर्णतः असफल रहेको दाबी गरे । उनले भने, खेलाडीहरूले अध्यक्ष शेर्पाले फुटबल चलाउन सक्नुहुन्न, त्यसैले तपाईंहरू आउनुपर्छ भनेका छन् । त्यसैले म खेलाडीको उम्मेदवार हुँ । अध्यक्ष शेर्पालाई फुटबलको माया छैन । खेलाडीको मतलब छैन ।शेर्पा र नेम्वाङले एउटै मोर्चामा रहेर विगतमा तत्कालीन अध्यक्ष गणेश थापालाई आर्थिक अनियमिताको आरोप लगाउँदै एन्फाको सत्ता हत्याएका थिए । अहिले नेम्वाङले शेर्पाविरुद्ध त्यही आर्थिक अनियमितताको आरोप चुनावी हतियार बनाएका छन् । अध्यक्ष शेर्पाको चर्को आलोचना गर्नेमा एन्फाका पूर्व प्रवक्ता किरण राई पनि रहे । उनले उम्मेदवारी घोषणा कार्यक्रममा भने, अध्यक्ष शेर्पाले क्रमिक रूपमा गल्ती गरिरहनुभएको छ । सुध्रिने अवस्था नै रहेन । हामीले अध्यक्षलाई धेरै सहयोग गरेका थियौं । तर उहाँ पूर्णतः असफल हुनुभएको छ । खेलाडी र मुख्य प्रशिक्षकबीचको विवादलाई लिएर उहाँले राजीनामा गर्नुहुन्छ जस्तो लागेको थियो । शेर्पा नेतृत्वको पछिल्लो चार वर्ष नेपाली फुटबलका लागि कालो अवधि हो ।उनले अध्यक्ष शेर्पालाई आगामी निर्वाचनमा उम्मेदवारी नदिनसमेत सल्लाह दिएका छन् । उनले थपे, मेरो उहाँविरुद्ध कुनै व्यक्तिगत असहमति छैन । तर, तपाईं (कर्माछिरिङ) चुनाव लड्ने सोचलाई छोड्नुहोस् । तपाईं चुनावमा नआएकै राम्रो, किनभने तपाईं असफल हुनुभएको छ । एन्फाका कर्मचारी तपाईंको नियन्त्रणमा छैनन् । तपाईंको काम भनेको कुनै मैदानमा गएर सेल्फी खिच्ने मात्र भएको छ । यो तपाईंको काम होइन । उनले मुख्य प्रशिक्षक अब्दुल्लाह अल्मुताइरी विवादमा केही गर्न नसकेकाले आफूले प्रवक्ताबाट राजीनामा दिएको दाबी पनि गरे ।"
प्रतिवेदन आफैंमा अन्योलपूर्ण,"(काठमाडौं)नेपाली राष्ट्रिय फुटबल टिमका मुख्य प्रशिक्षक अब्दुल्लाह अल्मुताइरी र खेलाडीबीचको विवादलाई लिएर अनुसन्धान गर्न गठित छानबिन समितिले पेस गरेको प्रतिवेदन आफैंमा अन्योलपूर्ण देखिएको छ । अखिल नेपाल फुटबल संघ (एन्फा) ले शुक्रबार प्रतिवेदन सार्वजनिक गरेको हो । सबैलाई दोष देखाएर आफैं भने अस्पष्ट देखिएको छ । एन्फा कार्यसमितिको बैठकले पूर्वखेलाडी भिक्टोर राणाको नेतृत्वमा तीन सदस्यीय छानबिन समिति गठन गरेको थियो । कमिटीका सदस्यमा पूर्वखेलाडी विदुर विष्ट र राष्ट्रिय तथा अन्तर्राष्ट्रिय खेलाडी संघका उपाध्यक्ष दीपक थापा रहेका थिए । एन्फा सचिवालयलाई बुझाइएको प्रतिवेदनमा प्रशिक्षक र खेलाडी दुवैलाई दोषी देखाइएको छ । तर, प्रतिवेदन विवादको ठोस कारण औंल्याउन र त्यसको समाधान देखाउन असफल देखिएको छ । प्रतिवेदनले सबै पक्षलाई सचेत गराउन मात्र भनेको छ । प्रतिवेदनमा भनिएको छ, खेलाडी बन्द प्रशिक्षणबाट भागेर गएको तथ्यमा सत्यता देखिन्न । मुख्य प्रशिक्षकले खेलाडीलाई बारम्बार अमर्यादित भाषामा प्रशिक्षण क्याम्पबाट बाहिर जानु भनेपछि उनीहरू टिम छाड्न बाध्य भएको देखिन्छ । तर तिनै खेलाडीले होटलको विषयलाई लिएर वादविवाद सिर्जना गरेर मुख्य प्रशिक्षकलाई अप्ठ्यारो अवस्थामा पुर्याउनुलाई छानबिन समितिले खेलाडीलाई दोषी मानेको छ । सहायक प्रशिक्षक, गोलरक्षक प्रशिक्षक, टिम समन्वयकर्ता र फिजियोले वैशाख १३ गते राति होटल नछाड्न गरेको आग्रह नमान्नुलाई पनि खेलाडीको गल्ती मानेको छ । यस्तै प्रतिवेदनमा खेलाडीले घटनाक्रमलाई लिएर पत्रकार सम्मेलन गर्नु पनि गलत भनिएको छ । अझ समितिले भनेको छ, एन्फा र राज्यले पुर्याउन सक्ने उचित सेवासुविधा प्रदान गर्दै आएकामा त्यस्ता विषयमा फेरि विवाद नगर्न खेलाडीलाई सचेत गराउन भनेको छ । खेलाडीले अमर्यादित र अनुशासनहीन कार्य गरेका धेरै उदाहरण रहेका हुनाले त्यसमा शून्य सहनशीलता अपनाउन पनि समितिको सिफारिस छ । प्रतिवेदनमा मुख्य प्रशिक्षक अल्मुताइरीलाई एकलौटी र स्वेच्छाचारी भनी औंल्याइएको छ । प्रशिक्षणबाहेक अन्य काममा समेत मुख्य प्रशिक्षकले हस्तक्षेप गर्ने प्रवृत्ति रहेको हुनाले त्यसलाई सच्चाउन सुझाइएको छ । खेलाडीले बन्द प्रशिक्षण छाडेर गएकामा मुख्य प्रशिक्षकको केही त्रुटि रहेको मानेको छ र एसिया कप छनोटपछि प्रशिक्षकलाई अर्को विकल्प खोज्न सुझाइएको छ । प्रतिवेदनमा राष्ट्रिय टिमका व्यवस्थापक मधुसुदन उपाध्यायको सबैभन्दा बढी आलोचना गरिएको छ । उनमा राष्ट्रिय टिमको नेतृत्व गर्ने क्षमता नै नभएको समितिले जनाएको छ । त्यसैले उनलाई उक्त जिम्मेवारीबाट हटाउन भनिएको छ । यस्तै सहायक प्रशिक्षक, गोलरक्षक प्रशिक्षक, टिम समन्वयकर्ता र फिजियोको कार्यक्षमता बढाउन पनि सुझाव दिएको छ । एन्फा सचिवालयलाई समितिले अन्त्यमा के सुझाएको छ भने विद्रोह गरेका १० खेलाडी र प्रशिक्षकलाई एकै स्थानमा राखेर मनमुटाव मिलाएर समझदारी कायम राख्न आवश्यक वातावरण बनाउनु भनेको छ । त्यस अर्थमा न खेलाडीलाई कारबाही गर्न भनिएको मान्न सकिन्छ, न त मुख्य प्रशिक्षकलाई नै कारबाही गर्न भनिएको मानिने छ ।"
किरणबाहेक टोली घोषणा,"काठमाडौं कप्तान तथा गोलरक्षक किरण लिम्बूबिना नै एसिया कप छनोट तेस्रो चरणका लागि शुक्रबार नेपाली राष्ट्रिय फुटबल टिम घोषणा गरिएको छ । मुख्य प्रशिक्षक अब्दुल्लाह अल्मुताइरीले घोषणा गरेको २३ सदस्यीय टिममा किरण परेनन् । उनले पनि प्रशिक्षकविरुद्ध आवाज उठाएका खेलाडीको पक्षमा बोलेका थिए ।ती विद्रोही १० खेलाडीको अनुपस्थितिमा टिममा चार नयाँ अनुहारले स्थान पाएका छन् । त्यसमा विकास तामाङ, शिव गुरुङ, नीरकुमार राई र रोशन रानामगर छन् । नेपालले एसिया कप छनोट तेस्रो चरणको समूह ए का खेलमा जोर्डन, कुवेत र इन्डोनेसियाको सामना गर्नेछ । समूहका सबै छनोट खेल कुवेतमा हुनेछ ।घोषित टिमका खेलाडीमा दीप कार्की, विशाल सुनार, टिकेन्द्रसिंह थापा, विकास खवास, विकास तामाङ, गौतम श्रेष्ठ, राजन गुरुङ, शिव गुरुङ, सुमन अर्याल, आकाश बुढामगर, एरिक विष्ट, नीरकुमार राई, पुजन उपरकोटी, रोशन रानामगर, सन्तोष तामाङ, सेसेहाङ आङदम्बे, सुनील बल, सुरजज्यू ठकुरी, आयुश घलान, दर्शन गुरुङ, जर्जप्रिन्स कार्की, मनीष डाँगी र नवयुग श्रेष्ठ छन् ।"
चौथो खेलमा जितको स्वाद,"काठमाडौं (कास) डेब्यु गरिरहेकी हिरनमायी रोयले सानदार बलिङ प्रदर्शन गरेपछि नेपाली महिला क्रिकेट टोलीले युगान्डासँगको ट्वान्टी२० अन्तर्राष्ट्रिय शृंखलामा पहिलो जित हात पारेको छ । पहिलो तीन खेल नै हारेर शृंखला गुमाइसकेको नेपालले शुक्रबार चौथो खेलमा युगान्डामाथि १५ रनको विजय नतिजा निकाल्यो । अघिल्लो दिनको वर्षाले मैदान भिजेका कारण १८१८ ओभरमा छोट्याइएको खेलमा टस जितेको नेपाल १७५ ओभर खेल्दै ९७ रनमा अलआउट भयो । जबाफमा युगान्डाले निर्धारित पूरा ओभर खेल्दै ८ विकेट गुमाई ८२ रनमात्र बनाउन सक्यो । नेपालबाट ओपनर ज्योति पाण्डेले सर्वाधिक १७ रन बनाइन् । उनले १३ बल खेली ४ चौका प्रहार गरिन् । अर्का ओपनर विन्दु रावलले ३५ बलमा १६ र सीता रानामगरले ११ रन बनाए । उपकप्तान इन्दु बर्मा १, सरिता मगर २, कप्तान रुबिना क्षेत्री १, अप्सरी बेगम ४, डली भट्ट र अस्मिना कर्माचार्यले ६६ रन बनाए । कविता कुँवर ६ रनमा अविजित रहिन् । युगान्डाकी कप्तान कोन्की अवेकोले ४ ओभरमा १३ रन खर्चेर ३ विकेट लिइन् । सराह अकिटेङले ४ ओभरमा १ मेडन राख्दै १० रन खर्चेर २ तथा फिओना कुलुमे र जेनेट एमबाबाजीले ११ विकेट लिए । १५ वर्षीया लेग स्पिनर हिरनमायीले ३ ओभरमा ११ रनमात्र खर्चेर २ विकेट लिएपछि युगान्डा विजय गति रोकिएको थियो । उनलाई अन्तर्राष्ट्रिय क्रिकेट परिषद् (आईसीसी) की वित्तीय एवं अप्रेसन अफिसर नितिशा कोठारीले प्लेयर अफ द म्याचको पुरस्कार प्रदान गरिन् । कविता कुँवर, अस्मिना र रुबिनाले ११ विकेट लिए । युगान्डाबाट सर्वाधिक २१ रन बनाएकी जेनेटलाई हिरनमायीले बोल्ड गरेकी थिइन् । रिता नयनगेन्डो र इभेलिन एनिइपोले १६१६ तथा केभिन अविनोले ११ रन बनाए । पाँचौं तथा अन्तिम खेल शनिबार हुनेछ ।"
जेभियर र इक्याब विजयी,"काठमाडौं (कास) जेभियर कलेजले फादर वाटरिन महिला खुला बास्केटबल प्रतियोगितामा शुक्रबार विजयी सुरुआत गरेको छ ।गोदावरी अल्मुनाई एसोसिएसन (जीएए) द्वारा आयोजित प्रतियोगिताको उद्घाटन खेलमा जेभियरले नयाँबजार टिम कीर्तिपुरलाई ३१२४ स्कोरले पराजित गर्यो । जेभियरकी भावना केसीले १४ स्कोर जोडिन् ।दोस्रो क्वाटर समाप्तिसम्म जेभियर १२६ ले पछि थियो । पहिलो क्वाटरमा २१ को झिनो अग्रता लिएको जेभियर दोस्रोमा ४११ ले पछि रह्यो । त्यसपछिका लगातार दुई क्वाटर क्रमशः १६७, ९५ ले आफ्नो पक्षमा पार्दै जेभियरले जित पक्का गर्यो । प्रतियोगिताको जीएएका अध्यक्ष प्रकाशबाबु केसीले उद्घाटन गरे । ४ टिम सहभागी प्रतियोगिता राउन्ड रोबिन लिगका आधारमा खेलाइने छ । शीर्ष दुई टोलीले उपाधिका लागि प्रतिस्पर्धा गर्नेछन् । सानागाउँस्थित रोयल स्पोर्ट्स सेन्टरको कोर्टमा भइरहेको प्रतियोगिताको फाइनल बिहीबार हुनेछ ।बीएमकेलाई सफलताइक्याब मेरिलियोन जिम्न्याजियमले जीएए तेस्रो रोयल यू२३ पुरुष बास्केटबल प्रतियोगितामा जित हात पारेको छ । इक्याबले शंकरदेव क्याम्पसलाई ५२४५ स्कोरले पराजित गर्दा परिचितले ११ स्कोरको योगदान गरे ।आयोजक रोयल स्पोर्ट्स सेन्टरको कोर्टमा भएको खेलमा विशाल मिलन केन्द्र (बीएमके), टाइम्स र अन्माइस पनि विजयी भए । सोनाम तेन्जिङको १७ अंक सहयोगमा बीएमकेले टिम सिंहलाई ६७४६ ले हरायो । टाइम्सले धरानलाई ७२५६ ले पन्छायो । टाइम्सका मनीष केसीले २२ स्कोर गरे । अन्माइसले जेभियरलाई ५५३६ ले हराउँदा टोलीका प्रह्लाद बस्नेतले २१ स्कोर जोडे ।"
सूर्य नेपाल प्रिमियर भोलिदेखि,"काठमाडौं (कास) सूर्य नेपाल प्रिमियर गल्फ च्याम्पियनसिप आइतबार सुरु हुँदै छ । सूर्य नेपाल गल्फ टुर २०२१२२ को अन्तिम प्रतियोगिता यो शुक्रबारसम्म चल्नेछ । गोकर्ण गल्फ क्लबमा हुने प्रतियोगिता ७२ होलमा खेलिने छ । दुई चरणपछि ३६ होलमा कट हुनेछ । शीर्ष २१ मात्र अन्तिम ३६ होलका लागि छानिनेछन् । सूर्य नेपाल गल्फ टुरको सबैभन्दा बढी पुरस्कार राशिको प्रतियोगिता विजेताले २ लाख ५० हजार रुपैयाँ पाउनेछन् । उपविजेताले १ लाख ५५ हजार, तेस्रो हुनेले १ लाख ११ हजार, चौथो हुनेले ९५ हजार, पाँचौं हुनेले ८७ हजार पाउनेछन् । शीर्ष २१ को नाममा पुरस्कार रहने छ । १४ लाख ६१ हजार पुरस्कार राशि रहेको छ । १२ एमेच्योर खेलाडीले व्यावसायिक खेलाडीमाथि दबाब तेर्स्याउने छन् । सूर्य नेपाल गल्फ टुरको शीर्षस्थानमा रहेका भुवन नगरकोटी, जयराम श्रेष्ठ र पीजीटीआईमा खेलिरहेका शुक्रबहादुर राई व्यावसायिकतर्फका दाबेदार हुन् । एमेच्योरतर्फ १३ औं सागका दोहोरो स्वर्ण विजेता सुवास तामाङ पनि प्रतियोगिताको मुख्य दाबेदार हुन् । एमेच्योरका सद्भाव आचार्य, टासी छिरिङ, वाङचेन ढोन्डुपबीच मुख्य प्रतिस्पर्धा हुने देखिन्छ । प्रोएम प्रतिस्पर्धा आइतबार हुनेछ । त्यसमा व्यावसायिक र एमेच्योर गरी १ सय जनाले खेल्नेछन् । जुन हिसाबले गल्फ नेपालमा अगाडि बढिरहेको छ, त्यसबाट हामी निकै उत्साही छौं, नेपाल प्रोफेसनल गल्फ संघका महासचिव दीपक आचार्यले भने, यो खेलले नयाँ माहोल बनाइरहेको छ, सूर्य नेपाल प्रिमियर गल्फले त्यसमा ठूलो उर्जा दिएको छ ।"
दास्तानएनेपालगन्ज,"म हुँ निमको रूख । नेपालगन्जका केही किस्सा मबाहेक अरू कुनै किस्साकारले सुनाउन सक्दैन । किनकि म यस सहरको आदिवासी हुँ । यस सहरमा जति पनि पुराना टोलहरू छन्, त्यहाँ म आज पनि आकाश भएर फैलिएको छु । भलै मेरा हाँगाबिँगा र शाखा सहरको वैभवमा टाक्सिँदै गएको छ । म काटिँदैकुटिँदै किनारमा धकेलिएको छु, छाँटिँदैछेकिँदै ओझेल पारिएको छु । के भनूँ ! आजभोलि सहर मभन्दा जो तीतो भएको छ । तैपनि म छु । बस् रहँदै आएको छु । घरको आँगनमा पुजिएदेखि, दिउँसै तर्साउने सनन्नसम्म ! मैले यस सहरको मानसमा जरा गाडेको छु । महिनौं हिँडेर आउने पहाडी हटेरुहरूको विश्रामछाया बन्नुदेखि, सडक विभागको ठाँडो बनाइनुसम्म ! मैले यस सहरको समय देखेको छु । भइनँ त म दास्तानएनेपालगन्जको किस्सागो !किस्साको सुरुवात म आफ्नै नामबाट गर्छु । सबका लागि म निम हुँ । तर, नेपालगन्जका आमाहरूका लागि म हुँ शीतलादेवी । ती आमा चाहे ८० वर्षकी वृद्धा हुन् या १८ वर्षमै आमा बनेकी किशोरी । सन्तानप्रति आमाहरूको मातृक प्रेमले गर्दा म शीतलादेवी कहलिएको हुँ । म त्यो बेलाको कुरा गर्दै छु, जब नेपालगन्जमा स्वास्थ्य सेवा रामभरोसेको भरमा चलेको थियो । हुन त आज पनि रोगको ठीकठीक डायग्नोसिस त कहाँ हुने गरेको छ र ! त्यही भएर डाक्टरका मुखैमा झुन्डेको हुन्छ बिरामीलाई काठमान्डु लानुस् कि लखनउ !अहिले त यस्तो छ भने रामभरोसेको पालामा बिरामीहरू काले कम्पाउन्डरको हातमा छाडिएका हुन्थे । हुनेखाने लखनउ जाने भइहाले । बाँकीकाहरू सिकिस्त नभइन्जेल बिहानदिउँसो काले कम्पाउन्डरकहाँ जान्थे र साँझसाँझ झारफुकतिर लाग्थे । हो यही बेला नेपालगन्जमा घरभन्दा धेरै निमका रूखहरू हुने गर्थे । किनकि गर्मीजन्य छालाका रोगका निदानका लागि नेपालगन्जियाहरू मेरैमा भर पर्थे । वैशाखजेठमा नेपालगन्ज ४० डिग्री तापक्रमले तप्त हुन्थ्यो । खप्दै आएकाहरूले उम्सिएरगुम्सिएर खपी नै हाल्थे । असह्य हुन्थ्यो त केटाकेटीहरूलाई । टाउकोभरि खटिरा, हातखुट्टाका कापकापमा पाक्ने घाउ, ढाड र छातीभरि चिलचिलाउने घमौरा । तीनलाई भतभती पोल्थ्यो । केटाकेटीको सास्ती देखेर आमाहरू छटपटिन्थे । त्यसपछि आमाहरू मेरो शरणमा आउँथे । तिनले मेरो जराका माटो खोस्रेर लान्थे । त्यसको लेप बनाएर बच्चाका शरीर लिप्थे । मेरा हाँगा टिपेर दिनैभरि बच्चालाई हम्काइरहन्थे । र, बिहानबिहान आमाहरू मौनब्रत लिई पछाडि पनि नफर्की मेरो जरामा पानी हाल्न आउँथे । एक हप्ता यही रीत दोहोर्याइरहँदा बच्चाको घाउखटिरा सुक्दै आउँथ्यो । साथै भित्री जलन कम हुँदै शीतल पनि हुन्थ्यो । यसरी खटिराको पोलाइबाट त्राण पाइने भएर हो यहाँका आमाहरूले मलाई शीतलादेवीको रूपमा मान्न थाले । आज पनि आमाहरू बडो श्रद्धाका साथ मलाई शीतलादेवी भनी पुकार्छन् । मेरो जरामा जल चढाएर मलाई सिञ्चिराख्छन् । हामीलाई रोपिराख्नु पर्दैन । कागहरू हाम्रा निमकौडी आफ्नो टुप्पामा टिपेर यत्रतत्र गरिबस्छन् । बस् हामीलाई उम्रिनुमा बेर । त्यही भएर यस उष्ण प्रदेशमा हामी सदादेखि रहँदै आएका छौं । यो ठाउँ जब मानव बस्तीले आबाद भयो, हामी पनि आफ्नो व्यक्तित्वसहित चिनियौं । अझ खास भयौं भनुम् न ! गर्मी देशका बासिन्दालाई हाम्रो कुन अंग काम लाग्दैन र ! दाँतको कीरा मार्नुदेखि गहुँलाई घुनबाट बचाउन हाम्रो डाँठ, तीतो पात र निमकौडी सबै काम लाग्छ । त्यही भएर उहिलेउहिले हुनेखाने बनियाँका घरमा एउटा कुवा र एउटा निमको रूख हुनैपर्थ्यो । गतिलो डाक्टरी सेवा नभएको ठाउँमा हामी निमका रूख वैद्यजस्ता थियौं ।टोलका नक्सामा हामी माइलस्तम्भझैँ ठाउँ चिनाउन काम लाग्थ्यौं । तर, अहिले हामी आफैँ आफ्नो चिनारी खोजिरहेका छौं । आज सबै आदिवासीका कथा यस्तै होइन र ? किन बिर्सिन्छन् आजका महामानव, रोबोटीय मानव सभ्यतालाई आफ्नो जरासित जोड्ने कडी हामी आदिवासी नै हौं ? तर, हामी काटिएका छौं, रोड चौडा बनाउन । हामी च्यापिएका छौं, चारैतिर बजार विस्तार गर्न । हामी थिचिएका छौं, भवनैभवन एकअर्कामा खापिन । हामी बेवास्ता गरिएका छौं, विस्मृत बनाइन । हामी बिर्सिइदै छौं, फेरीफेरी उम्रिन नदिन । तर, के सहर समृद्ध हुने यही एउटा मोडल हो ? नेपालगन्जजस्तो सहरले त झन् खोइ बुझेको ? यहाँको उक्लिराखेको तापक्रमको राप हामीजस्ता रूखहरूले नै कम गर्ने हुन् । अफसोस ! यो सत्य आत्मसात् नगरुन्जेल रूखहरू सक्किँदै जानेछन् । हामी केवल बूढापुरानाका स्मृतिमा रहिरहने छौं । ती रिमरिम स्मृति, जसद्वारा मान्छेको बितेको समय वर्तमानको छाया बनेर हिँडिरहेको हुन्छ । त्यसैले सहरमा बुढिँदै गएको मान्छे एकै पटक दुइटा सहरमा बाँचेको हुन्छ । एउटा वास्तविक सहर, जसको स्वरूप दिनदिनै फेरिँदै गएको हुन्छ । अर्को बाल्यकालको सहर, जहाँ ऊ बेफिक्री हुर्केर बढेको हुन्छ । स्वरूप फेरिँदै गएको सहरलाई हेरेर ऊ टोलाउँछ । टोलाउँदै ऊ बाल्यकालको सहरलाई खोजिरहेको हुन्छ । किशोरावस्थाका मस्तीहरू सम्झेर उही टोलको भिन्नै नक्सा कोरिरहेको हुन्छ । आज तिनै टोलेहरू छन्, जो काटिएको निमको रूख टुलटुलु खोजी बसेका छन् । बाँकी बचेका निमका रूख अब नेपालगन्जका पुराना चोक र गल्लीमा साँघुरिएका छन् । हामी मेनरोडबाट ठ्याक्कै देखिदैनौं । तर, अचम्म के छ भने हामीलाई खोज्दै केटाकेटीहरू आइपुग्छन् । धेरै पुरानापुराना रूख, जो काटिइएका छैनौं (यतिन्जेल !), हाम्रा वरिपरि केही खुला ठाउँ छ । सहरभित्र खेल्ने ठाउँको अभावमा बच्चाहरू हाम्रै छाया तल बटुलिन्छन् । सहरमा अब ती बच्चाहरू नै छन्, जो हाम्रो ठेगाना प्रेमपूर्वक बताइदिने गर्छन् । सहरको त्यही बेठेगान कुनाबाट म मैजस्ताका कथा सुनाउनेछु । आकाश मिचेर बनाइएको भवनको चेपबाट म अदृश्य देखिनेहरूको धुकधुकी सुनाउनेछु । पछाडिका गल्लीबाट सहरजस्तो देखिन्छ त्यसकै हाल बयान गर्नेछु । उसो त आफ्नो भोगाइअनुसार, सबैका पृथक्पृथक् कथा हुन्छन् । किनभने हामी सबै एउटै सहरको बासिन्दा भए पनि सबैका आआफ्नै नेपालगन्ज छन् । म मेरो भागको बाइस्कोप देखाउनेछु । म तिनीहरूका किस्सा कहनेछु, जो आजका पचास वर्षपछि स्वयं स्थानीय लोककथाका पात्र भइसक्नेछन् । सियाराम पानका पारखीहरू भन्ने गर्छन् सियारामको पान नेपाल अधिराज्यमा वर्ल्ड फेमस छ ! उसको पानको ख्याति नेपाल अधिराज्यभरि होस् या नहोस्, तर सियारामको कथा साँच्चिकै वर्ल्ड फेमस हुनलायकको छ । सियारामले पान मात्र बेच्दैन पानको पातमा प्रेमको गुलकन्द लगाएर सौहार्द बाँड्छ । यो सौहार्द पसले र ग्राहकबीचको मामुली सौहार्द मात्र होइन । यो दुई धर्म मान्ने समुदायको एकअर्काप्रतिको सहिष्णुता पनि हो । र, यो सहिष्णुता नेपालगन्जमा हिजोभन्दा आज र आजभन्दा भोलि झनै चाहिने भएको छ । नेपालगन्जमा पहिला यस्तो थिएन । हिन्दु होस् या मुसलमान, पहाडी हुन् वा मधेसी तिनमा एउटा कुरा साझा थियो । ती अवधीभाषी नेपालगन्जिया थिए । मौलाना साहब अदबले सोध्थे, अरे पण्डितजी व्हेर आर यु गोइङ्ग ? पण्डितजी उही बाँकेलाल शैलीमा फर्काउँथे, अबे समझ लेव बजार । तर, जसै बोर्डरपारि अयोध्यामा धर्मको राजनीतिक तापक्रम बढ्दै गयो, नेपालगन्जमा धार्मिक लुः को तातो हावा बहन थाल्यो । अनि एक दिन एउटा बाँकेलाल आएर मेरो शाखामा चढ्यो । शाखाको किनारैकिनार उक्लेर ऊ आफ्नो घरको धुरीमा झन्डा अड्याउन थाल्यो । मैले पहिलोपल्ट देखेँ, सहरका छतहरू बिस्तारै हिन्दु र मुसलमान हुँदै गएका । मुस्लिमका छतमा हरियो रङको झन्डा लागेको थियो । हिन्दुका छतमा केसरी रङको झन्डा । त्यस दिन हामी आदिवासीका शिर निहुरे । कसैलाई जान्नु थियो र ? तिम्रा घरका छतका धर्म या आँगनका मजहब ? कि भन्न खोज्दै छौ हामी एकअर्काबाट कति फरक छौं ? फरक छौं त्यसैले छिमेकी भएर पनि हामी एक पृथ्वी टाढा छौं ? कि धार्मिक दङ्गामा एकअर्काको तारो बन्ने र बनाउने तयारी गर्दै छौ ? होइन भने निकालिदेउ यी धार्मिक रङ चढेका झन्डा ! खेल होली वा सजाउ ताजिया पहिलेजस्तै !! बस् त्यही दिनबाट मलाई सियाराम खास लाग्न थाल्यो । ऊ यस्तो पात्र हो, जसको पानको पसलमा हिन्दु र मुसलमानहरू आआफ्नो छतको झन्डा उतै छाडेर आउने गर्छन् । उसले थमाएको पानको बिडा मुखमा बुज्याउँदै ती एक छिनलाई विनोदी बाँकेलाल भइजान्छन् । उसो त सहरको हरेक मोड र गल्लीमा पानका पसलहरू छन् । तर, सियारामको पानको बिडामा केही त जादु छ ।सियारामको पानको पसल वार्ड नम्बर पाँच र सातको ठीक बीचमा पर्छ । एकातिर हिन्दुहरूको बाहुल्य भएको टोल छ भने अर्कोतिर मुसलमानहरूको बाहुल्य छ । उसका ग्राहक दुवै टोलमा छन् । गन्दै जाने हो भने हिन्दुभन्दा मुस्लिम ग्राहक नै बेसी होलान् । ती मुस्लिम ग्राहकलाई थाहा छ सियाराम डाइहार्ड हनुमान्भक्त हो । उसको निधारमा सधैँ हनुमान्को सिन्दूरी तिलक हुनेगर्छ । पाखुरामा सियाराम को गोदना (ट्याटु) खोपिएको छ । अनि हरेक मंगलबार पसलमा ऊ हनुमान्चालिसा स्पिकरमा लगाएर सुन्ने गर्छ । त्यस दिन ऊकहाँ आउने मुस्लिम ग्राहकहरू यसै सोधिदिने गर्छन् । आज मंगल ? सियाराम मुसुक्क मुस्काएर टाउको हल्लाइदिने गर्छ । जसरी मुस्लिमहरूलाई हनुमान्चालिसा सुन्दै पानको बिडा चपाउन कुनै आपत्ति छैन, त्यस्तै सियारामलाई मस्जिदबाट आउने अजानको अल्लाहहुअकबर सुन्दै पसलको तालिका मिलाउन कुनै आपत्ति छैन । सियारामको पानमा के खासियत छ ? भनेर हिन्दु ग्राहकलाई सोध्दा उनीहरू भन्छन्, सियारामले पान बडा सफाइले बनाउँछ । उसलाई सोध्दा ऊ गर्वले स्विकार्छ । भन्छ, ऊ बिहान नुहाइधुवाइ गरेर मात्र पानलाई हात लगाउँछ रे ! पानको पातलाई एकएक गरेर दुईतीन पानीले धुन्छ रे ! किनेको सुपारीबाट एकएक कपाल बिनेर, सफाइ गरीवरी मात्रै पसलको घर्रामा राख्छ रे ! नरिवललाई पनि देशी घिउमा भुट्छ रे ! अनि हरेक ग्राहकपिच्छे ऊ पान लगाउने काउन्टर पुछ्ने गर्छ रे ! मुस्लिम ग्राहकलाई यही प्रश्न सोध्दा उनीहरू भन्छन् हामीलाई दिनको दस बिडा पान खानुपर्ने हुन्छ । उसले यसरी चुना र कत्थाको बैलेन्स मिलाउँछ कि जुबान कट्न पाउँदैन । सुर्ती पनि सही किसिमले हाल्छ कि मुह बाँध्दैन । सियारामलाई यसबारे सोध्दा, ऊ मुसुक्क लजाउँछ । केही भन्दैन । थोरै झुकेर ऊ आफ्नो कर्म गरिरहन्छ । यीबाहेक उसको एउटा विशेष खासियत छ । उसको पसलमा बरोबर आइरहने ग्राहकहरूले आफूले खाने पानको किसिम भनिरहनु पर्दैन । बीसपच्चीस ग्राहकहरूको स्वाद उसलाई कण्ठै छ । कसैलाई कत्था कम चाहिन्छ, कसैलाई चुना बढी । कसैको पानमा सुर्तीको किसिम र सुपारीको मात्रा ठिक्क मिलाउनुपर्छ । कसैलाई अलैंचीको दाना गनेरै हाल्नुपर्छ । चुना धेरै खानेलाई चुनाको पित्को पोको पारेर अलग्गै दिनुपर्छ । उसका पानका लती चाहे जो हुन्, एउटा कुरामा सबैले धाप दिन्छन् । भन्छन्, सियारामको पान दिनको बीसै बीडा खाए पनि जिब्रो कट्दैन । त्यसैले उसका पुराना ग्राहकहरू खोजीखोजी ऊकहाँ आइपुग्छन् । एक जना १८ वर्ष पुरानो मुस्लिम ग्राहकको कथा नै अजबको छ । कुरा हो २०५४ सालको । नेपालगन्जमा हिन्दु र मुस्लिमबीच दंगा भड्किएको थियो । त्यतिबेला दुवै समुदायका पसलहरूमा तोडफोड र लुटपाट मच्चिएको थियो । केहीको ज्यान पनि गएको थियो । त्यो समयमा सियारामको पानको गुम्टी वार्ड नम्बर पाँचमा थियो । त्यहाँ मुस्लिमहरूको बाहुल्य थियो । एक्लो हिन्दुको गुम्टी दङ्ग्याहाहरूको नजरमा पर्यो । उनीहरू सियारामको गुम्टी तोडफोड गर्न अघि बढे । यत्तिकैमा टोलका मुस्लिमहरू आए । उसको गुम्टीअगाडि उभिएर प्रतिरोध गरे । र, खबरदार गर्दै दंगलीहरूलाई गुम्टीमा हात नलगाउन चेतावनी पनि दिए । डरले गुम्टीको सबै सामान सियारामले घरमा लिएर आयो । उसको घर वार्ड नम्बर सातमा पर्थ्यो, जहाँ हिन्दुहरूको बाहुल्य थियो । कर्फ्यु लागेको लागै थियो । एक रात आठ बजे कर्फ्यु अलि खुकुलो भएको बेला उसको ढोका कसैले ढकढक्यायो । खोलेर हेर्दा ऊ छक्कै पर्यो । उसको सबैभन्दा पुरानो मुस्लिम ग्राहक एकलैनीबाट एक्लै हिन्दु टोलमा आएर उसलाई पान लगाउन भनिरहेको थियो । संवेदनशील समयमा त्यसरी आएको देखेर उसले बाको उमेरका ग्राहकलाई हप्काउनसम्म हप्कायो । उसले एकदुई बिडा मात्र होइन दसै बिडा बनाएर दियो । र, भन्यो मामिला अलि मत्थर भएपछि मात्र आउनू । तर, भोलिपल्ट त्यही समयमा फेरि उही बा टुपुल्किए । त्यति मात्र कहाँ हो र ! उनको साथै अरू मुस्लिमहरू पनि आएर पानको लागि अनुरोध गर्न थाले । हुँदाहुँदा टोलका हिन्दु ग्राहकहरू पनि एकदुई गर्दै थपिँदै गए । सबैलाई छिटोछिटो पान लगाएर दिइन्जेल उसले के देख्छ ! त्यहाँ हिन्दु र मुसलमान उही पहिलाजस्तै पानको बिडा चपाउँदै मज्जाले गफ गर्दै बसेका छन् । कोरोनाकालमा पनि त्यस्तै भयो । त्यतिबेला एउटा मुस्लिम परिवार कोरोनाले संक्रमित हुँदा पूरै समुदायलाई नै छिःछिः दूरदूर गरिएको थियो । शङ्का, त्रास, खासखुसले वातावरण तनावमय थियो । त्यतिबेला पनि सियारामको पानको गुम्टी बन्द थियो । तर, पानको तलतल लाग्ने ग्राहकहरू उसको घरमै पुग्ने गर्थे । धेरैजसो त मुस्लिम ग्राहकहरू नै थिए । त्यो देखेर टोलको कसैले गस्तीको पुलिस बोलाइदियो । पुलिसहरू आएर सियारामलाई केरकार गरे । सफाइमा उसले भन्यो, सर म कसरी हिन्दु र मुसलमानबीच छुट्याएर दिऊँ ? लठ्ठी लिएर आएका पुलिसको मनमा खै के पर्यो । उनीहरूले कुनै कारबाही नगरी उसको ढोकाअगाडि एउटा डोरी बाँधिदिए । त्यसपछि भौतिक दूरी कायम गरी पान बेच्ने सल्लाह दिए । जाँदा पन्जा र स्यानिटाइजर पनि छाडेर गए । मान्छेहरू भन्छन् देशलाई जोड्न राजा चाहिन्छ रे ! सहरलाई जोड्न जक्सनमा सालिक चाहिन्छ रे ! म त भन्छु समुदाय, सहर र देश जोड्न सियारामहरू चाहिन्छ । भावी पुस्तालाई सुनाउन सियारामहरूका कथा चाहिन्छ । पट्टे बाबुम भन्न सक्दिनँ यो सहरमा पट्टे बाबु पाल्ने सोख कसरी सुरु भयो ? किन सुरु भयो ? कसले सुरु गर्यो ? तर, यो सहरलाई यदि कथैकथाको गन्ज मान्ने हो भने पट्टे बाबुले ती किस्सामा गीत भर्ने काम गर्छन् । किनकि सहरको रौनकको कथा यहाँका घमन्जादेखि राबडीसम्मले बताउन सक्छन् । तर, सहरमा हुने एक्लोपनको कथा केवल पट्टे बाबुले नै सुनाउन सक्छन् । पट्टे बाबु अर्थात् सुगा । मधेसीहरूले प्रेमले मिठ्ठु बोलाउँछन् । पहाडीहरूले पट्टे बाबु । सम्मान दिएर बोलाउँदा उनी शुकदेव भइजान्छन् । यो सहरको गल्ली भित्रभित्र छिचोल्दै जानुभयो भने तपाईले देख्नुहुन्छ, प्रायले यहाँ सुगा पालेको । बेलायतीहरू कुकुरको सोखिन भएजस्तै, जापानीहरूले बिरालो मन पराएजस्तै नेपालगन्जियाहरू सुगाका सोखिन हुन् । सुगा पनि जुनै खाले होइन करारा सुगा । घाँटीमा रातो घेरा भएको र कण्ठमा कालो घेरा बसेको, जसलाई कण्ठ लागेको सुगा पनि भन्छन्, जो मान्छेको बोली नक्कल गरेर ट्याइँट्याइँ बोल्छन् । यहाँ सुगा बिक्री हुने गरेकाले चिडीमारहरू भारतबाट तोता लिएर आउँछन् । तर, पारखीहरू मैदानी भूभागका तोता होइन, पहाडी भेगका सुगा मन पराउँछन् । नेपालगन्जमा करारा सुगा धेरैजसो माथि सुर्खेतबाट ल्याइन्छ । सुर्खेतका सुगा पन्ध्र सयदेखि दुई हजारसम्म पर्छ । यसको दाँजोमा भारतीय तोता सय रुपैयाँ मात्र पर्छ । भए पनि सुगाका सोखिनहरू महँगो पहाडी सुगा नै रोज्छन् । ती सुगाहरू ट्याइँट्याइँ बोल्ने मात्र होइन, तिनका आनीबानी पनि बडो नटखट हुने गर्छ । पाल्नेको घरको माहोल र मालिकको व्यवहारअनुसार सुगाको व्यक्तित्व पनि त्यसै प्रकारको हुन्छ । तिनका बारे सुगा मालिकहरूलाई सोध्नुपर्छ । प्रसन्नचित्त भएर ती सुनाउन थाल्छन् । कोही भन्छन् तिनको पट्टे बाबु बिहानबिहानै सीताराम सीताराम भनेर ब्युँझाउने गर्छन् अरे !कोही भन्छन् तिनको मिठ्ठु घरमा कसैलाई नदेख्दा बप्पा बप्पा भन्दै बोलाउँछन् अरे ! कसैका पट्टे बाबु घरमा नयाँ मान्छे देखेकी को होय, को होय ? भनी सोध्छन् अरे ! एउटाको मिठ्ठुले त भान्छामा खाना पाक्यो कि मिठ्ठु खाना खायो, मिठ्ठु खाना खायो भन्दै पिँजडाको कचौरा बजाउन थाल्छन् अरे ! अर्कोको पट्टे बाबु पिँजडाअघि दुई जना कुरा गरेको देखे कि भक् भक् भनी भगाउन थाल्छन् अरे ! कुनै पट्टे बाबु त टेढिएका हुन्छन् । सडकछेउ घर हुनेले दिनभरि पट्टे बाबुलाई घरअगाडि झुन्ड्याइदिएका हुन्छन् । आउनेजाने केटाहरू पट्टे बाबुलाई जिस्क्याएर गइदिन्छन् । दिनभरिको उल्ल्याइँले तिनी रिसले चुर भइसकेका हुन्छन् । अनि आफ्नो मालिकलाई देख्नेबित्तिकै तिनै केटाहरूले झैँ क्या बे, क्या बे भन्दै बेहोरा देखाउँछन् । त्यति मात्र कहाँ हो र ! कहिले कहिले त रिसले मालिकको औंला पनि टोकिदिन्छन् । यसरी पट्टे बाबुका रमाइला आनीबानी उनीहरू प्रेमले सुनाउने गर्छन् । सुनाउँदा सुनाउँदै थाहै नपाई उनीहरू आफ्नो एक्लोपनको कथा पनि सुनाइरहेका हुन्छन् । कुरैकुरामा उनीहरूबाट थाहा हुन्छ, सुगा पालेको कारण । कसैको पत्नी वा पति मरिसकेका हुन्छन् । बोलिरहने साथी नपाएर उनीहरूले सुगा पालेका हुँदा रहेछन् । कसैको सन्तान नभएर पालेका हुन्छन् । मिठ्ठुको नटखटपनमा उनीहरू बच्चाको कमी पूरा गरिराखेका हुँदा रहेछन् । कसैको परिवार भरिपूर्ण भएर पनि आफूलाई एक्लो महसुस गर्ने हुन्छन् । खालीपन काटिरहेझैँ उनीहरू भन्छन्, गर्मीको लामो दिन कटाउन सुगा पालेको । कोहीकोहीलाई चाहिँ पाल्नुको कारण सोध्दा, अर्थपूर्ण मौनता साधेर त्यसै भनिदिन्छन् । तर, सबै जनाले अन्त्यमा एउटै कुरा भन्छन्, यो पट्टुको ज्यादै माया लाग्छ । मेरो मनमा आउँछ साँच्चै मायै हो त ? मलाई लाग्छ, जजसले पिँजडामा सुगा पालिराखेका छन्, ती असलमा सुगाका मालिक हुन् । सुगाका प्रेमी होइनन् । सुगाप्रेमी त तिनीहरू त्यतिबेला हुन्छन्, जब उनीहरूको सुगा मर्छन् वा उडेर जान्छन् । छैन त विरोधाभास ! नपत्याए पूर्व सुगा मालिकहरूलाई सोध्नुस् । अब अर्को सुगा पाल्ने कि नपाल्ने ? जवाफ नसोचिएको आउँछ । साँच्चै भन्दै छु । छ जना भूतपूर्व सुगा मालिकहरूमध्ये कम्तीमा चार जनाको हृदय परिवर्तन भएकै हुन्छ । धेरै वर्ष पालेका सुगा जब मर्छन् बल्ल सुगालाई प्रेम गर्नुको अर्थ उनीहरूले बुझ्छन् । आफूलाई छोडेर कहिले नजाला भनेको सुगा जब उडेर जान्छन् बल्ल पन्छी हुनुको मर्म उनीहरूलाई बिझ्छ । जजसका सुगा मरेर जान्छन्, उनीहरूले शरीरलाई पीताम्बरले बेरिदिन्छन् । खाली जग्गा खोजेर खुला आकाशमुनि दफनाइदिन्छन् । आहत हुँदै आत्मग्लानिमा दुवै हात जोड्छन् । प्रार्थना गर्दै उनीहरू कसम खान्छन् अबदेखि पट्टु पाल्दिन । कुनै चरालाई पिँजडामा राख्दिन । यति वर्ष पिँजडामा राखेकामा आफ्नो पट्टुसित माफी माग्छन् । र, भोलिपल्टदेखि घरको छतमा भँगेरालाई पानी र कनिका राखिदिन्छन् । जजसका सुगा उडेर जान्छन्, उनीहरू एकदमै उदास हुन्छन् । छेउछाउका रूख बिरुवा हेर्दै आफ्नो सुगालाई खोजिरहन्छन् । रूखका हरिया डाली हल्लिँदा उनीहरू कल्पिन्छन् यस्तो गर्मीमा पट्टे बाबु कहाँ होलान् ? उँचो उडान भर्न बिर्सिएको आफ्नो सुगालाई सम्झिँदै डर मान्छन् कसले लग्यो होला ? वा कुनै जब्बर कौवाले ठुँगीठुँगी मारिदियो कि ? उनीहरूको मन कचोट्छ । आकाशतिर हेर्दै उनीहरू पनि कसम खान्छन् अबदेखि पट्टु कहिल्यै नपाल्ने । पिँजडामा कुनै चरालाई कैद नगर्ने । यसरी उनीहरू सुगाका मालिकबाट सुगाका प्रेमीमा रूपान्तरित हुन्छन् । पन्छीको आजादी बोध गर्ने वास्तविक पन्छीप्रेमी हुन्छन् । आखिर कसैसित मोहित हुनु र कसैलाई प्रेम गर्नुमा फरक त छ नि । 'लौट्के आइथेन'नेपालगन्जका ठेट अवधीभाषीमा एउटा चलन छ । आफ्ना आत्मीयसित बिदा हुँदा जाइथेन अर्थात् जान्छु नभन्ने । त्यसको सट्टामा लौट्के आइथेन भन्ने । अर्थात् फर्केर आउँछु । त हाजिरिन ! दास्तानएनेपालगन्जको कथान्तमा लौट्के आइथेन भन्नुअघि एउटा गुह्य कुरा भनूँ । यस सहरमा मभन्दा पनि पुराना रूखहरू छन् । उसो त हाम्रो आयु पनि २०० वर्षसम्म हुन्छ । तर, सहरमा ठडिन दिए पो ! खैर सहरको पितामह भन्नलायकको रूख रानीतलाउ अगाडिको बाबा कुटीमा छन् । ती वरको रूख कम्तीमा सय साल पुराना हुन् । कुटीमा बस्ने चौरासी वर्षकी वृद्धा भन्छिन्, उनी बाह्र वर्षमा बिहा गरेर ल्याइँदा ती वर त्यस्तै अजंगका थिए अरे । अर्को छन् पाकडको रूख । ती चौलिक्का बाबाको मजारअघि झ्याम्म परेर फैलिएका छन् । कोही भन्छन्, त्यो रूखलाई स्वयं चौलिक्का बाबाले लगाएका हुन् अरे । कोही भन्छन् ती आफ से आफ उम्रिएका रे । जसले जे भने पनि सबैले प्रेमले बोलाउँदा तिनी पकडिया भइजान्छन् । अर्को पाकडको रूख भगवान् तलौवामा छन्, जहाँ पहिले यौन व्यवसाय हुनेगर्थ्यो । तर, आज न त्यहाँ तलौवा (पोखरी) छ, न त्यहाँ यौनकर्मीहरू बस्ने गर्छन् । बस् त्यहाँ मन्दिर छ र मन्दिरछेउ पाकडको रूख, जो चुपचाप त्यस गल्लीको इतिहास आफूमा समेटेर उभिएका छन् । बागेश्वरी मन्दिर झर्ने खुड्किलोको बायाँपट्टि मिठाई बेच्ने पसल याद गर्नुभएको छ ? त्यो पसलभित्र एउटा पीपलको रूख छ । त्यो यति बडेमाको छ, त्यसलाई काटेर भवन बनाउने आँट त्यहाँको जग्गाधनीमा भएन । त्यसैले तिनले रूखलाई घरको बीचोबीच पारेर भवन बनाए । आज त्यो पीपल भवनसँगसँगै तीन तलासम्म ठडिएको छ । त्यसको टुप्पो चौथो तलाको छतबाट निस्केर चारैतिर झ्याम्मिएको छ । त्यति मात्र हो र ! पीपलको जरा तीन किलोमिटर वरिपरिका घरसम्म फैलिएको छ । हरेक घरमा त्यसको जरा कहीँ न कहीँबाट टुस्स निस्किरहेकै हुन्छ । तैपनि मान्छेहरूमा कुनै गुनासो छैन । उनीहरू भन्छन्, यी हाम्रा बाजेका पालादेखिका शनिश्चर बाबा हुन् । अब अरू कुनकुन रूखका बारेमा बताऊँ ? बुलबुलिया श्मशानघाटको सिमलको रूखबारे भनौं कि ? गगनगन्जको पीपलमाथि चढेको निमको रूखबारे चर्चा गरौं ? यस्ता वर, पाकड, पीपल, कदम र निमका रूखहरू सहर सँगसँगै हुर्केबढेका छन् । यी रूखमा सहरवासीका यादहरू बुनिएका छन् । त्यसैले यी रूखहरू सहरका स्मृति हुन् । यिनमा सहरवासीका जीवनी सुरक्षित छन् ।पुराना रूख काटिनु भनेको सहरको साझा स्मृति हराउनु हो । यी स्मृतिलाई बचाएर राखिएन भने सहरलाई विस्मरण हुन सक्छ । स्मरणघात डिमेन्सिया हुन सक्छ । सहरको साझा स्मृतिबिना नेपालगन्जका मान्छे कुनै पनि गन्जका बासिन्दा हुन सक्छन् । बोर्डरपारिको बाबागन्जका हुन सक्छन् । पूर्वी नेपालको वीरगन्जका हुन सक्छन् । वा हिन्दी उपन्यास राग दरबारी को काल्पनिक सहर शिवपालगन्जका पनि हुन सक्छन् । त्यसैले आफ्नो स्मृतिलाई बचाएर राख्ने जिम्मेवारी अब तपाईंको ।के गर्नु ! आफू त ढुक्कले यो पनि भन्न पाउँदिनँ लौट्के आइथेन !"
परदेशको पसिनापथ,"अवधारणागत अस्पष्टताको अर्को उदाहरण लेखक मैना धितालको फेरिएको धरती नफेरिएको नियति अध्यायमा भेटिन्छ । यस अध्यायमा प्रयोग गरिएको शब्द विपाली र त्यस्तै बर्मा गए कर्मसँगै जस्ता वर्गीय हेपाइलाई संकेत गर्ने उखान श्रम आप्रवासनमा संलग्न श्रमिक मात्रै नभई उनका परिवारकै अपमान हो भने विषयगत अध्येताका लागि भ्रम हो । नेपाली शब्दकोशमा यिनको अर्थ के हो र कुन सन्दर्भमा प्रयोग गर्न उचित हुन्छ, त्यो लेखकले नै जान्ने कुरा हो, तर पाठकलाई भ्रमचाहिँ पार्छ । उसो त यो अध्यायको उद्देश्य पनि प्रस्ट छैन । किनकि किताबले केन्द्रमा राखेको आप्रवासी श्रमिक र गैरआवासीय नेपाली फरक वर्गीय हिसाबले तर झिनो तन्तुले जेलिएका आयाम हुन् । तर, यो अध्याय पढ्दा यी दुवै आयाम छ्यासमिस भएर ब्यक्त भएको भान हुन्छ । किताब पढ्दा पाठकलाई झन्झट लाग्ने अर्को पक्ष हो सन्दर्भ दोहोरिने । पुस्तकमा तीनवटा सन्दर्भ धेरै ठाउँमा धेरैपटक दोहोरिएका छन्, जुन परिचयमा सम्पादकले उल्लेख गरिसकेपछि अन्य अध्यायमा दोहोर्याउनु जरुरी थिएन । नेपालमा श्रम आप्रवासनको इतिहास भनेर भनिएको गोर्खा भर्ती सन्दर्भ र अर्को पक्ष पछिल्लो जनगणनालाई आधार भनेर गरिएको श्रम आप्रवासनको अपुष्ट अनुमानित तथ्यांक, त्यस्तै तेस्रो सन्दर्भ हो विप्रेषणको अर्थतन्त्रमा टेवाको सन्दर्भमा आआफ्नै हिसाबकिताबको जिकिर । यी तीनवटै सन्दर्भ महत्त्वपूर्ण हुँदाहुँदै पनि ती बारम्बार जताततै दोहोरिनुले तिनको गहनतालाई अलिक हलुका बनाएको हो कि भन्ने भान हुन्छ । विप्रेषणको छलफल र त्यसको योगदानको पाटो राजाराम गौतमको नीतिगत सुधारकागजमा फड्को, कार्यान्वयनमा फितलो अध्यायमा राम्ररी जोडिन सक्थ्यो । अनि इतिहासको पाटो संक्षेपमा क्रम मिलाएर जनकराज सापकोटाले लेखेपछि अन्यले दोहोर्याउनु जरुरी थिएन । त्यस्तै पछिल्लो जनगणनाको साइनो परिचयमा आइसकेपछि उही पंक्ति अरूले साभार गर्नु उचित थिएन । किताब पढ्दा सबैभन्दा नमीठो लाग्ने अर्को पक्ष हो भाषा र शब्दको छनोट । चलनचल्तीका नेपाली शब्दका सट्टा ब्रोकर, सोसल डिस्ट्यान्सिङ, फिलिपिनो स्कुल अफ थट, कार्डियाक एरेस्ट, स्टेट सिम्बोल जस्ता शब्द प्रयोग गरिएका छन् । यी केही उदाहरण मात्रै हुन् थुप्रै अंग्रेजी शब्दशृंखलामा । पुस्तकमा लेखकहरूले मिहिनेत गरेको कुरा नकार्न सकिँदैन, तर गुणस्तर सामग्री तयार पार्न गुणस्तर सन्दर्भ सामग्रीको पनि उत्तिकै भूमिका हुन्छ । अध्यायहरूमा थुप्रै सन्दर्भ सामग्रीको प्रयोग भए पनि तिनको अद्यावधिकता र गुणस्तर खोजी गर्न सकिन्थ्यो । एउटै प्रतिवेदन धेरैपटक स्रोतका रूपमा अनि गैसस र अन्य सीमित उद्देश्य र समयका लागि तयार पारिएका स्रोत सामग्री धेरै प्रयोग भएको छ । नेपालमा श्रम आप्रवासनका विविध आयाममा थुप्रै प्राज्ञिक र नीतिगत अध्ययन भएका छन् । ती सामग्री सार्वजनिक उपयोगका लागि विद्युतीय स्रोतमा उपलब्ध छन् । केही अपवादबाहेक गुणात्मक अनुसन्धानात्मक सामग्रीको प्रयोग कमै देखिन्छ । समग्रमा पुस्तकले श्रम आप्रवासनको ज्ञानको भण्डारमा एउटा इँटा थपेको छ ।"
राउटे संसारसँग साक्षात्कार,"१ राउटे समुदायबारे थुप्रै गैरआख्यान लेखिएका छन्, वृत्तचित्रहरू बनेका छन् । तिनले राउटे समाजको आवरणमाथि एकसरो दृष्टि लगाउँछन् । अनन्त वाग्लेको पहिचान पुरस्कार विजेता उपन्यास कदम ले भने तिनको अन्तर्यलाई छाम्छ । यसकारण उपन्यासले पाठकलाई तिनको हृदयसँगै साक्षात्कार गराउँछ । पाठक पनि आफ्नो हृदयले नै तिनको आन्तरिक संसारमा प्रवेश गर्दै जान्छ । कदम पठनीय हुनुको मुख्य कारण यही हो । राउटे समाजबारे लिखित सम्भवतः यो पहिलो आख्यान हो, जसलाई मूलतः शैक्षिक र समाजशास्त्रीय महत्त्वको उपन्यास भन्न सकिन्छ । यसमा राउटेको जरा र पहिचान जीवित राखी त्यस समाजको जडताबाट बाहिर निस्केर उन्नत जीवन जिउन सफल एउटा समूहको राउटे युवाको संघर्ष, अनन्त इच्छाशक्ति र सफलताको कथा छ ।लामो समय पत्रकारिता गरेका वाग्लेको भाषा सरल र सम्प्रेष्य छ । त्यसले गर्दा राउटे जीवनशैली र संस्कृतिका अनौठा शब्दहरूका अर्थ बिस्तारै खुल्दै जान्छन् । गादो, पगरी, कोसी, मदुस, झकालो, गुना, रौतेला, लहरे बैसारी, गुरु बैसारी, गर्रा, ऐरा, राउटीजस्ता शब्द पहिलोपल्ट पढ्दा अपरिचित लाग्छन् । उपन्यास पढ्दै जाँदा गादो भनेको राउटेको शरीर वस्त्र, पगरी टाउकामा बाँध्ने बिँडा, कोसी, मदुस राउटे समुदायले काठबाट बनाउने घरेलु भाँडाकुँडा, झकालो जामा, गुना लंगुर जातको बाँदर, ऐरा सिकार, लहरे, गुरु र गर्रा उनीहरूका प्रसिद्ध लोकनृत्य, राउटी अस्थायी आवास भन्ने सजिलै बुझिन्छ । २दुल्लुको वासमती चामल, दैलेख पर्या भोको माया भन्या सानो होइन, कोठारीको रोको सल्यान साङ्कोटबाट कासो आउँदैन भोको पेट नानीको हाँसो आउँदैन उपन्यासमा मुखिया चैनबहादुर शाहीले हाल्ने यस्तो सवाईले सिंगै राउटे समाजको व्यथा बोल्छ । उपन्यासको कथावस्तु साधारण छ । बालकैमा बाबु गुमाएको टुहुरो राउटे कदम कल्याल शाही आफ्ना काका रउनाबाट काठका सामान बनाउन सिक्छ । रउनासँगै सामान बेच्न बजार र गाउँतिर जाने क्रममा उसको इच्छा र अनुभव फराकिलो हुँदै जान्छ । गाउँबस्तीका विद्यालय देखेर उसलाई पनि पढ्ने इच्छा जाग्छ । ऊ खलाँसी र पछि गाडीको चालक बन्ने सपना देख्छ । आगोले पोलेपछि समाजसेवी कर्मादेवीको पहलमा उपचार गर्न काठमाडौँ आउँदा इच्छाले पखेटा नै फैलाउँछ । उसको समुदायमा भने पढ्न, जागिर खान, वन छाडेर कतै जानै मनाही छ । उनीहरू ठाउँ फेर्दै वनैवन बसाइ सर्छन्, कन्दमूल, फलफूल जे भेटिन्छ खान्छन्, बाँदरको सिकार गरी मदिरा पिएर बेफिक्री हुँदै, नाच्दै, गाउँदै रौसेलो जीवन जिउँछन् । महिलाका जीवनमा भने उधुमै अन्धविश्वासका तगाराहरू, हीनता बढाउने र व्यक्तित्व खुम्च्याउने प्रचलनहरू छन् ।कदमलगायत केही केटाहरू मुखियाको आँखा छलीछली जंगलमा पढ्न थाल्छन् । कदम सुर्खेत गएर खलाँसी बन्छ, देश दुनियाँसँग परिचित हुन्छ र पछि कुशल चालक बन्छ । अन्ततः राउटे पर्यटनको अवधारणा साकार पार्ने अभियानअन्तर्गत काठमाडौँमा राउटे रेस्टुराँ खोल्छ । ३पत्रकार सिम्रिक शर्मालाई कदमले सुनाएको संघर्ष गाथा उपन्यासको मूल कथा हो । यस क्रममा अध्यायपिच्छे आउने भूमिकाले भने कथामा गतिरोध पैदा गर्छ । तर, कदमको जीवन संघर्षका क्रममा रोचक मोडहरू पटकपटक आउँछन् ।क) गुनाको सिकारसुत्केरीलाई गुनाको पोषिलो मासु ख्वाउन उनीहरू सिकारका लागि जंगल जान्छन् । बाँदर बस्ने मध्यवनमा पुगेपछि बूढापाकाहरू खरानीको लक्ष्मण घेरा लगाएर मन्त्र फुक्छन् । गौँडागौँडामा जाल कोचिन्छ । जाल नपुगेको ठाउँमा स्याउला कोचकाच पारिन्छ । सिंगै सिकार टोली सुसेली हाल्दै एकै स्वरमा हाहा हुहु गर्न थालेपछि बाँदरहरू आत्तिँदै रूखबाट झर्छन् र भाग्न खोज्दा जालमा पर्छन् । तिनलाई बन्चरा, लाठी र घोचा लगाएर छिनमै मारिन्छ । बालक बाँदरलाई भने ज्यान माफी दिएर छाडिन्छ । एकपल्ट एउटा बाँदर अग्लो रूखको टुप्पामा अटेरी भएर बसिरहन्छ । ढुंगा, घोचाले झटारो हान्दा पनि डेग चल्दैन । त्यसपछि सिकारीहरू रूखै काट्छन् । रूख ढलेपछि बाँदर पनि नआत्तीकन बिस्तारै रूखसँगै झर्छ र भुइँमा बजारिने बेला फुत्त फाल हालेर गायब हुन्छ ।ख) काठमाडौंमा प्रधानमन्त्री र नेताहरूसँग भेटघाटगिरिजाप्रसाद कोइराला अन्तिम पटक प्रधानमन्त्री हुँदा राउटे टोली काठमाडौं आउँछन् । सुकिलामुकिला प्रचण्ड सबैसित दरो हात मिलाउँछन् र हँसीमजाक गर्छन् । राउटेले दिएको कलात्मक कोसी र मदुसबारे पनि निकै चाख दिएर सोधीखोजी गर्छन् र पार्टीका तर्फबाट दस हजार रुपियाँ सहयोग गर्छन् । प्रधानमन्त्री गिरिजाप्रसादसँग भने उनीहरूको अनुभूति आत्मीय हुँदैन । बालुवाटार कम्पाउन्डमा उनले तिनलाई निकैबेर कुराउँछन् । भेट्दा पनि हाँस्दैनन् । खासै बोल्दैनन् । उपहार दिइएका कोसी र मदुसमा खासै रुचि दिँदैनन् । हेर्दै नहेरी सहयोगीलाई हस्तान्तरण गर्छन् ।उनीहरूको भक्तपुर यात्रा भने निकै रमाइलो हुन्छ । सबै पर्यटकीय स्थल घुमेपछि नेमकिपाका अध्यक्ष कमरेड रोहितलाई भेट्छन् । पार्टी संगठनका क्रममा उनी जुम्ला, दैलेख, हुम्ला, जाजरकोट सबै पुगेका रहेछन् र राउटेबारे पनि उनलाई राम्रो जानकारी हुन्छ । सबैलाई कालो टोपी लगाइदिएर उनी जुजु धौको सगुन दिन्छन् । अनि आउँदो दसैंलाई भनी तीन बोरा मगमग बास्ना आउने चिउरा उपहार दिन्छन् । राउटेका तर्फबाट उपहार दिइएका कोसी र मदुसबारे निकै चाख दिएर सोधखोज गर्छन् अनि आफ्ना कुरा खुलस्त राख्छन् । अन्त्यमा राउटेलाई नाचगानका लागि भनेर एउटा ठूलो मादल पनि उपहार दिन्छन्, जुन उनको पार्टीको चुनाव चिह्न थियो ।तत्कालीन एमालेका महासचिव माधवकुमार नेपालले पनि राउटेका बारेमा धेरै चासो देखाउँछन् । दस हजार रुपैयाँ सहयोग पनि गर्छन् । तर, उनले घर बनाएर स्थायी बसोवास गर्नुस् र बालबालिकालाई विद्यालय पठाउनुस् भनेको राउटेका मुखियालाई पटक्कै मन पर्दैन । उपन्यासमा यस्ता रोचक प्रसंग थुप्रै छन् । झाँक्री बाको वनझाँक्री दरबार यात्रा, मुखिया चैनबहादुरले काठमाडौँ जान लाग्दा नेपालगन्जमा पत्रकारहरूलाई अन्तर्वार्ता दिँदै गाएका सवाई, अन्तर्राष्ट्रिय फिरन्ता सम्मेलनमा चिल सिकारी कजाकको कथा, राजामामा कुसुन्डाको बयान, चालक समुद्र गुरुङले राउटे पर्यटनबारे कदमलाई दिएको सूत्र आदि । तीमध्ये पनि समुद्रको सूत्र राउटे समुदायको पहिचान कायम गर्दै तिनको उत्थान, विकास र आधुनिक युगमा प्रवेश गराउन निकै महत्त्वपूर्ण लाग्छ । ४उपन्यासको कथा वाचनमा समयक्रम खलबलिएको छ । राउटे प्रतिनिधिमण्डल काठमाडौँ आउँदाको समय पहिलो संविधानसभा चुनाव नहुँदैको हो । तर, त्यसअघि नै अन्य समुदायका मान्छेले उनीहरूसँग सेल्फी खिचेको प्रसंग बारम्बार आउँछ । सेलफोनमा सेल्फी प्रविधि आएको केही वर्षअघि मात्र हो । त्यसअघिकै कथामा कर्णाली प्रदेश, उपराष्ट्रपति लालध्वज पुन र उनकी छोरी दमयन्ती पुनका प्रसंगहरू आउँछन् । तर, नेपालको संविधान २०७२ ले बल्ल संघीयताको खाका कोरेको हो । उपन्यासमा कतिपय नेतादेखि कलाकार र लेखकहरू गौरीबहादुर कार्की, पूर्णप्रकाश नेपाल यात्रीजस्ता वास्तविक पात्र आउँछन्, केहीको भने अनुमान लगाउन सकिने गरी काल्पनिक नाम दिइएको छ । उपन्यासको अघिल्ला पृष्ठहरूको भाषा परिष्कृत छ । पछाडि भाषाको स्तर बिस्तारै खुकुलिन्छ । कदमजस्तो भुइँमान्छेले गरेको बयानमा ठाउँठाउँमा आउने अंग्रेजी र संस्कृत मूलका विशिष्ट शब्दहरूले दाँतमा बेसरी ढुंगा लगाउँछन् । कदम एक ठाउँमा भन्छ, राउटे हुनुमा मलाई गर्व छ । राउटेको लोकसंस्कृति, भाषा र पहिचानमा गर्व गर्न सकिन्छ, तर पछौटेपनमा सकिन्न । कुनै दलित जनले मलाई दलित हुनुमा गर्व छ भन्यो भने के होला ? त्यो भनेको उसमाथि गरिने छुवाछुतको व्यवहारमा पनि गर्व गर्नु हो । उसले त दलनबाट मुक्ति खोज्ने हो । राउटेको मामिलामा पनि कुरा यही हो । वाग्लेले चरम सीमान्तकृत समुदायको कथा लेखेर जोखिम मोलेका छन् । त्यसले नै यस उपन्यासलाई महत्त्वपूर्ण साहित्यिक दस्तावेज एवं समाजशास्त्रीय सन्दर्भसामग्री बन्न सघाएको छ । अन्य समुदायसँग सम्पर्क बढ्दै जाँदा राउटे समुदायले अहिले अँगालेको जीवनशैली लामो समय नटिक्ने पक्का छ । त्यसबाट छलाङ मार्ने युवकलाई नायक बनाएर र समुद्र गुरुङको योजना कार्यान्वयनको सुरुवात गराएर उनले राउटे समुदायले अँगाल्नुपर्ने रोडम्याप प्रस्ट कोरिदिएका छन् । राउटे समुदायको जीवनशैली भविष्यमा कस्तो हुनेछ भन्ने प्रस्ट संकेत पनि हो यो उपन्यास ।"
यो कस्तो अनुराग मिस्री ?,"लेखक जया ओझाको उपन्यास अनुराग मा नारीपुरुषबीचका प्रीतिको प्रारम्भिक भावदेखि त्यसपछिका आसक्ति, अनुरक्ति, स्नेह, प्रेम, प्रणय भेटिन्छन् । गुनासो र पछुतो पनि भेटिन्छन् । मिस्री अर्थात् उपन्यासकी मुख्य नारीपात्रले बेलाबेला मनोगत नै सही, गुनासो गरिरहन्छे । पछुतो मानिरहन्छे । उसलाई थाहा छ, चेतराजले उसलाई दिने साथ भनेको बन्द कोठाभित्रको मात्र हो । त्यो सम्बन्ध त्यही कोठाबाट अन्त्य हुनेछ । तैपनि ऊ चेतराजबाट अलग हुन सक्दिन । उता बाध्यताको बहाना बनाएर चेतराज अर्थात् उपन्यासको मुख्य पुरुष पात्र, जो विवाहित छ, उसले मिस्रीलाई रिझाउन र भोग्न छोड्दैन । मिस्रीको गुनासो र पछुतोबीच पनि चेतराजसँगको अनुराग अर्थात् मायाप्रीतिको सिलसिला चली नै रहन्छ । एकपटक होइन पाँचपटकसम्म एबोर्सन गर्नुपर्ने बाध्यता आइलाग्दा पनि न मिस्री चेतराजबाट अलग्गिन सकेकी छे, न त चेतराजले नै मिस्रीलाई भोग्ने इच्छा त्याग्न सकेको छ । कस्तो अनौठो अनुराग हो यो ? चेतराजले धेरै अन्याय गरेको छ मिस्रीलाई । त्यो अन्यायविरुद्ध आवाज उठ्न सकेको छैन । नारी शक्ति र सामर्थ्य निकै कमजोर देखिएको छ । आकर्षण र समर्पणमा सीमित हुन पुगेकी छ नारी अर्थात् मिस्री । सी ग्रेडका हिन्दी फिल्म अथवा त्यस्तै साहित्यमा पढ्न पाइने सस्तो प्रेमकथाजस्तै लाग्छ अनुराग भित्रको कथा पनि । तर, प्रस्तुति भने ए ग्रेडको छ । प्रेमका साह्रै मीठा धुन र गुनगुन छन् । पीडाका आह पनि छन् । यौनका लोभलाग्दा प्रसङ्ग पनि उत्तिकै छन्, जहाँ चेतराज र मिस्री खुलेरै प्रेम गर्छन् । कसैको सिफारिसमा जागिर खोज्न हिँडेकी मिस्री र मालिक चेतराजबीचको विवाहेतर सम्बन्धको कथा हो अनुराग । चेतराजले मिस्रीलाई प्रेमको नाउँमा धेरै शोषण गर्छ । तर, मिस्री स्वयं त्यही प्रेमको नाउँमा आफू शोषित हुन तयार भइरहन्छे । यतिसम्म कि चेतराजकी स्वास्नीले जन्माएकी छोरीलाई हुर्काइदिने जिम्मेवारी पनि निर्वाह गरिदिन्छे । सत्य सबै अवगत छ मिस्रीलाई । सबै थाहा पाएर पनि चेतराजको स्वार्थी प्रेमको बन्धनलाई चटक्क चुँडालेर जान सक्दिन मिस्री ।कथानकको विस्तार हेर्दा उपन्यासको अन्त्यमा सबथोक बर्बाद हुन्छ र भताभुंग हुन्छजस्तो लाग्छ, तर भएको छैन । सम्हालिएको छ चेतराजको घरसंसार । भला मिस्रीले चाहिँ धेरै दुःख खेपेकी छ । प्रेग्नेन्सी टेस्ट गर्ने किट किन्ने पैसासमेत नभएर उसले भारी तनाव झेलेकी छे । पटकपटक एबोर्सनको नमीठो पीडा भोगेकी छे । रगतमा निथ्रुक्क भिजेर अनिँदो रात काटेकी छे । आमा भएर पनि आमा हुन नपाउनुको असीम व्यथा सहेकी छे । प्रेमको नाउँमा आफ्नै सहमतिले धेरैपटक शारीरिक र मानसिक शोषणमा परेकी छे । उसैको बोलीमा भन्नुपर्दा उसले धेरैथोक गुमाएकी छे, जसको भर्पाई हुनै सक्दैन । सारमा भन्नुपर्दा मिस्रीको जिन्दगीको प्रेम र पीडाको कहानी हो अनुराग । पीडाको उरुङ छ अनुराग भित्र, जुन मिस्रीले भोगेकी छे, सहेकी छे । अनुराग नै सही, तर दुई नाउमा खुट्टा राखेर पार लाउन सकिन्न भन्ने सन्देश छ । सुदूरपश्चिमेली लवजले उपन्यासलाई फरक र मीठो स्वादको बनाएको छ । जब मिस्री रीताले जन्माएकी र आफूले हुर्काएकी छोरी मोक्षलाई लिएर बिदा हुँदै थिई, त्यसबेला घरको मूलढोका आधा खुला थियो । त्यो आधा खुलेको ढोकाले के संकेत गर्छ ? प्रस्ट छैन । मिस्रीकै प्रतीक्षा पो हो कि ?"
सङ्गीतका एक भर्च्युओसोको सम्झना,"बाल्यकाल छुट्दै थियो आयुको कन्तुरबाट र किशोरवयतर्फ लम्किँदै थिएँ म । तिनताक रात बडो अँध्यारो हुन्थ्यो, अहिले अलि फिक्का भएजस्तो लाग्छ अँध्यारो । त्यस्तो चुक घोप्टिएको रातमा रेडियो नेपालको रात्रिकालीन सेवामा बज्ने आधुनिक गीतहरूको कार्यक्रम सुन्नुको मजा नै बेग्लै हुन्थ्यो । अचेल जताततै आवाज छ । म ती दिनको कुरा गर्दै छु, जतिखेर कम थियो कोलाहल । र, म ती दिनको कुरा गर्दैछु, जतिखेर रेडियो कमै घरमा हुन्थ्यो । अहिलेजस्तो असङ्ख्य एफएम होइन रेडियो नेपालबाट मात्रै प्रसारण हुन्थे गीतहरू । त्यो पनि बिहान केही घण्टा, दिउँसो केही घण्टा र साँझदेखि रात नपरुन्जेल केही घण्टा । र, जोसँग रेडियो हुन्थ्यो तिनीहरू प्रसारणको अन्तिम घडीसम्म सकेसम्म ठूलो स्वरमा रेडियो बजाइरहन्थे । अहिले त्यस्तो बानी राम्रो मानिँदैन, तर त्यतिखेर त्यसबाट छिमेकीको शान्ति खलबलिन्छ भन्ने न बजाउनेको मनमा हुन्थ्यो, न अर्को छिमेकीलाई शान्ति खलबलिएको आभास हुन्थ्यो । र, मेरा लागि भने त्यो घन्काई मानौं वरदान नै थियो । आफ्नो घरको फुच्चे पानासोनिक रेडियोबाट सुनिने पातलो स्वरभन्दा रातको चकमन्नलाई चिर्दै आउने मर्फी रेडियोको आवाजमा ज्यादा गमक हुन्थ्यो र त्यो हृदयको गहिराइसम्म पुग्थ्यो । त्यही कालखण्डमा मैले एक रात एउटा गीत सुनेँ । गीत थियो सारा दिन अरूलाई बाडेँ, सायद यी रात मेरा । त्यो गीत मेरो बालमनले बुझ्योबुझेन के थाहा ? मेरो बालमनमा त्यो गीतको अर्थ कसरी खुल्यो होला ? पक्कै पनि त्यो गीतको गाम्भीर्य त बुझेन होला मनले । कसरी मेरो हृदयस्पर्श गर्यो कुन्नि त्यो गीतले ? जो मेरो मन पर्ने नेपाली गीतहरूमध्ये सधैं एक बन्यो । दाइ गोपाल योञ्जनसँग मेरो परिचय यही गीतबाट भयो । हुर्किँदै गएँ, सुन्दै गएँ, नयाँ नयाँ लेयरहरू खुल्दै गयो त्यस गीतको । र, नजिकको साइनो गाँसिदै गयो उहाँका अरू गीतहरूसँग, र जीवनलाई बुझ्न सिकाउँदै गए उहाँका गीतहरूले । गोपाल योञ्जनका कृतिलाई विश्लेषण गर्नु फूललाई पराग दिनु हो या फूललाई मानिसले सुगन्ध दिन खोज्नुजस्तै हो । उहाँका गीत मात्र मनोरञ्जन होइनन्, जीवनलाई हेर्ने ढङ्ग, प्रेमलाई महसुस गर्ने मन र जीवनयात्रालाई दिन सकिने सार्थक मोडहरूको खोजी हो । गीतमा काव्यरस भएन भने त्यो मृत शब्दहरूको थुप्रो मात्र हुन्छ । र, उहाँका गीतहरू नै छैनन्, जसमा त्यो रस नहोस् । रस त रस भयो, तर सुस्तरी त्यसमा लेखकको दर्शन नथाहापाउँदो तरिकाले गीतमा मिसाइदिनु अर्को कला हो । उहाँका गीतमा त्यस्ता उदाहरणहरू एक खोज्यो, अनेक भेटिन्छ । उदाहरणका लागि केही चोटले ज्ञानी हुन्छ, धेरै चोटले बानी हुन्छ । पढ्दा सरल छ, तर यसभित्रका लेयरहरू मान्छेका अनुभवपिच्छे र संवेदनअनुसार विभिन्न हुन पुग्दछ । अर्को एउटा गीतको हरफ छ मेरो गीत भन्ने अधिकार छैन, गीतको पो म हुँ, मेरो गीत होइन । काव्यप्रेमीलाई यस हरफले सोचको सागरमा डुबाइदिन सक्छ । सङ्गीतले गीतलाई आकार दिनुपर्छ, गीतले भन्न खोजेको कुरालाई सङ्गीतले अझ स्पष्ट गराइदिनुपर्छ । उहाँमा यो शील्प यथेष्ट थियो, जुन भाग्यमानी कलाकारको तकदिरमा मात्र हुन्छ । उहाँको तकदिरमा अर्को रमाइलो कुरा पनि छ त्यो के भने नेपाली आधुनिक गीतको इतिहासमा उहाँ एउटा यस्तो दुर्लभ सङ्गीतकार पनि हुनुहुन्थ्यो, जसले बनाएका सबै गीतहरू लोकप्रिय भएका छन् । एउटा कवि वा कलाकारको मन निर्मल, फोकस्ड र संसारको हितका निम्ति समर्पित हुनुपर्छ । उहाँका गीतहरू सुन्दा यही कुरा स्वस्फूर्त महसुस हुन्छ । कति गम्भीर छन् उहाँका प्रेमगीतहरू, सुन्नेहरूलाई नै थाहा छ कि तिनमा सस्तो भावुकता भेटिँदैन । गम्भीर छन् उहाँका देशप्रेम झल्किने गीतहरू र उहाँका स्पिरिचुअल (भजन होइन) गीतहरू । तिनमा धर्म होइन हिन्दु, बौद्ध, इस्लाम र इसाई दर्शनहरू सरलीकृत भएका छन् । पलिटिकल्ली करेक्ट भएर लेख्नुपर्ने बेला अहिले होला, ऊहाँको बेला त्यो थिएन, तर पनि उहाँका गीतहरू दोषरहित थिए । उहाँका गीतहरू सुन्दा लाग्छ, उहाँ बडो संवेदनशील हुनुहुन्थ्यो र आफ्ना हरेक गीतको आफैं समीक्षा गर्नुहुन्थ्यो श्रोतासमक्ष पुग्नुअघि । उहाँले रोम्यान्टिक, जीवनदर्शनका गीतहरू मात्र लेख्नुभएन, उत्तिकै सबल बालगीत पनि लेख्नुभयो । ती गीतहरू सेन्ट जेभियर्स र सेन्ट मेरिज पढ्ने त्यसकालका विद्यार्थीहरूले मात्रै सुन्न पाए । कारण, ती गीत रेकर्ड त भए, तर एकाधबाहेक उबेलाको रेडियोसम्म पुगेनन् । नेपाली आधुनिक गीतहरूमा दुःखका गीत या भनूँ गम्भीर गीतहरू ज्यादा छन् भनेर गुनासो गर्ने पनि छन् । गोपाल योञ्जनका गीतहरूमा पनि यही कुरा लागू होला । तर, हामीले हेर्यौं भने संसारभरि नै रमाइला गीतहरू कम छन् गम्भीर गीतका तुलनामा । भनिएको छ नि सबभन्दा मधुर गीत तिनै हुन्, जसमा विषादपूर्ण भावहरू हुन्छन् । वास्तवमा यदि कुनै सोचमा चुर्लुम्म डुब्ने कोसिस गर्यौं भने गम्भीर गीतमै खुसी फेला पर्छ । उहाँका गीतहरू सुन्दा तिनले र तिनमा भएका जुन दृष्टिकोणले जिन्दगी, प्रेम र सम्बन्धलाई हेर्न सिकाउँछ, त्यसले श्रोतालाई दर्शनको नौलो नेटोपारि पनि पुर्याउँछ । उहाँका गीतहरूले जीवन, प्रेम र सम्बन्धलाई बुझ्न सघाउँछ । र, ती गीतहरूले उदासीको सागरमा डुबाउँदैनन्, तिनले त आनन्दको आकाशमा कावा ख्वाउन लैजान्छन् । बुझाइको नवीन साम्राज्यमा पुर्याउँछन् र नौला डाइमेन्सनहरू देखाउँछन् तिनले । ती गीतहरू सुनेर अनेकन् श्रोताका चित्त शान्त हुन्छन्, र ज्युने नयाँ तरिकाको किरण सुन्नेहरूको सोचाकाशमा उदाउँछ ।अनुप्रास मिलाउँदैमा गीत बन्दैन । भाव चाहिन्छ र मुख्य कुरा गीतमा काव्य हुनुपर्छ । संसारभरिका चर्चित गीतहरू सुन्दा यही नै लाग्दछ । गोपाल योञ्जनका गीतहरू पनि काव्यले भरिएका छन् । उहाँ आत्मरतिका लागि गीत बनाउनुहुन्नथ्यो या भनूँ लहडमा काम गर्नुहुन्नथ्यो । उहाँका गीत सुन्दा हरेक गीत उहाँका निम्ति यौटा मिसन थियो । र, विविध विषयमा गीतहरू बनाउने उहाँको रुचि थियो । मेरो गीत म उभिएको धूलोले सुनोस (रचना : नगेन्द्र थापा), मलाई जिन्दगी यो लाग्दछ (रचना : ईश्वर बल्लभ), शिखर भने कहाँ, लिई गला नदीको, चौतारीमा बसेर रुन पाऊँ, मेरो गीत मेरै प्रतिविम्ब होइन, मेरो पाउमा आज, दर्पण छाया हेरीहेरी र मखमली चोलो जस्ता गीतहरूको सूची धेरै लामो छ, उहाँका गीत र सङ्गीतमा विविधता खोज्दै जाँदा । मलाई भने अक्सर उहाँको एउटा गीत याद आउँछ मन भाँच्ने कुरा, मन राख्ने कुरा । त्यतिबेला नौलो कल्पनाशीलतामा बनेको यस गीतमा धुन, एरेन्जमेन्ट र गायकीको हृदयस्पर्शी सम्मिश्रण भेटिन्छ । नारायणगोपाल आफैंमा श्रेष्ठ कलाकार हुनुहुन्थ्यो । आवाज मात्रै उहाँको गुण थिएन, प्रचुर काव्यचेत र सङ्गीतको गम्भीर ज्ञान पनि थियो उहाँसँग । उहाँ आफैं पनि सङ्गीत गर्न सक्षम हुनुहुन्थ्यो । गोपाल योञ्जनसँग भेट हुनुअघि उहाँ आफैंले पनि सङ्गीत नगरेको होइन । तर, दुवैबीच मीतको साइनो लागेपछि जुन आपसी सहकार्य भयो त्यो वास्तवमै नेपाली आधुनिक सङ्गीतका लागि वरदान साबित हुन पुग्यो । उहाँले नारायणगोपाललाई जति गीत दिनुभयो, ती सबै सुनमा सुगन्ध बने । त्यो सङ्गमबाट जति पनि गीतहरूको नेपाली सङ्गीत भण्डारमा अभिलेख भयो, ती कालान्तरसम्म नेपाली श्रोताहरूको हृदयमा गुन्जिरहनेछ । र, मेरो सम्झनामा रहेका दुईवटा त्यस्ता गीतहरू छन्, जुन गोपाल योञ्जनका तर्फबाट नारायणगोपाललाई अमूल्य मीत कोसेली हुन् चलचित्र कान्छी मा हिमालसरी म अग्लिरहेछु र बदलिँदो आकाश मा जन्मनुपर्छ हरेक मानिस । यी दुई त्यस्ता गीत हुन्, जसमा नारायणगोपालको माधुर्य र रेन्ज दुवै उजागर हुन्छन् । गोपाल योञ्जन आफैंमा कुशल गायक हुनुहुन्थ्यो, तर उहाँले लोकप्रिय हुन सक्ने सम्भावना भएका गीतहरू आफैंले गाउने लोभ गर्नुभएन । आफ्ना मीतज्यूलाई मात्र होइन, माणिकरत्न र ध्रुव केसीजस्ता गायकलाई पनि उहाँले हृदयस्पर्शी गीत दिनुभयो । नयाँ कलाकारहरूले बडो सङ्घर्ष गर्नुपर्ने तथ्य थाहै छ । उहाँले त्यस्ता कलाकारहरूको बाटो सधैं सहज गरिदिनुभयो । सुशीला कंसाकार, इन्दिरा मास्के र विमला राई, किरण प्रधान, उदितनारायण झा र प्रकाश श्रेष्ठजस्ता गायकगायिकाहरूलाई उहाँले गाउने अवसर दिनु त्यसैको उदाहरण हो । पुरानो कुरा हो । म गीत लेख्न खोज्थेँ, भावहरू भागिदिन्थे, शब्दहरू शून्यमा बिलाउँथे । गोपाल योञ्जनका गीतहरू याद आउँथे । मैले सोचेको गीत त उहाँले पहिल्यै लेखिसक्नुभएको हुन्थ्यो । अनि, म गीत लेख्ने मुड त्यागिदिन्थेँ । केही वर्षपछि मभित्र पनि कुनै कुरालाई हेर्ने नयाँ कोण जन्मियो । उही प्रेम हो, उही मिलन र विछोड हो, उही सफर हो जिन्दगीको, तर महसुस फरक हो भन्ने मलाई लाग्न थाल्यो र म फेरि गीत लेख्न थालेँ । तर, यो कुरा मैले उहाँका गीतहरू सुन्दासुन्दै गुन्गुनाउँदै सिकेको हुँ । एक दिन कवि दाइ दुर्गालालसँग गोपाल योञ्जनका गीतबारे चर्चा चल्यो । मैले आफूलाई कण्ठ भएका सबै गीतहरू दुर्गा दाइलाई सुनाइदिएँ । एकपछि अर्को गीत बडो स्वाद मानीमानी सुन्नुभयो दाइले । कहिले जिब्रो टोक्नुहुन्थ्यो, कहिले ओहो भनेर ओठ गोलोगोलो पार्नुहुन्थ्यो र कहिले घत लागेर मुन्टो हल्लाउनुहुन्थ्यो । जब मैले मेरो गीत मेरै प्रतिविम्ब होइन, जो फुटिजाने हैन, जो टुटिजाने हैन, आकाशजस्तो अमर गीत मेरा, मजस्तो दुई दिनको पाहुना हैन भन्ने गीत सुनाएँ दुर्गा दाइले मलाई रोक्नुभयो । त्यो गीतमा जुन भाव थियो, त्यसको नशा सायद उत्रिन दिन मन लागेन उहाँलाई । कोठामा केहीबेर सन्नाटा छायो । एक छिनपछि खाटबाट खुट्टा भुइँमा झारेर बसिरहनुभएका उहाँले निहुरिएको सोचमग्न मुहार उठाउनुभयो, मतिर पुलुक्क हेर्नुभयो र भन्नुभयो, धात्थें च्वय सःम्ह हला ? (साँच्चिकै लेख्न जानेका हगि ?) किशोरवयदेखि नै मेरो सङ्गत कलाकारहरूसँग भयो । साथी थिए, मञ्जु सिंह उर्फ डायमन्ड सिंह । गाउँथे रेडियोमा । उनैमार्फत ओमविक्रम, सुवर्ण लिम्बू, देव राना, अरुण थापा, मदन परियार आदि भेटिए । सिनेमा क्षेत्रमा लागेपछि दाइ प्रकाश गुरुङ र दीप श्रेष्ठ भेटिए । नारायणगोपालसँग अन्तरङ्ग सम्बन्ध बन्यो, दाइ अम्बर गुरुङसँग गहिरो मित्रता भयो । तर, गोपाल योञ्जनसँग ? अहँ, उहाँसँग मेरो सत्सङ्ग हुन पाएन । कलाको व्यापार हुने चलन नआइसकेको बेला नेपाली सङ्गीतलाई एउटा उपल्लो मोडमा पुर्याउँछु भन्ने आकांक्षा भएका मानिससँग मेरो एकपल्ट क्षणिक भेट भयो, त्यो पनि नारायणगोपालको अन्त्येष्टिको दिनमा । संक्षिप्त भेट, तर अर्थपूर्ण र स्मरणीय । कसरी मधुरो स्वरमा बोल्नुभयो, कसरी अम्बर गुरुङ, दीप श्रेष्ठ र मलाई आफ्नो कमलादीस्थित अफिसमा लैजानुभयो र स्वागत गर्नुभयो त्यो मेरो सम्झनामा कुँदिएर रहनेछ । उहाँ पृथक् हुनुहुन्थ्यो र भद्रमानव हुनुहुन्थ्यो उहाँसँगको पहिलो भेटको प्रभाव मलाई यसरी नै परेको छ । जसले उहाँलाई भेट्न पाएनन्, तिनका लागि उहाँका गीतहरू काफी छन्, उहाँ कुन स्वभाव र चित्तका मानिस हुनुहुन्थ्यो भन्ने कुरा बुझाउन । गोपाल योञ्जनले कहिल्यै पुरानो नहुने र नसिद्धिने अनेकौं उपहार काव्यसहितको गीतहरूमार्फत हामीलाई दिएर जानुभएको छ । वर्षौंदेखि वर्षौंसम्म उहाँका गीत सुनिरहँदा लाग्छ, ती गीतहरूका खुल्न बाँकी नयाँ पक्ष निकै छन् । उहाँका भावहरूको नयाँनयाँ लेयरहरू एकपछि अर्को खोतल्न र त्यसलाई बुझ्न खोज्यो भने सम्भवतः त्यो एउटा आनन्ददायी समय हुनेछ । सङ्गीत गर्ने मान्छे एउटा कुशल शब्दशिल्पी कसरी बन्नुभयो कुन्नि ? यदि उहाँमा त्यो गुण नहुँदो हो त नेपाली श्रोताहरूले त्यस कालखण्डलाई कस्ता गीतमार्फत अनुभूत गर्थे कुन्नि ? र, गोपाल योञ्जन जिउँदै हुँदा कतिले उहाँलाई एवं उहाँका कृतिलाई चिने, अहिले कतिले चिनेका छन् कुन्नि ? तर, नेपाली समाज रहुन्जेल उहाँका कृतिलाई चिन्ने, आस्वाद लिने र उहाँका विचारहरूले सिञ्चित भइरहने मनहरूको कमी हुनेछैन ।"
"मेरो एकल गायन, मेरो एकल श्रोता","बानेश्वर जाने उकालोको देब्रेतिर उपेक्षित रूपमा रहेको एउटा सानो ढिस्के डाँडो ! उजाड नीरस लावारिस ! के उदेक भयो कुन्नि, एक्कासि युवायुवतीहरूको चहलपहल देखिन थाल्यो त्यहाँ ! रमाइलो थियो वातावरण ! नाटकघरहरू तयार हुँदै थिए एउटा अलि ठूलो, अर्को अलि सानो, अझै अलि पर अन्य कार्यक्रमहरूका लागि मजाको एउटा अर्को हल पनि । ल एउटा रमाइलो गाउँ नै तयार भयो ! कतै कविता गोष्ठी, कतै नाटक, कतै सांगीतिक कार्यक्रम । उत्सुक दर्शक, कलाकारहरूको रमाइलो उपस्थिति ! होडिङबोर्ड, फ्लेक्स, पोस्टर र अन्य रंगीन कलाकृतिहरूद्वारा सजाइएको गुल्जार र रंगीन वातावरण ! सुनीलको सपनाको साकार रूप गुरुकुल डाँडो । तल सडकमा टेम्पो, माइक्रोबसका ड्राइभर र खलाँसीहरू गाडी रोकेर यात्रुहरूतिर हेर्दै कराउँथे, कोइ छ गुरुकुलमा झर्ने ? नाटकहरू हेर्न साथीहरूसँग म बरोबर गुरुकुल डाँडा पुगिरहन्थेँ । एक दिन नाटक सुरु हुन लागेको थियो, गुरुकुलका सञ्चालक सुनील पोखरेल मनिर आएर भन्नुभो, दाइ, आउने फागुपूर्णे गुरुकुलमा तपाईंको अनौपचारिक गीति कार्यक्रम गर्ने । म जिल्ल पर्दै थिएँ, सुनीलले एक सासमा अरू थप्नुभो, नाइँ भन्न पाउनुहुन्न दाइ, त्यो दिन तपाईंले नपत्याएका विशिष्ट श्रोताहरू आफ्ना अगाडि पाउनुहुनेछ । गीतको फर्माइस गर्नेचैं एक्लो म मात्र हुनेछु । तपाईंले मेरो छनोटका गीतहरू गाउने बस् ।लौ त्यो दिन आयो । दुईतीन दिनदेखि सचेत अनि सतर्क थिएँ म, मेरा विशिष्ट श्रोताहरूलाई गीत सुनाउन । को होलान् त ती विशिष्ट ! म मनमनै सोच्थेँ अनि सुनीलको अरू भनाइ सम्झन्थेँ, नामचैं भन्दिनँ, तपाईं आफैं सोच्नुहोला को होलान् ती ! तर, कार्यक्रममा गाइने गीतचैं सबै कवितात्मक, कलात्मक मात्र हुनुपर्छ । आम मान्छेहरू सोच्छन् तपाईं क्रान्तिकारी गायक हो, तर म त्यो मात्र मान्दिनँ । तपाईंका ती भावपूर्ण गीतहरूलाई सम्मान गर्छु म ।नयाँबजारको डेराबाट गुरुकुलतिर लाग्छु, पैदलैपैदल । रङ, अबिर, पिच्कारी, प्लास्टिकका पाउचहरू बोक्दै धुस्रेफुस्रे केटाकेटीहरू महसुरिएर सडकमा निस्किसकेका हुन्छन् । जोगिँदै, बच्दै गुरुकुल पुग्छु । आरोहण नाट्य समूहका एक हूल कलाकर्मीहरू देख्नेबित्तिकै होहल्ला गर्दै मलाई छोप्न आइपुग्छन्, ओहो दाइ, हजुर त चोक्खै ! हुन्न हुन्न हुन्न ! आरोहणका एक रंगकर्मी भाइले गालामा अबिर दल्दिहाल्छन् । दाजु म पनि हजुरको निधारमा अबिरको एउटा सानो टीका लाइदिऊँ है, लरबरिएको स्वरमा अर्को मूर्ति आइपुग्छ । तिनका अनुहारतिर हेर्छु लट्ठिएका राता आँखाहरू, लरबरिएको स्वर, बटारिएका परेला, कसैकसैको मुखबाट त दूधजस्तो सेतो के हो बगिरहेको ! नमज्जा मान्दै थिएँ, मेरो अनुहारको भाव पढेर एक जना बैनी नजिकै आएर अर्कै पारामा बिस्तारै होस पुर्याएर बोल्न थाल्छिन्, दाजु, हामीलाई गाली नगर्नू है । आज फागुपूर्णे, शिवका भक्तभक्तिनी भएका छौं । वर्षमा एक दिन त यस्तो हुन पनि पाउनुपर्छ नि हगि दाजु ? अलिपरबाट सिसाको गिलासमा सेतो झोल भरेर अलिअलि चुहाउँदै, पोखाउँदै, लडखडाउँदै मलाई ताक्दै कोही आइरहेको देख्छु । लौ यसले त मलाई घोट्टा पिलाएरै छोड्छ कि क्या हो ! होसियार हुँदै भित्रतिर लस्किन्छु । हलभित्र रित्ता कुर्चीहरू र खाली मञ्च देख्दा मन झल्याँस्स हुन्छ, ओहो म त यहाँ गीत गाउन पो आएको त !अब सुनीललाई कहाँ खोज्नु लौ यस्तो लथालिंगे वातावरणमा ! हैरान हुन्छु । बाहिर जाऊँ होली आतंक, भित्रको हालत यस्तो ! कि म झुक्किएँ ? आज हैन कि क्या हो ? कानमा सुनीलको आवाज प्रस्टै गुन्जिन्छ, फागुपूर्णेको दिन । एक जना भाइ फुत्त भित्र पस्छन,् सोध्छु, भाइ, सुनील कहाँ हुनुहुन्छ ? यतै हुनुहुन्थ्यो, खै कता जानुभो । तपाईं आए हार्मोनियम लग्दिनू भन्नुभाथ्यो । ऊसँग पल्लो घर पुगेर हार्मोनियम बोकेर ल्याउँछु । मौन हार्मोनियम बाजा, श्रोताविहीन हल अनि चुपचाप टोलाइरहेको म प्रस्तोता ! कताबाट हो फुत्त सुनील आइपुग्नुभयो । दाइ, सबै बिस्तारै आउँछन् । सबै आएपछि सुरु गर्नुहोला, म पनि आउँछु अहिले एक्कै छिनमा ।आधा घण्टा, एक घण्टा बित्न लागिसक्यो! अहँ कोही हलभित्र पस्दैनन् त ! हल खाली भए पनि मेरो मनभित्रचैं एउटा खपिनसक्नुको खुलदुली मच्चेको छ छमैले गीत सुनाउने मेरा विशिष्ट श्रोताहरू को होलान् त हँ ? मेरा चिनेका नचिनेका ती आदरणीयहरू !!!करिब एक घण्टा बित्न लाग्दा बिस्तारै वरिपरि हेर्दै एक जना श्रोता भित्र पस्नुहुन्छ । श्रद्धापूर्वक नमस्कार गर्छु । खै त अरू कोई छैनन्, म त ढिला भयो भन्दै आएको त अरू झन् ढिला रहेछन् । भित्र त्यति अँध्यारो छैन, ठिक्कको उज्यालो छ । भुइँमा चकटीहरू छन्, किन हो उहाँ त्यहीँ बस्न मन पराउनुभयो । म पनि कुर्चीमा बसिनँ, उहाँछेउको चकटीमा हार्मोनियम लिएर बसेँ । निकै लामो प्रतीक्षापछि पनि कोही आएनन्, आउने छाँट पनि देखिएन । अब म गीत गाउने सुरसारमा लागेँ । उहाँ मेरो आदरणीय एक्लो श्रोता, वातावरण सहज बनाउन मिठासपूर्ण तरिकाले कुराकानी गर्न थाल्छु : दाइ मेरो गीत सुन्न आउनुभो, तर दाइले मलाई त्यति चिन्नुहुन्छ र ?चिन्छु, खरो स्वरमा छोटो उत्तर ।तर, दाइलाई हाम्रो कार्यक्रमहरूमा मैले कहिल्यै देखेजस्तो लाग्दैन । हाम्रो गीतहरू सुन्नुभाको छ र ? नेपाल भाषाको कार्यक्रमहरूमा रामकृष्ण दुवालसँग तपाईंले गाएको सुनेको छु, त्यस्तै ठाडो उत्तर ।दाइलाई हाम्रो, मेरो कुन गीतको सम्झना छ होला त ? उत्सुक भएर सोध्छु । गाँ गाँम दनावा र दुर्गालालको झी गरिबया गरिब हे पासा भन्ने गीत । दाइ म पनि नेवार त नेवारै हुँ, तर पहाडे नेवार । मैले गाउँदा भाषा त्यति शुद्ध र प्रस्ट होला कि नहोला, जे होस् आज त्यै नेवारी गीतबाट कार्यक्रम सुरु गर्छु । झी गरिबया गरिब हे पासा हवैतिनी झिगु न ला आशा निकै घोरिएर एकचित्तसँग दाइले गीत सुन्नुभयो । केही प्रतिक्रिया दिनुभएन । मान्छेहरू भन्थे, उहाँ त्यस्तो मान्छे हो, जो दुई घण्टासम्म एक शब्द नबोली बस्न सक्नुहुन्छ । केही छिन हार्मोनियममा लयहरू खेलाएपछि मैले महाकवि लक्ष्मीप्रसाद देवकोटाज्यूको गीत गाएँ :सुनको दिन एक उदाउँछ रेफेरि केही चालचुल छैन । सुनील भाइ नभए पनि अब उहाँले मन पराउने एउटा गीत गाउने विचार गरेँ र भावुक हुँदै गाउन सुरु गरेँ :कोसीछेउ उभ्भेको सिमल जत्ति नि बाँच्दिनँ मत्यै सिमल काटी बनेको डुंगा जत्ति नि बाँच्दिनँ मएक दिन म मरुँला, संसारमा नरहुँलामेरो सिमलकाठको डुंगा पनि मक्किएर जालातर युगयुगसम्म यो नदी, यो आकाश रहिरहलानदी तार्ने बूढो माझीको काम यो संसारमा रहिरहलाओहो जीवन भन्नु के हो र, बाँच्दा गरिने काम न होअघिअघिका पूर्खाहरू, पछि आउने सन्ततिहरूयी दुवैको बीचको बहना लिएको म एकदम बूढो भैसकेँ, सेतै सेतै भैसकेँ त्यै सिमल काटी बनेको डुंगा जत्ति नि बाँच्दिन म कोसीछेउ उभ्भेको सिमल जत्ति नि बाँच्दिनँ मबडो भावुक भएर गीत सुन्नुभयो दाइले । कता कता हराएजस्तो पनि देखिनुभयो । जीवन भन्नु के हो र, बाँच्दा गरिने काम न हो भन्ने हरफ गाउँदा निधारमा हात राख्दै सोचिलो मुद्रामा बस्नुभएको दाइले एकपल्ट पुलुक्क मलाई हेर्नुभयो । बाहिर होलीको होहल्ला मत्थर भैसकेजस्तो लाग्थ्यो । शिवघोट्टा लगाएका भाइबैनीहरू पनि नशाको प्रभावबाट ढिला हुँदै लाखापाखा लागे कि झैं भान हुन्थ्यो ! एउटा गीत गाएपछि मैले पनि बिदा लिने विचार गरेँ । दाइ, यो प्रश्नगीत हो गौतमबुद्धसँग । यो गीतको बारे मैले केही भन्नै पर्दैन, दाइ आफैं धेरै जानिफकार हुनुहुन्छ । तर, दाइ यो गीत सुनेपछि यसले मलाई अर्कैखाले प्रभाव पार्यो । नेपाल भाषामा भएकाले यसको अर्थ म राम्ररी बुझ्दिनथेँ । रामकृष्ण दुवालजीले शब्दशब्दसहित सम्पूर्ण गीतको भावार्थ राम्ररी बुझाउँदै यो बौद्धमार्गीहरूको अति प्यारो गीत भएको बताउनुभयो । मलाई लाग्छ, बौद्धधर्ममार्गीहरू यो गीत आफ्नै सोच र बुझाइबाट गाउँछन् होला । तर, जब मैले यो गीत सुनेँ, सिकेँ आफ्नै सोच, आफ्नै अर्थ र बुझाइ । त्यसपछि गाउन थालेँ : झ्यालनं फय् वया मतजक सित यो माँझ्या तिगु गय् योमा झ्या तिगु गय्आदरणीय पाठकहरू, यहाँहरूसमक्ष म नेपाली भाषामा गीतको अर्थ राख्न चाहन्छु झ्यालबाट बतास पसेर निभाउन मात्र खोज्छ बत्तीलाई कसरी जोगाऊँ आमा, बत्तीलाई कसरी जोगाऊँ ? बत्तीस लक्षणले धपक्क बलेको हाम्रो मानवचोला चहकिलो बत्तीजस्तै सुन्दर र आकर्षक छ, तर झ्यालबाट पस्ने बतासले हरपल यो जीवनबत्ती निभाउन मात्र खोजिरहन्छ, यसलाई कसरी जोगाऊँ आमा म ? ज्ञानरूपी रत्नहरूले जगमगजगमग चम्किरहने हाम्रो मानव जीवन अमूल्य र अपारको छ । तर, हावाको झोंक्का झ्यालको खापा उघारेर कोठाभित्र पस्दै यो जीवनज्योति निभाउन मात्र खोज्छ आमा कसरी जोगाऊँ म, कसरी जोगाऊँ ! ज्ञानी मान्छेहरू भन्छन् बत्ती निभ्न नदिन झ्यालको खापामा चुकुल लाउने जुक्ति त छ नि ! तर, त्यो ज्ञान ममा छैन आमा, कसरी यो बत्तीलाई निभ्न नदिई जोगाइराखूँ म !! गीत सुनिसकेपछि दाइ केही बोल्न खोज्नुभएजस्तो लाग्यो, तर बोल्नुभएन । म उहाँको चेहरामा अनेकखाले भावहरूको उतारचढाव मिहिनसँग हेरिरहेको थिएँ । हलुका स्वरमा विनम्रतापूर्वक मैले गीतबारे आफ्नो धारणा उहाँलाई सुनाउन थालेँ, दाइ, म सानैदेखि राजनीतिक वातावरणमा हुर्किएँ । राजनीतिक क्षेत्रमा पूर्ण समर्पित मेरो ठूलो दाइ भनिरहनुहुन्थ्यो नीतिहरूमा श्रेष्ठनीति राजनीति । बुझ्नेहरूले बुझे पनि, नबुझ्नेहरूले नबुझे पनि राजनीतिबाटै देशका हरेक गतिविधिहरू सञ्चालन भइरहेका हुन्छन् । राजनीतिक प्रभाव देशका हरेक मानवजीवनमा परिरहेको हुन्छ । सात सालको क्रान्तिमा पूर्ण रूपमा होमिनुभएको दाइ प्रायः भनिरहनुहुन्थ्यो क्रान्तिमा साथ दिन हामी जनतालाई भन्ने गर्थ्यौं राणाशासन समाप्त पारेर, सात सालको महान् क्रान्ति हामी कांग्रेसी शक्तिबाट सफल भएपछि देशमा प्रजातन्त्रको उज्यालो दियो जगमगजगमग बल्न थाल्छ । न्याय, समानताको उज्यालोले देश स्वर्णिम युगमा प्रवेश गर्छ । नभन्दै जनताको शक्ति र साथ पाएपछि क्रान्ति सफल त भयो, प्रजातन्त्र पनि आयो, तर प्रजातान्त्रिक दियो चहकिलो भएर बल्न सकेन । फेरि बिस्तारै फर्कन थाल्यो उही पुरानै रीतिथिति, उही सामन्ती प्रणाली । कांग्रेस पसेका राणाकालीन ठालुहरूबाट उस्तै अत्याचारी गतिविधि ! फेरि पनि जनता समयसमयमा राजनीतिक परिवर्तनका लागि उठे, तर कुनै परिवर्तनले दियोमा तेल थपेन, बत्तीको इता उकासेन, अँध्यारो हटाउन सकेन, उज्यालो छर्न सकेन । नेपाली जीवनलाई सुखी र खुसी तुल्याउने लक्षणहरू केही देख्न सकिएन । गीतमा भनेजस्तो बत्ती त बल्यो, तर उज्यालो दिन सकेन । मैले मेरो दाइको भनाइ राखेपछि उहाँसँग प्रश्न राखेँ, किन दाइ, देशको हितमा चहकिलो बत्ती बल्न नदिने दूषित र विकृत शक्तिहरूलाई रोक्ने, हटाउने कुनै जुक्ति व्यवस्था हुँदैन ? धोका, विश्वासघात, बेइमानीहरूका षड्यन्त्रकारी गतिविधिहरू रोक्ने समाधानको कुनै चुकुल हुँदैन राजनीतिमा ? केही समयको मौनतापछि निकै भावुक र गम्भीर बन्दै दाइले मसिनो स्वरमा अड्की अड्कीे भन्नुभयो, रामेशजी, यो गीत मैले जीवनमा धेरै पटक सुनेको छु, तर यसलाई आज अर्कै कोणबाट हेर्ने दृष्टि जुन तपाईंले सुनाउनुभयो त्यसले मलाई छोयो । घरमा पुगेर म फेरि एक पटक यो विषयमा गम्भीर ढंगबाट चिन्तनमनन, विचार गर्छु । दाइ उठ्नुभयो । म पनि उठेँ । दाइलाई गुरुकुल आँगनको ढोकासम्म पुर्याएर फर्किएँ । त्यो दिन मेरा लागि अनौठो र अविस्मरणीय थियो । गीति कार्यक्रमको प्रस्तोता म एक्लै र मेरो कार्यक्रम सुन्ने श्रोता पनि नितान्त एक्लै !! रित्तो हलभित्र नयाँ अनुभूतिमा डुब्दै, हराउँदै धेरैबेर एक्लै बसिरहेँ ! मनले सोचिरहेथ्यो बोलाएको ठाउँमा हिँडेरै लुरुलुरु आइपुग्नुहुने अनि कार्यक्रम सकिएपछि पनि हिँडेरै लुरुलुरु घरतिर जानुहुने सत्यमोहन जोशी दाइ सायद यतिबेला डिल्लीबजार छिचोलेर बागबजारतिर पुग्नुभयो होला !"
"एक क्रान्तिकारी, एक लिजेन्ड","राजनीतिक विषयमा बनेका सिनेमाहरूमा तथ्य र कलाको संयोजन भए ती निकै प्रभावशाली हुन्छन् । केही महिनाअघि युट्युबमा मैले चिनियाँ सिनेमाहरू हेरेँ । त्यसमध्ये केही सिनेमा माओ त्से तुङ र चिनियाँ क्रान्तिसम्बन्धी थिए । चिनियाँ कम्युनिस्ट पार्टीको इतिहास, चिनियाँ क्रान्तिको इतिहास, माओ त्से तुङले लेखेका दार्शनिकराजनीतिक लेख, उनीमाथि लेखिएका अनेकौं पुस्तक पढेको पाठकको हैसियतमा यी विषयसँग सम्बन्धित सिनेमाहरू पहिले पनि हेरिसकेको थिएँ । तर, चीनमा चिनियाँ क्रान्ति, त्यहाँको संघर्ष, चिनियाँ कम्युनिस्ट पार्टी र त्यसका नेताहरूबारे समय समयमा नयाँ सिनेमा र टेलिफिल्महरू पनि निरन्तर बनिरहेकै हुन्छन् । निकै अनुसन्धान, अध्ययन र मिहिनेत गरेर बनाइने यस्ता सिनेमा जानकारीमूलक, तथ्यपरक र कलात्मकसमेत हुन्छन् । मैले हेरेका चिनियाँ फिल्ममध्ये यहाँ तीनवटाको चर्चा गरौं । चुन्यी कन्फ्रेन्स र द लिजेन्ड अफ १९३५सन् १९२१ मा स्थापित चिनियाँ कम्युनिस्ट पार्टीका संस्थापक नेतामध्ये एक थिए माओ त्से तुङ । त्यस वर्षको जुलाईमा चीनका विभिन्न भागबाट छानिएर आएका १३ जना प्रतिनिधिहरू सांघाईमा भेला हुन्छन् र चिनियाँ कम्युनिस्ट पार्टी गठन गर्छन् । त्यस सम्मेलनमा अनुपस्थित रहे पनि छन् तु स्यु पार्टीको महासचिव छानिन्छन् । तर, उनको नेतृत्वमा कम्युनिस्ट पार्टीले सही नीति लिन नसकेको र उनले बढी दक्षिणपन्थी नीति लिएको आरोप लाग्दै जान्छ । माओ त्से तुङ पनि उनका नीतिको आलोचकका रूपमा देखिँदै जान्छन् । त्यसपछि क्रमशः चु चु पाई, ली ली शान, वाङ मिङ, लो फु आदि नेतृत्वमा आउँछन् । र, उनीहरूको नेतृत्वमा पार्टीले यो वा त्यो प्रकारको उग्र वामपन्थी गल्ती गर्दै जान्छ । यी सबै नेताहरू सँगै कम्युस्निस्ट इन्टरनेसनलले खटाएका विदेशी प्रतिनिधिसँग पनि माओको वैचारिक संघर्ष चर्कंदै जान्छ । वैचारिक संघर्ष चर्कंदै जाने क्रममा सन् १९३२ मा भएको निङ्दु सम्मेलनले माओ त्से तुङलाई पार्टीको नेतृत्वदायी समूह र लालसेनाको कमिसार पदबाट हटाएर ओट्टो बारन, बो गुओ र चाउ एन लाईसहितको तीन जनाको समिति (थ्री पर्सन ग्रुप) लाई लालसेनाको नेतृत्व दिएको थियो । ओट्टो बारन कमिन्टर्नले चीनमा खटाएका प्रतिनिधि थिए र उनी जर्मन नागरिक थिए । कमिन्टर्नको प्रतिनिधिका रूपमा उनी चिनियाँ कम्युनिस्ट पार्टीका सबै महत्त्वपूर्ण बैठकमा भाग लिन्थे र निर्देशनसमेत दिन्थे । सैनिक मामिलामा समेत उनी हस्तक्षेप गर्थे । लङ मार्चका क्रममा चिनियाँ कम्युनिस्ट पार्टीले कोमिन्ताङसँगको लडाइँमा निरन्तर क्षति भोग्दै जान्छ । लालसेनाका सिपाहीहरू धमाधम मारिँदै जान्छन् । पार्टीले संघर्षमा निरन्तर धक्का खाँदै र असफलता भोग्दै जान्छ । यो बेलामा माओ त्से तुङ पार्टी र सेनाको नेतृत्वदायी कोर समूहमा हुँदैनन् । तर, उनी निरन्तर राजनीतिक र सैनिक क्षेत्रमा उग्र वामपन्थी गल्तीहरू भइरहेको तथ्यलाई औंल्याउँदै ती गल्ती सच्याउन जोड दिइरहन्छन् । निरन्तरको असफलताले गर्दा माओ त्से तुङले प्रस्तुत गरेका विषयमा छलफल गर्नुपर्ने अवस्थामा पार्टी पुग्छ । विशेषगरि माओ त्से तुङका विचारहरूमा चाउ एन लाई सहमत हुन्छन् र अरू नेतालाई पनि सहमत गराउने प्रयत्न गर्छन् । लङ मार्चकै क्रममा चुन्यी भन्ने ठाउँमा पुगेपछि चिनियाँ कम्युनिस्ट पार्टीको केन्द्रीय कमिटीअन्तर्गतको पोलिटब्युरोको विस्तारित बैठक बस्छ, १९३५ को जनवरी महिनाको १५ देखि १७ तारिखसम्म । त्यस बैठकमा माओ त्से तुङ पार्टीले तत्कालीन अवस्थामा लिइरहेको राजनीतिक र सैनिक नीतिको कडा आलोचना गर्छन् र आफ्ना वैकल्पिक नीति प्रस्तुत गर्छन् । कम्युनिस्ट इन्टरनेसनल (कमिन्टर्न) का प्रतिनिधि ओट्टो बारन र पार्टी महासचिवका रूपमा काम गरिरहेका बो गुओ माओको विपक्षमा उभिन्छन् । तर, चाउ एन लाई, चु तेह, लिन पियाओ, तेङ स्याओ पिङ, लिउ शाओ ची, छन् युनलगायतका महत्त्वपूर्ण नेताले माओ त्से तुङलाई साथ दिन्छन् । विशेष गरि पार्टीले भोगिरहेको असफलतामा अत्यन्त चिन्तित रहेका चाउ एन लाईले माओको विचार र नीतिको पक्षमा अरू नेताहरूलाई सहमत गराउन भूमिका खेल्छन् । ओट्टो बारन र बो गुओ, जो महसाचिवका रूपमा कार्यरत छन्, उनीहरू अल्पमतमा पर्छन् । चुन्यी सम्मेलनले माओ त्से तुङलाई पार्टीको नेतृत्वदायी कोर टिममा स्थापित गर्छ । माओ त्से तुङको विचार र नेतृत्वलाई पार्टीमा स्थापित गर्न चाउ एन लाईले निर्णायक भूमिका खेल्छन् । १९३२ मा माओलाई हटाएर बनेको ओट्टो बारन, बो गुहो र चाउ एन लाई रहेको थ्री पर्सन ग्रुप (तीन जनाको समिति) लाई विघटन गरिन्छ । माओ त्से तुङ, चाउ एन लाई र झाङ वेन तियाङ रहेको नयाँ समिति गठन गरिन्छ भने बो गुओका ठाउँमा झाङ वेन तियान (लो फु) महासचिवका रूपमा काम गर्न थाल्छन् । चुन्यीमा भएको त्यही कन्फ्रेन्सपछि माओ त्से तुङ निर्विवाद रूपमा चिनियाँ कम्युनिस्ट पार्टी र लालसेनाको सर्वोच्च कमान्डरका रूपमा स्थापित हुँदै जान्छन् । लालसेनाले निरन्तर सफलता प्राप्त गर्दै जान्छ । माथि उल्लेख गरिएका यिनै विषयवस्तुमा केन्द्रित भएर बनेको छ चुन्यी कन्फ्रेन्स शीर्षकको यस सिनेमा । चिनियाँ कम्युनिस्ट पार्टीको इतिहासमा चुन्यी कन्फ्रेन्स लाई इतिहास मोड्ने र नयाँ इतिहास बनाउने सम्मेलनका रूपमा लिइन्छ । कमिन्टर्नका प्रतिनिधिको तुजुकले ग्रस्त व्यवहार, हस्तक्षेप तथा रुसमा पढेर फर्केका २८ बोल्सेविकहरूको नेतृत्व र प्रभावबाट चिनियाँ कम्युनिस्ट पार्टीलाई मुक्त गर्ने काम पनि त्यही सम्मेलनले गरेको थियो । त्यही बैठकले जापानको विरोधमा लड्न संयुक्त मोर्चा बनाउने र च्याङ काई सेकको घेराबन्दी तोड्न गोरिल्ला युद्ध लड्ने माओको नीति पास गरेको थियो । यस्तो गम्भीर राजनीतिक विषयमा बनेको यो सिनेमाले चीनका जनताको संघर्ष, त्यहाँको तत्कालीन अवस्था र माओको राजनीतिक एवं सैनिक रणनीतिकारको भूमिकासमेत बुझ्न मद्दत गर्छ । कथा, पटकथा, संवाद, छायांकन र निर्देशनका दृष्टिले पनि सिनेमा अब्बल छ । सन् २०१६ को सेप्टेम्बरमा प्रदर्शन भएको यो सिनेमाको निर्देशन हु मिङ्गगाङ्ग र यु लानले गरेका हुन् । चुन्यी सम्मेलनलाई नै केन्द्रीय विषयवस्तु बनाएर बनेको अर्को प्रभावकारी चिनियाँ सिनेमा पनि छ । सन् २०१७ मार्चमा प्रदर्शनमा आएको द लिजेन्ड अफ १९३५ उस्तै प्रभावशाली छ । झाउ की र मा देलिनले यस सिनेमा निर्देशन गरेका हुन् । चुन्यी बैठकमा आफ्ना विचारले अरूलाई चित्त बुझाएर सैद्धान्तिकवैचारिक, सैनिक र रणनीतिक रूपमा आफूलाई नेता मात्रै नभइ लिजेन्ड कै रूपमा प्रस्तुत गर्न माओ कसरी सफल हुन्छन् भन्ने यस सिनेमाले देखाएको छ । लङ मार्चमा भोगेको दुःख, गरेको त्याग, च्याङ काई सेकको आक्रमणलगायतका विषयलाई सिनेमाले सिलसिलावद्ध देखाएको छ । सन् २०१६ मा चुन्यी बैठकमाथि केन्द्रित चुन्यी कन्फ्रेन्स लगत्तै एक वर्षपछि द लिजेन्ड अफ १९३५ सिनेमा बनेको हो । यसले पनि चिनियाँ कम्युनिस्ट पार्टी र चीनको राजनीतिक इतिहासमा चुन्यी सम्मेलनको प्रभाव, भूमिका निकै गहिरो अनि महत्त्वपूर्ण भएको देखाउँछ । यही विषयमा चीनमा अरू पनि थुप्रै सिनेमा र टेलिसिरियल बनेका छन् । यहाँ मैले हेरेका चुन्यी कन्फ्रेन्ससम्बन्धी दुई सिनेमाको मात्रै चर्चा गरेको हुँ । माओ त्से तुङ १९४९जनवादी गणतन्त्र चीन स्थापनाको ७०औं वर्षलाई ध्यानमा राखेर सन् २०१९ को सेप्टेम्बरमा प्रदर्शनमा आएको थियो सिनेमा माओ त्से तुङ १९४९ । यो प्रशंसित र सफल सिनेमाको निर्देशन हुवाङ्ग जियानसिन र निङ्ग हाइकियाङ्गले गरेका हुन् । हुवाङ्ग जियानसिन तिनै निर्देशक हुन्, जसले द फाउन्डिङ अफ ए पार्टी र द फाउन्डिङ अफ ए रिपब्लिक जस्ता चर्चित, प्रशंसित र सफल फिल्म बनाएका थिए । यो सिनेमा सन् १९४९ मा गणतन्त्र चीनको स्थापना हुने बेलाको सन्दर्भ र पृष्ठभूमिमा बनेको छ । यो सिनेमाले चिनियाँ इतिहास र क्रान्तिका केही महत्त्वपूर्ण घटनाको पुनःस्मरण गराउँछ । सिनेमामा केही महत्त्वपूर्ण युद्ध र गृहयुद्धका कठोर दृश्यहरू छन् भने माओ त्से तुङको पारिवारिक जीवनका केही पक्षलाई पनि चित्रण गरिएको छ । माओको सरलपना, उनको व्यक्तित्वका केही विशेषता, अंगरक्षक र साना नानीहरूसँग रमाउने स्वभाव, आफ्ना छेउछाउका सामान्य मानिसबारे समेत ध्यान दिने मानवीय विशेषता र रंगमञ्चकलाकारहरूप्रति सम्मान एवं प्रेम दर्साउने स्वभावमाथि पनि सिनेमामा स्वाभाविक चित्रण छ । तर, सिनेमाको केन्द्रीय विषयवस्तु भने चिनियाँ लालसेनाले जित्दै राजधानी पेकिङ (बेइजिङ) नियन्त्रणमा लिन लागेको, च्याङ काई सेक पराजित हुँदै ताइवान भाग्न लागेको र माओ त्से तुङले नयाँ जनवादी चीनको घोषणाको तयारी गरिरहेको सेरोफेरोमा छ । नयाँ चीनको निर्माण गर्न चीनका एक से एक प्रतिभाको परिश्रम, संघर्ष, लाखौं चिनियाँको बलिदान परेको विषयलाई सिनेमामा कलात्मक ढंगले देखाइएको छ । सिनेमाको केन्द्रीय पात्र र मुख्य नायकका रूपमा माओ त्से तुङ छन् । तर, चाउ एन लाई, लिउ साओ ची, सुङचिङ लिङ, तेङ सियाओ पिङ, ये चियन यिङ, लिन पियाओ, चु तेह, माओका छोरा माओ आन यिङ, च्याङ काई सेकजस्ता ऐतिहासिक पात्रहरूको अभिनय पनि यस सिनेमामा अत्यन्त स्वाभाविक छ ।चीनका विख्यात पटकथा लेखक हे जी पिङका साथै अन्य दुई मिलेर तीन जनाले लेखेको यो सिनेमाको पटकथा गतिवान् छ । प्राविधिक रूपमा पनि सुन्दर यो सिनेमा जम्मा ६७ दिनमा निर्माण भएको थियो । राजधानी पेकिङ (बेइजिङ)को पश्चिमपट्टि पहाडमा रहेको बगैंचासहितको परम्परागत भिल्लामा माओ त्से तुङ दलबलसहित बसेका हुन्छन् । च्याङ काई सेकका गुप्तचरहरू हत्या गर्न माओ खोजीरहेका हुन्छन् । तर, केन्द्रीय कमिटीको बैठक, नेताहरूसँगको छलफल र नयाँ चीनको घोषणाको रूपरेखा कोर्न व्यस्त हुन्छन् माओ । यस सिनेमामा राजनीतिक विषय प्रमुख भए पनि सिपाही र योद्धाहरूका प्रेमप्रसंग अनि पारिवारिक घटनासँगै जीवनका ससाना विषय समेटिएका छन् । पटकथा अत्यन्तै स्वाभाविक छ भने निर्देशन पनि प्रभावकारी छ । माओ त्से तुङ नयाँ चीनका पिता समान कसरी थिए भन्ने तथ्यलाई सिनेमाले मिहिन ढंगले देखाउन सफल भएको छ । त्यसबेलाको पेकिङ (बेइजिङ) र त्यस वरपरको कालखण्डको पनि चित्रण छ सिनेमामा । यस फिल्ममा माओ बनेका कलाकार ताङ्ग गुओ चियाङ्गले पहिले पनि धेरै टेलिसिरियल र फिल्महरूमा माओको भूमिकामा अभिनय गरेका थिए । यो फिल्ममा अभिनय गरिसकेपछि उनले भनेका थिए, माओ त्से तुङको मानिसक र भावनात्मक संसारलाई बुझ्न मलाई यो भूमिकाले निर्क मद्दत गर्यो ।यो सिनेमाले चिनियाँ इतिहासको गौरवशाली कालखण्डको छोटो समय र प्रसंग मात्रै समेटेको छ । तर, त्यो समय, प्रसंग र कालखण्डका पात्रले इतिहासलाई नयाँ मोड र दिशा दिइरहेको तथ्यलाई सिनेमाले प्रभावशाली ढंगले स्थापित गरेको छ । लेखन, गायन, नाटक मञ्चन वा सिनेमा निर्माणजस्ता विषय मानव समाजका सांस्कृतिक सिर्जना हुन् । यी सिर्जनामार्फत मानव समाजले आफ्नो इतिहास, व्यथा, गाथा र कथाहरू भनिरहेको हुन्छ । आफ्ना आशा, आकांक्षा र भविष्यलाई सिर्जनामार्फत मानव समाजले खोज्छ । विगतको गौरवशाली इतिहास र त्यसका घटनालाई नयाँ पुस्तामा जानकारी गराउने प्रभावशाली कला माध्यम पनि हो सिनेमा । राम्रा सिनेमाले दर्शकलाई संवेदनशील, सचेत, सभ्य, सुसंस्कृत नागरिक बन्न प्रेरित गर्छ भने आफ्नो इतिहास, सभ्यता, संस्कृति, स्वाभिमान र कलाबारे पनि जिज्ञासु अनि जानकार बनाउँछ । आजको चीनको नयाँ पिँढीलाई हिजोको दुःखका दिन र संघर्षहरूको सम्झना नहुन सक्छ । तर, यहाँ उल्लेख गरिएका तीन सिनेमाले माओ त्से तुङको मात्रै नभइ तत्कालीन परिवेश, इतिहासलगायत अरू महत्त्वपूर्ण एवं ऐतिहासिक पात्र तथा घटनाहरूबारे बुझाउँछ । नेपाली सिनेकर्मीहरूले पनि यस्ता फिल्म हेर्नु जरुरी छ । राम्रा फिल्म हेर्नु पनि एउटा अध्ययन हो । विश्वसिनेमाका प्रवृत्ति, प्रभाव, प्रविधि र तरिकाबारे जानकारी भयो भने हामी पनि हाम्रा कथाहरू सिनेमामार्फत् सुन्दर ढंगले भन्न सक्छौं । यी तीन फिल्मले चिनियाँ इतिहासका केही झलक र झिल्काहरू देखाएका छन्, जसले चिनियाँ इतिहास र क्रान्ति बुझ्न सघाउँछ ।"
"खोलाको किनारामा, राज्यको किनारामा","चाहे व्यक्ति होस् या समुदाय सबैका आआफ्नै कथा छन् । माया, प्रेम, सद्भाव र अभावका कथा छन् । बादी समुदायको भोगाइ पनि आफैंमा एउटा कहालीलाग्दो कथा हो, जसमा अभावै अभाव छ अनि छ जमिनको ब्यथा । अन्धकार भविष्य र पिल्सिएको एक मुठी सासभन्दा बाँकी केही छैन त्यहाँ ।मान्छेहरू जस्ता देखिने यी अमान्छे हरू इतिहासदेखि नै एकाधबाहेक अधिकांश खोला किनारमा घर बनाई बसेका छन् । जीविका धान्नका लागि बालुवा चाल्न वा माछा मार्न सहज होस् भनेर अमान्छे हरू खोला किनारामा बसेका होलान् भनी अन्दाज लगाउनुभो भने तपाईंको अन्दाज स्वाभाविक छ, तर वास्तविकता यस्तो छैन, निकै तीतो छ । जात व्यवस्थामा आधारित समाजको पीँधमा रहेका बादी समुदाय सदियौंदेखि बहिष्करणको दलनमा भासिन बाध्य भए । बहिष्करणको कुनै हद थिएन । कथित उच्च जात कहलाइनेहरूले बादी समुदायका मान्छेलाई छुँदा पनि छुँदैनथे । दलितभित्रको पनि दलित मानिने यो समुदाय अन्य दलित समुदायबाटै पनि अपहेलित र तिरस्कृत बन्यो । मानिसका जीवनमा भैपरी आउने दुःख र सास्तीहरूमा, अझ भनौं मर्दापर्दा पनि समाजको साथ पाएन बादी समुदायले । जिउँदाको जन्ती, मर्दाको मलामी, सुन्दा सुन्दर लाग्ने यो कहावत अभिशाप बन्यो यो समुदायका लागि । बादी हुनु भनेको अपशकुन हुनु थियो बादीबाहेकका मान्छेका लागि । त्यसैले परिवारका मरुहरू पनि एक्लै सामाना गर्नुपर्यो बादिहरूले । मृत्युजस्तो जीवनको अन्तिम सत्यमा पनि सहारा दिने कोही नपाएपछि बादीहरू खोला किनारहरू खोज्दै बस्न थाले । परिवारले सहजै आफ्नै बलबुतामा लास गाड्न सकून् भनेर उनीहरू खोला किनारामा बसेका हुन् । पाउनु र गुमाउनु केही नभएका बादीहरूले खोला किनारामै जीवन सहज भएको महसुस गर्न थालेपछि बस्तीहरू बसाउन तम्सिए । बस्ती बाक्लिएपछि लास जलाउने चलन अवलम्बन गरे पनि पहिले गाड्ने गरिन्थ्यो । यसरी बहिष्करणले खोला किनारमा पुर्यायो बादीहरूलाई । जीवन धान्ने बाध्यताले खोला किनारमा पुर्यायो बादीहरूलाई । किनारालाई सहारा बनाएका बादीहरू आज पनि त्यहीँ छन् राज्यको किनारामा, खोलाको किनारामा । दुवैको किनारामा ।सुर्खेतको वीरेन्द्रनगर कर्णाली प्रदेशको राजधानी अर्थात् मुटु हो । यहीँबाटै विकास र समृद्धिका सपना सञ्चार हुने गर्छन्, यहीँ छ बादी बस्ती वीरेन्द्रनगरबाट करिब दस किलोमिटर पूर्वको झुप्रा खोलाको किनारामा । यहाँ करिब १ सय १६ घर धुरीको बाक्लो बस्ती छ, जो आज पनि समृद्धिको सपना बुन्दै अन्धकारमै रुमलिइरहेको छ । यो बस्तीको अवस्था काठमाडौंका लागि कर्णाली भनेझैँ छ, जहाँ आज पनि बिजुली, पिउने पानी, शिक्षा तथा स्वास्थ्यजस्ता आधारभूत आवश्यकता पुगेकै छैन । बाटोघाटो र रोजगारी त दूरको कुरा भयो । घना जंगलबीच बग्ने झुप्रा खोला किनारलाई सहारा बनाई जीवन धानेका उनीहरूको जीवनको केन्द्रविन्दु भनेकै खोलाको बालुवा मात्रै हो । बालुवामै उनीहरूको जीवन निर्भर छ । तर, अहिले त्यही बालुवा उठाउन पनि ठेकेदारलाई ठेक्का दियो स्थानीय सरकारले । उनिहरूको जिउने आधार खोसियो । कस्तो विडम्बना ! किनाराको बालुवा देख्ने स्थानीय सरकारले त्यही बालुवाकै सहारामा बाँचेका हरूलाई देखेन, तिनका आँखाबाट झरिरहेका आँसुका भेल देखेन । वर्षात्मा छाना र खाना दुवैबाट बन्चित उनिहरूका भोको पेट र आङमा टाँस्सिएको च्यातिएको थोत्रो लुगा देखेन । अहिले पनि वर्षामा ढुङे युगझैं ओढारमै बस्नुपर्ने बादीको बाध्यतालाई नियालिरह्यो मात्रै स्थानीय सरकारले । यस विषयमा बादी समुदायले आवाज नउठाएको होइन, कयौं बिन्ती नगरेको होइन, सानोतिनो विद्रोह पनि गरिएकै हो, तर स्थानीय सरकारले हाम्रा आवाजलाई ध्यान दिएन । सुनेन कि नसुनेझैं गर्यो ? उही जानोस् । यो बस्तीको आहत न स्थानीय सरकारले देख्छ, न प्रदेश, न संघले । कर्णालीको राजधानी सहरको केन्द्रविन्दुमै रहेको यो बस्ती त चरम दमन र शोषणमा छ भने अन्य ठाउँमा बादी समुदायको अवस्था कस्तो होला ? सम्झेरै आङ सिरिङ्ग हुन्छ ।बादी समुदायभित्रैको यो कथा, इतिहास र वर्तमान आजसम्म कमै सुनिए, लेखिए । अझ समुदायका महिला तथा बालबालिकाको अवस्था झनै दयनीय छ । आधारभूत आवश्यकता पनि पूर्ति नहुँदा अधिकांश बालबालिकाको भविष्य अन्धकार भइरहेको छ । महिलाहरूको त अस्तित्वमै बारम्बार सवाल उठाइन्छन् । फरकफरक समयमा अनेकन् पात्रहरूले बादी महिलाको बाध्यतामा टेकेर शोषण गरे । उनीहरूको स्वाभिमानइमानको हुर्मत काढे । बादी महिलाको विवशतालाई यो वर्तमानले गम्भीर विवेचना गरोस् । यो कस्तो व्यवस्था हो, जहाँ सधैं कसैलाई कसैले नङ्ग्याइरहन्छ ? र, नङ्ग्याउनेहरू शानको जिन्दगी बाँच्छन् र नाङ्गिनेहरूको विवशतालाई यही व्यवस्थाले बारबार उदाङ्गो बनाइरहन्छ ? मलाई अच्चम लाग्छ, ती मान्छे देखेर जसले प्रकाश सपुतको गीती भिडियोको पन्ध्र सेकेन्डको क्लिपलाई लिएर वकालत गरे, नारीहरूको अस्मिता र अस्तित्वको बयान गरे, तर बादी महिलाको चरित्रलाई खुलेआम लिलाम गर्दा पनि तिनले चुइँक्कसम्म बोलेनन् । राज्य व्यवस्थाले नै मान्छे नमानेको यो समुदायभित्रका महिलालाई पुरुषप्रधान समाजका पितृसत्तात्मक मनोविज्ञानका मान्छेले कसरी महिला मानून् त ? जात व्यवस्थाले जकडिएको यो संरचनामा बादी समुदायले कहिल्यै आत्मासम्मानका साथ सास फेर्न पाएन । र, यही सामाजिक संरचनाभित्र बादीहरू कहिल्यै अरूको जस्तो समान सपना देख्न सक्ने अवस्थामा छैनन् र पनि समानताका खोक्रा सपनाहरू बुनिइरहन्छन् । देशमा संविधान आयो । त्यसको मौलिक हकमै लेखिए दलितका हक अधिकार, जमिन, आवास, सम्मान, समानता आदि इत्यादि, तर कागलाई बेल पाक्यो हर्ष न विस्मात भने झैं भयो बादी समुदायका लागि । मौलिक हकअन्तर्गत नै दलित हक अधिकार समेटिएपछि बादी समुदायले पनि राहतको सास नफेरेको कहाँ हो र ? तर, ती हक कागजमै सीमित भए । यता बादी समुदायको दैनिन्दिनको मिहिनेत भनेकै एक छाक टार्नु मात्रै हो । न यहाँ वर्तमान छ न भविष्य । छ त केवल बालुवा, गिट्टी अनि असीमित दुःख । सदियौंदेखि जीवन र जमिनका लागि लडाइँ लडेको बादी समुदाय किनारामै छ, भोक प्यासमा छट्पटिँदै । राज्यले आफ्नो संरचनाभित्र अटाउन नसकेको यो समुदाय अब पहिचान र भोकको मात्रै होइन, अझ भनौं तिम्रो व्यवस्थाभित्र बादी समुदायलाई पनि अटाइदेऊ भनी आफ्नो रोदन मात्र देखाउने छैन । अब तिम्रो समाजिक संरचना र तिम्रो सत्ताविरुद्ध सडकमा संघर्ष गर्नेछ, किनभने बारबार फेरिएको तिम्रो व्यवस्थाले मेरो अर्थात् समग्र बादी समुदायको अवस्था फेर्न सकेन । अब बादी समुदायले आफ्नो अवस्था आफैं फेर्नेछ ।"
