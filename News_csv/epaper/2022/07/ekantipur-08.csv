शीर्षक,विवरण
जब 'ज्वाइँ साप' ले महानगर चलाए,"(पोखरा)धनराज आचार्य पोखराका मेयरमा निर्वाचित भएपछि निवर्तमान मेयर मानबहादुर जीसीकी कान्छी छोरी अञ्जु जीसीले फेसबुकमा भावुक पत्र लेखिन् । दबाब दिनेहरूले मेयरलाई अस्पतालको बेडसम्म पुर्याउन सक्ने भएकाले सचेत भएर काम गर्न नवनिर्वाचित मेयरलाई उनको सुझाव थियो, पत्रले निकै चर्चा पायो । उनको चेतावनी शतप्रतिशत जायज थियो भन्ने पुष्टि भएको छ किनकि तत्कालीन मेयरको कार्यकालमा पोखराका सार्वजनिक जग्गा बिचौलियालाई दिने शृंखला मात्र चलेन, अन्तिममा मेयरका ज्वाइँ (अञ्जुका भिनाजु) ले नै सरकारी जग्गा किर्ते गरेर लिज मा लिएको खुलासा भएको छ । एक वर्षअघि, १ साउनमा तत्कालीन मेयर जीसी निवासमा एक्कासि ढलेपछि पोखराकै मणिपाल अस्पताल लगियो । मस्तिष्कघात भएकाले अस्पतालले काठमाडौं रेफर गर्यो । हेलिकोप्टरबाट बाँसबारीस्थित न्युरो अस्पताल लगेपछि एक महिनासम्म सघन उपचार भयो । तर मस्तिष्कघातले शरीरको देब्रे पाटो नचल्ने भयो, स्मरणशक्ति पनि शिथिल भयो, बोलीमा पनि संगति टुट्यो । अस्पतालबाट डिस्चार्ज भएपछि जीसी काठमाडौं बूढानीलकण्ठस्थित जेठी छोरी मञ्जु र ज्वाइँ रामकुमार भण्डारीको घरमा बसे । काठमाडौंमा उनको थेरापी चलिरहेको थियो तर महानगरको काम ठप्प थियो । उपमेयर मञ्जु गुरुङले कार्यवाहक जिम्मेवारी पाइनन् । उपमेयरलाई कार्यवाहक दिन आग्रह गर्न महानगरको टोली काठमाडौं पुग्दा ज्वाइँ रामकुमारले ससुराको स्वास्थ्यमा प्रतिकूल असर पर्छ भन्दै कुरा निकाल्नसमेत नदिएको अधिकारीहरू बताउँछन् । दुई महिनासम्म फलोअप र थेरापी पछि असोज अन्तिममा जीसी पोखरा फर्किए, तब मात्र उपमेयर गुरुङले कार्यवाहक पाइन् । जीसीसँगै छोरीज्वाइँ पनि पोखरा आए । बुबाको हेरचाह गर्ने भन्दै महानगरको क्वार्टरमै बसे । मस्तिष्कघातको असरले जीसीको स्मरणशक्तिमा समस्या थियो । उहाँ केही पुराना कुरा सम्झनुहुन्थ्यो तर सिलसिला बिर्सनुहुन्थ्यो, त्यस्तै आज भेटेको कुरा भोलिपल्ट बिर्सनुहुन्थ्यो, अहिले पनि स्थितिमा खासै सुधार भएको छैन, महानगरका एक अधिकारी भन्छन् । हिँडडुल गर्न पनि सहयोगीको खाँचो थियो । तर, पुस १६ देखि महानगर सम्हाल्ने भन्दै उनलाई कार्यालय लग्न थालियो । बिरामी अवस्थामा सहयोगीको भरमा कुर्सीमा लगेर राखिएको दृश्य असहज देखिन्थ्यो । उनी छलफलमा भाग लिन सक्दैनथे, स्पष्ट दृष्टिकोण पनि दिन सक्दैनथे । तर, उनको स्वास्थ्य अवस्थालाई दुरुपयोग गर्न यो सब भइरहेको छ भन्ने महानगरका धेरै पदाधिकारीलाई थाहा थियो । किनकि कुर्सीमा जीसी बसे पनि खटनपटन ज्वाइँ रामकुमारको चल्न थालिसकेको थियो । महानगरमा आउने फाइल रामकुमारले पल्टाउन थाले, कार्यपालिका बैठकले गर्ने निर्णयमा उनको हस्तक्षेप चल्न थाल्यो । मेयर आलंकारिकजस्ता देखिए, रजगज ज्वाइँले गरे । यही बेला विवादास्पद निर्णयको शृंखला चल्यो । चैत १६ को कार्यपालिका बैठकले फेवातालको क्षेत्रफल किनारदेखि ६५ मिटरसम्म हुने मापदण्ड घटाएर ३५ मिटरमा झार्यो । ताल संरक्षण गर्न नागरिक समाजदेखि सर्वोच्च अदालतसम्मको सरोकार व्यक्त भइरहेका बेला मेयरका ज्वाइँले क्षेत्रफल सिधै ३० मिटर साँघुरो बनाउने निर्णय गराए । विवाद चर्किएपछि सर्वोच्चले यो निर्णय कार्यान्वयन नगर्न अन्तरिम आदेश दिएको छ । रामकुमारका योजना अरू पनि थिए । पोखराका तीन ठाउँका ६३ रोपनी सरकारी जग्गा निजी क्षेत्रलाई १० देखि २५ वर्षसम्मका लागि दिने निर्णय पनि यही दौरान धमाधम भए । पोखराको राष्ट्र बैंक चोकस्थित गल्फ कोर्स रहेको ४० रोपनी जग्गा २५ वर्षलाई, पर्यटन बसपार्कको १८ रोपनी जग्गा १० वर्षलाई र यातायात व्यवस्था कार्यालयनजिकै रहेको सवारी ट्रायल सेन्टरको ५ रोपनी जग्गा १० वर्षलाई निजी कम्पनीलाई दिने निर्णय भयो । वैशाख २८ मा निर्वाचन भएपछि जेठ ५ बाट महानगरमा नयाँ पदाधिकारी आए । तर, निर्वाचन र शपथको बीचमा जेठ ३ मा यी सम्झौता गरिएको पुष्टि भएको छ । गल्फ कोर्सको ४० रोपनी र पर्यटक बसपार्कको १८ रोपनी जग्गा लिजमा पाउने विष्णु भण्डारी अरू कोही नभई जीसीका ज्वाइँ रामकुमारका सहोदर भाइ हुन् । ससुराको प्रतिकूल स्वास्थ्यको मौका उठाएर भण्डारी दाजुभाइले ५८ रोपनी सार्वजनिक जग्गा न्यूनतम भाडामा हत्याए । गल्फ कोर्सको ४० रोपनी जग्गा मासिक जम्मा २ लाख ७२ हजार तिर्ने गरी एक्सन विल्डर्स सेवा प्रालिलाई दिने सम्झौता भएको छ । त्यस्तै पर्यटक बसपार्कको १८ रोपनी जग्गा पनि मासिक २ लाख ७५ हजार रुपैयाँ भाडा बुझाउने गरी शिला शालिग्राम निर्माण सेवा प्रालिलाई जिम्मा लगाइएको छ । दुवै कम्पनी विष्णुका हुन् ।यातायात कार्यालयको ट्रायल सेन्टरको जग्गा राइजिङ कन्स्ट्रक्सनका गिरबहादुर पुनले मासिक १ लाख ३५ हजार रुपैयाँ भाडा बुझाउने गरी पाएका छन् । पोखराको प्रमुख व्यापारिक क्षेत्रमा रहेका यी जग्गा निजी कम्पनीलाई दिने गरी भएका सम्झौतामा महानगरका तर्फबाट तत्कालीन मेयर जीसीको हस्ताक्षर छ । सबै दलको ध्यान चुनावतिर केन्द्रित हुँदा ज्वाइँ रामकुमारले पोखरा उपत्यका नगर विकास समितिका कर्मचारीसँगको मिलेमतोमा जग्गा हत्याउने सेटिङ मिलाएका थिए । चुनावको माहोलकै बीच २६ चैत ०७८ मा पोखरामा प्रकाशन नै बन्द भइसकेको एक स्थानीय दैनिकमा जग्गा भाडामा लगाउनेबारे सूचना प्रकाशित गरिएको भेटिएको छ । जबकि त्यस्तो सूचना राष्ट्रियस्तरको पत्रिकामा प्रकाशित गर्नुपर्ने प्रावधान छ । त्यस्तो सूचना कार्यालयको सूचना पाटीमा समेत टाँस गर्नुपर्छ । प्रकाशन नै नहुने पत्रिकामा सूचना छापेर सरकारी जग्गा मेयरका ज्वाइँले हडपेको स्पष्ट भएको छ ।पोखरामा समिति मातहतमा धेरै सार्वजनिक जग्गा छन् । उपत्यका नगर विकास समितिको अध्यक्ष महानगरकै मेयर हुने व्यवस्था छ । समितिमा जिल्ला समन्वय समितिले तोकेको एक जना, प्रमुख जिल्ला अधिकारी वा निजले तोकेको एक जना अधिकृत, मालपोत, नापी कार्यालयका प्रमुख वा निजले तोकेको एक जना अधिकृत र स्थानीय पालिकाको कार्यपालिकाबाट तोकिएका ३ सदस्य, स्थानीय विकासमा महत्त्वपूर्ण योगदान गर्ने एक महिलासहित २ जना र समितिको सदस्यसचिवका रूपमा सम्बन्धित स्थानीय तहको प्रमुख प्रशासकीय अधिकृत रहने व्यवस्था छ । तर, समितिको बैठकबाट यो विषयमा निर्णय भएको अभिलेख भेटिएको छैन, समितिका पदाधिकारीहरूले पनि यो विषयमा आफूहरूले छलफलसमेत नगरेको बताएका छन् । ज्वाइँले नै ससुरालाई हस्ताक्षर गर्न लगाएर किर्ते काम गराएको उनीहरूको भनाइ छ । कार्यालयका अन्य कर्मचारीले समेत असार १२ मा मात्रै जग्गा भाडामा लगाएको बारे जानकारी पाएको बताएका छन् । त्यसो त सम्झौता भएको भनिएको मिति जेठ ३ मा नगर समितिको कार्यालय नै बन्द थियो । वैशाख ३० गते भएको निर्वाचनका लागि मुख्य निर्वाचन अधिकृतको कार्यालय यही समितिको कार्यालयमा राखिएको थियो । सम्झौता भएको भनिएको दिन पनि यो कार्यालयमा पोखरा महानगरको मतगणना भइरहेको थियो । उता, पर्यटक बसपार्क निर्माणका लागि पर्यटन विभागको ७ करोड ५० लाख रुपैयाँ खर्च भएको छ, निर्माण सम्पन्न भए पनि उपत्यका नगर विकास समितिलाई हस्तान्तरण गरिएको छैन । पर्यटकले बसपार्कको चर्पीसमेत प्रयोग गर्न नपाएपछि पर्यटन व्यवसायीहरूले तत्कालीन पर्यटनमन्त्री प्रेमबहादुर आलेलाई गुहार्नुपरेको थियो । तर, अब यो जग्गा भाडामा लगाइएको छ, अब व्यवसायीबाट पार्किङ शुल्कबापत कति उठाउने भन्ने खुलाइएको छैन । ट्रायल सेन्टरको ५ रोपनी जग्गा पनि पार्किङकै लागि प्रयोग गर्ने भनिए पनि कति शुल्क लिन पाउने भन्ने तोकिएको छैन । गल्फ कोर्सको जग्गा यसअघि कास्की जिल्ला अदालतले पुरानो भवन जीर्ण भएकाले नयाँ भवन बनाउन मागेको थियो तर महानगरले दिएको थिएन । जीसीका ज्वाइँले उपत्यका नगर विकास समितिका कर्मचारी अशोक सुनार र रामजी जीसीलाई साथ लिएर यो किर्ते गरेका थिए । अशोकको क्वार्टरमा तयार भएको सम्झौतापत्र पोखरा१२ ढिकालेथरस्थित मेयरको क्वार्टरमा लगेर जीसीको हस्ताक्षर गराइएको थियो । प्रक्रिया पुर्याएरै गरिएको होला भनेर हस्ताक्षर बुबाले गर्नुभयो, छोरी मञ्जु भन्छिन्, पहिलाको भन्दा धेरै भाडा उठ्दा महानगरलाई आम्दानी नै हुन्छ भन्ने थियो । अरू स्वार्थ थिएन । उनले सार्वजनिक जग्गा भाडामा लिने कम्पनी आफ्नो देवरकै भएको भन्ने पछि मात्रै थाहा पाएको दाबी गरिन् । पोर्चुगलमा बस्दै आएका रामकुमार भने अहिले उतै लागेका छन् । पोखरा महानगरका वर्तमान मेयर धनराज आचार्यले छानबिन भइरहेको बताउँदै सम्भवतः उक्त ठेक्का रद्द हुने बताए । सम्झौताको फाइल महानगर झिकाएर अध्ययन भइरहेको छ, उनले भने । आचार्यका अनुसार समितिका कर्मचारी अशोक सुनारलाई प्रशासनको जिम्मेवारीबाट हटाएर महानगरमा तानिएको छ । तर सम्झौता रद्द गर्ने मात्र होइन, किर्ते गरेर सार्वजनिक जग्गा हडप्नेलाई भ्रष्टाचार अभियोगमा हदैसम्मको दण्ड दिनुपर्ने पोखराका नयाँ जनप्रतिनिधिहरूको भनाइ छ । अख्तियार दुरुपयोग अनुसन्धान आयोगले यस विषयमा उपत्यका नगर विकास समितिलाई पत्र काटेको छ ।"
घट्दै वैदेशिक अनुदान,"(काठमाडौं) नेपालको सार्वजनिक ऋण बर्सेनि बढिरहँदा वैदेशिक अनुदान भने घट्दै गएको छ । अन्तर्राष्ट्रिय आर्थिक विकास सहायता परिचालनमा अनुदानको प्रतिबद्धता पनि कम हुँदै गएको छ । विदेशी दातृ निकायले प्रतिबद्धता जनाएको रकमसमेत ल्याउन नसक्दा अनुदान घट्दै गएको हो । महालेखा नियन्त्रक कार्यालयका अनुसार चालु आर्थिक वर्ष ०७८७९ को असार तेस्रो सातासम्ममा वार्षिक लक्ष्यको २३१७ प्रतिशत बराबर मात्रै वैदेशिक अनुदान आएको छ । चालु आर्थिक वर्षका लागि विष्णु पौडेलले अध्यादेशमार्फत ल्याएको बजेटमा अनुदानबाट ६३ अर्ब ३७ करोड स्रोत बेहोरिने उल्लेख थियो । अर्थसम्बन्धी अध्यादेशहरूलाई प्रतिस्थापन गर्न ल्याइएको विधेयकमार्फत जनार्दन शर्माले त्यसलाई ५९ अर्ब ९२ करोडमा झारे । बजेटको मध्यावधि समीक्षामार्फत अर्थ मन्त्रालयले चालु आर्थिक वर्षमा प्राप्त हुने वैदेशिक अनुदानको लक्ष्य ९ अर्ब ९२ करोड रुपैयाँ घटाएर ५० अर्ब कायम गरेको थियो । आगामी आर्थिक वर्षको बजेट प्रस्तुत गर्ने क्रममा चालु वर्षका अनुदान लक्ष्य पुनः संशोधन गरिएको थियो । त्यति बेलाको संशोधित अनुमानअनुसार चालु आर्थिक वर्षमा २४ अर्ब ८० करोड ९१ लाख रुपैयाँ बराबर अनुदान आउनुपर्ने हो । तर महालेखा नियन्त्रक कार्यालयको तथ्यांकले हालसम्मको वास्तविक वैदेशिक अनुदान प्राप्ति भने १३ अर्ब ८८ करोड ३३ लाख देखाउँछ । चालु आर्थिक वर्ष सकिन एक साता जति मात्रै बाँकी छ । यस अवधिमा थप अनुदान आउने सम्भावना देखिँदैन । तर हालसम्म आएको सबै अनुदान महालेखाको प्रणालीमा प्रविष्ट नभएकाले अहिले देखिएको भन्दा तथ्यांक बढी हुने अर्थ मन्त्रालयका सहसचिव तथा अन्तर्राष्ट्रिय आर्थिक सहायता समन्वय महाशाखा प्रमुख ईश्वरीप्रसाद अर्याल बताउँछन् । जति हो त्यति आउन सकेन । तर एमसीसीमार्फत आएको लगायत अरू केही अनुदान शीर्षकको विवरण प्रणालीमा राखिएको छैन । त्यो राखेपछि तथ्यांक बढ्छ, उनले भने । दातृ निकायबाट नगद, सोधभर्ना हुने, सोझै भुक्तानी हुने र वस्तुगत गरेर ४ शीर्षकमा अनुदान आउने गरेको छ । सबै शीर्षकबाट आएको अनुदान महालेखा नियन्त्रक कार्यालयको प्रणालीमा अद्यावधिक छैन । त्यस्तै बजेटमा महत्त्वाकांक्षी लक्ष्य राखिने र दातृ निकायले प्रतिबद्धता जनाएका कार्यक्रम लागू गर्न नसकिएका कारण पनि तुलनात्मक रूपमा अनुदान कम देखिने अर्यालको भनाइ छ । एक त लक्ष्य नै ठूलो हो । अर्को भनेको लागू गर्ने भनिएका कार्यक्रम नआएपछि दातृ निकायले पनि पैसा दिने भएन, उनले भने, कृषि क्षेत्रको कुनै एउटा कार्यक्रमका लागि युरोपियन युनियनको ठूलो अनुदान आउने भन्ने थियो । तर त्यो कार्यक्रममा काम नै नभएपछि आएन । यस्ता अरू पनि होलान् । आगामी आर्थिक वर्षका लागि करिब ९० अर्ब रुपैयाँ बराबर वैदेशिक अनुदान प्रतिबद्धता आइसकेको र ४ देखि ५ अर्ब थप पाइप लाइनमा रहेको पनि अर्यालले जानकारी दिए ।गत आर्थिक वर्ष ०७७७८ मा सरकारको कुल वैदेशिक अनुदान लक्ष्य ६० अर्ब ५२ करोड रुपैयाँ बराबर थियो । तर उक्त वर्ष ३६ अर्ब ४८ करोड १४ लाख रुपैयाँ मात्रै अनुदान भित्रियो । अघिल्लो आर्थिक वर्ष ०७६७७ मा ५७ अर्ब ९९ करोड अनुदान ल्याउने सरकारी लक्ष्य थियो । तर उक्त वर्ष २३ अर्ब ७१ करोड ८८ लाख रुपैयाँ बराबर वैदेशिक अनुदान आएको देखिन्छ । ०७५७६ मा ५८ अर्ब ८१ करोड रुपैयाँ अनुदान आउने लक्ष्य राखिएकामा २२ अर्ब ८९ करोड आएको देखिन्छ । आगामी आर्थिक वर्ष ०७९८० का लागि वैदेशिक अनुदानबाट ५५ अर्ब ४६ करोड रुपैयाँ बराबर स्रोत बेहोर्ने लक्ष्य राखिएको छ । सरकारले हरेक वर्ष बजेट स्रोतमा वैदेशिक अनुदानलाई पनि देखाउने गर्छ । तर वैदेशिक अनुदानबाट स्रोत बेहोरिने भनी बजेटमा राखिएका विकास आयोजनाको काम प्रभावकारी नहुँदा प्राप्ति रकम कम देखिएको हो । विकास निर्माणका काममा भएको ढिलाइ र पुँजीगत खर्चमा देखिएको सुस्तताका कारण वैदेशिक अनुदान आउन नसकेको हो, अर्थ मन्त्रालयका एक अधिकारीले भने, सोधभर्ना हुनुपर्ने वैदेशिक अनुदानको सोझो सम्बन्ध सरकारको पुँजीगत खर्चसँग छ । सरकारले दातृ निकायबाट सोधभर्नासमेत गर्न सकेको देखिँदैन । महालेखाको तथ्यांकअनुसार नेपाल सरकारले अघिल्लो आर्थिक वर्ष ०७६७७ मा ९ अर्ब १ करोड ३६ लाख रुपैयाँ बराबर अनुदान रकम सोधभर्ना गर्न बाँकी थियो । त्यस्तै गत आर्थिक वर्षमा ११ अर्ब ५६ करोड ९८ लाख रुपैयाँ बराबर अनुदान सोधभर्ना हुन बाँकी देखिन्छ । अनुदानबाट सञ्चालित विकास आयोजनाहरूमा कामको प्रगति हेरेर दातृ निकायले सोधभर्ना दिने गर्छन् । यस्ता आयोजनामा शतप्रतिशत खर्च भयो भने मात्रै शतप्रतिशत सोधभर्ना दिइन्छ । आयोजनाको काम सकिए पनि मन्त्रालयहरूले सोधभर्ना माग्न ढिलाइ गरेको कारणसमेत अनुदान न्यून देखिएको हुन सक्ने सहसचिव अर्यालको भनाइ छ । अनुदान रकम कम आउँदा नेपालको भुक्तानी प्रणालीमा समेत असर पर्छ । लक्ष्य राखिएको सबै अनुदान ल्याउन सकेको भए नेपालको विदेशी मुद्रा सञ्चिति केही बढ्थ्यो भने भुक्तानी सन्तुलनमा पनि त्यसको सकारात्मक प्रभाव देखिन्थ्यो । अहिले घट्दो रेमिट्यान्स, पर्यटक आवागमनमा कमी, आयात वृद्धि, वैदेशिक लगानी पर्याप्त नभित्रनु, अनुदानको रकम लिन नसक्नुलगायत कारण विदेशी मुद्राको सञ्चिति घट्दै गएको छ । मुद्रा सञ्चिति बढ्दै गएका कारण नेपालले अन्तर्राष्ट्रिय मुद्रा कोषमार्फत स्पेसियल ड्रइङ राइट (एसडीआर) मा पाउने वार्षिक कोटाको १ सय ८० फ्रतिशतसम्म एक्सटेन्डेड त्रेडिट फेसिलिटी (ईसीएफ) लिएको छ ।"
प्रदेश गृहमन्त्रीहरूको भेला: केन्द्रविरुद्ध आन्दोलनको चेतावनी,"(काठमाडौं) (धनुषा)पाँच वर्षअघि निर्वाचित प्रतिनिधिसभा र प्रदेशसभाको कार्यकाल सकिन लाग्दा संघ र प्रदेशका अधिकार बाँडफाँटका विषयमा विवाद झन् चर्किन थालेको छ । पछिल्लो समय वाग्मती प्रदेश मातहतका तीन जिल्ला काठमाडौं, भक्तपुर र ललितपुरको समग्र शान्ति सुरक्षा, अपराध अनुसन्धान र नियन्त्रणको अधिकार संघ सरकार मातहत ल्याउन कानुन संशोधन प्रक्रिया अघि बढेपछि प्रदेश सरकारहरूले आपत्ति जनाएका छन् । प्रदेशको अधिकार कटौती हुने गरी संघीय कानुन बने त्यसविरुद्ध संयुक्त आन्दोलन गर्ने चेतावनीसमेत प्रदेश सरकारका मन्त्रीहरूले दिएका छन् । संघीय प्रशासनिक संरचनाअनुसार उपत्यकाका तीन जिल्लालाई वाग्मती मातहत राख्ने गरी प्रतिनिधिसभाले नेपाल प्रहरी र प्रदेश प्रहरी (कार्य सञ्चालन, सुपरिवेक्षण र समन्वय) ऐन संशोधन गर्न लागेपछि कर्णालीबाहेक ६ वटा प्रदेश सरकारका आन्तरिक मामिलामन्त्रीहरूले एक स्वरमा असन्तुष्टि जनाएका हुन् । संघीयता कार्यान्वयनमा सिंहदरबार इमानदार नभएको उनीहरूको निष्कर्ष छ ।संघीयता कार्यान्वयन, प्रहरी समायोजन एवं प्रशासनमा प्रदेशको खटनपटन हुनुपर्ने मधेस प्रदेश सरकारको मागमा यसपटक अरू पाँचवटै प्रदेश सरकारले साथ दिएका छन् । प्रदेश १, मधेस प्रदेश, वाग्मती, गण्डकी, लुम्बिनी र सुदूरपश्चिम प्रदेशका आन्तरिक मामिलामन्त्रीहरूले बिहीबार सातबुँदे जनकपुर घोषणापत्र जारी गर्दै प्रदेश सरकारका अधिकार नखोस्न संघलाई चेतावनी दिएका छन् । उनीहरूले संघ सरकार मातहत राखिएका जिल्ला प्रशासन कार्यालय र प्रमुख जिल्ला अधिकारी, जिल्ला सरकारी वकिलको कार्यालय र मुद्दाको अभियोजनका काम प्रदेश सरकार मातहत राख्न पनि माग गरेका छन् ।त्यस्तै प्रदेशका प्रमुख सचिवलाई प्रदेश निजामती ऐन र नियमावलीअनुसार खटनपटन गर्न पाउनुपर्ने माग पनि उनीहरूले अघि सारेका छन् । वाग्मती प्रदेशको अधिकार क्षेत्रभित्र रहेका उपत्यकाका तीन जिल्लाको प्रहरी खटनपटन प्रदेश सरकारकै अधीनमा राख्न पनि छवटै प्रदेशले एक स्वरमा माग गरेका छन् । प्रतिनिधिसभाको राज्यव्यवस्था तथा सुशासन समितिले बिहीबार उपत्यकाको शान्ति सुरक्षा केन्द्र मातहत राख्ने तथा सोहीअनुसार नेपाल प्रहरी र प्रदेश प्रहरी ऐन संशोधन विधेयक प्रतिनिधिसभामा पठाउने निर्णय गरेको थियो । सत्ताको नेतृत्व गरिरहेको कांग्रेस र प्रमुख प्रतिपक्षी एमाले राजधानीको सुरक्षा व्यवस्था केन्द्र मातहत हुनुपर्ने भन्दै प्रदेशसँग समन्वय गरेर काम गर्नुपर्नेमा एक देखिएका छन् । माओवादी र मधेसकेन्द्रित दलका सांसदले भने प्रदेशको अधिकार खोस्न नहुने बताएका थिए । राज्यव्यवस्था समितिमा उपस्थित भएका गृहमन्त्री बालकृष्ण खाँणले प्रदेशसँग समन्वय गरेरै अघि बढ्ने भन्दै राजधानीको सुरक्षा संवेदनशीलताका कारण यहाँको प्रहरीलाई केन्द्र मातहत राख्नुपरेको बताएका थिए । उपत्यकाको शान्ति सुरक्षा व्यवस्थापनका विषयमा समितिले निर्णय गरेकै दिन ६ वटा प्रदेशका आन्तरिक मामिलामन्त्री र मुख्य न्यायाधिवक्ताहरूको भेलाले प्रदेशको अधिकार नखोस्न र संघसँग भएका प्रशासन, मुद्दाको अभियोजन एवं प्रदेशका प्रमुख सचिवको खटनपटन प्रदेश सरकार मातहत ल्याउन माग गरेको हो । राज्यव्यवस्था समितिले उपत्यकाको शान्ति सुरक्षा व्यवस्थापनका क्रममा प्रदेश सरकारसँग समन्वय मात्रै गर्नुपर्ने सुझाव प्रतिनिधिसभामा पठाएको छ । यसले संघ र प्रदेशबीच अधिकार प्रयोग र बाँडफाँटमा विवाद उत्पन्न हुने देखिएको छ ।संविधानको धारा ५६ को दफा ३ अन्तर्गत अनुसूची ४ मा प्रदेशभित्रको शान्ति सुरक्षा जिम्मा प्रदेश सरकारको भनिएको छ । सोही प्रावधानअनुसार २०७६ मै नेपाल प्रहरी र प्रदेश प्रहरी ऐन जारी भए पनि प्रहरी समायोजन नहुँदा यो कार्यान्वयनमा जानै पाएको छैन । कार्यान्वयनमा नजाँदै ऐन संशोधन हुन लागेको छ । ऐनको दफा ८ मा प्रदेश सरकारको शान्ति सुरक्षा र दफा ९ मा अपराध अनुसन्धान अधिकार प्रदेश प्रहरीबाट हुने भनिएको छ । तर उपत्यकालाई केन्द्र मातहत राख्न दफा ८ र ९ मा जुनसुकै कुरा लेखिएको भए पनि दफा १० (क) थप गरेर काठमाडौं, भक्तपुर र ललितपुर जिल्लामा प्रदेश प्रहरीको काम, कर्तव्य र अधिकारको प्रयोग तथा प्रदेश प्रहरीले गर्ने कसुरको अनुसन्धानसमेत नेपाल प्रहरीले गर्नेछ भनिएको छ । यसका लागि प्रदेशसँग समन्वय गर्नुपर्ने सुझाव राज्यव्यवस्था समितिले थपेको हो ।२०७७ साउनमा पनि सातै प्रदेशका आन्तरिक मामिला तथा कानुनमन्त्रीहरूले काठमाडौंमा आएर आफ्नो कार्यक्षेत्रभित्र पर्ने अधिकार नखोस्न तत्कालीन प्रधानमन्त्री केपी शर्मा ओलीलाई आग्रह गरेका थिए । तर त्यसको तीन महिनामै (कात्तिक) प्रदेश प्रहरीको अधिकार कटौती हुने गरी नेपाल प्रहरी र प्रदेश प्रहरीको संगठन तथा व्यवस्थापन (ओएण्डएम) सर्वेक्षण मन्त्रिपरिषद्बाट स्वीकृत भएको थियो । त्यसैलाई निरन्तरता दिँदै ०७८ चैत २२ मा शेरबहादुर देउवा नेतृत्वको सरकारले वाग्मती प्रदेशका तीन जिल्लाको प्रहरी खटनपटन केन्द्र मातहत राख्ने गरी अध्यादेश ल्याएको थियो । त्यही अध्यादेशलाई प्रतिस्थापन विधेयकमार्फत प्रतिनिधिसभामा पेस गरिएकामा समितिले सरकारकै प्रस्तावअनुकूल रायसहित प्रतिवेदन सदनमा पठाउने निर्णय गरेको हो ।मुलुक संघीय संरचनामा गएको पाँच वर्ष पुग्न लाग्दा पनि प्रहरी समायोजन हुन सकेको छैन । जसका कारण प्रदेश मातहतका प्रहरी जनशक्ति तदर्थवाद (एडहक) का रूपमा परिचालित छन् । समायोजन अघि नबढेकै कारण प्रदेश प्रहरी भर्ना हुन सकेको छैन । सबै जनशक्ति प्रहरी प्रधान कार्यालयबाटै व्यवस्थापन हुँदै आएको छ । यसप्रति असन्तुष्टि जनाउँदै प्रदेशहरूका आन्तरिक मामिलामन्त्रीहरूले आगामी साउनभित्र प्रहरीलाई प्रदेश मातहतमा नल्याए संघीयता कार्यान्वयनका लागि संघीय सरकारविरुद्ध सडक संघर्ष गर्ने चेतावनी दिएका छन् ।प्रदेश सरकार गठन भएको पाँच वर्ष हुन लाग्दा पनि संघीयताका आधारभूत संरचना क्रियाशील गर्न बाधा पुगेको निष्कर्ष उनीहरूले निकालेका छन् । जिल्ला प्रशासन कार्यालय र प्रमुख जिल्ला अधिकारीलाई प्रदेश मातहत ल्याउन, विपद् व्यवस्थापनसम्बन्धी कार्यलाई थप प्रभावकारी बनाउन, प्रदेश सरकारलाई अधिकारसम्पन्न बनाउन, सरकारी वकिल कार्यालयहरूलाई प्रदेशको मुख्य न्यायाधिवक्ता मातहत ल्याई अभियोजनसम्बन्धी अधिकार मुख्य न्यायाधिवक्तालाई हस्तान्तरण गर्न मन्त्रीहरूले आग्रह गरेका छन् । मधेस प्रदेशको गृह तथा सञ्चार मन्त्रालयले आयोजना गरेको शान्ति सुरक्षा तथा विपद् व्यवस्थापनसम्बन्धी अन्तरप्रदेश अनुभव आदानप्रदान कार्यक्रममा मन्त्रीहरूले प्रदेश निजामती सेवाअनुसार प्रदेशको प्रमुख सचिव तथा सचिवहरूको खटनपटन प्रदेशको नियमावलीअनुसार गर्नुपर्ने व्यवस्था गर्न माग गरेका छन् ।उनीहरूले काठमाडौं उपत्यकाका तीन जिल्लाको शान्ति सुरक्षाको जिम्मा, तीनवटै जिल्ला प्रहरी र मातहतका प्रहरी कार्यालय संघीय गृह मन्त्रालयमा राख्ने गरी प्रस्तावित प्रहरी ऐन संशोधन संविधानविपरीत रहेको दाबी गरेका छन् । यसलाई तत्काल रोकेर वाग्मती प्रदेशका १३ वटै जिल्लाको शान्ति सुरक्षाको जिम्मा प्रदेश सरकार मातहतमा राख्नुपर्ने माग गरेका छन् ।कार्यक्रममा सहभागी प्रदेश १ का आन्तरिक मामिला तथा कानुनमन्त्री केदार कार्की, मधेस प्रदेशका गृह तथा सञ्चारमन्त्री भरतप्रसाद साह, वाग्मतीका आन्तरिक मामिला तथा कानुनमन्त्री कृष्णप्रसाद खनाल, गण्डकीका आन्तरिक मामिला तथा कानुनमन्त्री डोबाटे विश्वकर्मा, लुम्बिनीका आन्तरिक मामिला तथा सञ्चारमन्त्री तिलकराम शर्मा र सुदूरपश्चिम प्रदेशका आन्तरिक मामिलामन्त्री रणबहादुर रावलले घोषणापत्रमा हस्ताक्षर गरेका छन् । उनीहरूले संयुक्त रूपमा संघीय सरकारविरुद्ध अघि बढ्ने चेतावनी दिएका छन् । संघीय सरकारले प्रहरी समायोजन गरी माग सम्बोधन नगरे शान्तिपूर्ण आन्दोलन सुरु गर्ने मधेस प्रदेशका गृह तथा सञ्चारमन्त्री साहले बताए । संविधानले दिएको अधिकार कार्यान्वयन गर्न संघीय सरकारले आनाकानी गरेकाले एकमत भएर अघि बढ्नुको विकल्प नरहेको प्रदेश १ का आन्तरिक मामिला तथा कानुनमन्त्री कार्कीले बताए । वाग्मतीका आन्तरिक मामिलामन्त्री खनालले संविधानअनुसार संघीयता कार्यान्वयनमा अवरोध गर्नेलाई धरातल देखाउनुपर्ने चेतावनी दिए । संघीय सरकारले तल्लो तहसम्म संविधानप्रदत्त अधिकार दिन नचाहँदा जनताको अधिकार कुण्ठित भइरहेको गण्डकी प्रदेशका आन्तरिक मामिलामन्त्री विश्वकर्माले बताए । लुम्बिनीका आन्तरिक मामिलामन्त्री तिलराम शर्माले संघीयताविरोधी मानसिकता, प्रतिगामी सोच र केन्द्रीकृत एकात्मक धारणाका कारण संविधान कार्यान्वयन चुनौतीपूर्ण भएको बताए । सुदूरपश्चिमका आन्तरिक मामिलामन्त्री रावलले प्रदेशको अधिकारका लागि गोलबद्ध भएर अघि बढ्नुपर्ने बताए । कार्यक्रममा कर्णाली प्रदेशका आन्तरिक मामिला तथा कानुनमन्त्री भने सहभागी थिएनन् ।कार्यक्रममा मधेस प्रदेशका मुख्यमन्त्री लालबाबु राउतले संघीयता र संविधान कार्यान्वयनका लागि सातवटै प्रदेशलाई एकजुट हुन आग्रह गरे । संघीय सरकारले प्रदेशलाई विकास युनिट बनाउन खोजेको आरोप लगाउँदै मुख्यमन्त्री राउतले संविधानले सुनिश्चित गरेका अधिकार लिन लड्नुपर्ने आवश्यकता रहेको बताए । संघीय सरकारको संघीयता गतिविधिविरुद्ध बन्द कोठामा मात्र नभई सार्वजनिक रूपमै उठाउनुपर्छ, राउतले भने, साढे दुई वर्षअघि नै पारित भइसकेको प्रहरी ऐन कार्यान्वयन नगर्नु भनेको के हो ? संघीयताविरोधी कदम होइन र ? हामी सबै एकजुट भयौं भने शान्ति सुरक्षालगायतका अधिकार छिट्टै प्राप्त गर्न सक्छौं । संघीय सरकारले प्रदेश सरकारहरूलाई बाइपास गरेको उनको आरोप थियो ।"
लुम्बिनीमा २२ दिनको खर्च साढे ६ अर्ब,"(रूपन्देही)लुम्बिनी प्रदेश सरकारले असारका २२ दिनमा ६ अर्ब ५० करोड रुपैयाँ खर्च गरेको छ । लुम्बिनी प्रदेशले दिनमा औसत साढे २९ करोड रुपैयाभन्दा धेरै खर्च गरिरहेको हो । जबकि चालु आर्थिक वर्ष जेठ मसान्तसम्म ११ महिनामा प्रदेश सरकारले जम्मा १८ अर्ब ५६ करोड ५१ लाख ७६ हजार रुपैयाँ खर्च गरेको थियो । सरकारले चालु वर्षमा पुँजीगततर्फ २२ अर्ब ४७ करोड १५ लाख र चालुतर्फ १८ अर्ब ४८ करोड ८१ लाख रुपैयाँ विनियोजन गरेको थियो । चालुतर्फ ४५६१ प्रतिशत र पुँजीगततर्फ ४५१० प्रतिशत बजेट जेठ मसान्तसम्म खर्च भएको हो । असार लागेपछि मन्त्रालयका सबै कामले तीव्रता पाएका छन् । असार २२ सम्म मन्त्रालयले पुँजीगततर्फ ५९९ प्रतिशत (१३ अर्ब २७ करोड ९० लाख ६४ हजार रुपैयाँ) र चालुतर्फ ६३९ प्रतिशत (११ अर्ब ६६ करोड ३३ लाख ३७ हजार रुपैयाँ) खर्च गरेका छन् । अहिलेसम्म सरकारले २४ अर्ब ९४ करोड २४ लाख २ हजार रुपैयाँ खर्च भएको हो ।प्रदेश सरकारले आर्थिक मितव्ययिता र गुणस्तरीय विकासका लागि भन्दै गत वर्ष साउनमै वार्षिक कार्ययोजना तयार गर्ने गरेको थियो । तर मन्त्रालयका मन्त्री र कर्मचारीमा कामका लागि असार ताक्ने प्रवृत्ति रोकिएको छैन । हतारमा गरिने यस्ता काम प्रभावकारी पनि देखिएका छैनन् । बजेट सक्नकै लागि प्रदेशका मन्त्रालयले असार लागेदेखि बाक्लै कार्यक्रम गरिरहेका छन् । आन्तरिक मामिला तथा सञ्चार मन्त्रालयले बुटवलमै दिनमा चारवटासम्म कार्यक्रम गरिरहेको छ । मातहतका कार्यालयमार्फत जिल्लामा समेत आन्तरिक मामिलाका कार्यक्रम भइरहेका छन् । प्रदेशको सूचना तथा सञ्चार प्रविधि प्रतिष्ठानले विभिन्न जिल्लामा सर्वसाधारणबिनाको सार्वजनिक सुनुवाइ कार्यक्रम गरिरहेको छ । आन्तरिक मामिला मन्त्रालयकै आयोजना र सञ्चारिका समूह लुम्बिनी तथा रूपन्देही, परिवर्तनका लागि महिला समूह रूपन्देही र एलायन्स फर कम्युनिटी मिडिया नेपालको सहजीकरणमा बुधबार एकै दिन चारवटा कार्यक्रम भए । सञ्चारिका समूह लुम्बिनी र रूपन्देही गरेका छुट्टाछुट्टै कार्यक्रम र एलायन्स फर कम्युनिटी मिडियाको कार्यक्रममा सहभागी अधिकांश पत्रकार थिए । तीनवटै कार्यक्रम एउटै होटलमै गरिएका हुन् । चारवटा कार्यक्रममा सरकारले कम्तीमा १० लाख रुपैयाँ खर्च गरेको थियो । मन्त्रालय नै आयोजक रहेको र सञ्चारिका समूह लुम्बिनी प्रदेशले सहजीकरण गरेको सामाजिक कुरीति, लैंगिक एवं घरेलु हिंसा र आत्महत्या चुनौती तथा न्यूनीकरणका उपाय अन्तरसंवाद कार्यक्रमलाई यूनडीपीले पनि सहयोग गरेको थियो । मन्त्रालयले तनाव व्यवस्थापन तथा आत्महत्या न्यूनीकरण गर्न सचेतना कार्यक्रम भनेर २० लाख रुपैयाँ विनियोजन गरेको छ ।दैनिक भइरहेका हरेक कार्यक्रममा मन्त्रालयका निमित्त सचिवदेखि उपसचिव र अधिकृतसम्म उपस्थित देखिन्छन् । सबै जना कार्यक्रममा कुदाकुद गर्नुपर्न भएकाले पछिल्ला चार दिनदेखि मन्त्रालयमा कार्यालय सहयोगीबाहेक अन्य कोही भेटिँदैनन् । बुधबार आन्तरिक मामिला मन्त्रालय सुनसान थियो । मन्त्री, निमित्त सचिव, उपसचिव, अधिकृत सबै कार्यक्रममा थिए । कार्यालयमा भेटिएका एक सहयोगीले मन्त्रालयलाई असार लागेको बताए । किसानलाई असार १५ लागेजस्तै हो, यहाँका कर्मचारी सबैलाई असार लागेको छ, उनले भने, कर्मचारी मात्र होइन, पत्रकार (तपाईंहरूलाई) पनि उस्तै होला नि होइन र ? दिनभर सुनसान हुने र साँझ परेपछि कर्मचारी पनि आउने र डकुमेन्ट पेस गर्न आउनेको पनि भीड लाग्ने गरेको उनले बताए ।आन्तरिक मामिला तथा सञ्चार मन्त्रालयले पछिल्ला २२ दिनमा तालिम, गोष्ठी, अन्तरक्रिया, अन्तरसंवादलगायतका कार्यक्रममा मात्र झन्डै ५ करोड खर्च गरेको छ । आन्तरिक मामिला मन्त्रालयले जेठ १५ सम्म चालु र पुँजीगत गरी २० करोड ६९ लाख १६ हजार रुपैयाँ खर्च गरेको थियो । असार २२ सम्ममा मन्त्रालयले दुवै खर्च गरी २७ करोड ११ लाख ६५ हजार रुपैयाँ खर्च गरेको छ । मन्त्रालयले पुँजीगततर्फ ४० करोड ४७ लाख ५० हजार बजेट विनियोजन भएकामा अहिलेसम्म १४ करोड ९२ लाख ८८ हजार रुपैयाँ खर्च भएको छ । सञ्चार क्षेत्रको २ करोड रुपैयाँभन्दा बढी बजेट भने मन्त्रालयले कार्यविधि तयार गर्न नसक्दा फ्रिज हुने भएको छ । असार लागेपछि धेरै खर्च गर्ने अर्को मन्त्रालय स्वास्थ्य, जनसंख्या तथा परिवार कल्याण मन्त्रालय हो । मन्त्रालयले जेठ १५ पछि असार २२ सम्म ९० करोड खर्च गरेको छ । जेठ १५ सम्म २ अर्ब ४८ करोड २६ लाख ६३ हजार रुपैयाँ खर्च भएको थियो । प्रदेश सरकारका मन्त्रालयमा अहिलेसम्म सबैभन्दा बढी ८२ दशमलव ४७ प्रतिशत खर्च स्वास्थ्य मन्त्रालयले गरेको छ । मन्त्रालयहरूले बजेट सक्नकै लागि कर्मचारीले कमिसन लिने गरी विभिन्न संघसंस्थालाई रकम दिएर उनीहरूमार्फत काम गरिरहेका छन् । कार्यक्रम गर्ने अधिकांश संस्था पत्रकारसँग सम्बन्धित छन् । प्रदेश पत्रकार महासंघ, पत्रकार महासंघका जिल्ला शाखा, दलित पत्रकार संघ, जनजाति पत्रकार संघ, सञ्चारिका समूह लुम्बिनी प्रदेश र जिल्ला शाखालगायत छन् । त्यस्तै सूचना तथा सञ्चार प्रविधि प्रतिष्ठानले बाँकेको अपांग एवं सञ्चार केन्द्र नेपाल (डेक नेपाल) लाई विभिन्न जिल्लाका स्थानीय तहको सार्वजनिक सुनुवाइ गर्ने जिम्मेवारी दिएको छ । त्यस्ता संस्थाले गरेका कार्यक्रम प्रभावकारी नभएको आरोप लागिरहेको छ । अर्थशास्त्र एवं सुशासनका जानकार मनिकर कार्कीले सरकार र कर्मचारीको ध्यान नै असारे विकासमा बढी जान थालेको र त्यसको प्रभावकारिता न्यून हुने गरेको बताए । विभिन्न संघसंस्थाले गर्ने गरेका कार्यक्रम उपलब्धिहीन हुने गरेको उनले बताए । असारे विकास र खर्चले सार्वजनिक खर्च प्रणालीको पारदर्शिता र प्रभावकारितामाथि नै प्रश्न खडा भएको उनको निष्कर्ष छ । हामी असारे विकासको खर्चको नियतिबाट मुक्त नभएसम्म असारमा गरिने खर्च रोकिँदैन, उनले भने, सरकारका जनप्रतिनिधि र कर्मचारीको सोचसँगै आर्थिक खर्च प्रणालीको सुधार, नीतिगत सुधार, क्यालेन्डर नै परिवर्तन गर्नु जरुरी छ । उनले बजेट फ्रिज हुने डर र तथ्यांकमा बढी खर्च देखाउने प्रतिस्पर्धाले पनि असारमै बढी खर्च हुने गरेको बताए ।प्रदेश लेखा नियन्त्रण कार्यालय बुटवलका नियन्त्रक दीपक ज्ञवालीले अन्य समयमा भएको कामको भुक्तानी पनि असारमा हुने भएकाले अहिले खर्च भएको देखिएको बताए । सरकारका प्रवक्ता एवं आन्तरिक मामिला तथा सञ्चारमन्त्री तिलकराम शर्माले दैनिक हुने कार्यक्रमका बारेमा आफू जानकार नरहेको बताए । आन्तरिक मन्त्रालयका धेरै कार्यक्रम सम्झौता गरेर भुक्तानी दिइने भएकाले पनि बढी खर्च देखिएको हुन सक्ने उनको दाबी छ । म अहिले काठमाडौंमा छु, त्यसैले दैनिक कार्यक्रमबारे जानकारी छैन, उनले भने, असारमा सरकारको खर्च धेरै देखिनु स्वाभाविक भए पनि त्यसलाई रोक्ने प्रयास सरकारले सुरुदेखि नै गरेको हो । तर, यत्तिकै सम्भव नहुने रहेछ । उनले असारमा हुने काम सबै रोक्ने गरी सरकारले नीति नै तयार गर्नुपर्ने बताए ।"
गल्छीरसुवागढी सडक निर्माणमा ढिलाइ,"(रसुवा)राष्ट्रिय गौरवको आयोजना गल्छीत्रिशूलीमैलुङस्याफ्रुबेंसी रसुवागढी सडक खण्डको स्तरोन्नतिमा ढिलाइ भएको छ । सडकलाई तीन खण्डमा विभाजन गरी स्तरोन्नतिको काम भइरहेको छ । स्तरोन्नति सुरु भएको साढे पाँच वर्षमा समग्र आयोजनाको ५० प्रतिशत मात्र काम सम्पन्न भएको छ । पहिलो खण्डअन्तर्गतको गल्छीत्रिशूलीमैलुङ सडकमा अहिले स्तरोन्नतिको काम भइरहेको छ । पहिलो खण्डमा स्तरोन्नति गर्ने काम २०७३ कात्तिक ७ गतेबाट सुरु भएको हो । गल्छीदेखि मैलुङसम्मको ४६ किलोमिटर लामो सडकमध्ये २९ किलोमिटर सडक कालोपत्रे भएको छ । बाँकी सडक फराकिलो बनाउने, तारजाली, टेवापर्खाल तथा नाली निर्माणको काम भइरहेको छ । स्तरोन्नति सुरु भएको दुई वर्षमा सम्पन्न हुनुपर्ने पहिलो सडकखण्डमा अहिलेसम्म ७५ प्रतिशत काम मात्र सम्पन्न भएको आयोजनाले जनाएको छ । यो सडकखण्डमा स्तरोन्नति गर्ने काम ढिला हुँदा ठेक्काको म्याद पटकपटक थप गरिएको छ । कोरोना महामारीका कारण काममा ढिलाइ भएको गल्छीत्रिशूलीमैलुङस्याफ्रुबेंसीरसुवागढी सडक योजना प्रमुख निरज शाक्यले बताए । सर्वोच्च अदालतमा परेको मुद्दाका कारण पनि पिपलटारदेखि ढुंगे खण्डमा सडक स्तरोन्नति गर्ने काम रोकिएको छ, उनले भने । पिपलटारदेखि ढुंगेसडक खण्डको काम नगर्ननगराउन सर्वोच्च अदालतले अन्तरिम आदेश जारी गरेको छ । त्यस्तै मुआब्जाको कारण पनि कतिपय स्थानमा काम हुन नसकेको आयोजनाको भनाइ छ । पहिलो खण्डमा निर्माण भइरहेको सडकको लागत ३ अर्ब ६३ करोड ९१ लाख १६ हजार ९२४ रुपैयाँ छ । गल्छीदेखि स्याफ्रुसम्म १६ वटा पुल निर्माण गर्नुपर्छ । पुल निर्माणको जिम्मा कालिकाटुंदीहिदुङ एन्ड थोकर जेभी र सडक बनाउने जिम्मा एमएसकन्भेटटुंडी, रसुवा जेभीले पाएको छ । त्यस्तै आयोजनाको दोस्रो खण्डमा निर्माण कम्पनीले बीचमै काम छोडी सम्पर्कविहीन हुँदा मैलुङस्याफ्रुबेंसी सडकमा पाँच महिनादेखि स्तरोन्नतिको काम अलपत्र परेको छ । मैलुङदेखि स्याफ्रुबेंसीसम्म दोस्रो खण्डको लम्बाइ १९ किलोमिटर छ । यो नेपाली सेनाले ट्र्याक खोलेको सडक हो । यस खण्डमा सडक फराकिलो बनाउने, तारजाली, टेवापर्खाल तथा नाली निर्माणको समेत गरी २५ प्रतिशत मात्र काम सम्पन्न भएको छ । सडकखण्ड स्तरोन्नतिको जिम्मा श्री भारत कन्स्ट्रक्सन सिद्धिशाही जेभीले पाएको थियो । यस सडक खण्ड स्तरोन्नतिको लागत १ अर्ब ४५ करोड रुपैयाँ रहेको छ । २०७९ पुस ३० सम्ममा सडक स्तरोन्नतकिो काम सम्पन्न गर्ने गरी आयोजनाले निर्माण कम्पनीसँग २०७७ साउन १ गते सम्झौता गरेको थियो । निर्माण कम्पनीलाई सूचना जारी गरी काममा फर्कन आग्रह गर्दासमेत सम्पर्कमा नआएपछि निर्माण कम्पनीलाई नियमानुसार कारबाही प्रक्रिया अगाडि बढाइएको शाक्यले बताए । उनले भने, ठेक्का रद्द गर्न माथिल्लो निकायमा पत्राचार गरिएको छ । कम्पनीले अग्रिम पेस्कीबापत् बुझेको साढे १२ करोड असुल गरिएको शाक्यले जनाए । आयोजनाको तेस्रो खण्ड स्याफ्रुबेंसीरसुवागढी सडक स्तरोन्नतिको काम भने अझै सुरु हुन सकेको छैन । चीन सरकारको अनुदानमा स्याफ्रुबेंसीरसुवागढी सडकखण्ड स्तरोन्नति हुन लागेको हो । ०७६ असोज ११ गते गोसाइँकुण्ड गाउँपालिका२ घट्टेखोलामा रिबन काटेर सडक स्तरोन्नतिको औपचारिक उद्घाटन गरिएको थियो । तर ३३ महिना बितिसक्दा पनि काम सुरु भएको छैन । सडक स्तरोन्नतिको जिम्मा चाइना तिब्बत टिनालु कम्पनी लिमिटेडले लिएको हो । निर्माण कम्पनीका कर्मचारी नआउँदा काम सुरु हुन नसकेको आयोजनाको भनाइ छ । कोरोनाका कारण कम्पनीका कर्मचारी अहिलेसम्म नआउँदा स्याफ्रुबेंसीरसुवागढी सडकखण्ड स्तरोन्नति गर्न ढिलाइ भएको गल्छीत्रिशूलीमैलुङस्याफ्रुबेंसीरसुवागढी सडक आयोजना प्रमुख शाक्यले बताए । सडक खण्डमा ८२ वटा घरटहरा र ३२३ वटा बिजुलीका पोल हटाउनुपर्ने देखिएको उनले जनाए । सडक खण्डमा पर्ने बिजुलीका पोल सार्ने काम भइरहेकको नेपाल विद्युत् प्राधिकरण धुन्चे वितरण केन्द्रले जनाएको छ । मानव बस्ती र भीरबाहेकका स्थानमा बिजुलीका पोल सार्ने काम सकिएको केन्द्रका प्रमुख प्रेमबहादुर भण्डारीले बताए । स्याफ्रुबेंसीरसुवागढी सडक खण्डको लम्बाइ १५८ किलोमिटर छ । हाल एक लेनको कच्ची रहेको सडक स्तरोन्नतिपछि कालोपत्रसहित दुई लेनको बन्नेछ । चीन सरकारले सडक स्तरोन्नति गरेर नेपाल सरकारलाई हस्तान्तरण गर्ने छ । अहिले सञ्चालनमा रहेको स्याफ्रुबेंसीरसुवागढी सडक पनि चीन सरकारले नै निर्माण गरिदिएको हो । करिब साढे ४ अर्ब लागतमा ३९ महिनामा काम सकिने चिनियाँ पक्षले जनाएको छ । राजधानी काठमाडौंबाट रसुवागढी नाका पुग्न छोटो दूरीको सडक बनाउने सरकारको योजनाअनुसार गल्छीत्रिशूलीमैलुङस्याफ्रुबेंसीरसुवागढी सडक निर्माण सुरु गरिएको हो । सडक निर्माण सकिएपछि काठमाडौंबाट गल्छी, त्रिशूली, बेत्रावती मैलुङ स्याफ्रुबेंसी हुँदै चीनको सीमा रसुवागढी सजिलै पुग्न सकिन्छ । रसुवागढीदेखि धादिङको गल्छीसम्मको दूरी करिब ८२ किलोमिटर छ । गल्छीबाट काठमाडौंसम्मको दूरी ५० किलोमिटर छ । बेत्रावती कालिकास्थान धुन्चे हुँदै स्याफ्रु पुग्न ५४ किलोमिटरको दूरी पार गर्नुपर्छ । बेत्रावती मैलुङ स्याफ्रुबेंसीको दूरी २९ किलोमिटर मात्रै छ । यो सडक बेत्रावती कालिकास्थान धुन्चे हुँदै स्याफ्रु जोड्ने सडकभन्दा २५ किलोमिटर छोटो हुनेछ । रसुवागढीकेरुङसम्मको दूरी भने २४ किलोमिटर छ । पासाङ ल्हामु मार्गको बेत्रावतीदेखि धुन्चे हुँदै स्याफ्रुबेंसी पुग्न ३५ वटा कठिन घुम्ती पार गर्नुपर्ने हुन्छ । बेत्रावतीदेखि मैलुङ हुँदै स्याफ्रु पुग्न गाडीलाई कुनै पनि घुम्ती पार गर्नु पर्दैन । काठमाडौंबाट चीनको केरुङ भने करिब ४ घण्टामा पुग्न सकिन्छ । गल्छीत्रिशूलीमैलुङस्याफ्रुबेंसीरसुवागढी सडक दक्षिण एसिया जोड्न लाइफलाइन का रूपमा रहनेछ । सडक बनेपछि उत्तर (चीनको केरुङ) र दक्षिण (भारतको ठोरी) जोडिने सबैभन्दा छोटो त्रिदेशीय सडक हुनेछ । पर्साको ठोरीबाट चितवनको भण्डारागल्छी हुँदै त्रिशूली बेत्रावतीमैलुङस्याफ्रुबेंसी मार्ग सञ्चालन हुँदा चीन र भारतबीचको दूरी करिब २ सय ३० किलोमिटर हुनेछ ।"
बस्ती सार्न पहिरो पीडितको माग,"(धादिङ)गजुरी गाउँपालिका२ चामबास बाह्रबिसेका २६ वर्षीया पञ्चमाया तामाङ नौ महिनाको बच्चा च्यापेर जिल्ला प्रशासन कार्यलय धादिङ पुगिन् । पहिरोले बस्ती नै जोखिममा परेपछि सुरक्षित बस्ने ठाउँको जोहो गरिदिन प्रमुख जिल्ला अधिकारीसँग आग्रह गरिन् । पहिरोले घर जमिन चिराचिरा परेको छ, घरबारी कुन बेला लैजाने हो थाहा छैन, उनी भन्छिन्, अस्थायी टहरामा कति दिन बस्नु, पानी आए चुहिएर आहाल हुन्छ, हुरी आए उडाउँछ । पहिरोले बस्ती नै जोखिममा बनाएपछि विस्थापित भएका पीडितहरूले बस्ती सारिदिन स्थानीय, प्रदेश र केन्द्र सरकारसँग माग गरेका छन् । प्रमुख जिल्ला अधिकारी कृष्णप्रसाद लम्साललाई ध्यानाकर्षणपत्र बुझाउँदै चामबास बाह्रबिसेबासीले ओत लाग्ने छहारीको बन्दोबस्त मिलाइदिन आग्रह गरेका छन् । पहिरोबाट बिस्थापित भएपछि चामबास बाह्रबिसेका २१ घरधुरी नजिकैको चेपाङटारमा टेन्ट बनाएर बसेका छन् । २०७६ साउन ५ गते पहिरो जादा चामबास बाह्रबिसेकी धनमाया त्यो दिनलाई सम्झँदै आँखाबाट आँसु झान्छिन् । गजुरी गाउँपालिका२ बाह्रबिसेस्थित आफ्नै घरमा बसिरहेको बेला एक्कासी हावाहुरीसहितको पानीले घर वरपरको माटो बगाउन थाल्यो । घर, जमिन चिराचिरा पर्न थाल्यो । ओत लाग्ने छहारी भासिन थालेपछि छिमेकीहरूको भागाभाग हुन थाल्यो, छिमेकीसहित धनमाया पनि अलि परको स्कुलमा ओत लाग्न पुगिन् । उनी त्यो दिन सम्झँदै भन्छिन्, एक्कासि हावाहुरी, पानीले माटो बगाउन थाल्यो, घर चिराचिरा पर्न थाल्यो, ज्यान बचाउन स्कुलको शरणमा पुग्यौँ । तीन वर्ष पुग्नै लागिसकेको छ । बर्खामा हावाहुरी र घाम, हिउँदमा चिसोले सकस व्यहोरिरहनुपरेको छ । धनमायाको भन्दा कम्ता छैन सुनबहादुर तामाङको पनि पीडा । भूकम्पले बाह्रबिसेको घर भत्काइदियो, अनुदानमा बन्दै गरेको घरमा बस्नसमेत पाएनन् । बाढीपहिरोले डाँडै बग्यो, समथर बाह्रबिसे टोल गह्रागह्रा बन्यो । बस्नै नसक्ने अवस्था पुगेपछि बाह्रबिसेको बस्ती नै छाडेर बिहानी पम्प नजिकै पुगे । सुरुसुरुमा त आफन्तको घरमा शरण लिन पुग्थे तर कतिन्जेल आफन्तकोमा बस्न जानु ? रेडक्रसले टेन्ट उपलब्ध गराएपछि तत्कालका लागि ओत लाग्ने बास सुनिश्चित भयो । स्थानीय चुनावअघि गाँसबासको व्यवस्था हुने आशमा रहेका विस्थापित अहिले निराश छन् । बस्ती नै पहिरोले भासिएपछि अन्यन्त्र बस्नुपरेपछि खाद्यान्न अभाव पनि भोगिरहेका छन् । खाद्यान्न अभाव हुनुमा जग्गाजमिन निकै कम हुनु हो । भएका जग्गा पहिरोले पुरेको छ । खाद्य अभाव टार्न ज्याला मजदुरीबाहेक अर्को विकल्प छैन । त्यसैले त्रिशूलीमा बालुवा चाल्न जाने, मजदुरी गर्ने, मेलापातमा गएर गुजारा टारिरहेका छन् । पहिरो विस्तापित बसिरहेको जग्गा गजुरी गाउँपालिकाले भाडा उपलब्ध गराइदिएको छ । तर त्यो दीर्घकालीन नहुने विस्थापितहरू बताउँछन् । आफूहरूलाई सुरक्षित स्थानमा सारिदिन, जीविकोपार्जनका तालिमहरू प्रदान गरिदिन माग गरेका छन् ।"
'अन्न भण्डार' मा कंक्रिट सहर,"(प्यूठान), (पाल्पा), (रोल्पा) र (अर्घाखाँची)प्यूठानको नाम लिनेबित्तिकै अहिले पनि धेरैको दिमागमा हराभरा र मनोरम झिमरुक फाँट घुम्ने गर्छ बीचमा नदी, दायाँबायाँ बाह्रैमास खेतीपातीले हरियाली । जिल्लाकै अन्न उत्पादनको भण्डार । तर, अहिले यो फाँटको चित्र फेरिएको छ । जिल्लामै बढी अन्न उत्पादन हुने फाँट घरैघरले भरिन थालेको छ । अहिले पहिलेको जस्तो फाँट कहाँ छ र ?, प्यूठान नगरपालिका७, टिकुरीका सालिकराम पण्डितले भने, फाँट त सकिनै लाग्यो । एकापट्टिबाट घर भरिँदै छन् । अर्कोपट्टि झिमरुक नदीले कटान गरेर उर्वर जमिन मासिँदै छ । घडेरीका रूपमा फाँट बिक्री भइरहेको उनले बताए । जिल्लाको उच्च भागबाट बसाइँ सरेर फाँटमा घर बनाउनेको संख्या बढ्दै छ । पहिले धान, गहुँ मानापाथीमा बिक्री हुन्थ्यो, उनले भने, अहिले माटो हात र मिटरमा बिक्री भइरहेको छ । खेतीयोग्य जमिन मासेर घरघडेरीका रूपमा प्रयोग गरिँदा जिल्लामा खाद्यान्न संकट हुने खतरा बढ्दै गएको उनले बताए । अहिले जुर्मीदेखि बाग्दुलासम्मको फाँट घडेरीका रूपमा बिक्री भइरहेको छ । बिजुवार, बाग्दुला, दाखाक्वाडी, टिकुरी, पुण्यखोला, जुम्री बजार, रातामाटालगायत क्षेत्रका फाँटमा घर थपिने क्रम जारी छ । प्यूठान नगरपालिकाको तथ्यांकअनुसार यस क्षेत्रमा वार्षिक करिब तीन सय घर थपिने गरेका छन् । गाउँका बारी बाँझै राखेर यहाँ आउनेको संख्या धेरै रहेको स्थानीयले बताए । योजनाबद्ध प्लानिङ गरेर घडेरी बिक्री गर्दा फाँट सकिन लागेको छ । अर्कोतर्फ झिमरुक नदीको कटानले चपेटामा छ । ०४६ सालदेखि झिमरुकले फाँट कटान गरिरहेको स्थानीयले बताए । त्यसभन्दा अगाडि पनि कटान हुने गरेको प्यूठान१० सारिबाङका नेगनसिंह कुँवरले जनाए । पटकपटकको बाढीले फाँटको दुवैतर्फ कटान गरेको उनले बताए । उनका अनुसार ०७२ सालमा आएको बाढीले सारिबाङको मात्रै करिब ५ सय हेक्टर खेतीयोग्य जमिन बगर बनाएको थियो । तटबन्धको काम राम्रोसँग भएको छैन, उनले भने, यस वर्ष यताबाट बगेको नदी अर्को वर्ष अर्कै बाटो भएर जान्छ । झिमरुक नदीको कटान र अव्यवस्थित बसोबासले फाँट दिनानुदिन साँघुरिँदै गएको छ । बिजुवारको खेल मैदानसम्मको बस्ती, जुर्मी खोलापारिको सबै बस्ती पहिलेको फाँटमा बनेको छ । नयाँ बस्ती बढ्दै गएकाले फाँटको उब्जाउ भूमि मासिँदै गएको एकीकृत कृषि कार्यालय प्रमुख भास्कर पौडेलले बताए । ४२ हजार ७ सय ६६ हेक्टर खेतीयोग्य जमिन रहेकामा २२ हजार १ सय ७५ हेक्टर क्षेत्रफलमा मात्र खेती लगाइने गरेको छ । समयसमयमा आएको बाढीले फाँटको तल्लो क्षेत्र कटान गर्दै आएको छ, पौडेलले भने, घडेरी र बाढीले झिमरुक फाँट सकिने भयो । झिमरुक फाँटको करिब ६ सय हेक्टर जमिन घडेरीका रूपमा प्रयोग भइसकेको उनले जानकारी दिए । फाँट संरक्षण गर्ने विषय साबिकको जिल्ला विकास समितिमार्फत उठ्ने गरेको थियो । अहिलेसम्म ठोस निर्णय भएको छैन । प्यूठान नगरपालिकाले पहिलो नगरसभामार्फत झिमरुक फाँट संरक्षण गर्ने, एकीकृत बस्ती विकास गर्ने निर्णय गरेको थियो तर नगरपालिका पनि यस विषयमा अहिले अनभिज्ञ छ । पाल्पाको माथागढी३, कसेनीका ६९ वर्षीय मनबहादुर कुमालले जान्दा माडीफाँटवरपर घर नै थिएनन् । खेतीयोग्य जमिन थियो । सबैले दुईतीन बाली खेती गर्थे । अहिले एक बाली मात्रै खेती हुन्छ । फाँट भए पनि गाईबस्तुका लागि गोठ, गाईबस्तु हेरालु गर्ने टहरा, वर्षायाममा ओतिन बनाएका गोठ हुन्थे । यति मात्र होइन, फाँटको वरपर कतै पनि घर थिएनन् । फाँटनजिक कसेनी सराई नजिकको कुमाल बस्ती पुरानो हो । हामीले १५ वर्षअघिसम्म पनि फाँटमा घर बनाएको जानिएन, उनले भने, अहिले भने बस्तीले फाँटै ढाकियो । तानसेन नगरपालिका९ का ७१ वर्षीय तोलाकान्त ढकालको अनुभवमा खेतीयोग्य जमिन केही वर्षयता मात्रै घरघडेरीमा परिणत हुन थालेको हो । १५२० वर्षअघिसम्म खेतमा घर बनाउने भन्ने सोच नै थिएन । अहिले सडक पुग्यो, घरघडेरी बनाउन थालियो । हाम्रो खेत पनि डाँडामा छ, उनले भने, तल्लो भेगमा बस्ती पछि बसेको हो । खेतीयोग्य जमिनमा खेती नै हुन्थ्यो । पाल्पाका रामपुर, माडीफाँट, कालीगण्डकी बेंसी, पूर्वखोला, झडेवालगायतका फाँटमा घर बनाउने क्रम बढेको छ । पछिल्लो १० वर्षमा खेतीयोग्य जग्गा मासेर घरघडेरी बनाउने क्रम बढेको हो । सबैभन्दा धेरै माडीफाँटमा घरघडेरी खरिदबिक्री भएको छ । ५ वर्षयता माडीफाँटमा मात्रै ५ सयभन्दा बढी घडेरी खरिदबिक्री भइसकेको छ ।माडीफाँटको खेतीयोग्य जमिनमध्ये कसेनीको खहरे, सोले, मान्के, दोहोरालगायतका स्थानमा घर बन्ने क्रम बढेको छ । यसरी बढ्नु भनेको दीर्घकालीन रूपमा बेफाइदा नै हो, माथागढी गाउँपालिका१, चिदीपानीका वडाध्यक्ष राजकुमार पन्थीले भने, पछि गएर विकासको बाधक मात्र होइन, खेतीयोग्य जमिन मासिने पक्का छ । माडीफाँटमा मात्र २० प्रतिशत जमिन घरघडेरीमा बिक्री भइसकेको उनले बताए । पूर्वखोला गाउँपालिका नजिकको फाँटमा पनि घरघडेरी खरिदबिक्री बढेको छ । माथागढी गाउँपालिकानजिक झडेवा फाँटमा खेतीयोग्य जमिनमा बालुवा, गिट्टीको थुप्रो लगाइएको छ । रामपुर र कालीगण्डकी तटीय क्षेत्रका बस्तीमा पनि खेतीयोग्य जमिनमै घरघडेरी बिक्री भइरहेको छ । हुँगी, गेझा, भुजात, रामपुर, गाँडाकोट, बाँकामलाङ, अर्गली फाँटलगायतका स्थानमा खेतीयोग्य जमिनमा घर बनेका छन् । यसरी खेतीयोग्य जमिनमा घरघडेरी बन्ने क्रम बढे पनि उत्पादकत्वमा कमी आएको छैन, कृषि ज्ञान केन्द्रकी प्रमुख कामना अधिकारी भट्टराईले भनिन्, खेतीयोग्य जमिन भने घटेको छ । उत्पादकत्वमा असर गरेको देखिएको छैन । स्थानीय जातका अन्न लगाउँदा र उन्नत जातको खेती गर्दा उत्पादकत्व नघटेको हो । तर, खेतीयोग्य जमिनमा भने कमी आएको उनले बताइन् । सहरोन्मुख र मोटरबाटोको तीव्र विकाससँगै यहाँका टार, फाँट र उपत्यकामा कम्तीमा ७ हजार रोपनी खेत घरघडेरीमा बिक्री भएको छ । धान उत्पादन अत्यधिक हुने क्षेत्रमा समेत सहरीकरणको नाममा जग्गा प्लटिङ बढेको छ । जसले गर्दा अन्न भण्डारका रूपमा चिनिने खेतीयोग्य जग्गा मासिँदै गएको कृषि विज्ञ थमनबहादुर कार्कीले बताए । प्रत्येक वर्ष साढे ३ सय हेक्टर (७ हजार रोपनी) जमिन घडेरीले बाँझोमा परिणत हुँदै गएको छ । कृषि ज्ञान केन्द्रका अनुसार जिल्लामा ४१ प्रतिशत खेतीयोग्य जमिन छ । केन्द्रको तथ्यांकमा ५७ हजार हेक्टर जमिनमध्ये ३६ हजार हेक्टरमा खेती गरिएको छ । खेतीयोग्य जमिनलाई शतप्रतिशत मान्ने हो भने ६३ प्रतिशतमा मात्रै खेती गरिन्छ । त्यसमध्ये २३ प्रतिशत खेत रहेको छ । २३ प्रतिशतलाई शतप्रतिशतमा हेर्दा ४५ प्रतिशत सिञ्चित जग्गा छ । ८ हजार ७ सय ५० हेक्टर जमिनमा धान खेती गरिन्छ ।धान वा अन्य खाद्यान्न उत्पादन हुने रोल्पामा तीनवटा ठूला फाँट छन् । खुंग्रीघोडागाउँ, मध्य माडीचौर र जुगारजावल जिल्लाकै ठूला फाँट हुन् । यहाँ उत्पादन हुने धान, गहुँ र दलहन बालीले जिल्लाकै परिचय फैलाएका छन् तर यी क्षेत्रमा अहिले उत्पादन घट्दै छ । उत्पादन घटेकामा स्थानीय चिन्तित छन् । अन्न, तरकारी र दलहन बाली उत्पादन बर्सेनि कम हुँदै गएको छ । खेल मैदान, सडक र घर निर्माणले जिल्लाका खेतीयोग्य जमिन मासिँदै छन् । खुंग्रीघोडागाउँ, मध्य रोल्पामा रहेको माडीचौर र पश्चिमी रोल्पाको जुगारजावललगायतका फाँटमा अबको केही वर्षमा घरैघर देख्न पाइए कुनै अनौठो लाग्ने छैन । पहिलेको तुलनामा हाल धान उत्पादन ५ प्रतिशत घटेको कृषि ज्ञान केन्द्रले जनाएको छ ।ज्ञान केन्द्र रोल्पाका प्रमुख राहुल पाण्डेले उत्पादन बढाउन स्थानीय तहसँग समन्वय गर्ने बताए । सुनील स्मृति गाउँपालिका१ को घोडागाउँ र २ को खुंग्रीमा धान खेती प्रशस्त मात्रामा हुन्छ । यहाँ उत्पादन हुने मासको दाल जिल्लाबाहिर समेत पुर्याइन्छ । दाङ, बाँके र अन्य तराईमा उत्पादन हुने जत्तिकै धान, तरकारी, दलहन र तेलहन बाली यस क्षेत्रमा उत्पादन हुन्छ । सिँचाइको खास सुविधा नभए पनि कृषकले आफ्नो उत्पादनबाट राम्रै फाइदा लिन्छन् । रोल्पाकै पहिलो कृषि स्नातक घोडागाउँ निवासी भरतमणि पोखरेलले यस क्षेत्रमा सिँचाइको व्यवस्था राज्यबाट गर्न सके सुन फल्ने गाउँ भनेर अर्को नाम चम्कने बताए । तराईजस्तै फाँट भएकाले यहाँ सबै अन्नको उत्पादन हुन्छ । थोरै मिहिनेतले पनि धेरै अन्न उत्पादन हुनु यस क्षेत्रको विशेषता हो, उनले भने । उनले कृषि ज्ञान केन्द्र रोल्पाबाट हालै अवकाश लिएका हुन् । यहाँको माडीचौरमा खेल मैदान निर्माण गरिएको छ । करोडौंको लगानीमा खेल मैदान, पुल र सडक बनाइएकाले पहिलेको भन्दा उत्पादन कम भएको स्थानीले बताए । माडीचौरस्थित युवा क्लबका अध्यक्ष कृष्णबहादुर घर्तीमगरले डेढ दशकअघि ७८ जनाको जग्गा खरिद गरिएको जग्गामा सरकारले खेल मैदान बनाइदिएको बताए । खेल मैदान बनाउन जग्गा खरिद गरिएको थियो, त्यसैको नजिकबाट पुल पनि बनाइएको छ, उनले भने । स्थानीयका अनुसार खेल मैदान करिब डेढ हेक्टर क्षेत्रफलमा बनाइएको हो । जग्गा खरिद गर्न, तारजाली लगाउन, सचिवालय बनाउन र सडकसमेत बनाउन करोडौं खर्च भएको छ । त्यसका लागि संघीय, प्रदेश र स्थानीय तहको लगानी लागेको हो । माडीचौर तरकारी उत्पादनले समेत चिनिएको छ । माडीचौरमै संघीय सरकारले सघन बस्ती विकास योजना सञ्चालन गरेको छ । बस्तीलाई व्यवस्थित बनाउने उद्देश्यले करोडौं लगानी लगाइएको छ । उक्त परियोजना अझै सञ्चालनमै छ । रोल्पा नगरपालिकाका प्रमुख सुरेन्द्र घर्तीमगर उक्त योजनाका संयोजक छन् । योजनाअनुसार केही सडक कालोपत्र गरिएको छ । सघन बस्ती नै नाम राखेर आयोजना सञ्चालन गरिएकाले उत्पादनयोग्य भूमि समाप्त हुने स्थानीयको आशंका छ । विगत ७ वर्षदेखि उक्त योजना सञ्चालनमा छ । साबिकका जंकोट र कोटगाउँ क्षेत्रमा पर्ने माडीचौरको परिचय तरकारी र धान उत्पादन हुनु हो । जिल्लामा वर्षभरि र मौसमी गरी सिञ्चित क्षेत्रमा मात्रै धान खेती हुन्छ । सिञ्चित क्षेत्रफल दुई हजारदेखि ३ हजार हेक्टर मात्र छ । रोल्पामा सिञ्चित जग्गा करिब ३ हजार ९ सय ३० र अर्धसिञ्चित जग्गा २ हजार ५ सय ५४ हेक्टर क्षेत्रफल छ । वर्षमा मुस्किलले ५५ प्रतिशत धान खेती हुन्छ । समयमा वर्षा नहुँदा र सिँचाइ अभावमा धान खेती कम हुँदै गएको छ । दशकअघि अर्घाखाँचीको सदरमुकाम सन्धिखर्कको शान्ति बगैंचाको कुँडुले फाँट, विहार, चुत्राबेंसीलगायतका फाँटमा यतिबेला हिउँदे मकै भित्र्याउने र धान रोप्नेको चटारो हुन्थ्यो । अहिले त्यस्तो छैन । घर र प्लटिङले फाँट भरिएको छ । थोरै जग्गामा मात्रै खेती हुन्छ । खेतीयोग्य जमिनलाई जग्गाधनीसँग सस्तोमा खरिद गरेर जग्गा कारोबारवालाले प्लटिङ गरे । केही वर्षअघिसम्म महँगो भाउमा बिक्री पनि भयो । पछिल्लो चार वर्षयता आधा मूल्यमा पनि जग्गा खरिदबिक्री छैन । प्लटिङमा घाँस उम्रेको छ । सन्धिखर्क नगरपालिका र सरकारी निकाय पनि यसरी सयौं मुरी अन्न र सिंगो सदरमुकामलाई धान्ने तरकारी उत्पादन हुने खेतका फाँटहरू मासिँदासमेत मौन छन् । सदरमुकामको खेतीयोग्य जमिनलाई कृषि उद्यममा परिणत गरेर अन्यत्र सहरीकरण गर्नुपर्थ्यो, सन्धिखर्कका सामाजिक अगुवा रामचन्द्र पोखरेलले भने, खेतका फाँट मासिँदा कसैले चासो दिएन । अहिले न घर बनेर सहरीकरण भयो, न त खेती नै । सरकारको दीर्घकालीन योजना नभएको उनको टिप्पणी छ । खेतलाई मास्नु गलत भएको उनले बताए । ०३२ सालमा नरपानीबाट सन्धिखर्कमा सदरमुकाम सर्यो । पहिला सन्धिखर्कलाई खर्क मात्रै भनिन्थ्यो । खर्कमा कुर, नुवाकोट, किमडाँडा, अर्घा, वाङला, डिभर्नालगायतका गाउँको अन्न उब्जनी गर्ने थलो थियो, सन्धिखर्कका ७० वर्षीय पुनाराम नेपालीले भने, असारमा यहाँको फाँट धान रोप्ने महिला, खेत जोत्ने हलीगोरु र आली लगाउने मान्छेले भरिभराउ हुन्थ्यो । बाजा बजाएर गीत गाउँदै धान रोपिन्थ्यो, अहिले त्यो हरायो । सदरमुकाम स्थापना भएपछि पनि धेरै वर्ष यहाँको फाँटमा खेती भइरह्यो । पछिल्लो केही समयमा खेत प्लटिङ गर्ने लहर चलेको हो । बजार, सरकारी कार्यालय रहेर पनि खेत थुप्रै थियो, त्यहाँ सयौं मुरी अन्न फलेको मेरै आँखाले देखेको हो, हेर्दाहेर्दै अहिले सबै प्लटिङ भयो, नेपालीले भने, व्यवस्थित सदरमुकाम बनाएर खेती नहुने जग्गामा सहरीकरण गर्ने र खेतीयोग्य जमिनलाई जोगाएर राख्नेमा सरकार, यहाँको राजनीति नेतृत्व सबै चुके । अहिले त तराई र भारतबाट खाद्यान्न नआउने हो भने भोकै बस्नुपर्ने अवस्था छ । बाँझिएको जग्गालाई कोर्ने र कृषि उद्यमसँग जोड्ने योजना रहेको सन्धिखर्क नगरपालिका प्रमुख कृष्णप्रसाद श्रेष्ठले बताए । सहरीकरणलाई थप व्यवस्थित गर्दै बाँकी रहेका जग्गामा व्यावसायिक कृषि उद्यम गर्न युवालाई आकर्षित गर्छौं, उनले भने, खेतीयोग्य जग्गा मासिएर सहरीकरण भएको छ । अब त्यसलाई केही गर्न सकिन्न, बाँकी रहेको जग्गालाई उपयोग गरी कृषि उद्यममा जोड्छौं ।"
वनको पहुँच नभएकालाई काठदाउरा सहजै,"(काठमाडौं)वन क्षेत्र न्यून भई वनको पहुँच कम भएका तराईमधेसका जनतालाई लक्षित गरी सहज हिसाबले काठदाउरा उपलब्ध गराउन वन नियमावलीमा विशेष व्यवस्था गरिएको छ । वन ऐन २०७६ आएको करिब तीन वर्षपछि गत साता वन नियमावली २०७९ आएको हो । सरकारले बर्दिया, रूपन्देही, नवलपरासी बर्दघाटसुस्ता पश्चिम, पर्सा, बारा, रौतहट, सर्लाही, महोत्तरी, धनुषा, सिरहा, सप्तरी, सुनसरी, मोरङ, झापा र कञ्चनपुरलाई वन क्षेत्र कम भएको जिल्लामा राखेको छ । ती जिल्लामा जनसंख्या बढी भएको तर उनीहरूको वनसँग पहुँच कम भएकाले सामुदायिक वनले उत्पादन गर्नेमध्ये ५० प्रतिशत काठदाउरा जिल्ला वन पैदावार आपूर्ति समितिलाई उपलब्ध गराउनुपर्ने नियमावलीमा व्यवस्था गरिएको हो । वन तथा वातावरण मन्त्रालयका प्रवक्ता मेघनाथ काफ्लेका अनुसार जिल्लामा स्थानीय जनतालाई काठदाउरा बिक्रीवितरण तथा आपूर्ति गर्न समितिको परिकल्पना गरिएको हो । विपद्जन्य अवस्थामा परेका र वनबाट टाढा रहेका जनतालाई सहजै काठदाउरा उपलब्ध गराउने उद्देश्यले उक्त व्यवस्था गरिएको उनले बताए । आपूर्ति समितिले डिभिजनल वन अधिकृतबाट इजाजतपत्र लिएर विपद्मा परेका परिवारको घरगोठ निर्माण तथा पुनर्निर्माण, घरकाजका रूपमा घर निर्माण तथा मर्मतसम्भार, कृषि समूह र कृषि औजार, धार्मिक तथा सांस्कृतिक कार्य र पुरातात्त्विक सम्पदाको निर्माण तथा पुनर्निर्माण, शीतलहर वा हिमपात भएको समयमा सार्वजनिक स्थानमा न्यानो गराउन र शव दाहसंस्कार गर्न काठदाउरा बिक्रीवितरण गर्न सक्नेछ । समितिले विपद्मा परेकालाई ४०, घरकाजका रूपमा नयाँ घर बनाउनेलाई १ सय, घर मर्मतलाई ४०, कृषि औजारका लागि ७, जनसहभागितामा गरिने साना लागतका विकास निर्माण कार्यका लागि १५० र शव दाहसंस्कारका लागि १५ घनफिट (सीएफटी) काठ उपलब्ध गराउने नियमावलीमा छ । त्यसरी काठदाउरा बिक्रीवितरण गर्दा सरकारले तोकेको मूल्यमै बिक्री गर्नुपर्ने हुन्छ । सामुदायिक वन उपभोक्ता महासंघ, नेपाल (फेकोफन) का महासचिव बिर्खबहादुर शाहीले तराईका सामुदायिक वनले उत्पादन गरेको काठदाउरामध्ये ५० प्रतिशत आपूर्ति समितिलाई दिनुपर्ने व्यवस्था राखेर सरकारले सामुदायिक वनलाई पनि साझेदारी वनमा प्रतिस्थापन गर्न खोजेको आरोप लगाए । वन क्षेत्र न्यून भएका भनेर तोकेका जिल्लाका सामुदायिक वनले न्यून मात्रामा काठ दाउरा समूहबाहिर बिक्री गर्ने भएकाले यो नियम ती जिल्ला (तराईमधेस) मा लागू हुन नसक्ने उनले जिकिर गरे । सामुदायिक वनलाई साझेदारी जस्तै बनाउन खोजियो, उनले भने ।"
संक्रमणकालीन न्याय : आठ वर्षपछि ऐन संशोधन हुँदै,"(काठमाडौं)मानवअधिकार उल्लंघनका गम्भीर घटनाका दोषीलाई आममाफी नदिने गरी ऐन संशोधन गर्न सर्वोच्च अदालतले आदेश दिएको आठ वर्षपछि सरकारले त्यसबमोजिम ऐन संशोधन गर्न लागेको छ । आउने साता विधेयक संसद्मा दर्ता गर्ने कानुन मन्त्रालयको तयारी छ । मन्त्रालयले एक महिनासम्म आफूहरूसँग देशव्यापी रूपमा गरेको परामर्शका आधारमा ऐन संशोधन हुने वाचा गरेको द्वन्द्वपीडिहरूले बताएका छन् । मन्त्री गोविन्दप्रसाद शर्मा कोइरालाको अगुवाइमै मन्त्रालयले सातै प्रदेशमा पीडितसँग संक्रमणकालीन न्याय कसरी बढाउनुपर्ला भनी परामर्श गरेको थियो । त्यसपछि काठमाडौंमा सोमबार भएको राष्ट्रिय परामर्श मा पीडित तथा मानवअधिकारकर्मीको भेलाले सरकारलाई सर्वोच्च अदालतको फैसलाले भनेबमोजिम नै ऐन संशोधन हुनुपर्ने अडान दोहोर्याएका थिए । आममाफी हुनुपर्ने अडान राख्दै आएको माओवादी, सेना र तत्कालीन सरकारसम्बद्ध दलहरूको आनाकानीले ऐन संशोधन हुन सकिरहेको थिएन । अहिले कानुनमन्त्रीले नेताहरूलाई विश्वास लिएरै सर्वोच्चको आदेशअनुसार ऐन संशोधन गर्न लागेको बताउँदै हुनुहुन्छ, राष्ट्रिय परामर्शमा सहभागी अधिवक्ता राजु चापागाईं भन्छन्, तर नेताहरूले यसबारे मुख खोलेका छैनन्, अब संशोधन हुने विधेयकले वास्तविकतालाई चित्रण गर्नेछ । संक्रमणकालीन न्याय निरूपणका लागि बनेको ऐन अन्तर्राष्ट्रिय न्यायको सिद्धान्तअनुसार नभएको भन्दै सर्वोच्चले संशोधन गर्न सरकारलाई २०७१ फागुन १४ गते परमादेश दिएको थियो । तर, सरकारले त्यसलाई हालसम्म कार्यान्वयन गरेको छैन । बेपत्ता पारिएका व्यक्तिको छानबिन, सत्य निरूपण तथा मेलमिलाप ऐन २०७१ वैशाख २८ मा जारी भएको थियो । सोही वर्ष माघ २७ मा सत्य निरूपण तथा मेलमिलाप आयोग र बेपत्ता पारिएका व्यक्तिहरूको छानबिन आयोग गठन भए । ऐन संशोधन नभएसम्म आयोगका काम आफूलाई मान्य नहुने पीडितहरूको अडान छ । जसलाई अन्तर्राष्ट्रिय समुदायले पनि साथ दिँदै आएको छ । आदेशको आठ वर्षपछि आएर सरकारका मन्त्रीले ऐन संशोधन हाम्रो मागअनुसारै हुन्छ भनेको सुन्न पाइयो, द्वन्द्वपीडित साझा चौतारीका पूर्वअध्यक्ष सुमन अधिकारीले भने, त्यसअनुसार हामीसँग सघन छलफल पनि भएको छ, ऐन संशोधनको क्रममा छ भन्ने हाम्रो विश्वास हो । सत्य निरूपण तथा बेपत्ता छानबिन आयोग दुवैको म्याद असार २९ गते सकिँदै छ । पीडितहरूले दुवै आयोगको पुनःसंरचना हुनुपर्ने र ऐनको पनि संशोधन हुनुपर्ने माग राखेका छन् । जसलाई पूरा गर्ने वाचा सरकारले उनीहरूसँगको प्रत्येक परामर्श र छलफलमा गरेको छ । दुवै आयोगका आयुक्तको बहिर्गमनसँगै असार मसान्तभित्र संशोधन विधेयक संसद्मा दर्ता गर्ने कानुन मन्त्रालयको तयारी छ । पीडितसँगको छलफलपछि मन्त्री कोइराला सेना, माओवादी र अन्तर्राष्ट्रिय समुदायलगायतका अन्य पक्षसँग परामर्शमा छन् । अधिकारवादीको जवाफदेही निगरानी समिति ले पछिल्लो परामर्शको विकासक्रमले सरोकारवालाबीच विश्वासको वातावरण सिर्जना गरी संक्रमणकालीन न्याय प्रक्रियालाई सही मार्गमा फर्काएर विधिवत् रूपमा टुंगोमा पुर्याउनेतर्फ केही आशा जगाएको भन्दै बिहीबार विज्ञप्ति जारी गरेको छ । जसमा ऐन संशोधनलगायत अब अवलम्बन गर्नुपर्ने प्रक्रिया पनि पारदर्शी र पीडितकेन्द्रित गर्न सुझाइएको छ । सर्वोच्चको आदेश र अन्तर्राष्ट्रिय कानुनी मान्यताका आधारमा हत्या, बेपत्ता, यातना, बलात्कार, अपहरण, अंगभंग, मानवताविरुद्धको अपराध र युद्ध अपराधलगायतलाई मानवअधिकारको गम्भीर उल्लंघनका रूपमा संशोधित कानुनमा राखिनुपर्ने पीडितहरूको माग छ । हामी अहिलेसम्म आशावादी छौं, द्वन्द्वपीडित साझा चौतारीका पूर्वअध्यक्ष अधिकारी भन्छन्, अब हुने संशोधनमा यी माग सम्बोधन भए सरकारलाई हाम्रो साथ रहनेछ । परामर्शका क्रममा जघन्य अपराधमा क्षमादान, माफी, मुद्दा फिर्ता, मेलमिलाप र हदम्यादको बन्देजलगायतका दण्डहीनता निम्त्याउने उपाय पूर्णतः वर्जित हुने गरी ऐन संशोधन गर्न पीडितहरूले सुझाएका थिए । यस्ता अपराधका दोषीलाई सांकेतिक नभई बढीमा २० वर्षको कैद सजाय हुनुपर्ने पनि उनीहरूको माग छ । यसबाहेकका घटनामा स्वतन्त्र सहमतिमा क्षमादान र मेलमिलाप गर्न सक्ने प्रावधान ऐनमा राख्न पीडितहरू मञ्जुर भएका छन् ।"
संसदीय छानबिन समितिको अग्निपरीक्षा,"आर्थिक वर्ष २०७९८० को बजेट निर्माणमा अनधिकृत व्यक्तिहरूलाई करका दरहरू हेरफेर गर्न अख्तियारी दिएको आरोप लागेका अर्थमन्त्री जनार्दन शर्माले राजीनामा दिएपछि अब सबैका आँखा यस प्रकरणमाथि अनुसन्धान गर्न गठित संसदीय छानबिन विशेष समितितर्फ सोझिएका छन् । संसदीय समितिको प्रभावकारितामा सधैंजसो प्रश्न उठ्ने गरेकाले पनि सत्ता गठबन्धनकै बहुमत अर्थात् ६ सांसदहरू भएको यस ११ सदस्यीय छानबिन समितिले साँच्चिकै छानबिन गर्छ कि गर्दैन भन्ने आम कौतूहल छ । समितिले छानबिनै नगरी, प्रतिवेदन नै नबुझाई त्यत्तिकै टीकाटिप्पणी गर्नु खासै उचित नहुने भए पनि कतै यसले अनुसन्धानका नाममा शर्मा लगायतलाई त्यसै चोख्याउने प्रपञ्च त गर्दैन भन्ने कतिपय कोणबाट उठेका आशंकालाई त्यत्तिकै खारेज गरिहाल्न मिल्दैन । समितिले यसलाई निष्पक्ष अनुसन्धान गर्नका निम्ति आफूलाई मिलेको बलका रूपमा लिनुपर्छ । र, आम रूपमा उठेका शंकाउपशंकालाई चिर्ने गरी सत्यतथ्य पत्ता लगाउन विश्वसनीय तथा वास्तविक अनुसन्धान गर्नुपर्छ । आरोप लागेको लामो समयसम्म शर्माले नैतिक आधारमा राजीनामा नदिएको, पछि अर्थ मन्त्रालयले उक्त दिनको सीसीटीभी फुटेज नै मेटिएको जवाफ दिएको, अनि प्रधानमन्त्री शेरबहादुर देउवा र शर्मासम्बद्ध दल माओवादी अध्यक्ष पुष्पकमल दाहालले पनि अनपेक्षित रूपमा मौनता साधेका कारणले यो प्रकरण बढी रहस्यमय बनेको हो । प्रधानमन्त्री देउवा र अध्यक्ष दाहालप्रति नै प्रश्न सोझिएपछि र सबै तहबाट चर्को दबाब परेपछि मात्रै संसदीय छानबिनको वातावरण बनेकाले समेत समिति कसरी अघि बढ्छ भनेर धेरैले सन्देहसहितको जिज्ञासा राखेका हुन् । त्यसैले कुनै दबाब र प्रभावमा नपरी मिहिन अनुसन्धान गर्नुपर्ने ठूलो चुनौतीको सफल सामना समितिले गर्नुपर्नेछ । शर्माले बजेट निर्माण क्रममा अनधिकृत व्यक्तिलाई मन्त्रालयमा प्रवेश गराएको विषयमा आफू जानकार नभएको दाबी गरेका छन्, यसको तथ्य जाँच्न समितिले सीसीटीभी फुटेज जाँच्नुपर्ने हुन्छ । तर, तीन महिनासम्म सीसीटीभी फुटेज सुरक्षित राख्नुपर्ने सरकारी नियमकै अवज्ञा गर्दै अर्थ मन्त्रालयले १३ दिनमै मेटिने गरेको र उक्त दिनको फुटेज पनि मेटिएको जवाफ दिएको छ । त्यसैले समितिको पहिलो चुनौती नै मेटिएको (यदि मेटिएकै हो भने) फुटेजलाई रिकभर गर्ने हो । प्राविधिक रूपमा सम्भव भएकाले प्रविधिज्ञहरूको सहयोग लिएर समितिले यो कार्य गर्नुगराउनुपर्छ । राम्ररी अध्ययन गर्ने हो भने उक्त फुटेज मेट्न प्रयोग भएका जनशक्तिसमेत पत्ता लगाउन सकिन्छ, त्यसमार्फत मेट्न लगाउने अधिकारीसम्म पुग्न सकिन्छ, जसबाट घटनावलीको पोयो फुक्न सक्छ । सिंहदरबारको गेटदेखि अर्थ मन्त्रालय वरपरसम्मका अन्य सीसीटीभी फुटेजको अध्ययनबाट पनि उक्त दिनसमय ती व्यक्तिहरू त्यहाँ गएनगएको पत्ता लगाउन सकिन्छ । अर्को, समितिले अनधिकृत व्यक्तिले बजेटमा करको दर हेरफेर गर्दा साक्षी रहेका भनिएका अर्थ मन्त्रालयका सचिव, सहसचिव लगायत उच्च अधिकारीहरूसित विस्तृत सोधपुछ गर्नुपर्छ । यस क्रममा ती अधिकारीहरूले पनि समितिलाई पूर्ण रूपमा सघाउनुपर्छ । र, बजेट निर्माणमा घुसाइएका व्यक्तिहरूले कुनकुन करको दर चलाए ? कोको बिचौलिया, व्यापारी र व्यापारिक घरानाको स्वार्थमा त्यो काम गरियो ? कसकसलाई केकतिकसरी फाइदा पुर्याउन यसो गरियो ? यसबाट राज्यले कति राजस्व गुमाउनुपर्यो ? समितिले यी सबै विषयमा विस्तृत अनुसन्धान गर्नुपर्छ । आवश्यक सबै विषयमा सम्पूर्ण रूपमा खोतलखातल गर्ने प्राधिकार भए पनि समिति सदस्यहरूमा बजेट, कर लगायतका विषयमा प्राविधिक ज्ञानको भने सीमा हुन सक्छ, त्यसैले उनीहरूले अनुसन्धानका क्रममा सम्बन्धित विज्ञहरूको पनि परामर्श तथा सहयोग लिनुपर्छ । र, त्यस्ता विषयविज्ञ तटस्थ भूमिका निर्वाह गर्ने हुनुपर्छ, समितिका सदस्यहरूलाई नै गुमराहमा पार्ने खालका हुनु हुँदैन । यस क्रममा समितिले इमानदार भनेर चिनिएका अर्थ मन्त्रालयका पूर्वसचिवअधिकारीहरूको समेत सहयोग लिनु उचित हुन्छ । आरोप प्रमाणित भएमा समितिले तत्कालीन मन्त्री शर्मा, सम्बन्धित व्यापारी, बिचौलियाविरुद्ध यथोचित कानुनी कारबाही गराउन सरकार तथा सम्बन्धित निकायहरूलाई सुझावनिर्देशन पनि दिनुपर्छ । र, विधिप्रक्रियाप्रति उत्तरदायी हुनुपर्ने अर्थ मन्त्रालयका अधिकारीहरू यस प्रकरणमा लाचार भएका हुन् कि उनीहरूको पनि मिलेमतो छ, सबैको मिलेमतो नभए पनि कसैको त छ कि भन्ने विषयमा पनि समितिले गहिरो अनुसन्धान गरेर आवश्यक परेमा विभागीय कारबाहीका निम्ति सिफारिस गर्नुपर्छ । समग्रमा समितिले वित्तीय विचलनका सबै दोषीलाई कारबाहीका लागि ढोका खोल्ने गरी छानबिन गर्न सक्नुपर्छ ।आफ्नो यो अग्निपरीक्षामा अनुत्तीर्ण हुने छुट संसदीय समितिलाई कदापि छैन । हाम्रो अपेक्षा छ समितिका सदस्य सांसदहरूले दलीय आस्था र व्यक्तिगत सम्बन्धबाट माथि उठेर यो प्रकरणको अनुसन्धान गर्नेछन्, दोषीमाथि कारबाहीको सिफारिस गर्नेछन् र संसदीय गरिमा कायम राख्ने मात्र होइन, अझ उचो बनाउनेछन् । र, विधिको शासन तथा सुशासनका पक्षमा नयाँ पाठ रच्नेछन्, ताकि भविष्यमा कुनै पनि अर्थमन्त्रीले यसरी राज्यको ढुकुटीमाथि खेलबाड गर्ने आँट नगरून् ।"
राजनीतिमा मधेशी महिलाका चुनौती,"अन्त्यमा, राजनीतिमा महिला प्रतिनिधित्वको एक मात्र उद्देश्य हो राजनीतिक सशक्तीकरणको माध्यमबाट लैंगिक समानता हासिला गर्ने । तर बर्दिबासको तालिममा देखिएको प्रवृत्तिले मधेशी महिलाको सशक्तीकरणको मुद्दा स्थानीय सरकारको पहिलो कार्यकाल बितिसक्दा पनि एकदमै चुनौतीपूर्ण रहेको देखिन्छ । महिला सशक्तीकरणका लागि मधेशी समाजका पुरुषहरू, खास गरी अगुवा वा सार्वजनिक रूपमा क्रियाशीलहरूको सोचमनोविज्ञान र व्यवहारमा परिवर्तन गर्नु आवश्यक छ । यसका लागि राज्य, राजनीतिक दल, संघसंस्था तथा सबै सरोकारवालाले पहल गर्नु जरुरी छ ।"
गठबन्धन सरकारको शिक्षामा एक वर्ष,"मनप्रसाद वाग्ले, मीनभवन, काठमाडौं"
पहिला विधेयक पारित अनि निर्वाचन,"निर्वाचन आयोगले प्रतिनिधिसभा तथा प्रदेशसभा सदस्यको निर्वाचन एकै चरणमा आगामी मंसिर २ मा गर्ने भनेर प्रस्ताव गरेको छ । निर्वाचन तोकिएको समयमै सम्पन्न गर्नुपर्छ भन्नेमा दुईमत छैन । तर चार वर्षदेखि थाती रहेका विधेयकहरूलाई चालु अधिवेशनबाट यथाशीघ्र पारित गरेर मात्र सरकारले निर्वाचनको मिति घोषणा गर्नुपर्छ । संघीय निजामती सेवा, शिक्षाजस्ता विधेयकलाई पन्छाई निर्वाचन मिति घोषणा गर्न मात्र ध्यान दिइयो भने नेपालीले भारी सजाय नदेलान् भन्न सकिन्न । त्यसैले सार्वजनिक सरोकारका विधेयकहरू पारित गरेर मात्र निर्वाचन मिति घोषणा गर्नु उपयुक्त हुन्छ । विद्यमान शासन व्यवस्थालाई संस्थागत गर्न र अगाडि बढाउन पेस भएका विधेयकहरूलाई प्राथमिकता दिएर पारित गर्नुको विकल्प छैन । सधैं विवाद अन्योल निम्त्याउनु घातक हुन्छ । अब सहमति, सहकार्य, सद्भाव र समन्वयको सिद्धान्तलाई व्यवहारमा लागू गर्नुपर्छ । एउटाले एउटा समयमा एक कुरा, अर्कोले अर्को समयमा अर्को कुरा गर्दै छेकबार नै गरिरहने हो भने कहिले स्थिरता हुने ? मित्रताको वातावरण कहिले बन्ने ? विधेयकहरू पारित गर्न सरकारले जोडबल गर्नुपर्छ । संसद्मा सांसदहरू कोरम पुग्ने गरी उपस्थित हुने र सभामुखले तीव्र गतिमा विधेयक ऐनमा ल्याउन कुशलतापूर्वक प्रस्तुत हुने भूमिका खेल्न सक्नुपर्छ । यसतर्फ सरकार, सांसद र सभामुख प्रतिबद्ध हुनु जरुरी छ । तसर्थ विधेयकहरू पारित गरेर मात्र निर्वाचन मिति घोषणातर्फ लाग्नुपर्छ । हर्कनारायण श्रेष्ठ, त्रियुगा१०, उदयपुर"
अर्थमन्त्रीको बहिर्गमनपछिको दृश्य,"चर्को विवादमा परिसक्दा पनि अर्थमन्त्री पदबाट राजीनामा नदिनका लागि अड्डी कसिरहेका जनार्दन शर्मा अन्ततः मन्त्रालयबाट बिदा भएका छन् । विज्ञहरूका भनाइलाई आधार मान्ने हो भने शर्माले अर्थ मन्त्रालय छिरेको दिनदेखि नै अर्थतन्त्रलाई ओरालो झार्ने निर्णयहरू एकपछि अर्को गरिरहे । केही तलमाथि भए गठबन्धन टुट्ने डरले प्रधानमन्त्री शेरबहादुर देउवाले पनि उनीमाथि धेरै निगरानी र कडाइ गरेनन् । दसवर्षे जनयुद्धमा माओवादीका सर्वहारावादी कमान्डरमध्येका एक शर्मा सरकारमा छिरेपछि हुँदा खानेको ढाड भाँचेर सीमित व्यापारी घराना पोस्ने कार्यनीति बनाउँदै जान थाले । केही स्वार्थी व्यापारीहरू उनीबाट प्रशस्त लाभ उठाउन उद्यत देखिए । यस्तो प्रकारका स्वार्थी जालमा समावेश भएर उनले मच्चाएका काण्डहरू सञ्चारमाध्यममा छताछुल्ल भइरहेका छन् । सामाजिक सञ्जालमा व्यापक आलोचना र अर्थविद् तथा प्रतिपक्षी पार्टीको कडा दबाबका कारण उनी टिक्न नसक्ने अवस्थामा पुगेका हुन् । शर्माको राजीनामा आइसकेपछि उक्त मन्त्रालयमा अर्थको अर्थ बुझेको गतिशील मन्त्री ल्याइहाल्नुपर्नेमा प्रधानमन्त्रीमातहत थन्काउनु नेपाललाई श्रीलंकाको बाटामा लाने चेष्टाबाहेक केही होइन । यसो हुन नदिन गठबन्धनका शीर्ष नेताहरूले आजैदेखि फुकीफुकी पाइला चालून् । कृष्ण कुम्पुरे, आदमटार, धादिङअर्थमन्त्री जनार्दन शर्माको राजीनामा र अर्थसचिव मधु मरासिनीको बिदामा बस्ने निर्णयपश्चात् मन्त्रालयका अन्य सहसचिवहरूको भागाभाग समाचारले अर्थ मन्त्रालयको इतिहासलाई नै लज्जित बनाएको छ । हालसम्म बाहिरिएको सूचना अनुसार बजेट प्रस्तुत हुनुअघिल्लो रातमा अनधिकृत व्यक्तिलाई अर्थ मन्त्रालयमा प्रवेश गराई करका दर हेरफेर गर्न अर्थमन्त्रीले लगाएका हुन् भने त्यस्तो आपराधिक कार्यमा कर्मचारीतन्त्रको नेतृत्व गर्ने वर्गले के हेरी बसे ? अपराधजन्य कार्य हुँदा सहयोगीको भूमिकामा रहिरहने अनि घटना छरपस्ट भएपछि भागाभाग गर्ने कर्मचारीको यस्तो चरित्र निन्दनीय नै हुनेछ । राजनीतिक नेतृत्व लिएका अर्थमन्त्रीले गलत कार्य गराउन लाग्दा स्थायी सरकारको उपमा पाएको कर्मचारीतन्त्रको नेतृत्व लिने सचिवले आफ्नो अडान राख्न सफल भएका भए के हुन्थ्यो होला ? अहिले आम मानिसको दिमागमा खेलिरहने प्रश्न नै यही हो । महेशप्रसाद ढुंगाना, नयाँ बानेश्वर, काठमाडौंप्रधानमन्त्री देउवातर्फ सोझिएको नैतिक प्रश्न सम्पादकीय यथार्थपरक लाग्यो । दर्जनभन्दा बढी गल्ती गरेको भनी आलोचना हुँदै आए पनि पूर्वअर्थमन्त्री जनार्दन शर्मा पेलेरै जान लागेका थिए । त्यति जिम्मेवारीपूर्ण पदमा आसीन हुँदा शर्माले गरेको गैरकानुनी एवम् अनैतिक कदमको उद्देश्य अर्थोपार्जनभन्दा अरू के होला ? अन्ततः चारैतिरबाट शर्माको मात्र नभई प्रधानमन्त्रीकै नैतिकतामाथि प्रश्न उठेपछि अर्थमन्त्रीको राजीनामा आएको छ । सँगसँगै छानबिनका लागि मात्र राजीनामा पेस गरे पनि भोलि पुनः मन्त्रीमै रहन सक्ने पनि भनिएको छ । माओवादीले अहिले अर्को व्यक्ति सरकारमा नपठाउने समाचारले पनि आएको छ ।यसरी पहिले जानीजानी आफैं गल्ती गर्ने, गल्ती भएको जनगुनासो आउँदा त्यसलाई सम्बोधन गर्न नखोजेर उल्टै धम्कीपूर्ण भाषण गर्न कुन नैतिकताले दिन सक्छ ? सरकार तथा सरकारप्रमुखको नैतिकता बाँच्न सक्छ ? मन्त्रीले गलत काम गरे पदच्युत गर्ने अधिकार प्रधानमन्त्रीमा छँदैछ नि ! सम्बन्धित दलबाट अर्को सांसद छनोट गरी अर्थमन्त्रीमा नियुक्ति गरी काममा लगाउन केले बाधा पार्छ र ? अतः यस मामिलामा शर्माजीको कामकारबाहीमाथि छानबिन गरी कानुन बमोजिम कारबाही गर्नु अति आवश्यक छ । यसका लागि स्वच्छ छवि भएका पूर्वन्यायमूर्तिको संयोजकत्वमा अर्थविद् तथा सीसीटीभी विज्ञसमेत सम्मेलित छानबिन समिति हुनुपर्छ, संसदिय समिति मात्र पर्याप्त नहुन सक्छ । अनि मात्र प्रधानमन्त्री तथा राज्यको समेत इज्जत जोगिन सक्छ । गंगाराज अर्याल, पाणिनि८, अर्घाखाँची"
"वाममोर्चा, एकता र पुनर्गठनको रोडम्याप","माओत्सेतुङले धेरै पटक व्याख्या गरेको एउटा सिद्धान्त संयुक्त मोर्चा हो । त्यसले भन्छ प्रमुख विपक्षीका विरुद्ध क्रान्तिका सबै सहयोगीहरूलाई एकत्रित गर्नु नेतृत्वको योग्यता हो । तर नेपालका कम्युनिस्टहरूका अगाडि एउटा मर्मान्तक तथ्य छ श्रीमान् देउवाले योग्यताका साथ संयुक्त मोर्चाको प्रयोग गरेका छन् र माओका चेलाहरू प्रयोग भएका छन् । देउवाको संयुक्त मोर्चाको सिद्धान्त स्थानीय निर्वाचनमा यति प्रभावकारी भयो कि त्यसमा हार्ने कोही थिएन । नेपाली कांग्रेस सबैभन्दा धेरै नगर र गाउँपालिका जितेर खुसी छ, नेकपा एमाले सबैभन्दा धेरै लोकप्रिय मत पाएर खुसी भयो ! माओवादी पहिलेभन्दा ठूलो भएर खुसी भयो ! एकीकृत समाजवादी भागशान्ति पाएर खुसी भयो ! अर्थात्, कम्युनिस्टहरू एकले अर्कोलाई हराएर खुसी, कम्युनिस्टहरूलाई हराएर नेपाली कांग्रेस खुसी ! व्यक्ति र समूहहरू सिद्धान्तहीन हुनु नौलो कुरा होइन तर सिद्धान्तहीनतामा यस्तो खुसियाली आधुनिक दुनियाँको भयानक विराधाभास हो । यसै सन्दर्भमा, मैले केही महिनादेखि वाममोर्चाएकताका बारेमा छलफल गरिरहेका मेरा एक जना पुराना, लामो राजनीतिकसामाजिक जीवनमा कुनै गुटको अन्धानुयायी नभएका, समसामयिक विश्वका वाम तथा प्रगतिशील आन्दोलनहरूबारे गहिरो चासो र फराकिलो जानकारी भएका कमरेडले केही दिनपहिले मलाई यस्तो इमेल पठाए:प्रिय घनश्यामजी, हार्दिक अभिवादन ।पछिल्लो चरणमा यहाँले गर्नुभएको वाम एकताको पहलको म प्रशंसा गर्छु । साथसाथै, वाम दलहरूभित्रको सैद्धान्तिक तथा व्यावहारिक विचलनको विषयमा यहाँको समीक्षा र विश्लेषणप्रति पनि सकारात्मक छु । तर केही समयदेखि म असाध्यै गम्भीर भएर सोच्दै छु, हाम्रो समस्याको जरो वाम एकता हो कि वाम राजनीतिको पुनर्गठन ?एउटा सुन्दर कुरा के हो भने कम्युनिस्ट घोषणापत्रको १७४ वर्षपछि पनि आधारभूत रूपमा यसको महत्त्व र सान्दर्भिकता समाप्त भएको छैन । यसप्रति जनअपेक्षा पनि घटेको छैन । के तपाईंले सोच्नुभएको वाम एकता मात्र एक चुनावी रणनीति हो ? कि वाम राजनीतिको पुनर्गठन हो ? अन्यथा वाम एकताले झन्डै दुईतिहाइको सरकार बनाएकै पनि हो । त्यसपछि सत्ताको आडमा वाम एकता छियाछिया भएको हामी सबैले देखेभोगेकै कुरा हो । म पनि चाहन्छु, चुनावले बलियो वाम सरकार बनाओस् । तर वाम सरकार भनेको स्वच्छ, पारदर्शी र जनउत्तरदायी सरकार हो कि जे देखियो त्यही हो ? सांसद, मन्त्री तथा प्रधानमन्त्री साधन हुन् कि साध्य ? म राजनीति, खास गरी वाम राजनीतिको कथित एकता होइन, बरु यसको पूर्ण पुनर्गठनका पक्षमा सोच राख्छु । मौका मिले थप छलफल गर्ने नै छु । तपाईंको हितैषीयसको सन्देश धेरै गम्भीर र स्पष्ट छ अहिलेका कम्युनिस्ट पार्टीहरूको एकता र यिनै पार्टीहरूको सरकार बनाएर वामपन्थलाई कुनै योगदान हुँदैनभएन, त्यसैले आज वाम आन्दोलनले एकता होइन बरु पूर्ण पुनर्गठन खोजेको छ । धेरै पटक हारेर पनि जित्ने दाउको प्रतीक्षामा बेचैन जुवाडेजस्तै ढोकैमा अहिले आएको निर्वाचनको उम्मेदवारीका लागि आकाशपाताल गरिरहेका हामी केही नेताहरूका लागि यो अर्थहीन प्रश्न हो । तर एकपछि अर्को धक्काबाट गुज्रिँदै गरेको र त्यही अनुपातमा सिद्धान्तहीन, विचारहीन हुँदै गएका पार्टीहरूलाई नजिकबाट हेरिरहेका बौद्धिक तथा जनसाधारणलाई यस प्रश्नले झक्झक्याइरहेको छ । एकातिर, आगामी निर्वाचनमा अर्को कम्युनिस्ट पार्टीलाई धूलो चटाउने र आफ्नो औचित्य पुष्टि गर्ने प्रतिस्पर्धा छ भने अर्कातिर, यी कम्युनिस्ट पार्टीहरूकै बीचमा तालमेल गर्ने र फेरि सरकार बनाउने छटपटी छ । यसैबीच, अहिलेका पार्टीबाट आन्दोलन र मुलुकलाई कुनै सकारात्मक योगदान हुँदैन भनेर भित्रभित्रै वाम आन्दोलनकै पूर्ण पुनर्गठन बारे पनि चर्चा गहिरिँदै छ । यस लेखमा यिनै पार्टीहरूका बीचमा एकता र पुनर्गठनलाई कसरी सँगसँगै लैजान सकिन्छ भनेर त्यसको प्रक्रिया प्रस्ताव गरिएको छ । सर्प मरोस्, लाठी नभाँचियोस्एउटा समय थियो कम्युनिस्ट पार्टीले कार्यकर्तालाई प्रश्न गर्न, छलफल गर्न, अध्ययन गर्न सिकाउँथ्यो । अध्ययन गर्नु, सिक्नुसिकाउनु पार्टीको सबैभन्दा महत्त्वपूर्ण काम थियो । पार्टीले समाजमा प्रश्न गर्ने मानिसहरूको खोजी गर्थ्यो र भित्र्याउँथ्यो । लोकप्रिय कविहरू, असल शिक्षकप्राध्यापकहरू, पढाकु विद्यार्थीहरू, घूस नखाने कर्मचारीहरू, अगुवा किसानहरू, जुझारु मजदुरहरू, जनप्रिय गायक, क्रान्तिका शुभेच्छुक उद्योगी तथा व्यापारीको पार्टी थियो कम्युनिस्ट पार्टी । श्रमजीवी जनताको मुक्ति, लोकतन्त्र र देशभक्तिका नाराले ती सबैलाई एक ठाउँमा ल्याउँथ्यो । कम्युनिस्ट पार्टीले व्यक्तिवाद, अन्धविश्वास, सामाजिक भेदभावको विरोध र सामाजिकता, सामूहिकता, विज्ञान, नयाँ खोजको प्रचार गर्थ्यो । समाजको जोसुकै प्रगतिशील व्यक्तिलाई कम्युनिस्ट पार्टीले आकर्षित गर्थ्यो । यसरी कम्युनिस्ट पार्टी हाम्रो समाजको बौद्धिकसांस्कृतिक नेता थियो । धेरैजसो गरिब तथा निम्नमध्यम वर्गका किसानका छोराछोरीहरू कम्युनिस्ट पार्टीमा आएका थिए । जमिनदार वर्गका विरुद्ध नारा र संघर्षले कम्युनिस्ट पार्टी उनीहरूको आफ्नै पार्टी भएको थियो । मध्यमवर्गीय नौजवानहरू नेपालको उदाउँदो मध्यमवर्गका सन्तान थिए । तिनले आफ्ना बाआमाले गरेका दुःख देखेका थिए । केही उच्चमध्यम वर्गका नौजवानहरू मार्क्सवादी राजनीतिक अर्थशास्त्र, समाजशास्त्र, क्रान्तिकारी इतिहास आदिको अध्ययनबाट आएका थिए ।विगत केही दशकदेखि दलाल पुँजीवादसँग उठबस हुँदै जाँदा कम्युनिस्ट पार्टीको एउटा प्रभावशाली हिस्साले क्रान्तिको बाटो छोडिसकेको छ । र, पार्टीको क्रान्तिकारी स्नायुप्रणालीमा योजनाबद्ध आक्रमण गर्दै छ । दलाल पुँजीवादको कार्यपद्धति कस्तो छ भने त्यसले नेताहरूलाई आफ्नो खेलमा सहभागी गराउँछ, प्रोत्साहित गर्छ, व्यक्तित्व दिन्छ, हैसियत दिन्छ, राज्यका र अन्यत्रका ठूल्ठूला मानिसहरू न्यायाधीश, अरू पार्टीका नेताहरू, पुलिस, कर्मचारी, विभिन्न दूतावासका अधिकारीहरूसँग परिचित गराउँछ । वर्तमान मात्रै होइन त्यसले भविष्य पनि दिन्छ । त्यो पनि समृद्धि र समाजवाद जस्ता उधारो र अनिश्चित होइन हाताहाती, नगदानगदी दिन्छ । पहिले नेताहरू स्वयम् गरिब थिए त्यसैले उनीहरूलाई धनी वर्ग मन पर्दैनथ्यो, अब उनीहरू नै धनी भैसकेका छन् त्यसैले श्रमजीवी वर्ग र त्यस वर्गको विचार मन पर्न छोडेको छ । पार्टीकै बलमा उनीहरूको वर्गोन्नति भएको थियो र यो वैभव, लाखौंलाई उठबस गराउन सक्ने यो प्रताप सुरक्षित राख्न पार्टीमा कब्जा जमाइरहनुपर्छ । शक्तिशाली गुटले मात्रै त्यसको ग्यारेन्टी गर्छ । र, त्यस्तो गुट चलाउन राज्यदोहनका अनेक प्रपञ्च गर्नुपर्छ । हिजो राजनीतिले क्रान्तिको व्याख्या गर्थ्यो तर अबको सुकिलोमुकिलो राजनीतिले गुटबन्दी, पद, पैसा, आदेश, चाकरी, नजरानाको व्याख्या गर्छ । यसरी एकातिर आफैंले निर्माण गरेको आन्दोलनले पाँच वर्षपहिले संसदीय निर्वाचनमा गरेको त्यो दिग्विजय तर नेताहरूका स्वार्थले, तिनका फगत उन्मादी स्वार्थले छिन्नभिन्न भएको आजको विरोधाभास र अर्कातिर नेताहरूले पार्टीलाई जतातिर लतार्दै छन् त्यसको सम्भावित परिणामले आजको वाम आन्दोलन भयग्रस्त सन्नाटामा छ । आन्तरिक स्खलन र विघटनको यो परिदृश्यलाई मलाई इमेल पठाउने कमरेडको कोणबाट हेर्दा अहिलेकै पार्टीहरूबाट वाम आन्दोनलको रक्षा हुँदैन, तसर्थ वाम आन्दोलनको आजको समस्या एकता होइन, पुनर्गठन नै हो भन्ने निष्कर्ष स्वाभाविक देखिन्छ । तर यस आन्दोलनको शक्तिशाली गौरव र सम्भावनाको पाटो पनि छ । आजसम्मका संघर्षक्रान्तिमा देशभक्ति, लोकतन्त्र र सामाजिक न्यायको आदर्शलाई कम्युनिस्ट पार्टीले आफ्नो झन्डा बनायो । यस क्रममा यस आन्दोलनले मुलुकलाई धेरै कुरा दिएको छ । गणतन्त्र, समावेशी लोकतन्त्र, सामाजिक सुरक्षाका तमाम कार्यक्रमहरू, मौलिक हकहरू, दूरदराजका महिला, दलित, जनजाति तथा अल्पसंख्यकहरूमा बढेको नागरिक चेतना कम्युनिस्ट पार्टीका विचार र आन्दोलनको अगुवाइबाट प्राप्त भएका हुन् । ७० वर्षमा कम्युनिस्ट आन्दोलनमा सहभागी भएर यसका लाखौं सदस्य, समर्थक तथा शुभचिन्तकहरूले गरेको शहादत, बगाएको रगत र पसिना, भोगेको जेल तथा यातना, लगाएका नारा, गाएका गीतकविताले आजको राष्ट्रिय जीवनको निर्माणमा असाधारण योगदान गरेका छन् । त्यसबाट उत्प्रेरित विभिन्न वर्ग र समुदायका नेपालीहरूको सिङ्गो परिवार आजको कम्युनिस्ट आन्दोलन हो । कैयौं इमानदार कार्यकर्ताले नेताको वर्गोन्नतिको कथा थाहा पाएका छैनन्, कैयौंले गलत भैरहेको छ भन्ने जान्दछन् तर चुपचाप बस्दा राजनीतिको रोजीरोटी सुरक्षित देखेका छन्, माथिल्ला ओहोदामा बसेकामध्ये कैयौं अवसरवादी भएका छन्, तलतिर फर्केर माथि बर्बाद भैरहेको बताउँछन् भने माथितिर फर्केर सबै ठीक छ भन्छन् । अझ कैयौं नेताहरू यस्तो लाक्षणिक भाषा बोल्छन् जस्तो कि घाटे वैद्यले केवल टाउको हल्लाएको होस् । पहिल्यै पढेको र आधाआधी बिर्सिसकेको ऐतिहासिक भौतिकवाद सम्झेर बेथिति सधैं रहन्न भन्नेहरू पनि छन् । आज कम्युनिस्टहरू पार्टीमा सबैभन्दा ठूलो संख्या ती क्रान्तिकारीहरूको छ जो विभिन्न कारणले मौन, कमजोर, निरुपाय, चिन्तित वा हतास छन् । परिस्थिति ले अवसरवादी भएकामध्ये पनि धेरैजसो सुध्रिन सक्छन् । त्यसैले क्रान्ति ब्युँतिनै नसक्ने गरी कमजोर भएको निष्कर्ष निकाल्नु गल्ती हुनेछ । यसभन्दा पहिले नेताहरूले लत्तो छाड्दा कैयौं पटक कार्यकर्ताले दक्षिणपन्थका बार भत्काएर पार्टीलाई बाटामा ल्याएका उदाहरण हामीसँग छन् । आगामी दिनमा एकपछि अर्को घटनाले क्रान्तिकारीहरूको आँखा खुल्दै जानेछ । यस परिस्थितिमा कम्युनिस्टहरूले ठोस परिस्थितिको ठोस मूल्यांकन गर्न सक्नुपर्छ । एकातिर यथास्थितिमै हुने तालमेलले केही हजार नयाँ पुराना नेताहरूको वर्गोन्नति हुनेछ, वाम आन्दोलनलाई काले काले मिलेर खाऊँ भाले बनाउँछ । अर्कोतिर हाम्रो आन्दोलनले आर्जेको यत्रो विरासत छोडेर पूर्ण पुनर्गठन का लागि नयाँ आन्दोलन सुरु गर्दा भएकै आन्दोलन झन् तितरबितर हुनेछ । पार्टी निर्माणका हाम्रा आफ्नै र अरू मुलुकका कैयन् उदाहरण हाम्रा अगाडि छन् । त्यसैले अहिले भएकै पार्टीहरूका बीचमा सिद्धान्तनिष्ठ, भविष्यमुखी, पारदर्शी मार्गचित्र बनाउनुपर्छ जसले आजका पार्टीहरूलाई एकतामा ल्याओस् र सँगसँगै पुनर्गठित पनि गरोस् । अर्थात्, सर्प मरोस्, लाठी नभाँचियोस् । त्यस मार्गचित्रबारे छलफल गरौं ।व्यक्तिवादी एकता गलत थियोदुईवटा पार्टीको महान् एकता बाट बनेको नेपाल कम्युनिस्ट पार्टी (नेकपा) को जीवन एक था राजा, एक थी रानी, दोनों मर गए खतम कहानी जस्तो भयो । त्यो एकता कम्युनिस्टहरूका लागि दशकौं पहिले युद्धमा हराएको आफ्नो परिवारको कुनै महान् यशस्वी सन्तान घर फर्केजस्तो भएको थियो । लाखौं कार्यकर्ता र जनसमुदायको त्यस भावनात्मक उभारको धमिलो पानीमा नेताहरूले सत्तास्वार्थका असला माछाको सिकार गरे । एकतापछि उनीहरूले जेजस्ता घोषणा गरे, दस्तावेजमा जुनजुन कुरा लेखे अनि आज बीच बजारमा ती सबै जसरी जलाउँदै छन्, त्यसले के प्रमाणित गर्छ भने विचार, सिद्धान्त उनीहरूका लागि सट्टा बजारमा धरौटी राख्न मात्रै काम लाग्छ । स्वार्थ मिल्दा उनीहरूले एकले अर्कोको जसरी प्रशंसा गरेका थिए र आज हिसाबकिताब नमिल्दा जसरी घाँटी कोराकोर गर्दै छन्, त्यसले हाम्रो वाम संस्कृतिलाई नै बदनाम गरेको छ । वस्तुतः त्यो एकता प्रक्रियामा जसरी दुई जना नेतालाई सर्वेसर्वा बनाइयो त्यो नै विभाजनको पनि कारण थियो । एकता जति आवश्यक थियो, त्यति नै लोकतान्त्रिक र पारदर्शी हुनुपर्थ्यो । उक्त एकता जसरी भयो त्यसै गरी फेरि भयो भने त्यो नेताहरू र तिनका गुटको स्वार्थका लागि मात्रै हुन्छ, अनि फेरि टुट्छ । त्यसैले अबको तालमेल, मोर्चा वा एकतामा हिजोका कमजोरी नदोहोरिऊन् भन्नका लागि त्यसमा रहेको व्यक्तिवादी गल्तीलाई औपचारिक रूपमा स्वीकार गर्नुपर्छ ।संसद् विघटन र पार्टी विभाजन गलत थिएसंसद्माथि हुने आक्रमणले लोकतन्त्रलाई अस्थिर बनाउँदो रहेछ । राजा महेन्द्रले अदालत, मन्त्रिमण्डल, सेना, पुलिस सबैतिर आफ्नो वैधानिक नियन्त्रण हुँदाहुँदै पनि संसद्मा आक्रमण गरे । किनकि संसद् रहँदासम्म प्रजातान्त्रिक खतरा ज्युँदै रहन्थ्यो । त्यस्तै, महाकाली सम्झौतामा अदालतको फैसलापछि भारतले हाम्रो संसद्लाई आफ्नो स्वार्थमा अवरोध देख्यो । राजाका सबै शासकीय अधिकार संसद्मा आएको हुँदा दरबार पनि संसद्विरुद्ध साइत हेरेर बसेको थियो । अर्कोतिर, पुरानो सत्ता को किल्ला संसद् भएको हुँदा माओवादी जनयुद्धको तारो पनि संसद् नै भयो । संसदीय व्यवस्थाका संरक्षक नेपाली कांग्रेस र नेकपा एमालेका अन्तरविरोध बढ्दै गएपछि संसद् झन् कमजोर हुँदै गयो । वस्तुतः संसद् टुहुरो भयो र अकालमै मर्यो । संसद्माथि पटकपटक आक्रमण र राजनीतिक अस्थिरतालाई ध्यान दिएर अहिलेको संविधानमा प्रधानमन्त्रीले मनमौजी संसद् विघटन गर्न नसक्ने व्यवस्था गरिएको थियो । नेकपाभित्र विवाद समाधान गर्न नसकेपछि हामीले आफ्ना नालायकीको सिकार संसद्लाई बनायौं र विघटन गर्यौं । हामीले चाहे पनि नचाहे पनि अदालतले यो प्रश्न सधैंका लागि समाधान गरिसकेको छ । संविधान संशोधनबाहेक अर्को कुनै तरिकाले यो व्यवस्था अब उल्टिँदैन । के हामी यस निर्वाचनमा प्रधानमन्त्रीले संसद् विघटन गर्न पाउने प्रावधान संविधानमा राख्नका लागि जनतासँग भोट माग्न सक्छौं ? सक्दैनौं भने भने संसद् विघटन गलत थियो भन्ने कुरा स्वीकार गर्नुपर्छ । त्यसले एकातिर कम्युनिस्ट पार्टी लोकतान्त्रिक राजनीतिक स्थिरताको पक्षमा छ भन्ने कुरामा जनतालाई आश्वस्त पार्छ, अर्कातिर संसद् विघटनले पार्टीमा उत्पन्न गरेको विवादलाई पनि समाधान गर्छ । त्यस्तै, संसद्को रक्षाका लागि संविधानको मर्म अनुसार पार्टी विभाजन सम्बन्धी ऐनमा ४० प्रतिशत पार्टीको केन्द्रीय कमिटी र ४० प्रतिशत संसदीय दलका सदस्यले मात्रै पार्टी विभाजन गर्न सक्ने प्रावधान राखिएको हो । २० प्रतिशत सांसदले पार्टी विभाजन गर्न पाउने अध्यादेशका आधारमा नेकपा एसको गठन पनि संविधानको मर्मका विरुद्ध त्यत्तिकै ठूलो प्रहार हो जत्ति पुस ५ को संसद् विघटन । संसद् विघटन ठीक हो भन्ने एमाले र २० प्रतिशतको अध्यादेश ठीक हो भन्ने नेकपा एस एउटै गुरुका शिष्य हुन् । संसद् विघटन गर्न हुन्छ भने २० प्रतिशत सांसदले पार्टी गठन गर्न किन नपाउने ? भन्ने ओठेजवाफ दिएर पार्टी बन्दैन । त्यसैले प्रधानमन्त्रीले संसद् विघटन गर्ने र २० प्रतिशत सांसदले पार्टी गठन गर्ने दुवै निर्णय गलत थिए भन्ने कुरा स्विकार्नुपर्छ जसले एकताको राजनीतिक जग बनाउँछ । नयाँ कार्यक्रम र संगठन: एकताको आधारनागरिकको वास्तविक जीवनमा अर्थात् उनीहरूको खानामा, आवास, लुगाफाटो, शिक्षा, स्वास्थ्य, रोजगारीमा, समानता तथा मर्यादापूर्ण सामाजिक सम्बन्धमा, सांस्कृतिक उत्थानमा, राजनीतिक स्वतन्त्रतामा, मुलुकको स्वाधीनता र सार्वभौमिकतामा आजभन्दा भोलि, भोलिभन्दा पर्सि सकारात्मक योगदान गर्न सक्दैनन् भने हाम्रो मार्क्सवाद, समाजवाद, वामपन्थ, कम्युनिस्ट पार्टी समाजका लागि अर्थहीन हुन्छन् । हामी नेता र कार्यकर्ताको विराट संरचना कम्युनिस्टका नाममा राज्य दोहन गर्ने गुटहरूको महासंघ मात्रै बन्छ । समस्या कहाँ छ भने हामीले समृद्धि र समाजवादको सिद्धान्त बनाएका छौं तर त्यसको कार्यक्रम छैन । नेकपा एमालेको जबज र माओवादीको एक्काइसौं शताब्दीको जनवाद जनक्रान्तिभन्दा अगाडिका कार्यक्रम थिए जसले वाम राजनीतिलाई यहाँसम्म ल्याए । तर अहिले कम्युनिस्ट पार्टीहरूसँग कार्यक्रमै छैन । फलस्वरूप, एमालेको समृद्ध नेपाल सुखी नेपाली, एकीकृत समाजवादीको यात्रा समृद्धिको, लक्ष्य समाजवादको माओवादी केन्द्रको एक्काइसौं शताब्दीमा नेपाली विशेषताको समाजवाद जस्ता नाराले काम गरिरहेका छैनन् । कृषि र उद्योगमा केके गरिनेछन्, स्वास्थ्य र शिक्षामा, पर्यटन तथा अन्य पूर्वाधारमा के गरिन्छन्, सुशासन कसरी ग्यारेन्टी गरिन्छ, ती सबैका लागि हाम्रो आर्थिक कार्यक्रम के हुन्छ, राष्ट्रिय उत्पादनको वितरण र सामाजिक विभेदहरू अन्त्य कसरी गरिन्छन्, हाम्रा ती कार्यक्रमले कस्तो विदेश नीति माग गर्छन्, संक्षेपमा, राष्ट्रिय पुँजीको विकास र समाजवादको तयारी कसरी हुन्छ भन्ने फेहरिस्त नै कार्यक्रम हो । त्यसपछि यो सबै काम गर्ने पार्टी कस्तो हुन्छ ? अर्थात्, सदस्यता कस्ता व्यक्तिलाई दिने, पार्टी कमिटी कसरी बन्छन्, ती कमिटीका नेताहरूको मूल्यांकन वा योग्यताको मापन कसरी हुन्छ, सदस्य र कमिटीहरूको कर्तव्य र अधिकार कसरी निर्धारण हुन्छ, जस्ता प्रश्नको समाधान संगठनात्मक सिद्धान्तमा हुन्छ । त्यसका आधारमा विधान बन्छ । त्यसरी हाम्रो समृद्धि र समाजवादको सिद्धान्त, कार्यक्रम र संगठन तयार हुन्छ । कार्यक्रम अभावमा अहिलेका संगठनात्मक सिद्धान्त र विधानले क्रान्तिको होइन बरु गुटहरू र तिनका नेताको सेवा गर्छन् । जसले ठूलो गुट बनायो त्यो ठूलो नेता हुन्छ । स्वार्थका कारणले सत्ताधारी गुटमै पनि उपगुटहरू बन्छन् । साना गुटले ठूला गुटसँग सौदाबाजी गरेर केही हात पार्छन् र खाइजीविका चलाउँछन् । गुट नभएकाहरू किनारा पर्छन्, एक्लिन्छन्, कारबाहीमा पर्छन् । त्यसपछि पार्टी काम भनेको माथिको चाकरी गर्नु र तलकालाई चाकरी गराउनु बन्न जान्छ । त्यसैले, अबको पार्टी एकता वा मोर्चाको आधार समृद्धि र समाजवादको कार्यक्रम र संगठनलाई बनाउनुपर्छ । वाममोर्चा र एकतापार्टी एकता प्रक्रियामा नेताहरूलाई दिइएको वा उनीहरूले लिएको विशेषाधिकार, पुस ५ गतेको संसद् विघटन र २० प्रतिशतको संविधानविरोधी अध्यादेशमा रहेका कमजोरी स्वीकार गर्नासाथ नेकपा एमाले, माओवादी केन्द्र र एकीकृत समाजवादी अलगअलग पार्टीका रूपमा रहनुपर्ने वैचारिक, सैद्धान्तिक र राजनीतिक कारण रहन्न । नेकपा एमाले र नेकपा एसका बीचमा तत्कालै पार्टी एकता गर्ने बाटो खुल्छ । इतिहास, मनोविज्ञान र कार्यशैलीका हिसाबले पनि उनीहरू अलग्गै रहनुपर्ने कुनै कारण हुँदैन । तत्कालका लागि नेकपा एमाले र नेकपा माओवादी केन्द्रका बीचमा वाम मोर्चा बनाउन कुनै समस्या रहन्न । निर्वाचन नजिक आइसकेको हुँदा इतिहासका कतिपय मामिलाहरू र त्यसका मनोवैज्ञानिक पक्षहरूलाई सम्बोधन गर्दै पार्टी एकता गर्न संस्थागत र पारदर्शी निर्णयका आधारमा पार्टी एकता संयोजन कार्यदल बनाएर अगाडि बढ्नुपर्छ । त्यस्तो मोर्चा वा एकताले मात्र कुनै पनि भित्री र बाहिरी शक्तिले फुटाउन नसक्ने कम्युनिस्ट पार्टी बन्छ । क्षमा सप्ताहको आयोजनागएको निर्वाचनमा वाम गठबन्धनले जनतासँग कम्युनिस्ट आन्दोलनलाई एकीकृत गर्न, राजनीतिक स्थिरताको ग्यारेन्टी गर्न र मुलुकलाई समृद्ध बनाउँदै समाजवादको जग बसाल्न भोट मागेको थियो । मागे अनुसारकै भोट जनताले दिए । तर हामीले पार्टीमा कचिंगल गर्यौं, संसद् विघटन गर्यौं, पार्टी फुटाल्यौं, एकपछि अर्को सरकारहरू भत्कायौ र जनताको अपेक्षामा पानी खन्यायौं । आगामी संघीय र प्रादेशिक निर्वाचनमा यी प्रश्नको सहीसत्य जवाफ हामीले दिनुपर्नेछ । आफ्ना नालायकीलाई ढाक्न जनतासँग झूटा कुरा गर्नु अनैतिक काम हुन्छ । बरु जेजति गल्ती भएका छन् तिनका लागि जनतासँग माफी माग्नु असाधारण साहसको काम हुन्छ । एक त राजनीतिक पार्टीले गरेका गल्ती जनताका सामु स्वीकार गर्दा त्यसले हामी जनउत्तरदायी हौं भन्ने कुरा स्थापित हुन्छ, दोस्रो पार्टीबाट भएका गल्ती जस्ताको त्यस्तै जनतासँग बताउन सक्ने पार्टीका नेताकार्यकर्ताको नैतिक हैसियत उँचो हुन्छ । तेस्रो, पार्टीभित्र साँचो बोल्ने, षड्यन्त्र नगर्ने संस्कार बसाल्न पनि यसको असाधारण महत्त्व हुन्छ ।झट्ट सुन्दा अनौठो लागे पनि आफू, आफ्नो समूह, जात, सम्प्रदाय, राज्यले गरेका गल्तीको प्रायश्चित्त गर्ने एउटा उत्तम तरिका माफी माग्नु हो । हाम्रो आफ्नै र दुनियाँका अरू परम्परामा पनि यसको महत्त्व स्थापित छ । ठूल्ठूला द्वन्द्वपछि सत्य निरुपण तथा मेलमिलापको कानुनी संवैधानिक व्यवस्था पनि त्यसकै आधारमा गरिएको हो । निर्वाचनको मुखमा आयोजना गरिने क्षमा सप्ताह जनतालाई झुक्याउन गरिएको नाटकीय अभिनय होइन भनेर राष्ट्रव्यापी प्रशिक्षणद्वारा सम्पूर्ण पार्टी पंक्तिलाई स्पष्ट पार्नुपर्छ । देशभरि जनताको घरघरमा पुगेर हामीले के गर्नुपर्थ्यो, किन गर्न गर्न सकेनौं र अब कसरी गर्छौं भन्ने स्पष्ट पार्न सक्दा जनताले माफी गर्नेछन्, अझ बढी सहानुभूति र समर्थन दिनेछन् । यस्तो राष्ट्रिय कार्यक्रमले गल्ती गर्नेले जनताप्रति उत्तरदायीजवाफदेह हुने संस्कृतिको विकासमा समेत योगदान गर्नेछ । अन्त्यमा,आगामी ५ वर्षभित्र नेपाली राजनीतिमा महत्त्वपूर्ण परिवर्तन हुँदै छ । खास गरी, २०४७ सालपछि नेपाली राजनीतिको मियो समातेर राजनीतिमा सत्ता अभ्यास गरिरहेको पुस्ता चाहेर वा नचाहेर यसैबीच बिदा हुँदै छ । राजनीतिक पार्टीहरूको परम्परागत भर्ती प्रक्रियाको जग धर्मराइसकेको छ । तिनको योग्यतामा ठूल्ठूला प्रश्न उठिसकेका छन् । यो पुस्ताले आफूले विश्राम लिँदा कस्तो पार्टी र राजनीतिक संस्कृति छोड्छ भन्ने कुराले अर्थ राख्छ । योग्य नेताले आफूभन्दा योग्य उत्तराधिकारी पीँढीको अपेक्षा गर्छ । अयोग्य नेताले भएकै वैभव पनि रित्याएर जान्छ । आफ्नो अहंकारको चुकुल लगाएर इतिहासको ढोका बन्द गर्न खोज्ने कोही पनि अमर बनेको छैन । कम्युनिस्ट पार्टीमा त्यसरी बिदा हुँदै गरेका नेताहरूले आफूपछि पनि पार्टी र त्यसमार्फत समृद्धि र समाजवादको भविष्य सुनिश्चित देख्न चाहन्छन् भन्ने कुरा प्रमाणित गर्नका लागि यो एउटा ठूलो, र सम्भवतः अन्तिम मौका हो ।"
शैक्षिक उन्नतिका उल्झन,"मधेश प्रदेशमा शिक्षाको अवस्था त्यति आसलाग्दो देखिँदैन । शिक्षाको वञ्चितीकरणमा परेको समूह ठूलो छ । खुद भर्नादरमा मधेश अन्य प्रदेशभन्दा कमजोर छ । ३० प्रतिशत बालबालिका प्रारम्भिक बाल विकासमा प्रवेश नगरी सोझै कक्षा १ मा भर्ना हुन्छन् । अर्थात् मधेशमा शिक्षाको आधार नै बलियो छैन । कक्षामा उपस्थिति, कक्षा छाड्ने दर, सिकाइको स्तरका दृष्टिले पनि मधेश कमजोर छ । यसका पछाडि थुप्रै कारण छन् । एक त विद्यालयको शैक्षिक र भौतिक पूर्वाधार अत्यन्त कमजोर छ । विद्यालयको व्यवस्थापन पक्ष सन्तोषजनक पाइँदैन । शिक्षकहरू नियमित रूपमा विद्यालय आउँदैनन् । आए पनि पढाउँदैनन्, पढाए पनि राम्ररी बुझाउँदैनन् । कोभिड महामारीपछि विद्यालयमा भर्ना दर घटेको छ । विद्यालयबाहिर रहेका बालबालिकाको संख्या उल्लेख्य छ । भर्ना घट्नु, विद्यार्थी स्कुलमा नटिक्नु, शैक्षिक गुणस्तर पनि राम्रो नहुनु मधेशका लागि सोचनीय पक्ष हो । शिक्षक र विद्यार्थी विद्यालयमा रमाउन सक्ने सजीव वातावरण किन हुन सकेन, कारण खोजी हुन सकेको छैन । मधेशको सामाजिक, आर्थिक र राजनीतिक संरचना अन्यत्रभन्दा फरक छ । जातजाति र भाषाको संरचना अन्य प्रदेशमा भन्दा भिन्न छ । उच्च वर्गलाई शिक्षामा समस्या छैन, यो वर्गको जनसंख्या अत्यन्त न्यून छ । मध्यम र निम्न वर्गका मानिसको संख्या ज्यादै धेरै छ । उनीहरूका लागि शिक्षाको सामाजिक मूल्य कम छ । शिक्षालाई उनीहरू आर्थिक मूल्यसँग मात्रै दाँजेर हेर्छन् । सामाजिक आत्मसम्मानप्रति रुचि नै देखिँदैन । विद्यालय नजानेहरू निम्न वर्गका बालबालिका हुन्छन् । विद्यालय जानेहरूमध्ये अधिकांशले बीचैमा छाड्छन् । पढाइलाई सीप र रोजगारीसँग जोड्न नसक्दा शिक्षाप्रति आकर्षण बढ्न नसकेको हुन सक्छ । पढेपछि के गर्ने भन्ने सुनिश्चितता छैन । पढेका भन्दा नपढेकाले धेरै कमाइरहेको समाजले देखिरहेको हुन्छ । छोरा र छोरीबीचमा मधेशमा चरम विभेद छ । छोरीलाई पढाउन हुँदैन भन्ने सोच समाजमा कायमै छ । मधेशका प्राय स्थानीय सरकार शिक्षाप्रति गम्भीर नै देखिँदैनन् । पालिकाहरू पूर्वाधारमा लगानी गर्न मात्रै केन्द्रित भएका छन् । स्थानीय सरकारको शिक्षाको योजना नै छैन । दलीय राजनीतिले पनि विद्यालय सिकार हुन्छन् । चुनावमा टिकट नपाएको वा हारेको मान्छे व्यवस्थापन समितिको अध्यक्ष हुन चाहन्छ । स्कुल, क्याम्पसका स्रोतसाधनमा हालीमुहाली गर्न राजनीतिक खिचातानी व्यापक हुन्छ । व्यवस्थापन समितिमा आफू अध्यक्ष हुन नसके अरूलाई पनि रोक्ने प्रयास गरिन्छ । दलीय हिसाबले आफ्नो वर्चस्व कायम गर्न खोजिन्छ । एउटै मान्छे वर्षौंदेखि व्यवस्थापन समिति अध्यक्ष वा प्रधानाध्यापक छ । स्कुलको भौतिक पूर्वाधार र पढाइको गुणस्तर सुधार गर्न नसके पनि उसले जिम्मेवारीमा निरन्तरता पाइरहेको हुन्छ । व्यवस्थापन समिति अध्यक्ष वा प्रधानाध्यापक पहुँच र निकटताका आधारमा छान्न बन्द गर्नुपर्छ । प्रधानाध्यापक नै ५५ वर्षमा फेर्ने व्यवस्था मात्र लागू गर्न सके शैक्षिक गुणस्तर सुधार हुन सक्छ । शिक्षक नियुक्तिमा समेत यसको असर परेको देखिन्छ । स्थानीय सरकारले शिक्षक नियुक्तिको स्पष्ट मापदण्ड लागू गर्न सकेका छैनन् । शिक्षकलाई कार्यक्षमताका आधारमा राख्ने वा सरुवा गर्ने नीति लागू हुन सक्नुपर्छ ।केन्द्र सरकारले पनि पहिलेदेखि नै बेइमानी गर्दै आएको छ । माध्यमिक शिक्षाको अधिकार स्थानीय तहमा गएपछि पनि केन्द्रले अठ्याउन खोजिरहेको छ । बजेट तल पठाउन खोजिँदैन । केन्द्रीय पुस्तकालय, परीक्षा, पाठ्यपुस्तक, भवन निर्माण, राष्ट्रपति शैक्षिक सुधार कार्यक्रमका नाममा बजेट माथि नै रोकेर राखिएको छ । अधिकार विकेन्द्रीकरण संविधान र कानुनमा मात्र हुनु हुँदैन, त्यसको व्यावहारिक कार्यान्वयन हुनुपर्छ । मुलुक संघीयतामा गएको सात वर्ष बित्नै लाग्दा पनि केन्द्रले संघीय शिक्षा ऐन बनाउन सकेको छैन । बन्ने भनिएको संघीय शिक्षा ऐनसँग बाझिन्छ भनेर पालिका स्थानीय ऐन बनाउन हच्किएका छन् । संघसँग बाझिए स्थानीय ऐन खारेज हुन्छ । माथिबाट योजना बन्छ तर तल कार्यान्वयन हुन सक्दैन । मन्त्री, नेताहरू शिक्षामा २० प्रतिशत लगानी गर्ने प्रतिबद्धता गर्छन् तर छुट्याउँछन् त्यसको आधा मात्रै । शिक्षामा लगानी बढाउन राज्यले कन्जुस्याइँ गरिरहेको छ । गरिएको लगानी पनि शतप्रतिशत सदुपयोग र उपयुक्त लेखाजोखा हुन सकेको छैन । शिक्षामा सुशासनको समस्या छ ।स्थानीय तह र शिक्षा विकास तथा समन्वय एकाइमा पनि समस्या छ । यसलाई नियमन कसरी गर्ने हो ? मधेशले गम्भीर मन्थन गर्न जरुरी छ । शैक्षिक सुधारमा स्थानीय तहका जनप्रतिनिधि नै अघि सर्नुपर्छ । स्थानीय तहमा पहिलेका जनप्रतिनिधिले ५ वर्षे कार्यकाल पूरा गरे । भर्खरै नयाँ जनप्रतिनिधि अर्को ५ वर्षे कार्यकालका लागि चयन भएका छन् । प्रदेशसभाका जनप्रतिनिधिको कार्यकाल समाप्त हुँदै छ । प्रदेश त अधिकार नै छैन भनेर विद्यालय शिक्षामा पन्छिँदै आएको छ । तर प्रदेशले स्थानीय सरकारसँग सहकार्य गरेर जति पनि काम गर्न सक्छ । मधेश प्रदेश सरकारले ल्याएको मुख्यमन्त्री बेटी पढाऊ बेटी बचाऊ कार्यक्रम अन्तर्गत साइकल वितरण सकारात्मक प्रयास थियो । तर यसको प्रभावकारिता के कस्तो रह्यो ? अध्ययन, मूल्यांकन हुन सकेको छैन । यो कार्यक्रम आफैंमा नराम्रो थिएन तर विवादित बन्यो । अनियमितताको कुरा उठ्यो । समग्रमा शिक्षाको सरोकारमा प्रदेश सरकार जोडिन सकेको छैन । शिक्षा नै समृद्धिको आधार हो । स्थानीय तहले पहिलो प्राथमिकता शिक्षालाई दिनुपर्छ । संघले शिक्षा ऐन ल्याउन सक्दैन भने पनि पालिकाहरूले ऐन बनाएर कार्यान्वयन गर्नुपर्छ । मापदण्ड बनाएर व्यवस्थापन समिति गठन गर्नुपर्छ । शिक्षण संस्थामा राजनीतिक नियुक्ति बन्द नै गरिनुपर्छ । पढाउन नसक्ने शिक्षकलाई बिदाइ गर्नुपर्छ । शिक्षकलाई पर्याप्त तालिम दिइनुपर्छ । मधेशमा भाषा पनि शिक्षाको अर्को समस्या हो । अधिकांश बालबालिकाले घरमा मैथली, अवधी, बज्जिका बोल्छन् । सहरी क्षेत्रमा अलिअलि नेपाली बोल्छन् । तर विद्यालयमा आधारभूत तहबाटै नेपालीमा पढाइ हुन्छ । जबकि शिक्षक नै नेपाली भाषामा दक्ष हुँदैनन् । पाठ्यपुस्तकमा भएका शब्दहरू शिक्षकले नै बुझेका हुँदैनन् । भाषिक अक्षमताका कारण बुझाइको स्तर कमजोर हुन्छ । बुझ्न नसकेपछि लेख्न सक्दैनन् । मधेशमा नेपालीलाई मात्र पढाइको माध्यम भाषा बनाइनु हुन्न । बहुभाषिक व्यवस्था उपयुक्त हुन्छ । कसैले मैथली, हिन्दी, कसैले नेपाली, अंग्रेजीमा लेख्छ, पढ्न चाहन्छ भने त्यही अनुसार व्यवस्था गर्नुपर्छ । स्थानीय सरकार र प्रदेश सरकारले भाषिक बोर्ड गठन गरेर यसमा काम गर्नुपर्छ ।मधेश प्रदेशमा महिला साक्षरता करिब ४० प्रतिशत मात्रै छ । यो निकै कम हो । योजना र कार्यक्रम बनाउँदा यता पनि ध्यान दिनुपर्छ । महिलाको साक्षरता बढाउन जरुरी छ । विशेष गरी आमालाई साक्षर बनाएर शिक्षाको महत्त्व बुझाउन सके उनीहरू आफ्ना बालबालिकालाई स्कुल पठाउन तयार हुन्छन् । निजी शिक्षाको पनि स्तर मापन गरेर नियमन र अनुगमन गरिराख्नुपर्छ ।त्रिभुवन विश्वविद्यालयका प्राध्यापक कुसियतसँग कान्तिपुरका सुदीप कैनीले गरेको कुराकानीमा आधारित ।"
श्रीलंकाले माग्यो पुटिनसँग सहयोग,"कोलम्बो (एजेन्सी) आर्थिक संकटको सामना गरिरहेको श्रीलंकाले रुसी राष्ट्रपति भ्लादिमिर पुटिनसँग सहयोगको आग्रह गरेको छ । राष्ट्रपति गोटाबाय राजपाक्षले आफ्नो देशमा इन्धन आयात गर्नका लागि सहयोग गरिदिन राष्ट्रपति पुटिनलाई अनुरोध गरेको बताएका हुन् । राष्ट्रपति राजपाक्षले पुटिनसँगको कुराकानी निकै फलदायी भएको बताएका छन् । श्रीलंकाका ऊर्जामन्त्रीले देशमा रहेको पेट्रोलियम पदार्थको मौज्दात लगभग सकिएको बताएको केही दिनपछि राष्ट्रपति राजपाक्षले रुसी राष्ट्रपति पुटिनलाई सहयोगका लागि आग्रह गरेका हुन् । राजपाक्षले पुटिनसँगको वार्तामा श्रीलंकालाई इन्धन आयातका लागि उधारो लिन योग्य रहेको उल्लेख गरी पत्र दिनका लागि आग्रह गरेको बताए । दुई देशबीचको मित्रवत् सम्बन्ध थप बलियो बनाउन पर्यटन, व्यापार र संस्कृतिलगायतमा द्विपक्षीय सम्बन्ध सुदृढ बनाउन हामी सहमत भएका छौं, राजपाक्षले ट्वीटरमा लेखेका छन् ।"
जोन्सनको अलोकप्रिय बहिर्गमन,"(लन्डन)करिब तीन वर्षअघिको संसदीय चुनावमा स्पष्ट बहुमत ल्याएर बेलायती प्रधानमन्त्री बनेका बोरिस जोन्सनको राजनीतिक जीवनमा अप्रत्याशित विराम लागेको छ । सन् २०१९ को आमनिर्वाचनमा आफ्नो दल कन्जरभेटिभ (टोरी) ले स्पष्ट बहुमत ल्याएपछि प्रधानमन्त्री बनेका जोन्सन आफ्नै पार्टीभित्र सन्तुलन मिलाउन नसक्दा करिब दुई वर्षअघि नै पदबाट बाहिरिने भएका हुन् । प्रधानमन्त्री कार्यालयबाट बिहीबार मध्याह्न पार्टी नेताबाट राजीनामा घोषणा गरेका उनले पार्टीको नयाँ नेता चयन नहुँदासम्म प्रधानमन्त्रीका रूपमा काम निरन्तर राख्ने बताएका छन् । उनको घोषणाअनुसार पनि अब उनी आगामी अक्टोबरसम्म मात्रै पदमा रहनेछन् । यद्यपि विपक्षी दल लेबरले जोन्सन प्रधानमन्त्रीको पदमा बस्न राजनीतिक रूपमा अयोग्य रहेको दाबी गर्दै संसद्मा अविश्वासको प्रस्ताव ल्याउने चेतावनी दिएको छ । लकडाउन भोज प्रकरण, कर वृद्धि र कार्यशैलीका कारण निकै आलोचित बनेका जोन्सन पछिल्लो समय क्रिस पिन्चर प्रकरणमा मुछिएपछि पद छाड्नुपर्ने दबाबमा परेका हुन् । आफ्नै मन्त्रिपरिषद्का सदस्य र सहयोगीले तीव्र आलोचनासहित एकपछि अर्को गर्दै राजीनामा दिएपछि जोन्सन राजीनामा घोषणा गर्न बाध्य भएका हुन् । सन् २०२० जुन २० मा बेलायतमा लकडाउन भएका बेला प्रधानमन्त्री निवासमा पार्टी आयोजना गरेपछि जोन्सनले जरिवाना तिर्नुपरेको थियो । यो घटना सामान्य लागे पनि बेलायतमा प्रधानमन्त्री स्वयंले सरकारी नियम उल्लंघन गर्नु गम्भीर अपराध मानिन्छ । यसर्थ उनको चरित्र र नैतिकतामा प्रश्न उठेको थियो ।त्यसबाट जेनतेन पद बचाएका जोन्सनले विवादित कन्जरभेटिभ नेताको बचाउ गरेपछि थप विवादमा परे । कन्जरभेटिभ दलका सहायक प्रमुख सचेतक क्रिस पिन्चरले लन्डनको एक क्लबमा रक्सी पियर मातेपछि दुई पुरुषलाई दुर्व्यवहार गरेको हालसालै सार्वजनिक भयो । प्रधानमन्त्री जोन्सनले सुरुमा यसबारे थाहा नपाएको बताए । त्यसपछि बेलायत सरकारका एक जना निजामती कर्मचारीले आफैंले यो कुरा प्रधानमन्त्री जोन्सनलाई सन् २०१९ मा नै बताएको र त्यसपछि मात्रै क्रिस पिन्चरलाई प्रधानमन्त्रीले नियुक्त गरेको सार्वजनिक भयो । बेलायती जनता र देशप्रति जोन्सनको छलकपट सार्वजनिक भएपछि उनले नियुक्त गरेका करिब ५ दर्जन मन्त्रीहरूले राजीनामा दिए । क्रिस पिन्चरलाई यौन दुर्व्यवहारसम्बन्धी आरोपबारे जानकारी हुँदाहुँदै पनि सहायक प्रमुख सचेतक नियुक्ति गरेको स्विकारोक्तिपछि उनीमाथि राजीनामाको तीव्र दबाब आएको थियो ।दुई प्रभावशाली मन्त्रीहरू अर्थमन्त्री ऋषि सुनाक र स्वास्थ्यमन्त्री साजिद जाविदले राजीनामा दिँदै प्रधानमन्त्री जोन्सन नेतृत्वको चर्को आलोचना गरेपछि बिहीबारसम्म ५० भन्दा बढी मन्त्री र सहयोगीले राजीनामा दिइसकेका छन् । बेलायती पूर्वविदेशमन्त्रीका सल्लाहकार प्राध्यापक सूर्यप्रसाद सुवेदीले बृहत् बौद्धिक क्षमता भएपछि बोरिस जोन्सनले कैयौंपटक विवादित काम गरेर पद गुमाएको बताए । बहिर्गमन भाषणमा जोन्सनले आफ्नो कार्यकाल उपलब्धिमूलक भएको दाबी गरेका छन् । ब्रेक्जिट पार लगाउन, यूकेलाई कोभिड महामारीबाट मुक्त बनाउन र पुटिनको युक्रेन युद्धविरुद्ध पश्चिमा देशको नेतृत्व गर्नुलाई उनले महत्त्वपूर्ण उपलब्धि मानेका छन् । उनले केही क्षण अँध्यारो भए पनि बेलायतको भविष्य सुनौलो रहेको जिकिर गरे । आफ्नो प्रधानमन्त्रीकालमा सहयोग गर्ने आफ्नो कार्यालय र निजामती कर्मचारी, सेना, प्रहरी, कन्जरभेटिभ सदस्यहरू, एनएचएस सबैलाई जोन्सनले धन्यवाद दिएका छन् । आलोचकहरू भने जोन्सनलाई अडानमा टिक्न नसक्ने अनियन्त्रित मनस्थिति तथा निष्ठा, क्षमता र दृष्टिकोणको कमी भएको व्यक्ति पनि भन्ने गर्छन् । उनीमाथि देश र जनतालाई कैयौं पटक ढाँटेको आरोप पनि छ । बेलायतको प्रमुख प्रतिपक्षी लेबर पार्टीका तर्फबाट अघिल्लो निर्वाचनमा सांसद प्रत्याशी डा बच्चु कैलाश कैनी बेलायती जनजीवनमा नैतिकता, इमानदारिता र सदाचारितालाई निकै उच्च स्थानमा राखिने बताउँछन् । त्यसमाथि पनि राजनीति गर्ने व्यक्तिले माथिका तीन कुरामा कमी गर्नु वा सम्झौता गर्नु देश र जनताप्रति गद्दारी गर्नु मानिन्छ । यस पटक बेलायती प्रधानमन्त्रीको सदाचारिता, नैतिकता र इमानदारितामा ठूलो प्रश्न उठेको हुनाले उनले राजीनामा दिनुपरेको प्रस्ट छ, उनले भने, बेलायतको खस्कँदो अर्थतन्त्र र जनतामा बढ्दो करको भार पनि प्रधानमन्त्री जोन्सनको राजीनामाका कारक बने । बेलायतमा राजनीतिक नेतृत्वको परीक्षण सुशासन, अर्थतन्त्रको अवस्था, रोजगारी, स्वास्थ्य र शिक्षाजस्ता जनजीविकासँग सम्बन्धित क्षेत्रको व्यवस्थापन र सुधार कसरी भइरहेको छ भन्ने कुराले निर्धारण गर्ने कैनीको भनाइ छ । जनताबीच प्रधानमन्त्री कतिको लोकप्रिय छ भन्ने कुराले पनि सरकारको कामकारबाहीको मूल्यांकन हुन्छ । संसद्मा आफ्नै दल र विपक्षी दलका सांसदले सरकार र प्रधानमन्त्रीको कामको खबरदारी गरेका हुन्छन् । सरकारले राम्रो काम गर्न सकेन भने आफ्नै दलका सांसदले पनि विरोध गर्छन्, उनले भने । जोन्सनले गत महिना मात्र सत्तारूढ सांसदहरूको बहुमतसहित विश्वासको मत प्राप्त गरेका थिए । ५९ प्रतिशत सांसदको समर्थन पाएसँगै उनी एक वर्षका लागि कन्जरभेटिभ पार्टीको नेतृत्वमा रहने पक्का भएर प्रधानमन्त्री पद जोगिएको थियो । पूर्वविदेशमन्त्रीसमेत रहेका जोन्सन ब्रेक्जिट अभियानमा खुलेर लागेका थिए । उनी सन् २००८ देखि ०१६ सम्म लन्डन मेयर बनेका थिए । करिब ६६ मिलियन जनसंख्या रहेको बेलायतको नयाँ प्रधानमन्त्री हुँदा जोन्सनलाई ईयू छाड्ने (ब्रेक्जिट) मुद्दा पार लगाउने मुख्य चुनौती थियो ।को बन्ला नयाँ प्रधानमन्त्री ? जोन्सनको राजीनामासँगै अब उनको उत्तराधिकारी को हुने भन्ने अड्कलबाजी पनि सुरु भएको छ । पार्टी नेता नै प्रधानमन्त्री चुनिने भएकाले निवर्तमान मन्त्रीहरू ऋषि सुनाक, साजिद जाविद, लिज ट्रस, माइकल गोभ, प्रीति पटेल, डोमिनिक राब, स्टिभ बारक्ले, नदिम जहावी, जेरेमी हन्ट, वेन वालेस, स्युला ब्रेभर म्यान, पेनी मोर्डन्त आदिको नाम चर्चामा रहेको बेलायती सञ्चारमाध्यमले जनाएका छन् । १९२२ ब्याकबेन्चर कमिटीले नयाँ कन्जरभेटिभ पार्टी नेता चुन्न समय तालिका निर्धारण गर्नेछ ।"
कुरिलोको मूल्य घट्यो,"(काठमाडौं)कुनै बेला एक किलोको ९ हजार रुपैयाँसम्म पुगेको कुरिलोको खुद्रा मूल्य अहिले २ सय ५० रुपैयाँमा झरेको छ । कलिलो, लामा डाँठ भएको र मोटाइ हेरेर कुरिलोको मूल्य निर्धारण हुने व्यवसायी बताउँछन् । हाल कुरिलो किलोको २ सय ५०, ३ सय र ४ सय रुपैयाँसम्ममा बिक्री भइरहेको शंखमूलकी तरकारी व्यवसायी सुनीता खतिवडाले सुनाइन् । कुरिलो हेरेर मूल्य निर्धारण हुन्छ, कहिले बढ्छ, कहिले घट्छ, उनले सुनाइन् । मेरो किसान अनलाइनले भने किलोकै ५ सय ५० रुपैयाँ लिइरहेको छ ।कुरिलोको होलसेल मूल्य मंगलबार २ सय ५० देखि ३ सय रुपैयाँ थियो । यसको औसत मूल्य २ सय ७५ रुपैयाँ रहेको कालीमाटी फलफूल तथा तरकारी बजार विकास समितिको मूल्यसूचीमा उल्लेख थियो । उपत्यकामा जेठदेखि भदौ अन्तिमसम्म कुरिलो उत्पादन हुने गरेको किसान बताउँछन् । असारसाउनमा दिनकै कुरिलो टिप्न पाइने भए पनि अन्य मौसममा दिन बिराएर पाइने उनीहरूको भनाइ छ ।भक्तपुरस्थित विविचा गाउँका किसानले एक रोपनी जग्गाबाट १० किलो कुरिलो टिपिरहेको बताए । २० रोपनी जग्गामा लगाइएको खेतीबाट अहिले दिनको ६० देखि एक सय किलोसम्म कुरिलो टिप्ने गरेको विविचा गाउँकी सरिता ख्याजुले जानकारी दिइन् । हिजोआज दिनकै टिप्नुपर्ने भए पनि गत वर्षको तुलनामा राम्रो नभएको उनले सुनाइन् । यस वर्ष सुरुदेखि नै मल पाइएन, जसले गर्दा कुरिलो राम्ररी निस्केको छैन, उनले भनिन्, एक दिन ६० किलो र अर्को दिन सय वा १ सय २० किलोसम्म कुरिलो टिप्छौं । मल पाए अझै बढ्ने थियो, उनले भनिन् ।फागुनदेखि नै झार गोड्ने, मल हाल्ने, खनजोत गर्ने काम सुरु भए पनि पर्याप्त मात्रामा मल नपाएको उनको गुनासो छ । विविचा गाउँका किसानले कम्तीमा १ रोपनीदेखि अधिकतम २० रोपनीसम्म क्षेत्रफलमा कुरिलो लगाएका छन् । पछिल्लो समय यहाँका धेरै किसान कुरिलो खेतीतर्फ आकर्षित छन् । सुरुमा कुरिलोबाट आम्दानी प्रशस्त नहुँदा किसान जग्गा भाडामा लिएर खेती गर्न डराउँथे । अहिले भने यहाँका ८० प्रतिशतभन्दा बढी किसानले कुरिलो खेती गरिरहेका छन् । अहिले उनीहरूले होलसेलमै किलोको ३ सय २० रुपैयाँसम्ममा कुरिलो बेचिरहेका छन् । कालीमाटीमा चैत पहिलो साता कुरिलोको औसत मूल्य प्रतिकिलो ७ सय थियो । अन्तिम साता आइपुग्दा औसत मूल्य प्रतिकिलो ३ सय २५ रुपैयाँ पुगेको तथ्यांक समितिको छ । वैशाख पहिलो साता औसत मूल्य प्रतिकिलो ३ सय रुपैयाँ थियो, अन्तिम साता प्रतिकिलो ४ सय रुपैयाँ पुग्यो, समितिका सूचना अधिकारी विनय श्रेष्ठले भने, जेठ पहिलो साता औसत मूल्य प्रतिकिलो २ सय ५० रुपैयाँ थियो भने जेठ ३१ मा प्रतिकिलो २ सय १५ रुपैयाँ पुग्यो । असार १ देखि १५ सम्म कुरिलोको औसत होलसेल मूल्य प्रतिकिलो २ सय २५ रुपैयाँ रहेको समितिको तथ्यांक छ । कुरिलोको प्रतिकिलो औसत मूल्य प्रतिकिलो असार १६ मा २ सय ७५, असार १७, १८ र १९ मा २ सय १० र २० गते २ सय २५ रुपैयाँ छ । आन्तरिक उत्पादन निस्कनासाथ मूल्य घट्दै जाने र उत्पादन बन्द भएपछि महँगिने समितिका सूचना अधिकारी श्रेष्ठले बताए । कुरिलो आयात र निर्यात दुवै भइरहेको भन्सार विभागले जनाएको छ । विभागको आयातको तथ्यांक हेर्दा निरन्तर बढ्दै गएको देखाउँछ । आर्थिक वर्ष ०७७७८ मा २ हजार रुपैयाँको १ सय ६० किलो कुरिलो आयात हुँदा चालु आर्थिक वर्षको पहिलो ११ महिनामै २ लाख २० हजार रुपैयाँ बराबरको ११ हजार ५ सय १३ किलो कुरिलो आयात गरिएको छ । चालु आर्थिक वर्षको ११ महिनामा २ लाख ८४ हजार रुपैयाँको २० क्विन्टल ६० किलो कुरिलो कतार र अमेरिकामा निर्यात भएको विभागको तथ्यांक छ । गत आर्थिक वर्षमा फ्रान्समा ५९ लाख ६६ हजार रुपैयाँको ७ क्विन्टल कुरिलो निर्यात भएको थियो । कृषि तथा पशुपन्छी विकास मन्त्रालयले जारी गरेको नेपाली कृषिसम्बन्धी तथ्यांकीय जानकारी०७६ अनुसार देशभर १ सय ६२ हेक्टर क्षेत्रफलमा कुरिलो खेती गरिन्छ । यसबाट बर्सेनि १ हजार १ सय ५२ टन कुरिलो उत्पादन हुने गर्छ । सात प्रदेशमध्ये वाग्मतीमा सबैभन्दा बढी ८ सय ४१ टन कुरिलो उत्पादन हुन्छ । मधेस र सुदूरपश्चिममा भने अहिलेसम्म उत्पादन नभएको मन्त्रालयको भनाइ छ ।"
दिल्लीबाट ऊर्जामा लगानीको आग्रह,"(नयाँदिल्ली)नेपालमा जलविद्युत्को प्रचुर सम्भावना तथा अवसर रहेकाले त्यसमा लगानी गर्न नेपालले भारतीय लगानीकर्ताहरूलाई आग्रह गरेको छ । दिल्लीस्थित नेपाली दूतावासले बिहीबार दी एसोसिएटेड चेम्बर्स अफ कमर्स एन्ड इन्डस्ट्री अफ इन्डिया (एस्सोचाम) सँगको सहकार्यमा गरेको कार्यक्रममा राजदूत शंकरप्रसाद शर्माले विश्व बैंकको अध्ययनले नेपालले ३५ हजारदेखि ४० हजार मेगावाटसम्म बिजुली निर्यात गर्न सक्ने सम्भावना देखाएको जनाए । भारत र बंगलादेशमा विद्युत्को माग पूरा गर्न नेपालको जलविद्युत् उपयोगी हुन सक्छ, शर्माले भने, भारत र बंगलादेशमा बर्सेनि ऊर्जाको आवश्यकता बढ्दै गएको छ । नेपाल त्यसमा सानो भए पनि योगदान गर्न सक्छ । ऊर्जा क्षेत्रमा भारतसँग साझा सहकार्यमा काम गर्न नेपाल सदैव तयार रहेको उनको भनाइ छ । तसर्थ सहकार्यका लागि आउन भारतीय ऊर्जा क्षेत्रका लगानीकर्तालाई शर्माको आग्रह छ । नेपालमा जलविद्युत्को सम्भावना तथा अवसरहरूबारे जानकारी दिन भारतका ऊर्जा क्षेत्रका लगानीकर्ता तथा विषयविज्ञहरूसँग गरिएको अन्तरक्रियामा शर्माले नेपालले गत महिनादेखि भारतलाई ३ सय ६४ मेगावाट बिजुली पठाउन थालेको र यसबाट निर्यातको ढोका खुलेको उल्लेख गरे । ऊर्जा क्षेत्रमा दुई देशबीच बलियो सहकार्यको आवश्यकतामाथि जोड दिँदै शर्माले यसबाट नेपाल मात्रै होइन, भारतको अर्थतन्त्रलाई पनि फाइदा पुग्ने दाबी गरे । जलवायु तथा वातावरणीय प्रभावमा देखिएको नकारात्मक चुनौती कम गर्न पनि जलविद्युत्बाट प्राप्त ऊर्जा सहयोगी हुने उनको भनाइ छ । जलविद्युत् प्रयोगले कार्बनडाइअक्साइड उत्सर्जनमा कमी आउने र भारतसहित अन्य देशले जलवायु परिवर्तनमा परेको असर कम गर्न लिएको लक्ष्यमा त्यसले सघाउने पनि शर्माले उल्लेख गरे । कार्यक्रममा नेपाल विद्युत् प्राधिकरणका कार्यकारी निर्देशक कुलमान घिसिङले नेपालसँग जलविद्युत् उत्पादनको अवसर प्रशस्त रहे पनि खपतको क्षमता नरहेको बताए । नेपालको बजार सानो छ, हाम्रो उत्पादनको सानो अंश मात्रै हामीलाई चाहिन्छ, उनले भने, हाम्रो जलविद्युत्को बजार भारत र बंगलादेश हो । उत्पादन बढाएसँगै बजारको व्यवस्थापन र क्रस बोर्डर प्रसारण लाइन निर्माणमा समेत नेपालले ध्यान दिइरहेको उनको भनाइ छ । भारतमा थोरै बिजुली निर्यात थालिसकेको र बंगलादेश निर्यातको कोसिसमा आफूहरू लागिपरेको घिसिङले जानकारी दिए । सांकेतिक रूपमा ५० वा १०० मेगावाट बिजुली सक्दो छिटो बंगलादेश निर्यात गर्ने प्रयासमा छौं, उनले भने, आयात र निर्यातका लागि भारतले उपलब्ध गराएको एक्सचेन्ज मार्केटको सदुपयोग गर्ने प्रयास गर्दै छौं । नेपालले गत महिनादेखि ३ सय ६४ मेगावाट बिजुली भारतलाई निर्यात गर्न थालेको छ । भारतमा बिजुली बेचेबापत प्राधिकरणले प्रतिदिन औसत ७ देखि १० करोड रुपैयाँ कमाउन थालेको छ । कार्यक्रममा ऊर्जा मन्त्रालयका सहसचिव मधुप्रसाद भेटुवालले नेपालमा ऊर्जा क्षेत्रमा लगानीको अवसर रहेकामा जोड दिए । सरकारले ऊर्जा क्षेत्रमा ल्याएका विभिन्न नीतिनियमबारे सरोकारवालालाई जानकारी गराएका थिए । नेपालले पिक सिजनमा २२ सय मेगावाट बिजुली उत्पादन गर्दै छ । र, उक्त सिजनको खपत १६१७ सय मेगावाट मात्रै छ । बर्खायाममा नेपालले सरप्लस बिजुली भारतलाई निर्यात थालेको हो । भारतले आफूसँग ऊर्जा सहकार्य नगरेका छिमेकी मुलुकले प्रत्यक्ष वा अप्रत्यक्ष रूपमा लगानी गरेका परियोजनाबाट बिजुली नलिने नीति लिएकाले चीनको लगानी रहेका परियोजनाबाट उत्पादित बिजुली नेपालले भारतलाई बेच्न पाएको छैन ।आगामी ५ वर्षसम्म बर्सेनि एक हजार मेगावाट बिजुली उत्पादन नेपालमा थपिने सम्भावना छ । ५ हजार मेगावाट बिजुली उत्पादनका लागि विभिन्न आयोजना निर्माण भइरहेको सहसचिव भेटुवालले जनाए । नेपाल सरकारले सन् २०३० सम्ममा १५ हजार मेगावाट बिजुली उत्पादन गर्ने लक्ष्य राखेकाले पनि बाहिरी लगानीकर्तालाई आकर्षित गर्न आवश्यक रहेको उनको भनाइ छ । कार्यक्रममा भारतको ऊर्जा मन्त्रालयका सहसचिव राघुराज माधव राजेन्द्रमले नेपालसँग सहकार्य गर्न भारत सदैव आतुर रहने उल्लेख गरे । साझा हितका लागि ऊर्जा क्षेत्रमा संयुक्त काम गर्ने विषय सधैं भारतको प्राथमिकतामा रहेको र त्यसका लागि तत्पर पनि रहेको उनको दाबी छ । नेपालमा ऊर्जा क्षेत्रमा काम गरिरहेका निजी क्षेत्रका ज्ञानेन्द्रलाल प्रधान, अरुणकुमार सुवेदी र शैलेन्द्र गुरागाईंले भारतीय निजी क्षेत्रलाई नेपालमा सहकार्यमा काम गर्न आउन आग्रह गरेका थिए । गत अप्रिलमा प्रधानमन्त्री शेरबहादुर देउवाको भारत भ्रमणका बेला दुई देशबीच ऊर्जा व्यापारका क्षेत्रमा सहकार्य गर्ने सहमति भएको थियो । दुई देशका प्रधानमन्त्री तहमा भएका ऊर्जा उत्पादन, प्रसारण र व्यापारका साझा प्रतिबद्धता र सहकार्यका विषयले धेरै सकारात्मक वातावरण निर्माण गरेको नेपाली वक्ताहरूको जोड थियो । प्रधानमन्त्री भ्रमणका बेला ऊर्जा क्षेत्र सहकार्यसम्बन्धी संयुक्त दृष्टिकोण वक्तव्य नै जारी भएको थियो । भारतका हाइड्रो डेभलपर तथा ऊर्जा क्षेत्रका विज्ञसमक्ष नेपालको जलविद्युत्को सम्भावनाको जानकारी दिन र लगानी आकर्षित गर्न कार्यक्रमको आयोजना गरिएको नेपाली दूतावासका इकोनोमिक काउन्सिलर बद्री तिवारीले जनाए । दूतावासले कार्यक्रमका लागि सहकार्य गरेको एस्सोचाम संस्थामा हाइड्रोपावर इन्डस्ट्रीका धेरैजसो उद्यमी आबद्ध छन् । कार्यक्रममा पनि त्यस क्षेत्रका उद्यमी र तिनका प्रतिनिधिको उपस्थिति थियो ।"
धेरै सूचकमा कर्णाली र सुदूरपश्चिमभन्दा मधेस अगाडि,"तंग्रिँदै पर्यटनचालु आर्थिक वर्षको ६ महिनामा मधेसको पर्यटन क्षेत्र बिस्तारै तंग्रिन थालेको देखिन्छ । कोभिडका कारण अघिल्ला दुई आर्थिक वर्षमा सुस्ताएको यस क्षेत्रको पर्यटन क्षेत्र बिस्तारै लयमा फर्किन थालेको प्रतिवेदनले देखाएको छ । गत असारदेखि पुससम्म यस प्रदेशमा कुल ७ हजार ९२ जना पर्यटक भित्रिएका छन् । गत आर्थिक वर्षको सोही अवधिको तुलनामा यो २ सय प्रतिशतभन्दा धेरैले बढी हो । उक्त अवधिमा यस प्रदेशमा आएका कुल पर्यटकमध्ये भारतबाट ६ हजार ८ सय ४१ जना र तेस्रो मुलुकबाट २ सय ५१ जना छन् । गत वर्षको सोही अवधिमा पर्यटक आगमन ७४२२ प्रतिशतले घटेर २ हजार ३ सय ३६ जनामा सीमित थियो । कोभिडको प्रभाव कम भएको, पर्यटक आवागमनमा सहजता आएको लगायत कारण समीक्षा अवधिमा पर्यटक आगमन संख्यामा उल्लेख्य वृद्धि भएको बताइएको छ । पर्यटक आगमनमा वृद्धि भएसँगै होटलहरूको व्यवसाय वृद्धि भएकाले यो क्षेत्रमा कार्यरत कर्मचारीहरूका लागि रोजगारीको अवसरसमेत वृद्धि भएको देखिन्छ । मधेसका पर्यटकस्तरीय होटलमा कार्यरत कर्मचारीको संख्या पनि गत वर्षको तुलनामा २४१७ प्रतिशत बढेको प्रतिवेदनले देखाएको छ । गत वर्षको पहिलो ६ महिनामा मधेस प्रदेशको रोजगारी ३०१३ प्रतिशतले घटेको थियो ।"
साझाका विद्युतीय बस पनि,"(काठमाडौं)साझा यातायातका तीन वटा विद्युतीय बस औपचारिक रूपमा सञ्चालनमा आएका छन् । पुल्चोकस्थित कम्पनी परिसरमा बिहीबार साझाका संस्थापक अध्यक्ष विश्वबन्धु थापाले बस उद्घाटन गरे । पहिलो चरणमा तीन वटा विद्युतीय बस परीक्षणका रूपमा सञ्चालनमा ल्याएको साझाले दसैंअघिसम्म ३७ वटा बस ल्याउने जनाएको छ । साझाका विद्युतीय बस २ वटा रुटमा चल्नेछन् । एउटा बस लगनखेलजावलाखेलत्रिपुरेश्वरलैनचौरबाँसबारी हुँदै बूढानीलकण्ठसम्म चल्नेछ । अर्का दुई बस माछापोखरीबालाजुसोह्रखुट्टे, पुरानो बसपार्कमाइतीघर, तीनकुने हुँदै एयरपोर्टसम्म चल्नेछन् । पहिलो चरणमा ल्याइएको ८५ मिटर लम्बाइको बसको मूल्य झन्डै डेढ करोड रुपैयाँ रहेको साझाले जनाएको छ । विद्युतीय बस चीनको नान्जिङ सहरमा निर्माण भएको सीएचटीसी कम्पनीको हो । दोस्रो चरणमा १० देखि १२ मिटर लम्बाइको विद्युतीय सहरी बस तथा लामो दूरीको विद्युतीय बस खरिद प्र्रक्रिया अघि बढिसकेको समेत साझाले बताएको छ । कम्पनीले ल्याएका बसमा १६१२८ किलोवाट क्षमताको लिथियम आयन फोस्पेट ब्याट्री जोडिएको छ भने १६५ किलोवाट क्षमताको मोटर राखिएको छ । यो गाडी ४५ किलोवाटको चार्जरमा ५ घण्टा चार्ज गर्दा २ सय किमि गुड्न सक्ने साझाले जनाएको छ ।कम्पनीले सञ्चालनमा ल्याएको बसमा चालकसहित २६ सिट क्षमता छ । गाडीमा दुई ढोका छन् । पछाडिको ढोकाबाट ह्विलचियर प्रयोगकर्तालगायत अपांगता भएका व्यक्तिले सहजै आवतजावत गर्न सक्नेछन् । बसमा अपांगता भएका व्यक्तिका लागि छुट्टै ठाउँ छन् । ह्विलचियर प्रयोगकर्ता नभएको खण्डमा सामान्य मानिस पनि सिटमा बस्न सकिने व्यवस्था छ । बसमा वाईफाई, टीभी, सिट बेल्ट, सीसीटीभी क्यामेरालगायत अत्याधुनिक सुविधा छन् । बसमा महिला चालक र सहचालकलाई विशेष प्राथमिकता दिइएको साझाले बताएको छ । अर्थतन्त्र, वातावरण तथा यात्रुको सुविधालाई दृष्टिगत गरी विद्युतीय परिवहनमा लगानी गरेकाले साझा यातायात सरकारसँग कृतज्ञ रहेको साझा यातायातका अध्यक्ष कनकमणि दीक्षितले बताए । बिजुली बसका लागि ठूलो क्षेत्रफल भएको चार्जिङ स्टेसन आवश्यक पर्छ । यसका लागि सरकारसँग आग्रह गरिसकेका छौं, उनले भने, यथाशीघ्र चार्जिङ स्टेसनका लागि जग्गा उपलब्ध हुनेमा आशावादी छौं । निजी क्षेत्रले सार्वजनिक यातायातको ठूलो हिस्सा ओगटेको हुँदा सरकारले बिजुली बस सञ्चालनमा ल्याउन सहुलियत ऋण उपलब्ध गराउनसमेत उनले सुझाए । सरकारले विद्युतीय बस खरिद गर्न साझा यातायात सहकारीमा ०७६ असारमा ३१ मा ३ अर्ब लगानी गरेको थियो । लगानी आउनासाथ साझाको विशेषज्ञ टोलीले अनुसन्धानसमेत सुरु गर्यो । काम सुरु गरेको २८ दिन नपुग्दै भौतिक पूर्वाधार तथा यातायात मन्त्रालयबाट सबै कार्य स्थगित गर्नू भन्ने पत्र आइसकेपछि काम रोकिएको थियो । त्यसको १६ महिनापछि ०७७ फागुनमा मन्त्रालयले पुराना अवरोध हटाएपछि कम्पनीले विद्युतीय बस खरिद प्रक्रिया अघि बढाएको थियो । पहिलो चरणमा साझाले ४० वटा बस खरिदका लागि सार्वजनिक टेन्डर आह्वान गरेको थियो । उक्त टेन्डरअन्तर्गत ४० वटा बसमध्ये तीन बस गत वैशाखमा काठमाडौं भित्रिएका हुन् । काठमाडौं आइसकेका विद्युतीय बसलाई वाग्मती प्रदेश यातायात कार्यालयको विज्ञ टोलीले विस्तृत अध्ययन गरी असार २ मा स्वीकृतिपत्र दिएको हो । त्यसपछि असार ७ मा सञ्चालक समितिको निर्णयअनुसार यातायात कार्यालयमा दर्ता गरी बाटो इजाजतपत्र लिइएको बताइएको छ ।"
चाकुपाटमा जीडब्लूएम,काठमाडौं (कास) जीडब्लूएम (ग्रेट वाल मोटर) नेपालले विश्वस्तरीय सेवा विस्तार गर्दै ललितपुरको चाकुपाटमा सेन्टर विस्तार गरेको छ । कम्पनीका अनुसार बिक्रीपछिको सेवा यो सेन्टरबाट प्रदान हुनेछ । विश्वस्तरीय सुविधा दिने गरी सेन्टर निर्माण गरिएको कम्पनीले जनाएको छ । सेन्टरले १५ हजार वर्गफिट क्षेत्र ओगटेको छ । यहाँबाट प्रतिमहिना ६ सयभन्दा धेरै सवारीसाधनको द्रुत सेवा प्रदान हुने गरी ६ कक्ष स्थापना गरिएको कम्पनीले जनाएको छ । सेन्टरमा हाईटेक उपकरण र प्रशिक्षित प्राविधिक उपलब्ध हुनेछन् । सबै पार्टपुर्जाको मौज्दात कायम गरी तिनलाई सुपथ मूल्यमा उपलब्ध गराइने पनि कम्पनीले बताएको छ । नेपालका लागि जीडब्लूएमको आधिकारिक वितरक भिजी इम्पेक्स प्रालि हो ।
राजापुरमा एभरेस्टको शाखा,"काठमाडौं (कास) एभरेस्ट बैंकले बर्दियाको राजापुरमा ११७ औं शाखा सञ्चालनमा ल्याएको छ । राजापुर नगरपालिकाका मेयर दीपेश थारू र बैंकका प्रमुख कार्यकारी अधिकृत सुदेश खालिङले संयुक्त रूपमा राजापुर शाखाको उद्घाटन गरे । कार्यक्रममा बैंकले संस्थागत सामाजिक उत्तरदायित्वअन्तर्गत राजापुर नगरपालिका वडा नम्बर ४ लाई २० थान डस्टबिन पनि हस्तान्तरण गरेको थियो । अहिले बैंकका ११७ शाखा, १५१ एटीएम, ३१ राजस्व संकलन काउन्टर सञ्चालनमा रहेको बताइएको छ ।"
"माओवादीको पदाधिकारी टुंगिएन, स्थायी कमिटी र पोलिटब्युरो पनि अपुरो","(काठमाडौं) माओवादी केन्द्रको केन्द्रीय समिति बैठक अपुरो स्थायी कमिटी र पोलिटब्युरो चयन गर्दै सकिएको छ । आठौं राष्ट्रिय महाधिवेशनको संगठनात्मक कार्यदिशालाई लागू गर्न पोलिटब्युरो, स्थायी कमिटी र पदाधिकारी चयन गरी केन्द्रीय समितिलाई पूर्णता दिने एजेन्डाका साथ बोलाइएको बैठकमा आकांक्षी व्यवस्थापन गर्न नसक्दा वरिष्ठ उपाध्यक्षबाहेकका पदाधिकारी पनि चयन हुन सकेन । अध्यक्ष पुष्पकमल दाहालले राजनीतिक एवं संगठनात्मक प्रतिवेदनमा पदाधिकारी टुंग्याउने प्रस्ताव गरेका थिए । चार दिन चलेको बैठकले पदाधिकारीतर्फ वरिष्ठ उपाध्यक्षमा नारायणकाजी श्रेष्ठलाई मनोनयन गरेको छ । वरिष्ठ उपाध्यक्षका लागि कृष्णबहादुर महरा पनि दाबेदार थिए । तर उनी तेस्रो वरीयतासहित उपाध्यक्षमा बस्न राजी भएका छन् । वरिष्ठ उपाध्यक्षमा नारायणकाजीको विकल्प भएन, अध्यक्ष दाहालले भने । अन्य पदाधिकारीका लागि भने अझै गृहकार्य गर्नुपर्ने भन्दै थाती राखिएको छ । गत पुसमा महाधिवेशनलगत्तै केन्द्रीय समिति बैठकले दाहाललाई अध्यक्षमा चयन गरेको थियो । मुख्य गरी महासचिव पदमा सहमति नजुटेपछि केन्द्रीय समितिले अन्य पदाधिकारी टुंगो लाग्न नसकेको हो । महासचिवमा वर्षमान पुन र जनार्दन शर्माको मुख्य दाबी छ । मुख्य दुई नेताले दाबी नछाडेपछि मंगलबार केन्द्रीय कार्यालयको विस्तारित बैठकमा अध्यक्ष दाहालले तेस्रो व्यक्तिलाई महासचिव बनाउने संकेत गरेका थिए । केन्द्रीय समिति बैठक चलिरहेकै बेला अर्थमन्त्रीबाट शर्माको राजीनामालगायतका राजनीतिक घटनाक्रम भएपछि अध्यक्ष दाहालले पदाधिकारी चयनमा पर्याप्त गृहकार्य गर्न पाएनन् । मसँग सबै पदाधिकारीको सूची छ । नाम वाचन गर्न त सक्छु तर मलाई भन्न नलगाउनुस् । २४ दिनमा सबैको अनुहार उज्यालो हुने गरी चयन गर्छु, दाहालले बिहीबार बैठकमा भनेका थिए । शर्मामाथि छानबिन गर्न संसद्ले बनाएको समितिको प्रतिवेदन नआइन्जेल थप पदाधिकारी चयन नगर्ने माओवादी अध्यक्ष दाहालले बताएका छन् । अध्यक्षले अहिले गृहकार्य गर्न समय अभाव भयो, स्थायी कमिटी र पोलिटब्युरो बनेकाले अब काम रोकिँदैन, आठ, दस दिनभित्र अध्यक्षले टुंग्याउने भन्नुभएको छ, स्थायी कमिटी सदस्य हरिबोल गजुरेलले भने । बुधबार गठन भएको संसदीय समितिलाई दस दिनभित्र प्रतिवेदन बुझाउन भनिएको छ । माओवादीका एक नेताले चार दिन बैठक चल्दासमेत गृहकार्य अभाव भन्नु तत्काल पदाधिकारी चयन गर्न नखोज्नु रहेको बताए । माओवादीको विधानमा एक अध्यक्ष, महासचिव र कोषाध्यक्ष उल्लेख भए पनि पदाधिकारी केन्द्रीय समितिले निर्धारण गर्ने उल्लेख छ । अध्यक्ष दाहालको प्रस्तावअनुसार वैकल्पिकसहित १ सय ५६ सदस्यीय पोलिटब्युरो र ४१ सदस्यीय स्थायी कमिटी बनाउने निर्णय भएको छ । जसअनुसार पोलिटब्युरोमा करिब १ सय ४० र र स्थायी कमिटीमा ३३ सदस्यको नाम टुंगिएको नेताहरूले बताएका छन् । ३ सय ७७ सदस्यीय केन्द्रीय समितिमा एक तिहाइ अर्थात् १ सय २५ जनाको पोलिटब्युरो रहने व्यवस्था भए पनि आकांक्षी धेरै भएपछि वैकल्पिकसहित १ सय ५६ जना पुर्याइएको हो । दाहालले पोलिटब्युरो सदस्यको नाम बैठकमा प्रस्तुत गर्दा केही समय विवाद भएको थियो । स्थायी कमिटीमा नेकपाकालीन स्थायी कमिटीका १५ जना, सात प्रदेशका इन्चार्ज र केन्द्रीय कार्यालयका मुख्यसचिवसहित ३ जनाको नाम टुंगिएको छ । अब महिला र आमन्त्रित राखेर अन्तिम सूची तयार पारिने जनाइएको छ । स्थायी कमिटी सदस्य गजुरेलका अनुसार वैकल्पिक पोलिटब्युरो र बाँकी स्थायी कमिटी सदस्यको नाम टुंग्याएर केही दिनमै पार्टीले सर्कुलर जारी गर्नेछ । अध्यक्ष दाहालले स्थानीय तहको निर्वाचनका बेला पार्टीमा अन्तर्घात गर्नेलाई छानबिन र कारबाही गर्ने बताएका छन् । काठमाडौंको कमलादीस्थित प्रज्ञा प्रतिष्ठानमा भएको पार्टीको केन्द्रीय समिति बैठकमा उनले अन्तर्घातकै कारण पार्टीमा विचलन आएको पनि बताए । पार्टीमा विचलन छ भन्ने कुराको प्रमाणका रूपमा अन्तर्घात देखिएको छ । उम्मेदवार दोहोर्याउनु गल्ती भयो । एउटा पक्षले अर्को पक्षलाई हराउन खोज्यो, उनले भने, मधेसको सिरहा र महोत्तरीमा सबैभन्दा चर्को देखियो । अन्यत्र पनि छ ।नेतृत्वका बीचमा अविश्वास, आशंका र विरोध चर्किएको अध्यक्ष दाहालको भनाइ थियो । उनले अन्तर्घातका विषयमा अनुसन्धान गरी १५ दिनभित्र रिपोर्ट बुझाउने गरी अनुशासन आयोगका अध्यक्ष टंक राईको नेतृत्वमा समिति बनाउन निर्देशन पनि दिएका छन् । आउने निर्वाचनमा हुने सम्भावित अन्तर्घातलाई रोक्न पनि यो गर्नुपर्छ, उनले बैठकमा भनेका थिए । स्थायी कमिटीमा कोको ? पुष्पकमल दाहाल (अध्यक्ष), नारायणकाजी श्रेष्ठ (वरिष्ठ उपाध्यक्ष), कृष्णबहादुर महरा, उर्मिला अर्याल, पम्फा भुसाल, हरिबोल गजुरेल, गणेश शाह, देव गुरुङ, वर्षमान पुन, जनार्दन शर्मा, दीनानाथ शर्मा, लीलामणि पोखरेल, शक्ति बस्नेत, गिरिराजमणि पोखरेल, चक्रपाणि खनाल, मात्रिका यादव, देवेन्द्र पौडेल, सुरेश आलेमगर, वामदेव क्षत्री, जयपुरी घर्ती, शशि श्रेष्ठ, हितमान शाक्य, अमृता थापा, ओनसरी घर्ती, राम कार्की, कालीबहादुर मल्ल, खगराज भट्ट, प्रह्लाद बुढाथोकी, महेन्द्रबहादुर शाही, पूर्णकुमारी सुवेदी, यशोदा सुवेदी गुरुङ, भरतप्रसाद साह र रेखा शर्मा । (८ जना पछि टुंग्याउने)"
चिनियाँ उच्च अधिकारी आउँदै,"काठमाडौं (कास) नेपालमा आमनिर्वाचनअघि कम्युनिस्ट पार्टीहरूबीच गठबन्धनको चर्चा चलिरहेका बेला चिनियाँ कम्युनिस्ट पार्टी (सीपीसी) का नवनियुक्त विदेश विभाग प्रमुख लिउ जियानचाओ चारदिने भ्रमणका लागि आइतबार काठमाडौंमा आउने भएका छन् । लिउको नेपाल भ्रमणबारे एमाले र माओवादी केन्द्रका नेता तथा सरकारी स्रोतले पुष्टि गरेका छन् । नेपालस्थित चिनियाँ दूतावासले भने आफूहरूलाई पार्टीका तर्फबाट हुने भ्रमणबारे जानकारी नभएको जनाएको छ । नेपालले अमेरिकी अनुदानसम्बन्धी एमसीसी सम्झौता अनुमोदन गरेपछि चीनबाट हुन लागेको यो दोस्रो उच्च तहको भ्रमण हो । गत चैत दोस्रो साता चिनियाँ विदेशमन्त्री वाङ यी तीनदिने नेपाल भ्रमणमा आएका थिए । लिउ भने विदेश विभागको जिम्मेवारी सम्हालेपछि पहिलो पटक मुलुकबाहिर निस्कन लागेका हुन् । विभाग प्रमुख लिउ र उपप्रमुख चेन झोउले केही दिनअघि बेइजिङबाट एमाले, माओवादी र कांग्रेसका नेताहरूसँग भर्चुअल संवाद गरेका थिए । लिउ नेतृत्वको चिनियाँ टोलीले असार ९ मा माओवादी केन्द्रका अध्यक्ष पुष्पकमल दाहाल र असार १० मा एमाले अध्यक्ष केपी शर्मा ओलीसँग छुट्टाछुट्टै भर्चुअल संवाद गरेको थियो । लिउले असार १६ मा कांग्रेसका नेता तथा परराष्ट्रमन्त्री नारायण खड्कासँग द्विपक्षीय भर्चुअल संवाद गरेका थिए । नेपालमा संसदीय निर्वाचनको घोषणा हुने तयारी भइरहेका बेला उत्तरी छिमेकबाट हुन लागेको भ्रमणलाई अर्थपूर्ण रूपमा लिइएको छ । २०७४ को आमनिर्वाचनमा एमाले र माओवादी केन्द्रको गठबन्धन निर्माण र त्यसपछि पार्टी एकीकरणमा चिनियाँ पक्षले खुलेर भूमिका निर्वाह गरेको थियो । नेकपाको झन्डै दुई तिहाइको सरकार रहेकै बेला २०७६ असोजमा चीनका राष्ट्रपति सी चिनफिङले नेपालको दुईदिने राजकीय भ्रमण गरेका थिए, जुन चीनबाट राष्ट्रपति स्तरमा भएको २३ वर्षपछिको भ्रमण थियो । तत्कालीन नेकपा विवाद चुलिएर विभाजनतिर उन्मुख भइरहँदा नेपालका लागि चिनियाँ राजदूत होउ यान्छीले ओली र दाहालका साथै वरिष्ठ नेताहरू माधवकुमार नेपाल र झलनाथ खनाललाई पटकपटक भेटेकी थिइन् । उनको जोड एकतामै थियो । तर २०७७ पुस ५ मा ओलीले प्रतिनिधिसभा विघटन गरेपछि विकसित घटनाक्रमले नेकपा छिन्नभिन्न भयो । अहिले ओलीले एमाले, दाहालले माओवादी केन्द्र र नेपालले एकीकृत समाजवादीको नेतृत्व गरिरहेका छन् । सरकारको नेतृत्वमा गैरकम्युनिस्ट दल कांग्रेस छ । चीनले सकेसम्म नेपालका कम्युनिस्ट पार्टीहरूलाई सकेसम्म मिल्न र त्यो सम्भव नभए गठबन्धन गर्न सुझाव दिँदै आएको छ ।"
बुढीगंगामा ६६ प्रतिशत मतदान,बाजुरा (कास) वैशाख ३० मा धाँधली र बुथ कब्जा गरी ९९ प्रतिशतसम्म मतदान गरिएको बुढीगंगा नगरपालिकामा बिहीबार भएको पुनः मतदानमा सबै वडामा गरी ६६७५ प्रतिशत मत खसेको छ । मतदान अपेक्षित शान्तिपूर्ण भएको छ । वडा ९ को त्रिशक्ति मावि मतदानस्थलमा दिउँसोतिर फर्जी मतको विषयलाई लिएर विवाद भएपछि झडप भएको थियो । झडपमा एकीकृत समाजवादीका वडाध्यक्ष उम्मेदवार भरत थापा र उनका भाइबुहारी सीता थापा घाइते भएका छन् । १३ हजार ६५९ कुल मतदाता रहेको बुढीगंगामा ९ हजार ११७ मत खसेको छ । वैशाख ३० मा कांग्रेस कार्यकर्ताले नियन्त्रणमा लिएर ९९४१ प्रतिशत मतदान गरेको वडा ४ को मतदानस्थलमा बिहीबार ७०८० प्रतिशत मत मात्रै खसेको छ । यस्तै एमाले कार्यकर्ताले नियन्त्रणमा लिएर मतदान गरेको भनिएको त्रिशक्ति मतदानस्थलमा त्यसबेला ९०८९ प्रतिशत मत खसेकामा बिहीबार ६०८९ प्रतिशत मात्रै मत खसेको छ ।
शरणार्थी शिविरमा पुनः जनगणना,"काठमाडौं (कास) घरफिर्ती वा पुनर्बसोबासको विकल्प टुंगिएका बेला झापा र मोरङमा रहेका भुटानी शरणार्थीको गणना सुरु भएको छ । गृह मन्त्रालयको निर्देशनअनुसार जिल्ला प्रशासन कार्यालयले शिविर व्यवस्थापन समितिमार्फत दमकको बेलडाँगी शिविरमा जनगणना सुरु गरेको हो । शिविर व्यवस्थापन समितिले विगतमा आफूले पाएको शरणार्थी परिचयपत्रको फोटोकपी, बालबालिकाका हकमा अस्पतालको कार्ड, विद्यालयको प्रमाणपत्र, जन्म दर्ताको कपी वा विगतको गणना कार्डको प्रतिलिपिसहित अहिलेको गणनामा हाजिर हुन सूचना जारी गरेको छ । शिविरमै अल्झिएर बसेका ६ हजार ३ सय ६५ शरणार्थीको पुनःप्रमाणीकरण का लागि गणना सुरु गरिएको जिल्लास्थित शरणार्थी समन्वय इकाईका एक अधिकारीले जानकारी दिए । दमकस्थित शिविर समन्वय इकाईका दिलीप राईले शरणार्थी परिचयपत्र रहेका र दर्तावाल शरणार्थीको तथ्यांकलाई अद्यावधिक गर्न गणना सुरु भएको जानकारी दिए ।"
इतिहास कोर्दै जाबेर,"लन्डन (एएफपी) ओन्स जाबेर बिहीबार आधुनिक टेनिसमा ग्रान्ड स्लामको फाइनल पुग्ने पहिलो अफ्रिकी तथा अरब मूलकी महिला खेलाडी भएकी छन् । उनले विम्बल्डन सेमिफाइनलको महिला एकलमा आफ्नी जर्मन साथी तात्जाना मारियालाई ६२, ३६, ६१ ले पराजित गरिन् । ट्युनिसियाकी दोस्रो वरीयताप्राप्त २७ वर्षीया जाबेरले अब शनिबार हुने फाइनलमा उपाधिका लागि भिड्ने छिन् । खेलपछि उनले भनेकी छन्, म अहिले निकै गर्विलो ट्युनिसियाली महिला भएकी छु ।आधुनिक टेनिसमा उनी ग्रान्ड स्लामको फाइनल पुग्ने ट्युनिसियाको मात्र नभएर पूरा अरब विश्वकै पहिलो महिला खेलाडी हुन् । त्यसअगाडि सन् १९२७ मा बोडर पिकक र सन् १९५९ मा रेन सुरमनले अस्ट्रेलियन ओपनको फाइनल खेलेका थिए । दुवै दक्षिण अफ्रिकी थिए । मेरा लागि सपना पूरा भएको अवस्था छ, यसका लागि मैले निकै कडा मिहिनेत गरेकी छु । म अहिले खुसी किन पनि छु भने त्यो मिहिनेतले प्रतिफल दिन सुरु गरेको छ, जाबेरले थपिन् । उनले सेमिफाइनल प्रतिद्वन्द्वी मारियाको पनि खुलेर प्रशंसा गरिन् । भनिन्, उनी कहिले पनि हार नखाने खेलाडी हुन् । मलाई विश्वास छ, उनको यो प्रदर्शन जारी रहोस् । उनीविरुद्ध मलाई खेल्न नपरोस् जस्तो पनि लाग्छ । जाबेरले आफ्नो फाइनल यात्रापछि अहिले आफ्नो देशमा टेनिसको लहर सुरु भएको विश्वास पोखिन् । उनले भनिन्, म चाहन्छु, अफ्रिका र अरबका महिला अगाडि आओस् र टेनिस खेलोस् । म उनीहरूसँग आफ्नो अनुभव पनि साट्न चाहन्छु ।दुई बच्चाकी आमा मारियाले पहिलो सेट गुमाएपछि दोस्रोमा उत्कृष्ट पुनरागमन गरेकी थिइन् । तर, त्यो तेस्रो सेटसम्म कायम रहन सकेन । गत वर्ष मात्र दोस्रो बच्चालाई जन्म दिएकी मारियाले सबैखाले अनुमान गलत साबित गर्दै सेमिफाइनलसम्मको यात्रा तय गरेकी हुन् । वरीयताको १ सय ३ औं स्थानमा रहेकी ३४ वर्षीया मारिया फाइनल पुगेको भए त्यो सबैभन्दा तल्लो वरीयताका खेलाडीको फाइनल यात्रा हुने थियो । नडाललाई गाह्रोराफेल नडालले शुक्रबार पुरुष एकलको सेमिफाइनलमा निक किर्गोसको सामना गर्दैछन् । यो बहुप्रतीक्षित खेल रहनेछ । तर त्यसअघि नडाल यस खेलका लागि शारीरिक रूपमा ठीक हुनेछन् वा हुने छैनन् । त्यो प्रश्न भने कायम रहेको छ । यो खेलमा जित जसको भए पनि प्रश्न के पनि रहनेछ भने उनले के नोभाक जोकोभिचलाई लगातार चौथो उपाधि जित्नबाट रोक्न सक्नेछन् त ? तर, अहिले तत्कालका लागि सबैको ध्यान नडालको चोटमै केन्द्रित छ । अस्ट्रेलियाका किर्गोसले स्टेफानोस सिसिपासलाई हराएपछि उनको भेट नडालसँग हुने अड्कल काट्न सुरु भएको थियो । उनले अन्तिम चारमा स्थान बनाउन चिलीका क्रिस्टियन गारिनलाई हराएका थिए । यसक्रममा पहिलोपल्ट ग्रान्ड स्लामको सेमिफाइनल पुग्न सफल रहेका थिए । तर कीर्तिमान २२ पल्टका ग्रान्ड स्लाम विजेता नडालको कथा भने बेग्लै छ । उनी पेटको चोट बोकिरहेका छन् । अमेरिकाका टेलर फ्रिट्जविरुद्ध प्राप्त पाँच सेटको जितमा नडाल घाइते भएका थिए । खेलका क्रममा दोस्रो वरीयताप्राप्त नडाल स्पष्ट चोटमा देखिन्थे । खेल टुंगाउन पनि सक्ने होइनन् कि भन्ने प्रश्न पनि खडा भएको थियो । खेलको दोस्रो सेटमा नडाल मेडिकल टाइम आउट लिन बाध्य रहे । तर, उनी कोर्टमा फर्के र दुईपल्ट एक सेटले पछाडि रहेको स्थिति उल्टाएर चार घण्टा २१ मिनेट चलेको खेल जित्न सफल रहे । नडालले किर्गोसको तुलनामा कोर्टमा दुई घण्टा बढी बिताएका छन् । उनको चोट कहिले निको हुने टुंगो छैन ।त्यसैले सम्भवतः नडाल सेमिफाइनलका लागि कोर्टमा उत्रने पनि असक्षम हुनसक्ने डर रहेको छ । नडाल सन् २००८ र २०१० का विम्बल्डन च्याम्पियन हुन् । यसपल्ट उनीसामु दुर्लभ क्यालेन्डर ग्रान्ड स्लाम जित्ने अवसर रहेको छ । तर त्यसअघि उनले सेमिफाइनलका लागि मैदानमा उत्रनुपर्नेछ । उनले सेमिफाइनल खेल्ने छन् वा छैनन् भन्ने निर्णय शुक्रबारमात्र लिने उनका चिकित्सकले बताएका छन् । त्यसैले सेमिफाइनलबारे अन्योलता अन्त्यसम्म कायम रहनेछ ।"
मिडको निर्णायक गोल,म्यानचेस्टर (एएफपी) इंग्ल्यान्डले यूईएफए महिला युरो २०२२ मा बुधबार विजयी सुरुआत लिएको छ । ओल्ड ट्राफोर्डमा भएको खेलमा बेथ मिडको एकमात्र गोल मदतमा इंग्ल्यान्डले अस्ट्रियालाई १० ले हराएको हो । उक्त खेल हेर्न कीर्तिमान ६९ हजार दर्शक मैदानमा उपस्थित थिए । यससँगै महिला युरोपेली च्याम्पियनसिपमा यसअघिको ३० हजार दर्शकको कीर्तिमान भंग भएको छ । यसअघि सन् २०१३ को युरो फाइनल कीर्तिमान दर्शकले हेरेका थिए । घरेलु मैदानको फाइदा प्राप्त इंग्ल्यान्डलाई पहिलोपल्ट महिला फुटबलको ठूलो उपाधि जित्नका लागि बलियो प्रत्याशी मानिएको छ । सरिनो वेगमनको प्रशिक्षणमा रहेको इंग्ल्यान्ड सेप्टेम्बरयता १५ खेलमा अपराजित छ । उनकै नेतृत्वमा नेदरल्यान्ड्सले सन् २०१७ को युरो जितेको थियो । खेलको एकमात्र गोल १६ औं मिनेटमा सम्भव भएको थियो । यसका लागि फ्रान किरबेले सहयोगी भूमिका निभाइन् । इंग्ल्यान्डका लागि मिडको यो १५ औं व्यक्तिगत गोल हो ।
न्यु जेनिथलाई ऋत कप,काठमाडौं (कास) न्यु जेनिथ र ग्रान्डी स्पोर्ट्स एकेडेमीले ऋत एसईई कप थ्री बाइ थ्री बास्केटबलको उपाधि जितेका छन् । बिहबिार न्यु जेनिथ ब्वाइज रग्रान्डी गर्ल्समा च्याम्पियन भए । आयोजक ऋत एकेडेमीको कोर्टमा ब्वाइज फाइनलतर्फ न्यु जेनिथले इन्साइट भिजनलाई १३८ स्कोरले पराजित गर्यो । जेनिथका सुसन मगरले ७ स्कोर गरे । आयोजक ऋतले एन्जल्स हार्टलाई १४१२ ले हराउँदै तेस्रो स्थान हात पार्यो । गर्ल्स फाइनलमा समिरा घिसिङको ४ स्कोरमा ग्रान्डीले एसिया प्यासिफिकलाई ११५ स्कोरले पाखा लगायो । युनिक तेस्रो स्थानमा रह्यो ।शीर्ष तीन स्थान हात पार्ने टोलीका खेलाडीलाई ऋतमा प्लस टु अध्ययनमा छात्रवृत्ति प्रदान गरिने ऋतका सीईओ सिद्धार्थ लामाले जनाए ।
