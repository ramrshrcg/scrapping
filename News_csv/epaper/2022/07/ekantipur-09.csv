शीर्षक,विवरण
'आबेनोमिक्स' का प्रणेताको हत्या,"तर, दुःखद संयोग एउटा सन्काहा बन्दुकधारीले गोली हान्दा उनको मृत्यु भएको छ । पश्चिमी सहर नारामा स्थानीय समयअनुसार शुक्रबार बिहान ११ः३० बजेतिर सडकमा चुनावी भाषण दिइरहेका बेला उनीमाथि गोली प्रहार भएको थियो । जापानी संसद्को माथिल्लो सदनका लागि आइतबार चुनाव हुँदै छ । गर्धनमा गोली लागेपछि ढलेका ६७ वर्षीय आबेलाई तत्काल हेलिकोप्टरबाट अस्पताल लगिएको थियो तर करिब ५ घण्टापछि उनको मृत्यु भएको उनीसम्बद्ध दल लिबरल डेमोक्र्याटिक पार्टीलाई उद्धृत गर्दै जापानी सरकारी टेलिभिजन एनएचकेले जनाएको छ । आबे भाषण दिइरहेका थिए । त्यतिबेला एक व्यक्ति उनको पछाडि आए । पहिलो गोलीको भयानक आवाज सुनियो, दोस्रो गोली लागेपछि आबे त्यहीं ढले, प्रत्यक्षदर्शीले भनेका छन्, गोली चलाउने व्यक्ति त्यहाँबाट भागेका थिएनन् । बन्दुक पनि हातमै थियो । तत्काल सुरक्षाकर्मीले ती व्यक्तिलाई गिरफ्तार गरे ।ढलेपछि पनि आबे होसमै थिए तर केहीबेरमा हृदयाघात भएको जापान टाइम्सले लेखेको छ । गोली प्रहारबाट आबेको गर्धनमा चोट लागेको र मस्तिष्कभित्र रगत बगेको चिकित्सकले बताएका छन् । उपचारका क्रममा साँझ ५ बजे उनको मृत्यु भएको अस्पतालले घोषणा गरेको थियो ।जापानका प्रधानमन्त्री फुमियो किसिदाले आबेको हत्याको पुष्टि गर्दै घटनाको निन्दा गरेका छन् । उनले घटनालाई घृणित भन्दै दोषीलाई कुनै पनि हालतमा माफ गर्न नसकिने बताएका छन् । यो हमलाको निन्दा गर्न जस्तोसुकै कडा शब्द होलान्, म ती प्रयोग गर्न चाहन्छु । लोकतन्त्रमा यस्ता घटनाको कुनै स्थान हुँदैन, चुनावी प्रचारका क्रममा यामागाटा क्षेत्रमा रहेका किसिदाले भने, चुनाव चलिरहेको छ । यसलाई लोकतन्त्रको सबैभन्दा बलियो आधार मानिन्छ । यस्तो अवस्थामा बर्बर र दुर्भावनापूर्ण घटना भएको छ । आबेमाथि गोली प्रहार भएको जानकारी पाएलगत्तै प्रधानमन्त्री टोकियो फर्किएका थिए ।आबेमाथि गोली प्रहार गर्ने व्यक्ति ४१ वर्षीय तेत्सुया यामागामी जलसेनाका पूर्वसैनिक रहेको रक्षा एनएचकेले जनाएको छ । उनले तीन वर्ष मेरिटाइम सेल्फ डिफेन्स फोर्समा काम गरेका थिए । सन् २००५ उनले जागिर छाडेका थिए, नाराकै बासिन्दा उनले घरेलु बन्दुकबाट गोली हानेका थिए, समाचारमा भनिएको छ । करिब १० मिटरको दूरीबाट गोली प्रहार भएको छ, आबेको भाषण सुनिरहेका डेमोक्र्याटिक लिबरल पार्टीका एक पदाधिकारीले पत्रकारहरूसँग भनेका छन्, गोली प्रहार गरेपछि पनि उक्त व्यक्ति शान्त थियो र आफ्नो स्थानबाट डेग चलेको थिएन । तत्कालै पक्राउ परेका यामागामीलाई निसी प्रहरी चौकीमा राखिएको छ । उनको घर खानतलासी गर्दा विस्फोटक पदार्थसमेत भेटिएको प्रहरीले बताएको छ । प्रारम्भिक अनुसन्धानमा यामागामी आबेसँग असन्तुष्ट रहेको र हत्या गर्ने उद्देश्यले गोली चलाएको प्रहरीको भनाइ छ । जापानमा चुनावी दौरानमा प्रधानमन्त्री र नागरिकबीच दूरी कम रहने गरेको मानिन्छ । अझ, चुनावी प्रचारका क्रममा यो दूरी झनै छोट्टिने जापानी पत्रकार तोबियस ह्यारिसले ट्वीटरमा लेखेका छन् । चुनावी प्रचारप्रसार र सभाबारे दक्खल राख्ने पत्रकार ह्यारिसले लेखेका छन्, चुनावी प्रचारका क्रममा नेता र मतदाताबीचको दूरी निकै न्यून रहने गर्छ । शुक्रबार आबेको सुरक्षार्थ सुरक्षाकर्मी खटिएका थिए, तर यस्ता सभामा कडा सुरक्षा बन्दोबस्ती भने रहँदैन ।वासिङटन पोस्टका जापान ब्युरो प्रमुख मिसेल ये ही लीले जापानमा यस्तो हिंसा अपवादस्वरूप हुने बताएका छन् । यसअघि सन् १९३२ मा यस्तै हाइप्रोफाइल हत्या भएको छ । तत्कालीन प्रधानमन्त्री इनुकाई सुयोसीको हत्या पनि एक जलसैनिकले गरेका थिए । जापानी प्रधानमन्त्री किसिदाले आक्रमणकारीको आपराधिक पृष्ठिभूमिबारे अहिले नै केही भन्न नसकिने बताएका छन् । अहिलेसम्म आक्रमणकारीको आपराधिक पृष्ठभूमिबारे कुनै जानकारी छैन । प्रहरीको अनुसन्धानपछि मात्रै विस्तृतमा बताउन सकिन्छ । तर, हामीलाई आक्रमणकारीको पृष्ठभूमि जान्नु धेरै महत्त्वपूर्ण छ, यो घटना आसन्न चुनावसँग सम्बन्धित हुन पनि सक्छ, उनले टोकियोमा पत्रकारहरूसँग भनेका छन् ।प्रधानमन्त्री किसिदाले आबेको नेतृत्वलाई लिएर उच्च सम्मान व्यक्त गरेका छन् । आबेको विरासतलाई लिएर मेरो मनमा उच्च सम्मान छ । उनीप्रति गहिरो समवेदना अर्पण गर्दछु, किसिदाले शुक्रबार टोकियोमा पत्रकारहरूसँग भनेका छन्, आबे मेरा एक खास साथी थिए । उनको साथमा मैले धेरै समय बिताएको छु, त्यसक्रममा महत्त्वपूर्ण साथ र सल्लाह पाएको छु ।किसिदाले आसन्न चुनाव स्वतन्त्र, निष्पक्ष र सुरक्षित तवरबाट सम्पन्न गर्न सरकार कटिबद्ध रहेको पनि जनाएका छन् । हिंसाको अघि कहिल्यै नझुक्ने संकल्प गर्दै उनले शनिबार पनि चुनावी प्रचार जारी राख्ने स्पष्ट पारेका छन् ।विश्वभरबाट शोक व्यक्तआबेको हत्यालाई लिएर विश्वभरका राष्ट्र प्रमुख र नेताहरूले दुःख व्यक्त गरेका छन् । अमेरिकी राष्ट्रपति जो बाइडेनले आबेले आफ्नो जीवन नै जापानी नागरिकको रक्षा र सेवामा बिताएको उल्लेख गरेका छन् । बाराक ओबामाको कार्यकालमा आबेसँग गहिरो मित्रता भएको स्मरण गर्दै बाइडेनले उनी दुई मुलुकबीच साझेदारी र अमेरिकीजापानी जनताबीच प्रगाढ मित्रता कायम गराउन सफल नेता रहेको उल्लेख गरेका छन् । हत्याकै समयमा पनि उनी लोकतन्त्रको आधार स्थापित गर्ने कर्ममै कटिबद्ध थिए, बाइडेनले भनेका छन्, हिंस्रक आक्रमण हामीलाई कदापि स्वीकार्य छैन । बन्दुकजन्य आक्रमणले सधैं पीडितको मनमा गहिरो दाग छोड्ने गर्छ ।रुसी राष्ट्रपति भ्लादिमिर पुटिनले आबे परिवारसँग फोन सम्पर्क गरेरै समवेदना प्रकट गरेका छन् । आबेलाई उत्कृष्ट र सफल राजनेताको संज्ञा दिँदै पुटिनले उनको कार्यकालमा दुवै मुलुकबीच रहिआएको सम्बन्ध थप विकासित हुन पाएको म्यासेजिङ एप टेलिग्राममा लेखेका छन् ।सन् २०१६ मा बेलायत भ्रमणका क्रममा आबे र उनकी श्रीमतीसँगको भेट सधैं स्मरणमा रहने उल्लेख गर्दै बेलायती महारानी एलिजावेथ द्वितीयले जापानी राजालाई समवेदना पत्र पठाएकी छन् । आबेको जापानी नागरिकप्रतिको प्रेम र बेलायतसँगको सम्बन्ध थप प्रगाढ बनाउने इच्छाशक्ति सधैं छर्लंग थियो, समवेदना पत्रमा भनिएको छ ।टोकियोस्थित चिनियाँ दूतावासले चीनजापानबीच रहिआएको सम्बन्ध विकासमा आबेले महत्त्वपूर्ण योगदान दिएको बताएको छ । लामो समय साझेदार रही काम गरेका अमेरिकी पूर्वराष्ट्रपतिद्वय बाराक ओबामा र डोनाल्ड ट्रम्पले समेत एक सच्चा मित्र र सहयात्री गुमाएको बताएका छन् । साझेदार राष्ट्रका प्रमुखका रूपमा काम गर्दाका अनुभव स्मरण गर्दै दुवै नेताले जारी गरेको समवेदनामा आबे सधैंभरि यादमा रहिरहने उल्लेख गरेका छन् ।आबेको मृत्युमा शोक प्रकट गर्दै क्यानडा, फ्रान्स, अस्ट्रेलिया, इटाली, भारत, ताइवान, पोल्यान्ड, फिलिपिन्स, इजरायल, दक्षिण कोरिया, जर्मनी, रोमानिया, टर्कीलगायत मुलुकका प्रमुखले पनि विश्वले एक सच्चा राजनीतिज्ञ र नेता गुमाएको जनाएका छन् ।"
माटोका पनि गहना !,"(तनहुँ)उनले न कुनै तालिम लिइन्, न त कारिगरी परम्परागत पेसा नै थियो । ५९ वर्षकी मेनुका विक झन्डै दुई दशकदेखि माटोबाट आकर्षक गहना बनाउन तल्लीन छिन् । उनको सीप सुनका गहना बनाउने कालीगढभन्दा कम छैन । व्यास१३ आँपस्वाराकी मेनुका आँबुखैरेनीको सत्र सय फाँटमा पुग्छिन् । प्रतिकिलो ९० रुपैयाँसम्म तिरेर कालो माटो ल्याउँछिन् । पानी हालेर मुच्छिन् । त्यसपछि विभिन्न औजारको प्रयोग गरी महिलाले लगाउने शृंगारका सामान तथा गरगहनाको आकार दिन्छिन् । बुट्टा भर्छिन् । यसका लागि छिना, चिम्टा, सानो करौती, सुइरो, कैंची र सियोलगायत औजार प्रयोग गर्छिन् । आकार दिइसकेको गहनालाई सुक्खा भइन्जेलसम्म घाममा सुकाउँछिन् । तातो तावामा राख्छिन् । त्यसपछि भुंग्रोमा गहना राखी भाँडाले छोपेर कोइला खरानी नभएसम्मका लागि नचलाई बस्छिन् । खरानीबाट पाकेर निस्केको गहनालाई ब्रुसले सफा गरेर रंग लगाएपछि सुनको जस्तो देखिन्छ । दबुङका कुमाल समुदायसँग माटोका कलात्मक सामान बनाउन सिकेकी मेनुकाले सामान्य सिकाइकै भरमा आफूलाई सिपालु बनाएकी हुन् । माटोबाट उनले जन्तर, नौगेडी, कण्ठमाला, चन्द्रमाजस्ता गरगहना बनाउँछिन् । यस्तो काममा लागेको १८ वर्ष भयो । यिनै कलात्मक गहना बेचेर उनले आम्दानी गर्दै आएकी छन् । कोरोना महामारीअघि मासिक २० हजारसम्म आम्दानी हुन्थ्यो । अहिले भने त्यो अवस्था छैन । फाट्टफुट्ट मात्र बिक्री हुने गर्छ । एउटै मालालाई एक हजारसम्म बेच्थें । अहिले ४ सयमा पनि बिक्री हुन छाडेको छ, मेनुकाले भनिन्, बजारमा सस्तोमा पाइने गहनाका कारण मूल्य घटाउनुपरेको छ । पहिले गहनाको माग पनि धेरै हुन्थ्यो, हिजोआज मिहिनेतअनुसारको मूल्य पनि पाइँदैन । पहिला माटोका गरगहना बेचेरै घरखर्चसँगै छोराछोरीसमेत पढाएको उनले बताइन् । उनले बनाएका गहना झट्टा हेर्दा नम्बरी सुनकै जस्तो देखिन्छन् । एक दिनमा २ देखि ३ वटासम्म माला तयार हुने उनले बताइन् । पोखरीभन्ज्याङ, सुखौरालगायत गाउँगाउँबाट दिदीबहिनीहरू आएर कण्ठमाला छ ? भन्दै सोध्दा छैन भन्न मनले नमानेर माटोको माला बनाउँदै आएको उनको भनाइ छ । उनले बनाएका जन्तर, कण्ठमाला आँपस्वाराका महिलाले पनि लगाउने गरेका छन् । विशेषगरी जनजाति समुदायले लगाउने कण्ठमाला बढी बिक्री हुने उनले बताइन् । गरगहनाको पसल थापेर बसेको होइन, गाउँगाउँ डुलेर माला बेच्थे, उनले भनिन्, पहिले झोलामा लिएर गएको गहना सबै बिक्री हुन्थ्यो । आम्दानी पनि राम्रै हुन्थ्यो । कोरोना कहरपछि गाउँगाउँ हिँडेको पनि छैन र बिक्री पनि कम हुन थाल्यो ।मलाई माटोको गहना बनाउन सिकाउने कुमाल बित्नुभयो, उहाँको श्रीमती गहना बनाउन सक्नुहुन्न, उनले भनिन्, समयमै सिकेकाले मैले यसलाई निरन्तरता दिइरहेको छु । अब त मेरो आँखा कम्जोर भएको छ पहिले जसरी काम गर्न सक्दिन । छोराछोरीले सिक्न चाहेनन् । मैले कसैलाई पनि यो सीप हस्तान्तरण गर्न सकिनँ । जिल्लाका पोखरीभन्ज्याङ, घिरिङ, देवघाट, कोटा, बैदी, छिपछिपे साथै छिमेकी जिल्लाका गाउँसम्म पनि गहना बेच्न गएको उनले स्मरण गरिन् । छिमेकी श्रीखन्न बिकले मेनुकाले माटो खेलाइखेलाइ बनाएको सुन्दर गहना हेर्न चाख लाग्ने बताइन् । उनले आफूलाई सिक्न मन लागे पनि घर र खेतबारीको कामले समय दिने नसकेको बताइन् । समयले अहिले कम बिक्री भए पनि कुनै बेला आम्दानी गर्ने महिला भन्दै गाउँलेले उनको निकै प्रशंसा गर्छन् । आँपस्वारा र आसपासमा गाउँमा माटोबाट गरगहना बनाउने उनी एक मात्र महिला हुन् । मेनुकाले बनाएका माटाका गहना आँपस्वारा सामुदायिक होमस्टेमा आउने पाहुनाले पनि कोसेली स्वरूप लिएर जाने गरेको होमस्टे सञ्चालक देवी सुनारले बताइन् । उनले भनिन्, होमस्टेबाट पनि माटोको गहनाको बजारीकरणमा सहयोग पुगेको थियो, तर कोरोना महामारीपछि होमस्टेमा आउने पाहुना घटे । साता दिनअघि भएको आँपस्वारा काव्ययात्रा२०७९ मा रैथाने सीप संरक्षण गर्दै आएको भनि मेनुकालाई १० हजार नगद र सम्मान पत्रबाट सम्मान गरिएको थियो ।"
बीपीमा बढे विद्युतीय सवारी,"(सिन्धुली) पूर्वी नेपालका जिल्लालाई छोटो दूरीमा राजधानी काठमाडौंसँग जोड्ने बीपी राजमार्गमा वातावारणमैत्री विद्युतीय सवारीसाधन बढ्दै गएका छन् । राजमार्गमा दैनिक चार हजारभन्दा बढी डिजेल र पेट्रोलबाट चल्ने साना सवारीसाधन गुड्छन् । पेट्रोलियम पदार्थको मूल्य वृद्धिसँगै विद्युतीय सवारीमा आकर्षण बढेको हो । यातायात व्यवसायीका अनुसार अहिले दिगो कम्पनीले १० सिट क्षमताका ३० र सुन्दर यातायात कम्पनीले १९ सिट क्षमताका दुईवटा सार्वजनिक विद्युतीय सवारीसाधन सञ्चालनमा ल्याएका छन् ।सुरुमा खरिद गर्दा विद्युतीय सवारी महँगो भए पनि सञ्चालन खर्च कम आउने यातायात व्यवसायी टंक कार्कीले बताए । दिगो कम्पनीबाट चाहना यातायात नाम दिएर उनले विद्युतीय सवारी सिन्धुलीकाठमाडौं रुटमा सञ्चालन गर्दै आएका छन् । सिन्धुलीबाट काठमाडौं पुग्दा १९ सिट क्षमताको सवारीमा चार्ज गर्दा लाग्ने सात सय रुपैयाँबाहेक केही खर्च हुँदैन, उनले भने, फर्कंदा पाँच सय भए पुग्छ । जबकि जाउआउको डिजेलपेट्रालको खर्च कम्तीमा ६ हजार हुन्छ ।सिन्धुलीकाठमाडौं १ सय ६० किलोमिटरमा करिब १८ लिटर डिजेल खपत हुन्छ । यो दूरीमा बिजुली ५० युनिटसम्म खपत हुन्छ । काठमाडौंबाट फर्कंदा ओरालो बढी पर्ने भएकाले इन्धन खर्च कम हुने कार्कीले बताए । विद्युतीय सवारीका लागि चार्जिङ स्टेसन कम रहेको व्यवसायी कार्कीको गुनासो छ । सदरमुकाम सिन्धुलीमाडी र बीपी राजमार्गअन्तर्गत सुनकोसी गाउँपालिकाको रामटारमा मात्र चार्जिङ स्टेसन भएकाले चार्ज गर्न भने समय लाग्छ । चाहना यातायातकै चालक सुवर्ण भुजेल पालो पाउँदा चार्ज गर्न आधा घण्टा समय लाग्ने बताउँछन् । चार्जिङ स्टेसन कम हुँदा लाइन बस्नुपर्ने भएकाले कहिलेकाहीं एक घण्टा नै लाग्छ, उनले भने, स्टेसन बढाइदिए सहज हुने थियो ।अन्य सवारीको तुलनामा टुटफुट पनि कम हुने र इन्धन नचाहिने हुँदा पछिल्लो समय विद्युतीय सवारीप्रति व्यवसायीको आकर्षण बढ्दै गएको चालक भुजेलले बताए । विद्युतीय सवारी मर्मतका लागि सामान नआएको र बिग्रिएमा कम्पनीले नयाँ गाडीको खोलेर हालिदिने गरेकाले खर्च बढेको उनको भनाइ छ । यस्ता सवारी हाल कालोपत्रे सडकमा मात्रै सञ्चालन हुँदै आएको व्यवसायीले बताए । गाडी किन्दा कम्पनीले नै एउटा सानो चार्जर दिएकाले घरमा नै चार्ज गर्न मिल्ने अर्का व्यवसायी तारा दाहाल बताउँछन् । बीपी राजमार्गको बीचबीचमा अरू चारपाँचवटा चार्ज गर्ने स्टेसन हुनुपर्ने उनको भनाइ छ । सुनकोसी गाउँपालिका५ रामटारमा एक वर्षदेखि विद्युतीय सवारीसाधनका लागि रिचार्ज स्टेसन सञ्चालन गर्दै आएका व्यवसायी रामहरि पौडेल चार्जिङ स्टेसनका लागि लगानी धेरै हुने बताउँछन् । विद्युत् नियमित नहुँदा ग्यासबाट जेनेरेटर सञ्चालन गरी चार्ज गर्दा महँगो पर्न जाने उनको अनुभव छ । नियमित विद्युत् उपलब्ध भए अझ सस्तिने उनी बताउँछन् । सवारीसाधन रिचार्ज गरेबापत प्रतियुनिट १५ रुपयाँ शुल्क लिने गरेको र यो डिजेलपेट्रोलभन्दा धेरै नै कम खर्च भएको उनको भनाइ छ । उनका अनुसार ५० युनिट भए काठमाडौंसम्म सजिलै पुग्न सकिन्छ । फर्कंदा ४० युनिट खपत हुन्छ । एउटा विद्युतीय सवारीसाधन रिचार्ज गर्न आधा घण्टा समय लाग्छ । रिचार्ज स्टेसनमा १२० किलोवाट क्षमताको चार्जर जडान गरेको भए पनि अहिले ६० किलोवाट सञ्चालन गरी तीनवटा नोजलबाट एक पटकमा तीनवटा सवारी रिचार्ज हुँदै आएको छ । दिगो कम्पनीको ५० प्रतिशत अनुदानमा १७ लाख रुपैयाँ आफूले लगानी गरी चार्जर जडान गरेको व्यवसायी पौडेलले बताए ।"
त्रिविका ६३ हजार विद्यार्थीको ग्रेस लिस्ट पास,"(काठमाडौं)त्रिभुवन विश्वविद्यालय सभाले ६३ हजार १ सय ३७ विद्यार्थीको ग्रेस लिस्ट पास गरेको छ । त्रिविको ६३ औं वार्षिक दिवसका अवसरमा विश्वविद्यालयका कुलपति तथा प्रधानमन्त्री शेरबहादुर देउवाको सभाध्यक्षतामा बसेको सभाले ६० औं ग्रेस लिस्ट पास गरेको हो । यो संख्या स्नातक, स्नातकोत्तर, एमफिल र विद्यावारिधि उपाधिको हो । तीमध्ये प्राविधिकतर्फ १६८१ प्रतिशत र साधारणतर्फ ८३१९ प्रतिशत रहेको त्रिवि रजिस्ट्रार पेशल दाहालले प्रतिवेदनमा उल्लेख गरेका छन् । ग्रेस लिस्टमा परेका विद्यार्थीले त्रिविको ४८ औं दीक्षान्त समारोहमा सहभागी हुन पाउनेछन् । यो संख्या गत वर्षको तुलनामा दोब्बरभन्दा बढी हो । कोभिड१९ का कारण गत वर्ष २९ हजार ७ सय २९ जना मात्र दीक्षित भएका थिए । उपाधि योग्यमध्ये एमफिल १ सय ४४, पीजीडी १ सय ७१, विद्यावारिधि १ सय १, एमसीएच १६ र डीएमका २४ जना छन् । त्यसैगरी संकायगत आधारमा व्यवस्थापनमा २२ हजार ९ सय ४२, शिक्षाशास्त्रमा १५ हजार ६७, मानविकीतर्फ १३ हजार ५ सय ९ र कानुनतर्फ १ हजार ३ जना छन् । अध्ययन संस्थानतर्फ विज्ञान तथा प्रविधिमा ४ हजार ३ सय ७९, इन्जिनियरिङमा ३ हजार ४ सय ९३, चिकित्साशास्त्रमा २ हजार ४४, कृषि तथा पशु विज्ञानमा ४ सय ७६ र वन विज्ञानमा २ सय २४ जना छन् । त्रिवि उपकुलपति डा धर्मकान्त बाँस्कोटाले आफ्नो कार्यकाल सुरु भएलगत्तै कोभिड महामारी फैलिएकाले विश्वविद्यालयको काममा शिथिलता आएको बताए । महामारीलाई स्वाभाविक मान्न सकिए तापनि विभिन्न संघसंगठनको नाममा आजका दिनसम्म जम्मा २ सय ९२ दिन तालाबन्दी गरी काममा अवरोध पुर्याउनु कदापि स्वाभाविक मान्न सकिन्न, उपकुलपतिले लिखित मन्तव्यमा भनेका छन्, यी सबै व्यवधानका बाबजुद हामीले थुप्रै उपलब्धि हासिल गरेका छौं ।विश्वविद्यालयका सहकुलपति तथा शिक्षामन्त्री देवेन्द्र पौडेलले पछिल्ला दिनमा त्रिवि व्यवस्थापन र पदाधिकारीविरुद्ध सभ्य र प्राज्ञिक क्षेत्रकालाई अस्वीकार्य गतिविधिहरू भएको बताए । सरोकारवाला सबै पक्षलाई आफ्ना जायजनाजायज मागहरू पूरा गराउने नाममा यस्ता गतिविधि नगर्न सचेत गराउन चाहन्छु, सरकारको नीति तथा कार्यक्रमबारे उल्लेख गर्दै मन्त्री पौडेलले भने, हामीले यसै वर्षदेखि त्रिविलाई सेन्टर अफ एक्सिलेन्स बनाउने तयारी थालेका छौं । त्रिवि कुलपति तथा प्रधानमन्त्री देउवाले विश्वविद्यालय शैक्षिक बेरोजगार उत्पादन गर्ने नभई मुलुकको विभिन्न क्षेत्रमा आवश्यक पर्ने जनशक्ति पूर्ति गर्ने शैक्षिक केन्द्र भएको बताए । समाजको विकास र परिवर्तनका लागि नेतृत्व लिन सक्ने तथा नवप्रवर्तनशील उद्यम तथा व्यवसाय गर्न सिकाउने शैक्षिक केन्द्र बन्न सक्नुपर्दछ, प्रधानमन्त्री देउवाले भने, विश्वविद्यालयबाट प्रदान हुने उच्च शिक्षालई प्रविधिमैत्री र अनुसन्धानात्मक बनाउन आवश्यक छ । यसले विद्यार्थीको बाह्य बजारमा प्रतिस्पर्धा गर्न सक्ने क्षमता र सीप पनि विकास हुन जान्छ ।त्रिवि सभाले आर्थिक वर्ष २०७९८० का निम्ति २४ अर्ब ८७ करोड ५७ लाख १४ हजार रुपैयाँ बजेट पारित गरेको छ । त्रिविले सम्बन्धनमा कार्यक्रम चलाइरहेका तर लामो समयदेखि नवीकरण नगरिएका क्याम्पलाई खारेज गर्ने र सम्बन्धन प्राप्त क्याम्पसलाई एकआपसमा गाभ्ने नीति तथा कार्यक्रम अघि बढाएको छ ।"
दुर्घटनामा पूर्वमन्त्रीसहित ५ घाइते,"सिन्धुली (कास) पूर्वमन्त्री कृपासुर शेर्पासहित एमाले नेता चढेको गाडी दुर्घटना हुँदा ५ जना घाइते भएका छन् । काठमाडौंबाट सुनसरीका लागि छुटेको बा२च ९००३ नम्बरको ल्यान्डक्रुजर सिन्धुलीको कमलामाई१४ मा अनियन्त्रित भई दुर्घटना भएको हो । घाइते हुनेमा शेर्पासहित एमाले पोलिटब्युरो सदस्य गोकुल घर्ती, पेम्बा गुरुङ, देवराज राई र गणेश थापा छन् । गुरुङ, राई र थापाको अवस्था गम्भीर रहेको एसपी विमलराज कँडेलले बताए ।"
ग्यासमा तीन विकल्प सिफारिस,"(काठमाडौं)सरकारले ग्यास सिलिन्डरमा अल्पकालीन र दीर्घकालीनसहित तीन विकल्प सिफारिस गरेको छ । ग्यासबाट आयल निगमको मासिक घाटा २ अर्बभन्दा बढी भएपछि गुणस्तर तथा नापतौल विभागका महानिर्देशक दीनानाथ मिश्रको संयोजकत्वमा गठित उपसमितिले यस्तो सिफारिस गरेको हो । पहिलो विकल्प एलपी ग्यास उद्योगीको स्वघोषणा रहेको निगमका एलपीजी तथा एभिएसन विभाग निर्देशक नेत्रप्रसाद काफ्लेले जानकारी दिए । उद्योगीहरूले उत्पादनको सीमित प्रतिशत परल मूल्यमा बिक्री गर्ने घोषणा गर्न लगाउने सूचना प्रकाशन गर्ने पनि बताइएको छ । सीमित प्रतिशत व्यावसायिक प्रयोजनका लागि तोकेर उत्पादन गर्न दिने र परल मूल्यमा कुनकुन उद्योग तयार छन्, त्यसको जिम्मा पनि एलपी ग्यास उद्योग संघलाई नै जिम्मा दिने सिफारिस गरेका छौं, उपसमिति सदस्यसमेत रहेका काफ्लेले भने, पहिलो विकल्पअनुसार उद्योगीहरूले स्वघोषणा नगरे, दोस्रो विकल्प १५ प्रतिशत अनिवार्य व्यावसायिक रूपमा उत्पादन र बिक्री गर्न लगाउने हो । पहिलो र दोस्रो विकल्पअनुसार उद्योगीहरूले व्यावसायिक प्रयोजनका लागि बिक्री गर्ने सिलिन्डरको आकार फरक हुँदैन । ग्यास सिलिन्डरको रङ भने फरक हुनेछ । ठूलो परिमाणको ग्यास सिलिन्डर बनाउन सोहीअनुसार खर्च हुन्छ । उद्योगीहरूले धान्न सक्दैनन्, काफ्लेले भने, त्यसैले तत्कालका लागि नीलो सिलिन्डरलाई व्यावसायिक प्रयोजनको बनाउने र त्यसमा स्टिकर नै टाँसेर व्यावसायिक क्षेत्रमा बिक्री गर्ने सिफारिस गरिएको छ ।हाल ग्यासबाट मात्रै निगमको मासिक नोक्सानी २ अर्ब रुपैयाँभन्दा बढी छ । प्रतिसिलिन्डर ५ सय ७२ रुपैयाँ घाटा छ । व्यावसायिकऔद्योगिक प्रयोजनमा व्यवसायीहरूले भ्याटबापत रिफन्ड उठाउँदै आएका छन् । तर आमजनता (लक्षित वर्ग) लाई भने महँगो परिरहेको छ । एकातर्फ सर्वसाधारणले छुट उपभोग गर्न नपाउने र अर्कोतर्फ व्यवसायीहरूले भ्याट फिर्ता पाएपछि निगमले ग्यासमा परल मूल्यको अवधारणा लागू गर्न उपसमिति गठन गरेको हो । केही साताअघि उद्योग वाणिज्य तथा आपूर्तिमन्त्री दिलेन्द्रप्रसाद बडूले पनि घरायसी र व्यावसायिक प्रयोगका लागि अलगअलग मूल्य कायम गर्ने बताएका थिए । घरायसी र व्यावसायिक प्रयोजन छुट्याएर परल मूल्य लागू गर्नेमा उनको जोड थियो । निगमका कार्यकारी निर्देशक उमेश थानीले ग्यास सिलिन्डरको आकार ५ देखि ४ सय किलोसम्मको बनाएर कार्यान्वयन गर्ने बताएका थिए ।आयल निगम सञ्चालक समिति सदस्यको संयोजकत्वमा उपसमितिले पनि दुई रङको सिलिन्डरमा जोड दिएको छ । तर व्यापक छलफल गरेर मात्र त्यसलाई कार्यान्वयनमा लैजानुपर्ने उपसमितिको सुझाव छ । उपसमितिले तत्कालका लागि बजारमा चलिरहेको सिलिन्डरलाई नै प्रयोगमा ल्याउनुपर्नेमा जोड दिएको छ । पुराना ग्यास सिलिन्डर स्क्राब (नष्ट) गरेपछि भने व्यावसायिक प्रयोजनमा १९ र ५० किलोको बनाउनुपर्ने सुझाव छ । तेस्रो विकल्पका रूपमा सर्वसाधारणलाई पनि परल मूल्यमा खरिद गर्न लगाएर राष्ट्रिय परिचयपत्रका आधारमा रिफन्ड गरिदिनुपर्ने उल्लेख छ । यसलाई दीर्घकालीन उपाय भनिएको छ । बजारमा सहज बनाउन स्थानीय निकायको सिफारिस र राष्ट्रिय परिचयपत्रका आधारमा व्यक्तिको खातामा रिफन्ड गर्न सकिन्छ, काफ्लेले भने, सुरुमा परल मूल्यमै किन्न लगाएर लक्षित वर्गलाई सीधै बैंक खातामा रकम रिफन्ड गर्न सकिन्छ ।उपसमितिले तयार पारेको प्रतिवेदन वाणिज्य तथा आपूर्ति सचिव गणेशप्रसाद पाण्डेयलाई बुझाइसकेको छ । तीन विकल्पमध्ये तेस्रो विकल्प उत्तम भए पनि निगमले मात्रै चाहेर यसलाई लागू गर्न सम्भव छैन । कार्यान्वयनमा सरकार स्वयं लाग्नुपर्छ । तेस्रो विकल्प राम्रो हो । व्यावसायिक लेखिए पनि कार्यान्वयनमा कठिनाइ हुन सक्छ । पहिलो र दोस्रो विकल्प बदमासी गर्नेहरूलाई सहज हुन्छ । ग्यासको मूल्य फरक हुँदा घरायसी प्रयोजनको सिलिन्डरमा रिफिलिङ गर्ने प्रयास हुन्छ, निगमका एक अधिकारीले भने, यी विकल्प विगतमा पनि आएका हुन् । तर सफल भएनन् । तेस्रो विकल्प उत्तम हो । निगम एक्लैले चाहेर यो काम हुँदैन । राज्य नै लाग्नुपर्छ । त्यसका लागि कार्याविधि पनि बनाउनुपर्छ । करिब एक दशकअघि सरकारले उपभोक्ता कार्ड र दुई रङका सिलिन्डर कार्यान्वयन गर्ने कार्ययोजना बनाएको थियो । तत्कालीन आपूर्तिमन्त्री लेखराज भट्टले उद्योग, कलकारखाना र होटललाई नीलो र घरायसी प्रयोजनका लागि रातो सिलिन्डर प्रयोगमा ल्याउने बताएका थिए । त्यसका लागि ग्यास कार्ड छपाइ भइसकेको थियो । तर कार्यान्वयन भएन । सर्वसाधारणबाट उठाइएको रकम पनि दुरुपयोग भयो । कार्ड छपाएपछि निगमले ६ लाख २० हजार कार्डको प्रमाणीकरण गरी ग्यास विक्रेतालाई दिइसकेको थियो । सर्वसाधारणसँग प्रतिकार्ड १० रुपैयाँमा बेचेर ६२ लाख रुपैयाँ असुलिसकिएको छ । तर कार्ड लागू भएन, सर्वसाधारणको पैसा पनि फिर्ता भएन । निगमको घाटा थेग्नै नसक्ने गरी बढेपछि अहिले निगम पुनः तातेको हो । विगतको जस्तो हुँदैन, अब कार्यान्वयनमै जाने हो, काफ्लेले भने ।"
कर्जा विस्तारले व्यापार घाटा बढ्यो,"काठमाडौं (कास) उच्च कर्जा विस्तार र रेमिट्यान्सले आयात वृद्धि गराएकाले व्यापार घाटा पनि बढेको एक अध्ययनले देखाएको छ । बैंक तथा वित्तीय संस्थाले प्रवाह गरेको कर्जाको ठूलो हिस्सा अनुत्पादक क्षेत्रमा गएको र रेमिट्यान्सको ठूलो हिस्सा उपभोग्य सामग्री खरिदमा खर्च भएकाले आयात धेरैले बढेको र त्यसले व्यापार घाटा पनि बढाएको अध्ययनको निष्कर्ष छ । नेपालमा रेमिट्यान्स र बैंक तथा वित्तीय क्षेत्रबाट निजी क्षेत्रमा जाने ऋणले नेपालको व्यापार घाटामा पारेको प्रभावका विषयमा त्रिभुवन विश्वविद्यालय अर्थशास्त्र केन्द्रीय विभाग र बैंक तथा वित्तीय संस्था परिसंघ (सिबिफिन) ले तयार पारेको अध्ययन प्रतिवेदन बिहीबार सार्वजनिक गरिएको छ । प्रतिवेदनले अहिले निजी क्षेत्रतर्फ बैंक तथा वित्तीय संस्थाले एक सय रुपैयाँ कर्जा प्रवाह गर्दा दीर्घकालमा ५० रुपैयाँ बराबरले व्यापार घाटा बढाउने गरेको तथ्य औंल्याएको छ । बैंक तथा वित्तीय संस्थाले प्रवाह गरेको कर्जा र व्यापार घाटाबीचको ८५ प्रतिशतको सहसम्बन्ध (कोरिलेसन) देखाएको पनि अध्ययनले देखाएको छ । वार्षिक रूपमा नेपाल भित्रिने रेमिट्यान्स र व्यापार घाटाबीच पनि ७० प्रतिशतभन्दा बढीको सहसम्बन्ध (कोरिलेसन) रहेको पनि प्रतिवेदनले औंल्याएको छ । यसरी कर्जा विस्तार र रेमिट्यान्सले आयात र व्यापार घाटामा सकारात्मक प्रभाव पारेकाले त्यसलाई नियन्त्रणका लागि नियामक निकायले विशेष पहल गर्नुपर्ने सुझाव प्रतिवेदनमा छ । अनुत्पादक (खासगरी उपभोग्य) वस्तु आयात तथा उत्पादनका लागि कर्जाको ठूलो हिस्सा खर्च भएको देखिन्छ, त्रिभुवन विश्वविद्यालयका प्राध्यापक एवं अनुसन्धान कर्जा रमेशप्रसाद पौडेलले भने, अनुत्पादक खासगरी व्यापारिक क्षेत्रमा जाने कर्जा उत्पादनमूलक क्षेत्रमा जाने गरी नियामक निकायले नीतिगत व्यवस्था गर्नुपर्छ । रेमिट्यान्सको ठूलो हिस्सा पनि उपभोग्य सामग्री खरिदमै उपयोग हुँदै आएकाले त्यसलाई कम गर्न सरकार र राष्ट्र बैंकबाट रेमिट्यान्स प्राप्त गर्ने घरपरिवारलाई बचत गर्न प्रोत्साहन गर्ने नीति ल्याउनुपर्ने पनि प्रतिवेदनको सुझाव छ । अर्थतन्त्र अझै संकटको संघारमा रहेकाले अनुत्पादक क्षेत्रमा जाने कर्जालाई उत्पादनमूलक क्षेत्रमा नलगेसम्म र उपभोग्य वस्तुमा रेमिट्यान्स उपयोगको हिस्सा नघटाएसम्म व्यापार घाटा बढ्दै जाने र दीर्घकालमा त्यो झन् डरलाग्दो हुने प्रतिवेदनको सुझाव छ । रेमिट्यान्सको सम्बन्ध मुलुकको व्यापारसँग ७५ प्रतिशत हाराहारी रहेको प्रतिवेदनले देखाएको छ । यसलाई कम गर्न रेमिट्यान्स रकमलाई बाध्यकारी रूपमै बचत र लगानीमा लगाउने व्यवस्था गर्नुपर्छ । बचतलाई प्रोत्साहन आकर्षक ब्याज र बिमा सुविधा दिन सकिने पनि अध्ययनले उल्लेख गरेको छ ।एक वर्षभन्दा कम अवधिको मुद्दती निक्षेप बन्द गर्न, कर्जा निक्षेप अनुपात (सीडी रेसियो) ८५ प्रतिशत पुर्याउन, उद्योग र निर्माणाधीन परियोजनालाई पुँजी अभाव नहुनेलगायत विभिन्न सुझाव परिसंघले आगामी मौद्रिक नीतिका लागि राष्ट्र बैंकलाई दिएको छ । वर्तमान समयमा अझ पेचिलो बन्दै गएको तरलताको समस्या समाधान र क्रमशः घट्दो अवस्थामा रहेको विप्रेषण आप्रवाहलाई थप प्रभावकारी एवं व्यवस्थित बनाउन यही प्रतिवेदनको सुझाव तथा प्रतिवेदनको निष्कर्षमार्फत सम्बन्धित निकायको ध्यानाकर्षण गराएको परिसंघका अध्यक्ष पवनकुमार गोल्यानले बताए । स्थानीय निकायको रकमलाई शतप्रतिशत निक्षेप गणना गर्न दिने व्यवस्थाले उत्पादनशील क्षेत्रमा कर्जा प्रवाह गर्न मद्दत पुग्ने देखिन्छ, उनले भने, अनावश्यक र विलासिताका वस्तुको आयातमा गरिएको कडाइलाई थप निरन्तरता दिँदै निर्यात प्रवर्द्धन गर्न उत्पादनमूलक क्षेत्रमा लगानी विस्तार गरिनुपर्छ । यस्तै रेमिट्यान्सको निश्चित हिस्सालाई बचत गर्न आकर्षक योजना ल्याउने, रेमिट्यान्सलाई विशेष ब्याजदर उपलब्ध गराउने, बिमामा विशेष सुविधा उपलब्ध गराउने, सामाजिक सुरक्षा कोषमा सहभागी गराउने, नेपालमा फर्केर उद्योग सञ्चालन गर्न चाहे उसले बचत गरेको रकमको दसौं गुणासम्म सहुलियतपूर्ण कर्जा उपलब्ध गराउने, प्राथमिक सेयर निष्कासन (आईपीओ) आरक्षणको व्यवस्था गर्ने, गैरआवासीय नेपालीहरूका लागि आकर्षक बचत र उत्पादनजन्य उद्योगमा लगानी गर्न विशेष योजनाजस्ता व्यवस्था लागू गर्नेलगायत सुझाव पनि परिसंघले दिएको छ ।"
देशभर ६० हजार उद्योग,"काठमाडौं (कास) नेपालमा ६० हजार १ सय ८५ वटा औद्योगिक प्रतिष्ठान रहेको तथ्यांक सार्वजनिक भएको छ । केन्द्रीय तथ्यांक विभागले राष्ट्रिय औद्योगिक सर्वेक्षण०७६ मार्फत शुक्रबार यस्तो तथ्यांक सार्वजनिक गरेको हो । विभागले ०७५ साउन १ देखि ०७६ असार अर्थात् आर्थिक वर्ष २०७५७६ को सर्वेक्षणमा आधारित विवरण सार्वजनिक गरेको जनाएको छ । सर्वेक्षणअनुसार उत्पादन क्षेत्रमा सबैभन्दा बढी ५६ हजार ६ सय ११ वटा उद्योग सञ्चालनमा छन् । त्यस्तै खानी तथा उत्खनन क्षेत्रमा ३ सय ५६ वटा, विद्युत् तथा ग्यास उत्पादन क्षेत्रमा ९ सय ९४ वटा पानी आपूर्ति, ढल निकास र फोहोरमैला व्यवस्थापन क्षेत्रमा २ हजार २ सय २४ वटा प्रतिष्ठान सञ्चालनमा रहेको देखिन्छ । यस्ता उद्योग प्रतिष्ठानमा संलग्न व्यक्तिको संख्या ४ लाख ९१ हजार २ सय २७ छ भने ३ लाख ८१ हजार ६ सय ८७ जनाले प्रत्यक्ष रोजगारी पाएका छन् । यसमध्ये उत्पादन क्षेत्रमा संलग्न व्यक्तिको संख्या मात्र ४ लाख ४४ हजार ९ सय ६४ छ । नयाँ तथ्यांकअनुसार हाल सञ्चालित उद्योगको कुल सम्पत्ति ६ खर्ब १९ अर्ब ५१ करोड रुपैयाँ बराबर देखिन्छ । त्यसैगरी उद्योग सञ्चालनको अवस्थाबारेको विवरण पनि सर्वेक्षणले समेटेको छ । ७६ प्रतिशत उद्योग प्रतिष्ठान वर्षमा २ सय ७० दिन सञ्चालन हुने गरेको देखिएको छ । त्यस्तै १९ प्रतिशत उद्योग प्रतिष्ठान १ सय ८० देखि २ सय ६९ दिन, ४ प्रतिशत उद्योग ९० देखि १ सय ७९ दिन र बाँकी १ प्रतिशत उद्योग वार्षिक ९० भन्दा कम दिन मात्रै सञ्चालनमा रहेको देखिएको छ, प्रतिवेदनमा भनिएको छ । तथ्यांक विभागको विवरणअनुसार पूर्ण क्षमतामा उत्पादन गरिरहेका उद्योगको संख्या ३९९ प्रतिशत छ । १८७ प्रतिशत उद्योग ७५ देखि ९९, २९१ प्रतिशत उद्योग ५० देखि ७४, १०३ प्रतिशत उद्योग २५ देखि ४९ र बाँकी २५ प्रतिशतभन्दा कम उत्पादन क्षमतामा सञ्चालन भइरहेको देखिएको छ । सर्वेक्षण सन्दर्भ समय तोकिएको आर्थिक वर्ष ०७५७६ मा १० जनाभन्दा कम व्यक्ति संलग्न रहेको साना उत्पादनशील उद्योगमध्ये ३४ प्रतिशतले मात्र बैंक तथा वित्तीय संस्थासँग ऋण लिएको देखिन्छ ।कोभिड महामारी रोकथाम तथा नियन्त्रणका लागि जारी लकडाउनका बेला ६३ प्रतिशत उद्योग पूर्ण रूपमा बन्द भएको पनि सर्वेक्षणमा उल्लेख छ । २४ प्रतिशत उद्योग प्रतिष्ठानहरू आंशिक रूपमा सञ्चालन रहेको र बाँकी १३ प्रतिशत प्रतिष्ठान पूर्ण रूपमा सञ्चालनमा रहेको उल्लेख छ । लकडाउनका समयमा करिब १७ प्रतिशत कामदारले बिनासुविधा स्थायी रूपमा आफूहरूले गरिरहेको काम छाड्नुपरेको सर्वेक्षणले देखाएको छ । ६० प्रतिशत कामदारले बिनातलब सुविधा अस्थायी रूपमा कामबाट अलग हुनुपरेको उल्लेख छ । त्यसैगरी ११ प्रतिशत कामदारको तलब सुविधा आंशिक रूपमा कटौती भएको र बाँकी १२ प्रतिशत कामदारले तलब सुविधा निर्धारित समयभन्दा ढिला पाएको सर्वेक्षणले देखाएको छ । १० वा सोभन्दा बढी व्यक्ति संलग्न रहेका उत्पादनशील उद्योग ०६९ सालमा ४ हजार ७६ वटा रहेकामा हाल उक्त संख्या २३ प्रतिशतले बढेर ५ हजार १७ पुगेको छ । ठूला औद्योगिक प्रतिष्ठानले ६ खर्ब २५ अर्ब ७२ करोड रुपैयाँ बराबरको लगानी गरेका छन् । उनीहरूको आम्दानी अर्थात् उत्पादन ८ खर्ब ६१ अर्ब ५ करोड रुपैयाँ बराबर देखिएको छ । यसबाट ठूला औद्योगिक प्रतिष्ठानहरूले २ खर्ब ३५ अर्ब ३३ करोड रुपैयाँ बराबरको मूल्य अभिवृद्धि (भ्यालु एड) गरेको देखिन्छ ।"
संसद् छलेर कर्मचारीको मनमौजी खटनपटन,"(काठमाडौं)संघीय संरचनाअनुसार स्थानीय तहको दोस्रो निर्वाचन सकिएको छ । संघ र प्रदेशको निर्वाचन मिति घोषणा तयारी छ । यस अवधिमा निजामती सेवा भने अस्तव्यस्त हुँदै गएको छ । सरकारले नै संघीय निजामती सेवासम्बन्धी विधेयक प्रतिनिधिसभाबाटै फिर्ता गरेर लामो समय चुप बस्दा समस्या झनै बल्झिएको हो । कानुन बनाउने थलो संसद् नै छलेर ९ महिनादेखि संघीय निजामती अध्यादेश ल्याउने प्रयास गरियो । तर न अध्यादेश आयो न त विधेयक संसद्मा दर्ता गरियो । बरु ऐनको अभावमा सरकारले जथाभावी निर्णय गरेको गर्यै छ । उसको मनमौजी निर्णयले निजामती प्रशासन पजनीतन्त्रमा परिणत भएको छ । ऐनको अभावमा समायोजन भएका कर्मचारीको सरुवा, बढुवा, स्तरोन्नति, तालिम, सेवासुविधा कस्तो हुने यकिन नभएका कारण यसले सुशासनमा असर परेको विज्ञहरू बताउँछन् । कर्मचारीतन्त्रलाई राजनीतिले अस्तव्यस्त बनाएको छ । शासकीय व्यवस्था बलियो बनाउन प्रशासन संयन्त्रमा सुधार ल्याउन राजनीति नेतृत्वले नै नचाहेको देखिन्छ, पूर्वप्रशासक शारदाप्रसाद त्रितालले भने ।२०७५ माघमा केपी ओली नेतृत्वको सरकारले दर्ता गराएको निजामती विधेयक राज्य व्यवस्था समितिबाट २०७७ असारमा पारित गरेर प्रतिवेदनसहित प्रतिनिधिसभामा पेस गरिएको थियो । तर संसद्को कार्यकाल पूरा हुनै लाग्दा पनि ऐन नबनेपछि समायोजन भएका कर्मचारी प्रदेश र स्थानीय तह छाडेर अदालतबाट आदेश गराउँदै सिंहदरबार फर्कन थालेका छन् । अदालतले २०७८ साउनदेखि समायोजन ऐन र निजामती ऐनसँग जोडेर गरेका चारवटा फरकफरक प्रकृतिका आदेशले समायोजन ऐन असफल जस्तै भएको छ । अदालतले व्यक्तिपिच्छे सुनुवाइ गरेर फरकफरक आदेश दिएको छ । लथालिंग अवस्थाका कारण दुई सयभन्दा बढी स्थानीय तह पाँच वर्षसम्म निमित्तको भरमा सञ्चालन भएका छन् । समायोजन भएका कर्मचारीलाई पनि सरुवा गरेर सिंहदरबार ल्याएका उदाहरण धेरै छन्, संघीय मन्त्रालयका अधिकारीहरू भन्छन् ।संघीय मामिलाका जानकार तथा सांसद खिमलाल देवकोटा मुलुक संघीयतामा गए पनि राजनीतिक नेतृत्वको सोच र मानसिकता परिवर्तन नभएका कारण प्रशासनिक संघीयता बेवास्तामा परेको बताउँछन् । समायोजन ऐन नै लजिकल थिएन, देवकोटाले भने, कर्मचारी केन्द्रमा थुपारेर संघीयता बलियो हुँदैन । यो मूल नेतृत्वले संघीयताको भाषण गरे पनि अधिकार छाड्न नचाहनुको परिणाम हो । स्रोतका अनुसार ऐनका विषयमा संघीय मामिला मन्त्री राजेन्द्रप्रसाद श्रेष्ठले प्रधानमन्त्री शेरबहादुर देउवासँग केही महिनाअघि कुरा गरे पनि निकास निस्कन सकेन । मन्त्रालयका प्रवक्ता वसन्त अधिकारी राजनीतिक सहमतिका आधारमा ऐन जारी हुने बताउँछन् । यो हाम्रो तहले मात्र गर्ने काम होइन, उनले भने, ऐन नबन्दा समस्या धेरै आएका छन् ।संसद्बाट विधेयक फिर्ता लिएको ९ महिनापछि निजामती विधेयक अर्थ मन्त्रालय पुगेको छ । मन्त्रालय स्रोतका अनुसार उक्त विधेयक गत १४ गते अर्थ मन्त्रालय पठाइएको हो । तर उक्त विधेयकमा केके प्रावधान छ ? राज्य व्यवस्था समितिले पारित गरेका सबै प्रावधान छन् कि छैन यकिन छैन । संघीय स्रोतले भने राज्य व्यवस्थाले पारित गरेको सबैजसो प्रावधान राखेर अर्थ पठाएको जानकारी दिएको छ । अर्थको सहमति लिएपछि पनि विधेयकलाई संसद्मा पेस गर्न अन्य धेरै प्रक्रिया पूरा गर्नुपर्ने मन्त्रालय स्रोतले बतायो । पाँच राजनीतिक दलसँग निकट निजामती कर्मचारीका पाँच संघसंगठनले प्रधानमन्त्री देउवालगायत सबै दलका शीर्ष नेतृत्वलाई भेटेर अहिले पनि निजामती ऐनमा समेटिनुपर्ने विषयसहितको ज्ञापनपत्र बुझाइरहेका छन् । निजामती कर्मचारी युनियनका अध्यक्ष गोपाल पोखरेलका अनुसार सबै नेताहरूले ऐन छिट्टै जारी हुने आश्वासन दिएका छन् ।२०७७ असारमा राज्य व्यवस्थाबाट बहुमतका आधारमा पारित विधेयकको प्रतिवेदनलाई हुबहु आधार मान्ने कि नमान्ने विवाद छ । स्थानीय तहका प्रमुख प्रशासकीय अधिकृत र प्रदेश सचिव संघबाट पठाउने कि प्रदेशबाट भन्ने पनि अर्को विवाद देखिन्छ । राज्य व्यवस्था समितिले पारित गरेको प्रतिवेदनमा प्रदेश मन्त्रालयको सचिवको दरबन्दी प्रदेशको हुने उल्लेख छ । त्यसैगरी पालिकामा पठाउने प्रमुख प्रशासकीय अधिकृतको दरबन्दी पनि प्रदेशमा हुने व्यवस्था छ । तत्कालीन संघीय मन्त्री लालबाबु पण्डितले पेस गरेको विधेयकमा भने प्रदेश सचिव र पालिकाका प्रशासकीय अधिकृत संघबाट पठाउने उल्लेख थियो । दुवै पद संघको दरबन्दी हुने प्रावधान मूल विधेयकमा राखिएको थियो ।प्रक्रिया पुर्याउन कठिन अर्थ मन्त्रालयले विधेयकका आर्थिक विषय मात्र हेर्ने हो । त्यसपछि पनि विधेयक पारित हुने तहका पुग्न लामो समय लाग्छ । अर्थले सहमति दिएपछि विधेयक मन्त्रिपरिषद्मा पेस गर्नुपर्छ । मन्त्रिपरिषद्मा कानुनमन्त्रीको संयोजनमा रहेको विधेयक समितिमा छलफल हुन्छ । विधेयक समितिले सहमति दिएपछि लोकसेवा आयोगको परामर्श लिनुपर्छ । आयोगको परामर्शपछि कानुन मन्त्रालयको राय चाहिन्छ । त्यसपछि मात्र सम्बन्धित मन्त्रालयले विधेयक संसद्मा दर्ता गराउन ढोका खुल्छ । संसद्ले विधेयकलाई विषयगत समितिमा पठाउनेनपठाउने विधेयक पेस गर्नेले प्रस्ताव गर्न सक्छ । संसद् सचिवालयका अनुसार छलफलमा लागि विषयगत समितिमा नपठाई पनि पारित गर्न सकिन्छ ।विधेयक छलफलका लागि समितिमा पठाउने हो भने यो अधिवेशनमा प्रतिवेदन पेस हुने सम्भावना छैन । पेस गर्न नसकिएमा संसद्को समय नै सकिन्छ । यो अधिवेशनबाट पारित नभएमा चुनावपछि आउने अर्को संसद्मा पुरानै प्रक्रिया दोहोर्याउनुपर्छ कि त अध्यादेश ल्याउनुपर्छ । निजामती प्रशासनलाई कता लैजाने, कस्तो बनाउने भन्ने मूल ऐन अध्यादेशबाट ल्याउँदा कार्यान्वयनमा समस्या हुन सक्छ, संघीय मन्त्रालयका एक अधिकारीले भने ।"
नेपालमा राष्ट्रिय शोक,"काठमाडौं (कास) जापानका पूर्वप्रधानमन्त्री सिन्जो आबेको निधनमा नेपाल सरकारले राष्ट्रिय शोक मनाउने निर्णय गरेको छ । मन्त्रिपरिषद्को शुक्रबारको बैठकले शनिबार राष्ट्रिय शोक मनाउने निर्णय गरेको हो । मित्र राष्ट्र जापानका पूर्वप्रधानमन्त्री सिन्जो आबेको गोली प्रहार गरी हत्या भएकोमा उक्त निन्दनीय कार्यको नेपाल सरकार घोर भर्त्सना गर्दछ । उहाँको निधनप्रति गहिरो दुःख प्रकट गर्दै जापान सरकार, जापानी जनता र स्वर्गीय आबेको परिवारजनप्रति नेपाल सरकार हार्दिक समवेदना व्यक्त गर्दछ, मन्त्रिपरिषद्ले पारित गरेको शोक वक्तव्यमा भनिएको छ । चुनावी सभालाई सम्बोधन गर्ने क्रममा शुक्रबार आबेमाथि गोली प्रहार भएको थियो । उपचारका क्रममा उनको निधन भएको हो । त्यसअघि प्रधानमन्त्री शेरबहादुर देउवाले गहिरो दुःख व्यक्त गर्दै ट्वीटमार्फत श्रद्धाञ्जली व्यक्त गरेका छन् । मन्त्रिपरिषद्को बैठकले हत्याको भर्त्सना पनि गरेको छ ।"
बलात्कार मुद्दामा हदम्याद २ वर्ष पुर्याइँदै,"काठमाडौं (कास) बलात्कारको मुद्दामा हदम्याद २ वर्ष पुर्याउने गरी कानुन संशोधन हुने भएको छ । प्रतिनिधिसभाको कानुन, न्याय तथा मानवअधिकार समितिले हदम्याद २ वर्ष पुर्याउने गरी कानुन संशोधन गर्न सहमति जुटाएको हो । मुलुकी अपराध संहितामा बलात्कारको मुद्दामा हदम्याद एक वर्षको मात्रै थियो । सुन्दरी प्रतियोगितामा आयोजकले एक किशोरीलाई बलात्कार गरेको एक घटनामा हदम्यादको प्रश्न उठेपछि सरकारले संसद्मा ल्याइएको यौन हिंसाविरुद्धका केही ऐन संशोधन गर्न बनेको विधेयकमा हदम्याद थप गर्न सत्तापक्ष र प्रतिपक्षका सांसदहरू एकमत भएका हुन् । नाबालिग, अपांगता, ज्येष्ठ नागरिक र सुस्त मनस्थिति भएका व्यक्तिले घटना भएको ३ वर्षभित्र उजुरी गरिसक्नुपर्ने व्यवस्था राखिएको समिति सभापति कृष्णभक्त पोखरेलले बताए । यो व्यवस्था राखिएको प्रावधान संसद्बाट पारित भएमा १८ वर्षभन्दा कम उमेरमा कुनै बालिका बलात्कृत भएमा २१ वर्ष पुग्दासम्म जाहेरी दिन सक्नेछन् । थुनामा रहेको वा अपहरणमा रहेको अवस्थामा बलात्कारमा परेको भए थुनामुक्त वा अपहरणमुक्त भएको २ वर्ष ३ महिनाभित्र उजुरी गरिसक्नुपर्ने व्यवस्था गरिएको छ । उनीहरूको हकमा तीन महिना औषधि उपचार गर्नका लागि समय दिइएको हो । नाबालिगको हकमा ३ वर्षभित्र उजुरी दिन सक्ने गरी हदम्याद बढाउने गरी संसद्बाट विधेयक पारित भएमा बालबालिकासम्बन्धी ऐन पनि संशोधन गर्नुपर्ने हुन्छ । ऐनमा १८ वर्ष पूरा भएको एक वर्षभित्र उजुरी दिन सक्ने व्यवस्था छ । समितिले सहमति जनाएको विधेयकको प्रतिवेदनमा २१ वर्षसम्म उजुरी दिन पाउने व्यवस्था गर्न लागिएको छ ।"
मुद्दा छिनोफानो दुई वर्षभित्र,"काठमाडौं (कास) सर्वोच्च अदालतले पाँच वर्ष पुराना मुद्दा आगामी दुई वर्षभित्र सक्ने कार्ययोजना पारित गरेको छ । न्यायाधीशहरूको पूर्ण बैठकले पारित गरेको त्यस्तो कार्ययोजनाबारे सर्वोच्च प्रशासनले शुक्रबार पत्रकार सम्मेलन गरेर जानकारी दिएको हो । पुराना मुद्दा द्रुत गतिमा टुंग्याउन बनाइएको कार्ययोजना आगामी साउनदेखि लागू हुने प्रवक्ता विमल पौडेलले बताए । उनका अनुसार अहिले सर्वोच्च अदालतमा ५ वर्ष पुराना मुद्दा करिब ५ हजारको संख्यामा छन् । आगामी दुई वर्षसम्म त्यस्ता मुद्दा करिब १३ हजार पुग्नेछन् । तिनलाई संवैधानिक इजलास बस्ने दिनबाहेक साताको पाँच दिन चारवटा इजलासमा निरन्तर सुनुवाइ गरी शून्यमा झार्ने लक्ष्य लिइएको निमित्त मुख्य रजिस्ट्रार नारायण पन्थीले बताए । सर्वोच्चमा अहिले करिब ३३ हजार मुद्दा छन् । तीमध्ये कुनै त १६ वर्ष पुरानासमेत छन् । कतिपय थुनुवाहरू कैद भुक्तान गरेर मुक्त भइसक्दासमेत उनीहरूका मुद्दाको सुनुवाइको पालो नआएको पनि अवस्था छ । यस्तै मुद्दालाई छिटोछरितो रूपमा टुंग्याउन कार्ययोजना बनाइएको हो, प्रवक्ता पौडेलले भने, लक्ष्य पूरा गर्न हरेक दिन ३२ वटा पुराना मुद्दाको फर्छ्योट गर्नुपर्ने अवस्था छ ।"
प्रतिपक्षको असहमतिबीच नागरिकता विधेयक फिर्ता,"(काठमाडौं)प्रतिनिधिसभाबाट पारित हुने अन्तिम चरणमा पुगेको नागरिकतासम्बन्धी विधेयक शुक्रबार प्रमुख प्रतिपक्ष एमालेको विरोधका बीच फिर्ता भएको छ । विधेयक फिर्ता भएसँगै संसद्को राज्य व्यवस्था तथा सुशासन समितिको २२ महिनाको मिहिनेत र बैठक भत्ताका नाममा राज्यको १५ लाखभन्दा बढी लगानी खेर गएको छ ।राज्य व्यवस्था समितिको ३४ वटा बैठक र उपसमितिको ९ वटा बैठकमा छलफल भएर टुंगिएको विधेयक अघि बढाउँदा थप समय लाग्ने भन्दै सरकारले फिर्ता लिन राखेको प्रस्ताव संसद्बाट बहुमतले स्वीकृत भएको हो । विधेयक फिर्ता लिने प्रस्तावमा सत्तापक्षका सांसदले समर्थन जनाए भने प्रतिपक्षी सांसदले विरोध जनाएका थिए । सरकारले २०७५ साउन ४ मा दर्ता गरेको विधेयक संसद्मा सैद्धान्तिक छलफल, संसदीय समिति र उपसमितिको बैठकका क्रममा उक्त रकम खर्च भएको संसद् सचिवालयले जनाएको छ । ३४ वटा बैठकमा कम्तीमा २० जना मात्रै उपस्थित हुँदा पनि १३ लाख ६० हजार रुपैयाँमा खर्च भएको छ । एउटा बैठकमा एक सांसदले यातायात खर्च एक हजार र बैठक भत्ता एक हजार रुपैयाँ पाउँछन् । विधेयक टुंग्याउन दुईवटा उपसमिति गठन गरिएको थियो । उपसमिति सदस्यलाई पनि बैठक भत्तामा दुई लाखभन्दा बढी खर्च भएको थियो । सरकारले विधेयक पेस गरेपछि समितिमा पठाउनुअघि गरिने छलफलमा सहभागी सांसदले लिएको बैठक भत्ता यो खर्चमा समावेश गरिएको छैन । मन्त्रिपरिषद् बैठकले बुधबार संसद्मा रहेको नागरिकता विधेयक फिर्ता लिने निर्णय गरेको थियो । प्रतिनिधिसभाको शुक्रबारको बैठकमा गृहमन्त्री बालकृष्ण खाँणले विधेयक फिर्ताको प्रस्ताव पेस गरेलगत्तै एमाले सांसदले विरोध जनाएका थिए । एमाले सांसद कृष्णभक्त पोखरेलले समितिबाट सहमति गरेर अगाडि बढिसकेको विधेयक फेरि हुन्छ कि हुन्न भन्ने प्रक्रियाबाटै फिर्ता लिनु गलत भएको बताए । सरकारले जुन काम गर्दै छ, त्यसले संसदीय व्यवस्थालाई नै बेवास्ता गरेको छ, उनले भने, पारित हुने चरणमा रहेको विधेयक फिर्ता लिएर शून्यबाट सुरु गर्दा पारित हुने सुनिश्चितता के छ ? विधेयक फिर्ता लिएर सरकारले नागरिकताविहीनको पक्षमा नरहेको पुष्टि गरेको उनले बताए । विधेयक फिर्ता लिनु संविधानविपरीत भएको उनको भनाइ थियो । संविधानको धारा १० मा कुनै पनि नागरिकलाई नागरिकताबाट वञ्चित नगर्ने भनिएको छ । संविधानमा भएको व्यवस्था कार्यान्वयन गर्ने कानुनी आधार नहुँदा जन्मका आधारमा आमाबुबाले नागरिकता लिए पनि छोराछोरी गैरनागरिक भएर बस्नुपरेको छ ।राज्य व्यवस्था समितिले २०७७ असार ९ मा आफ्नो प्रतिवेदन बुझाएको थियो । प्रतिवेदनमा २०६५ मंसिर ९ भित्र निवेदन दिएर संविधान प्रारम्भ हुनुभन्दा अघि जन्मका आधारमा नागरिकता लिएका बाबु र आमा दुवै नेपाली नागरिक भएमा छोराछोरीलाई नागरिकता दिने प्रावधान राखिएको थियो । नेपाली महिलाबाट जन्मिएका तर बुबाको पहिचान नखुलेको छोराछोरीले नागरिकता पाउन सकेका छैनन् । समितिको प्रतिवेदनमा नेपाली आमाबाट नेपालमा जन्म भई नेपालमै बसोबास गरेको व्यक्तिले वंशजका आधारमा नागरिकता प्राप्त गर्ने र बाबु विदेशी नागरिक भएमा अंगीकृत नागरिकता दिने व्यवस्था गरिएको थियो । यस्तो प्रावधान राखिएको विधेयक सदनबाट अघि बढाउनुपर्नेमा सरकारले फिर्ता लिएको हो । एमाले सांसद भीम रावलले राज्यको खर्च र सांसदको मिहिनेतको बेवास्ता गरेर सरकारले विधेयक फिर्ता लिएको भन्दै विरोध जनाए । विधेयक फिर्ता लिएर संसदीय अभ्यास प्रतिकूल र राष्ट्रको हितविपरीत काम नगर्न उनले सरकारलाई आग्रह गरेका थिए । प्रतिनिधिसभाबाट विधेयक फिर्ता भएलगत्तै शुक्रबार साँझ बसेको मन्त्रिपरिषद् बैठकले नयाँ विधेयक संसद्मा पेस गर्ने निर्णय गरेको छ । गृहमन्त्री बालकृष्ण खाँणले संसद्मा रहेको विधेयक गम्भीरतापूर्वक अध्ययन गरेरै फिर्ता लिएको बताए । मूल विषयवस्तुमा समेत परिवर्तन गरेर नयाँ विधेयक चाँडै पेस गर्छौं, संविधानले गरेको कल्पनाअनुसार सबै नागरिकलाई नागरिकता प्रदान गर्नु दायित्व हो, खाँणले भने, कुनै पनि नागरिक नागरिकताबाट वञ्चित नहोउन् भन्ने मूल उद्देश्य हो ।एमाले सांसद शेरबहादुर तामाङले पारितको अन्तिम चरणमा रहेको विधेयक फिर्ता लिएर शून्य अवस्थाबाट अघि बढाउँदा पारित गर्न सम्भव नहुने बताए । विधेयक फिर्ता लिँदा संविधान नै उल्लंघन हुने उनको तर्क छ । नागरिकता विधेयकको गर्भपतन भयो, यो भ्रूण हत्या हो, त्यसलाई जन्मिन दिऊँ । समस्या भएको विषयमा सुधार गर्दै जाउँला । फिर्ता लियौं भने शून्यबाट सुरु हुन्छ, उनले भने, त्यसैले फिर्ता नगरौं । फिर्ता लिँदा यो संसद्बाट पारित हुने सम्भावना कम छ । एमालेकै शान्ता चौधरीले सदनमा रहेको विधेयक फिर्ता लिनेभन्दा पनि छलफल गरेर समस्या समाधान गर्नुपर्ने बताइन् । के मिलेको छैन ? के समस्या छन् ? के संशोधन गर्नुपर्ने छ ? यहीं छलफल गरौं, उनले भनिन् ।एमालेका अर्का सांसद झपट रावलले विदेशी नागरिकलाई सजिलै नागरिकता दिने प्रावधान राख्न सरकारले समितिले पारित गरेर सदनमा रहेको विधेयक फिर्ता लिएको आरोप लगाए । नागरिकता नहुँदा नेपाली नागरिक पढ्न, व्यवसाय गर्न र बैंक खाता खोल्न पाइरहेका छैनन्, यही समस्या समाधान गर्न राज्य व्यवस्था समितिले लामो छलफल गरेर प्रतिवेदन सदनमा आइसकेको छ, उनले भने, विदेशी बुहारीलाई सहज हुने गरी सरकारले जुन प्रावधान ल्याउँदै छ, यसमा हाम्रो आपत्ति छ ।२०६३ यता ४० लाखभन्दा बढी गैरनागरिकले नागरिकता पाएकाले छानबिन गर्नुपर्ने उनले बताए । एमाले सांसद बिन्दा पाण्डेले आधा दर्जनभन्दा बढी मौलिक हक हनन गर्ने गरी विधेयक फिर्ता लिन लागेको भन्दै विरोध जनाइन् ।भूमिसुधारमन्त्री शशि श्रेष्ठ राज्य व्यवस्था समितिको सभापति भएका बेला नागरिकता विधेयक टुंगिएको थियो तर समितिबाट सभामा पेस भएको दुई वर्षसम्म पनि पारितको प्रक्रिया अघि बढाइएको थिएन । विधेयक फिर्ताको विरोध गर्न चाहने सांसदलाई सभामुख अग्नि सापकोटाले बोल्न दिएका थिए । उनले बोल्ने सबैलाई विरोधको प्रस्तावका रूपमा मान्यता दिएका थिए । विधेयक फिर्ता लिने निर्णय गर्नुअघि सभामुख सापकोटाले विरोध फिर्ता लिने वा नलिने भन्दै सोधेर निर्णयार्थ पेस गरेका थिए । यही क्रममा सभामुख र सांसद हृदयेश त्रिपाठीबीच प्रक्रियाका बारेमा सवालजवाफ नै चल्यो । त्रिपाठीले आफूले लिखित रूपमा दर्ता नगरेको विषयलाई विरोधको सूचनाका रूपमा निर्णयार्थ पेस गर्न नमिल्ने भन्दै प्रक्रियामै प्रश्न उठाए । बोल्नेबित्तिकै दर्ता मानिन्न सभामुख महोदय, लिखित सूचना छ भने दर्ता मानिन्छ, होइन भने बोल्नेबित्तिकै दर्ता मानिन्न, उनले भने, लिखित सूचना जसको छ, उसको पो दर्ता हुने हो । जसको दर्ता छ, उसले मात्रै फिर्ता लिने हो । नत्र गलत नजिर नहोस् । सभामुख सापकोटाले प्रतिनिधिसभाको नियमावलीको नियम पढेर सुनाउँदै बैठक अघि बढाए । प्रतिनिधिसभा नियमावलीको नियम १२१ मा संसद्मा विचाराधीन विधेयक फिर्ता लिन सकिनेसम्बन्धी व्यवस्था छ । विधेयक प्रस्तुतकर्ता सदस्यले विधेयक फिर्ता लिन अनुमति माग्ने प्रस्ताव पेस गर्न चाहेमा एक दिनअगावै सूचना दिनुपर्नेछ, नियममा भनिएको छ ।विधेयक फिर्ता लिने प्रस्ताव पेस गर्नुअघि पनि एमाले सांसद र सभामुखबीच सवालजवाफ भएको थियो । एमाले सांसद कृष्णभक्त पोखरेलले विरोधको सूचना दर्ता गरे पनि मन्त्रीले प्रस्ताव पेस गर्नुअघि बोल्न नदिएको भन्दै आपत्ति जनाएका थिए । सभामुखले नागरिकता विधेयक फिर्ता लिने प्रस्ताव प्रस्तुत गर्न गृहमन्त्रीलाई समय दिएपछि एमाले सांसदले टेबल ठोकेर विरोध गरेका थिए ।"
वैवाहिक अंगीकृतमा पुरानै व्यवस्था,"काठमाडौं (कास) नेपाली नागरिकसँग विदेशी महिलाले विवाह गरेमा नागरिकता पाउने पुरानै व्यवस्थालाई यथावत् राख्ने गरी सरकारले शुक्रबार राति नै नयाँ विधेयक संसद् सचिवालयमा दर्ता गरेको छ । नागरिकता ऐनको दफा ५ मा अंगीकृत नेपाली नागरिकता प्राप्त गर्ने आधार छ । यसमा भनिएको छ, नेपाली नागरिकसँग वैवाहिक सम्बन्ध भएकी विदेशी महिलाले नेपालको नागरिकता प्राप्त गर्न चाहेमा तोकिएको अधिकारीसमक्ष निवेदन दिनु पर्नेछ । निवेदन दिँदा नेपाली नागरिकसँग भएको वैवाहिक सम्बन्धको र आफूले विदेशी नागरिकता त्याग्ने कारबाही चलाएको निस्सा पेस गर्नुपर्छ ।तर सरकारले ०७५ मा ल्याएको विधेयकमा नेपालको नागरिकता प्राप्त गरेको मितिले ६ महिनाभित्र विदेशको नागरिकता परित्याग गरेको निस्सा पेश गर्नुपर्ने प्रावधान प्रस्ताव गरिएको थियो । त्यसलाई संशोधन गरेर राज्यव्यवस्था समितिले विवाह गरेर नेपालमा निरन्तर सात वर्षसम्म स्थायी बसोबास गरेको हुनुपर्ने प्रावधान पारित गरेको थियो । सरकारले शुक्रबार दर्ता गरेको विधेयक भने यसबारेमा मौन छ । यसमा कुनै संशोधन नगरेका कारण ऐनकै प्रावधान कार्यान्वयन हुँदा विवाह गरेपछि नागरिकता पाउने आधार यथावत् रहेको छ । नयाँ विधेयकमा नेपाली नागरिकको परिभाषालाई फराकिलो पारिएको छ । नेपालभित्र फेला परेको पितृत्व र मातृत्वको ठेगान नभएको प्रत्येक नाबालक निजको बाबु वा आमाको पत्ता नलागेसम्म वंशजको नाताले नेपालको नागरिक मानिने व्याख्या विधेयकमा छ । त्यस्तै यसअघि आमाबुबाको नागरिकता भएको तर छोराछोरीको नभएको विषयलाई सम्बोधन गर्न राखिएको दफा पनि समितिले जे टुंग्याएको थियो, त्यही राखिएको छ । सरकारले प्रस्ताव गरेको व्यवस्थामा भनिएको छ, ०७२ असोज ३ भन्दा अघि जन्मका आधारमा नेपालको नागरिकता प्राप्त गरेको नागरिकको सन्तानले बाबु र आमा दुवै नेपालको नागरिक रहेछन् भने निजको उमेर सोह्र वर्ष पूरा भएपछि वंशजका आधारमा नेपालको नागरिकता प्राप्त गर्नेछ ।केपी ओली नेतृत्वको सरकारले ०७८ जेठ २ मा ल्याएको अध्यादेशमा राखेकै प्रावधानलाई अहिले विधेयकमा ल्याइएको कानुन, न्याय तथा संसदीय मामिलामन्त्री गोविन्द कोइरालाले बताए । केपी ओली नेतृत्वको सरकारले अध्यादेशमा जे प्रावधान राखेर ल्याएको थियो, अहिले त्यही ल्याएका छौं । अध्यादेशमा नभएको तर अहिले हामीले थपेको भनेको गैरआवासीय नेपालीलाई नागरिकता दिने प्रावधान मात्रै हो, उनले भने । नेपालीले विदेशी महिला विवाह गर्दा कति अवधिमा नागरिकता दिने भन्ने सत्तारूढ दलभित्र विवाद भएपछि अहिले यसलाई हटाइएको उनले बताए । संसद्मा रहेको विधेयक अघि बढाउँदा विवादित विषयले गर्दा ५ लाखभन्दा बढीले नागरिकता नपाउने भए, त्यसैले सहमतिका साथ पारित गर्न नयाँ बाटो रोज्नुपरेको हो, उनले भने ।नयाँ विधेयकमा नागरिकता प्राप्त गरेको कुनै व्यक्तिको बाबु विदेशी रहेको ठहरेमा त्यस्तो व्यक्तिले वंशजका आधारमा लिएको नागरिकता कायम नहुने प्रावधान राखेको छ । त्यस्तै नेपालको नागरिक आमाबाट नेपालमा जन्म भई नेपालमै बसोबास गरेको र बाबुको पहिचान हुन नसकेको व्यक्तिले नागरिकता लिनुपरेमा बाबुको पहिचान हुन नसकेको भनेर आमाले स्वघोषणा गर्नुपर्ने प्रावधान छ ।"
न्यायाधीश साहलाई बर्खास्त गर्न सिफारिस,"काठमाडौं (कास) न्यायपरिषद्ले उच्च अदालत तुलसीपुरको बुटवल इजलासकी न्यायाधीश रेणुका साहलाई बर्खास्त गर्न सिफारिस गरेको छ । धनुषाकी साहले योग्यता ढाँटेर नियुक्ति लिएको भन्दै न्यायपरिषद्को शुक्रबारको बैठकले बर्खास्त गर्न सिफारिस गरेको प्रवक्ता मानबहादुर कार्कीले जानकारी दिए । परिषद्को सिफारिसअनुसार कामु प्रधानन्यायाधीश दीपककुमार कार्कीले बर्खास्तीको निर्णय गर्नेछन् । संविधानको धारा १४० मा अधिवक्ताको रूपमा कम्तीमा १० वर्ष निरन्तर वकालत गरेको वा त्यति नै समय कानुनको क्षेत्रमा अध्यापन, अन्वेषण वा न्यायसम्बन्धी काम गरेको व्यक्ति उच्च अदालतको न्यायाधीशका लागि योग्य हुने व्यवस्था छ । साहलाई संविधानको त्यही प्रावधानबमोजिम २०७५ चैत २० मा उच्च अदालतमा नियुक्त गरिएको थियो । तर, उनले १० वर्ष निरन्तर वकालत गरेको वा कानुनको क्षेत्रमा काम गरेको नपाइएको र सीटीईभीटीमा कर्मचारीको रूपमा कार्यरत अवधिलाई समेत जोडेर नियुक्ति लिएको भन्दै बर्खास्तीको सिफारिस गरेको प्रवक्ता कार्कीले बताए ।साह पूर्वप्रधानन्यायाधीश रामकुमारप्रसाद साहकी छोरी हुन् । उनको नियुक्तिमाथि सार्वजनिक रूपमा प्रश्न उठेपछि आयोगले गरेको छानबिनमा साहले योग्यता ढाँटेको पुष्टि भएपछि बर्खास्त गर्न सिफारिस गरेको प्रवक्ता कार्कीले बताए । परिषद्को छानबिनबाट उहाँले योग्यता ढाँटेर नियुक्ति लिएको पुष्टि भएपछि स्पष्टीकरणसमेत सोधिएको थियो तर उहाँले प्रमाणहरू पेस गर्न सक्नुभएन, उनले भने । २०५५ मा शाखा अधिकृतबाट सीटीईभीटीमा जागिर सुरु गरेकी साह २०६७ मा उपसचिवमा बढुवा भएकी थिइन् । उनले उच्च अदालतमा नियुक्ति सुनिश्चित भएपछि २०७५ चैत १७ मा राजीनामा दिएकी थिइन् । २० वर्षे जागिरे जीवनमा उनले कहिल्यै पनि कानुन वा न्यायसम्बन्धी जिम्मेवारी पाएकी थिइनन् । सीटीईभीटी स्रोतका अनुसार उनी पूरै अवधि सामान्य प्रशासन सेवाको प्रशासन समूहमा रहेकी थिइन् ।चोलेन्द्रशमशेर जबरा प्रधानन्यायाधीश भएको दुई महिनापछि उनैको अध्यक्षतामा बसेको न्यायपरिषद् बैठकले साहलाई नियुक्तिको सिफारिस गर्ने निर्णय गरेको थियो । जबरा निलम्बनमा परेपछि कामु प्रधानन्यायाधीश रहेका दीपककुमार कार्की नेतृत्वको परिषद्ले साहलाई बर्खास्त गर्ने निर्णय गरेको हो ।रामकुमारप्रसाद साह सर्वोच्च अदालतको वरिष्ठतम न्यायाधीशको रूपमा परिषद् सदस्य रहेका बखत उच्च अदालत बुटवलका कामु मुख्य न्यायाधीश जबरालाई सर्वोच्च अदालतको न्यायाधीश नियुक्त गरिएको थियो । त्यसको गुन २०७५ मा आफू प्रधानन्यायाधीश भएको दुई महिनापछि जबराले साहकी छोरीलाई सीटीईभीटीकी कर्मचारीबाट ल्याएर सीधै उच्च अदालतको न्यायाधीश बनाएर तिरेका थिए । न्यायपरिषद्को शुक्रबारकै बैठकले जिल्ला अदालतमा २१ न्यायाधीश नियुक्तिका लागि सरकारी कर्मचारीमध्येबाट दरखास्त माग गर्ने निर्णय पनि गरेको छ । परिषद्ले न्यायाधीश नियुक्तिको प्रक्रियासम्बन्धी निर्देशिका बनाएर मात्र नियुक्तिको निर्णय गर्ने बताउँदै आएको थियो । त्यस्तो निर्देशिका बिहीबार राजपत्रमा प्रकाशित भएपछि परिषद्ले त्यसैका आधारमा न्यायाधीश नियुक्त गर्नका लागि दरखास्त माग गर्ने निर्णय गरेको हो । अब उच्च अदालत र जिल्ला अदालतमा नियुक्ति गर्दा यही निर्देशिकाबमोजिम गरिनेछ ।"
राउटे युवतीमाथि यौन दुर्व्यवहार गर्नेलाई ७ वर्ष कैद,सुर्खेत (कास) राउटे युवतीलाई यौन दुर्व्यवहार गर्नेलाई सुर्खेत जिल्ला अदालतले कैद र जरिवाना तोकेको छ । बिहीबार जिल्ला न्यायाधीश राजेन्द्रकुमार आचार्यको इजलासले चौमन घर्ती मगर र भूपेन्द्र बुढा मगरलाई सातसात वर्ष कैद र जनही दुई लाख रुपैयाँ जरिवाना फैसला गरेको हो । उनीहरूले पीडित कोषमा जनही ८ हजार रुपैयाँसमेत जम्मा गर्नुपर्नेछ । जिल्ला अदालतका सूचना अधिकारी उज्ज्वल रावलले यौन दुर्व्यवहार भएको होटलका सञ्चालक मनबहादुर पुनलाई भने ३ वर्ष ६ महिना कैद र एक लाख रुपैयाँ जरिवाना तोकिएको बताए । उनले ४ हजार रुपैयाँ पीडित राहत कोषमा जम्मा गर्नुपर्ने भएको छ । तीनै जना पुर्पक्षका लागि जेल चलान भएका छन् । मनबहादुरले सञ्चालन गरेको बोटेचौरको होटलमा २०७८ जेठ २१ गते राति ९ बजे राउटे युवतीमाथि यौन दुर्व्यवहार भएको थियो ।
टेबलटेनिसमा हार्न नजानेका अमन,"'लभ इन टोकियो'उनले वास्तवमै धेरै लामो समय खेलेनन् । नेपालका लागि दक्षिण एसियाली खेलकुदमा चार कांस्य जिते, मेन्स डबल्स र टिम इभेन्ट्समा । यो तेस्रो र चौथो दक्षिण एसियाली खेलकुदको प्रसंग भयो । लगभग २४ वर्षको उमेरमै खेल्न छाडे । केही समय खेलेको भए अझ बढी राष्ट्रिय र अन्तर्राष्ट्रिय सफलता मिल्थ्यो कि ? सायद । उनले औपचारिक रूपमा अहिलेसम्म संन्यास लिएका छैनन् । तर एकाएक खेल्न भने छाडे । यस पछाडि पनि ठोस कारण छ । छैटौंपल्ट राष्ट्रिय च्याम्पियन भएपछि उनलाई जापानमा अध्ययन गर्न जाने अवसर मिल्यो । खेल्दाखेल्दै उनी पढाइमा पनि उत्तिकै ध्यान दिन्थे । त्यसैले जापान जाने अवसर खेर पठाएनन् । टोकियोमै रहँदा उनी प्रेममा पनि परे । लभ इन टोकियो की नायिका थिइन्, दक्षिण कोरियाली युवती युनही । पछि तिनैसँग विवाह पनि गरे । कोरियाली राजधानी सोलमा बस्न थाले । सन् २००० मा उनी औपचारिक रूपमा दक्षिण कोरियाकै नागरिक भए । उनीहरूका एक छोरा छन्, नाम हो जुन । उनी उताकै भए पनि केही वर्षमा योजना छ, बुढाबुढी नेपाल फर्कने । यतै बस्ने । कहिलेकाहीं कोरियातिर जाने । विशेषतः उनको मनमा नेपाली टेबलटेनिसका लागि केही गर्ने धोको छ । यसका लागि त नेपालमै बस्नुपर्यो । यसका लागि युनही पनि तयार छिन् । उनलाई लाग्छ, टेबलटेनिसले उनलाई यहाँसम्म पुर्याएको हो भने यसकै लागि केही गर्नैपर्छ । कुनै समय अमन कहिले हार्छ भनेर हाकाहाकी भन्ने साथीहरू अचेल भन्न थालेका छन्, के अमन नेपाल फर्कन्छन् त ? अब मूल प्रश्न यही भएको छ ।"
नर्वेको सानदार जित,साउथह्याम्पटन (एएफपी) नर्वेले वुमेन्स युरो २०२२ मा बिहीबार उत्तरी आयरल्यान्डलाई ४१ ले हराएको छ । खेलको सुरुआती १३ मिनेटमा जुलिया ब्लाकस्टाड र फ्रिडा मानुमले गोल गर्दै नर्वै अगाडि राखे । महिला फुटबलको कुनै ठूलो प्रतियोगिता पहिलोपल्ट खेलिरहेको उत्तरी आयरल्यान्डविरुद्ध क्यारोलिन ग्राहमले पेनाल्टीबाट तेस्रो गोल थपिन् । दुईपल्टको युरोपेली विजेताविरुद्ध जुलिया नेल्सनले एक गोल फर्काइन् । नर्वेको चौथो गोल गुरो रेटनले थपिन् । जितपछि नर्वेले ३ अंकसहित समूह ए मा शीर्षस्थान कब्जा गरेको छ । आयोजक इंग्ल्यान्ड समान ३ अंकमा दोस्रो स्थानमा छ ।
नवौं राष्ट्रियको ट्रफी सातै प्रदेश पुर्याइने,"काठमाडौं (कास) गण्डकी प्रदेशमा असोज २८ देखि कात्तिक ३ सम्म हुने नवौं राष्ट्रिय खेलकुदको ट्रफीलाई सातै प्रदेशमा ट्रफी टुर गराइने भएको छ । नवौं राष्ट्रिय खेलकुद मूल आयोजक समितिको शुक्रबार राजधानीमा बसेको पहिलो बैठकले निर्धारित मितिमै प्रतियोगिता सम्पन्न गर्नुका साथै विभिन्न प्रस्ताव पारित गरेको छ । नवौं राष्ट्रियदेखि लागू हुने गरी मुख्य ट्रफी बनाउने र उक्त ट्रफीलाई विभागीय टिमसँगै सातै प्रदेशमा टुरमा लैजाने निर्णय गरिएको छ । लगातार तीन संस्करण विजेता टिमलाई ट्रफी प्रदान गरिनेछ । प्रतियोगिताका लागि ६० करोडको बजेट स्वीकृत गरिएको छ । राष्ट्रिय खेलकुद प्रतियोगिताका सदस्यसचिव टंकलाल घिसिङको संयोजकत्वमा कार्यकारी समिति र विभिन्न १४ उपसमिति गठन गरिने भएको छ । प्रतियोगितामा सात प्रदेश, तीन विभागीय र एनआरएनए गरी ११ टिम सहभागी गराउने छ । विभिन्न ३६ खेलमा प्रतिस्पर्धा हुनेछ । युवा तथा खेलकुदमन्त्री महेश्वर गहतराजले नवौं राष्ट्रिय खेलकुद तोकिएको मितिमै हुनेमा ढुक्क हुन सबैमा आग्रह गरेका छन् । उनले छिटोभन्दा छिटो खेलाडी छनोट गरी प्रतियोगिता गरिने र उपयुक्त मौसम छनोट गरी प्रतियोगिताको मिति तय गरिएको बताए । उनले पोखरामा भौतिक पूर्वाधार निर्माण कार्य भइरहेको र केही खेलका लागि संरचना अभाव हुने देखिए पनि त्यसको व्यवस्थापनका लागि गृहकार्य भइरहेको जनाए । सदस्यसचिव घिसिङले नवौं राष्ट्रिय खेलकुदलाई ऐतिहासिक बनाउन सम्बन्धित सबै पक्षको सहयोग आवश्यक रहेको औंल्याए ।"
सभ्यता बुनिरहेका महिला,"धागो र महिला फ्रान्सका गुफाहरूमा अहिले फेला परेका तीनसुते धागोको अवशेषले करिब ४० देखि ५० हजार वर्षअघि नै मान्छेले प्रयोग गरेको पहिलो धागोको कथा सुनाउँछ । तर, यसका प्रयोगकर्ता नियान्डरथल मानव हुन् (द थ्रेड अफ सिभिलाइजेसन) । सापिएन्सले भने करिब ३२ हजार वर्षअघिदेखि धागो प्रयोग गर्न थालेको देखिन्छ । जर्जियाको जुजुवाना भनिने प्राचीन गुफामा फेला परेको धागोको प्रमाणले यसलाई पुष्टि गर्छ । २६ हजार वर्ष पुरानो मानिने ग्राभिटिएन कल्चर का पुरातात्त्विक साइटहरूमा फेला परेका माटाका भाँडाकुँडामा डोरीबाट बनेको जालीदार झोला, चोयाबाट बनेको डालो तथा कपडाको डोरोको छापहरू पर्याप्त फेला परेका छन् । यही कालखण्डमा हात्तीको दाँतबाट बनेको सियो तथा सिलाइ बुनाइका अन्य सामग्री पनि पर्याप्त भेटिएका छन् । लगत्तै युक्रेन, रुस, फ्रान्स लगायत युरेसियाका धेरै स्थानमा फेला परेका २७ देखि २२ हजार वर्ष पुराना करिब २ सयभन्दा ज्यादा मातृदेव (भिनस देवी) का लघु मूर्तिहरूको कम्मरमा धागोको त्यान्द्रोबाट बनेका स्कर्ट कुँदिएको भेटिन्छ । केहीमा जालीदार पटुका, पेटी तथा छातीको पहिरन पनि कुँदिएको छ । काँस्ययुगकालीन केही युवतीका चिहानमा धागोबाट बनेका स्कर्ट, जालीदार पेटी तथा डोरीबाट बनेका अन्य सामग्री पनि साथै दफन गरिएको भटिएको छ । धागोबाट बनेको जालीदार स्कर्टको परम्परा त युरेसियाको बृहत् भूभागमा करिब ३३ सय वर्षअघिसम्म पनि निरन्तर देखिन्छ । शरीरलाई न्यानो नबनाउने र लाज नढाक्ने यस्ता ननफङ्सनल कपडाका सागम्री निर्माणमा यति लामो समय र स्रोतको प्रतीकात्मक अर्थ थियो । मातृदेवका लघु प्रतिमाहरूमा कुँदिएका यस्ता आलंकारिक पहिरन महिलाप्रजनन सामर्थ्यको कुनै न कुनै प्रकारको अनुष्ठान थियो । मातृदेवका प्रतिमाको नितम्ब, छाती र जनेन्द्रियका आकार अस्वाभाविक ठूलो छ । यसले पनि मातृदेवको प्रतिमा प्रजनन सामर्थ्यको प्रतीक थियो भन्ने पुष्टि गर्छ । यी लघु प्रतिमाहरूमा कपडा तथा त्यसको आकृति जसरी मिहन ढंगले कुँदिएको छ, तिनलाई विश्लेषण गर्ने हो भने धागोकलाको सीप हुनेले नै ती स्वरूप कुँदेको निष्कर्षमा पुगिन्छ । धागो कलाको पहिलो अध्यायमै महिला जोडिएको प्रमाण हो यो (जे एम एडुभासियो, ओल्गा सोफर र जेक पेज, द इन्भिजिबल सेक्स) ।महिला नै किन ? कपडा निर्माणको प्रत्येक चरणमा महिला जोडिनुका केही जैविक, सामाजिकआर्थिक कारण पनि औँल्याइएका छन् । एकाध अपवादबाहेक नवजात शिशु हुर्काउने पहिलो दायित्व संसारभर महिलाकै रहेको छ । समाजले महिलाबाट त्यस्तो श्रमको अपेक्षा गर्छ, जसमा ऊ सहभागी हुँदा घरका सन्तानलाई कुनै जोखिम हुँदैन । त्यस्ता कामहरू सामान्यतया एकै ढाँचा, एकै प्रकृतिका हुन्थे, जसलाई बीचैमा छाडेर पुनः सुचारु गर्न सकिन्थ्यो । बालबालिकातिर ध्यान दिँदै र परिवारनजिकै बसेर सम्पन्न गर्न सकिने ती कामका केही आधारभूत चरित्र हुन्थे जस्तो ः सिलाइबुनाइ र घरेलु कामकाज (जुडिथ ब्राउन, डिभिजन अफ लेवर वाई सेक्स) । महिला र कपडाधागो एक महत्त्वपूर्ण औजारप्रविधि त हो नै, तर यो बुनिएको तयारी कपडा भने होइन । कपडा बुन्नका लागि पर्याप्त नियमित कच्चा पदार्थ अर्थात् धागो चाहिन्छ । धागो आपूर्तिमा फड्को मार्न मान्छेले कृषि क्रान्ति नै कुर्नुपर्यो । करिब १२ हजार वर्षअघिदेखि मान्छेले स्वाद र आवश्यकताअनुरूप जंगली प्रजातिका अन्नपात तथा पशुपन्छीलाई घरेलुकरण गर्न सुरु गर्यो । यसरी मान्छेले खानाको नयाँ स्रोत त थप्यो नै साथै रेसा निकाल्न सकिने बालीनाली र पशुसमेत सूचीमा समावेश गर्यो । करिब ९ हजार वर्षअघि नवपाषाण किसानहरूले मिश्रमा आलसको खेती सुरु गरे । दक्षिण अफ्रिका, सिन्धुघाटी, युकातान प्रायद्वीप र पेरुको सामुद्रिक तटमा कपास खेती थालियो । चीनमा करिब ७ हजार वर्षअघि नै रेशमखेती आरम्भ भइसकेको थियो । करिब ११ हजार वर्षअघि दक्षिणपूर्वी एसियाबाट भेडा रेसाप्रदान पशुको सूचीमा चढिसकेको थियो । कृषिक्रान्ति केवल खाद्यान्नका लागि थिएन कपडाका लागि पनि थियो । यी स्रोतबाट पर्याप्त रेसा प्राप्त हुन थालेपछि धागो कात्ने र कपडा बुन्ने काम संसारभरै फैलियो । युरेसियामा करिब १२ हजार वर्षअघि, मध्यपूर्व र उत्तरी अमेरिकामा ९ हजार वर्षअघि र उही बेला चीनमा कपडा बुन्ने काम आरम्भ भइसकेको थियो ।स्थिर जीवनशैलीले मान्छेमान्छेबीच र मान्छेवातावरणबीच सम्बन्धका नयाँ आयाम थपिन थाले । यसले महिलाको दैनिकी र जीवनशैलीमा समेत व्यापक बदलाव ल्यायो । फिरन्ते जीवनशैलीको अन्त्यसँगै बालबच्चा च्यापेर महिला जहाँतहीँ भौंतारिनु परेन । पर्याप्त रेसाउत्पादन तथा स्थिर जीवनशैलीले धागो कात्ने र सिलाइबुनाइ गर्ने कामलाई झन् व्यापक बनाइदियो । त्यसयता हज्जारौं वर्षदेखि महिला सामूहिक रूपमा धागो कात्ने, चर्खा चलाउने र तान बुन्ने काममा तल्लीन छन् । संसारैभर सिलाइबुनाइमाथिका प्रचलित मिथ र लोककथाहरू छन्, जहाँ महिलाको उपस्थिति छ । इजिप्टकी निथ, ग्रीककी एथेना, नर्वेकी फ्रिग, जर्मनकी होल्डा, इन्का सभ्यताकी मामा ओक्लोहरू कपडासँग जोडिएका देवीहरू हुन् । जापानी सूर्यदेवी अमातेरासुदेखि मेसोपोटामियाकी तायतसम्मका कथा सिलाइबुनाइमै जोडिन्छन् । चीनमा समेत रेशम धागो कात्ने र कपडा बुन्ने काम महिलाको दैनिकीमा यसरी जोडिएको थियो कि साङ शासनकालमा (करिब ३५ सय वर्षअघि) रेशम देवीको अनुष्ठान नै आरम्भ भयो । अनुसन्धान क्रममा पाइएका पुरातात्त्विक प्रमाणले पनि कपडासँग सम्बन्धित श्रममा महिला जोडिएको पुष्टि गर्छन् ।पर्याप्त रेसा उपलब्ध भएसँगै धागो कात्ने र कपडा बुन्ने औजार परिष्कृत हुँदै गए । बुनेको कपडाको पहिलो स्पष्ट प्रमाण इराकबाट पाइएको छ । त्यहाँ फेला परेको कपडामा बुनाइको परिष्कृत विधि प्रयोग भइसकेको थियो । त्यस विधिका कपडा बुन्न प्रयोग भएका तानको प्रस्ट अवशेष भने प्राप्त भएको छैन । अनुसन्धानले भन्छन् कपडा बुन्ने तानको पहिलो प्रयोग इराकको जारमो र इजरायलको चाटल हायुकमा भएको हो । तानको यो प्रविधि ती स्थानबाट मेसोपोटामिया, मिश्र र भारतमा फैलिएको देखिन्छ (द फेब्रिक अफ सिभिलाइजेसन, भर्जिनिया पोस्ट्रेल) । तानको भौतिक अवशेष फेला नपरे पनि त्यसबेलाका माटाका भाँडाकुँडा तथा भित्ताहरूमा तानमा कपडा बुनिरहेको चित्रहरू देखिन्छन् । ती चित्रहरूमा धागो कातिरहेका र तानमा कपडा बुनिरहेका आकृति निःसन्देह महिलाका हुन् । मिश्रको मध्यकालीन राजवंशबाट प्राप्त करिब ४ हजार वर्ष पुरानो कपडा बुनाइको मोडेल मा तान बुनिरहेका महिलाहरू नै छन् । २६ सय वर्ष पुरानो ग्रीक फूलदानीमा कोरिएको चित्रमा धागो कातिरहेको आकृति महिलाकै हो । ४ हजार वर्ष पुरानो चिनियाँ भित्ते चित्रमा रेशमको धागो कातिरहेको दृश्यमा महिलाकै चित्रण छ । कपडा निर्माणका विभिन्न चरणमा धागो कात्ने काम सबैभन्दा कठिन थियो । त्यसमा बेहिसाब समय र मिहिनेतको आवश्यकता पर्थ्यो । औद्योगिक क्रान्तिअघिसम्म संसारैभर लाखौं महिला धागो कात्ने काममा संलग्न थिए । समयक्रममा धागो कात्ने वा कपडा बुन्ने कामदेखि यसमा प्रयोग हुने औजारसम्म नारी गुण का रूपमा स्थापित भयो । सन् १३५० तिरका भारतीय इतिहासविद् र कवि अब्दुल मलिकले लेखेका छन्, हरदम चर्खामा समय बिताउने महिला असल हुन्छिन् । भलै नारीको यो गुण लाई समाजमा महिलाश्रमको सम्मानका रूपमा दर्ज गरिएन । सिलाइबुनाइमा पारङ्गत बन्नुबनाइनु प्रत्येक समुदायका महिलाको आकांक्षा हुन्थ्यो । यो यस्तो विशिष्टीकृत र लैङ्गिक विभाजनयुक्त श्रम थियो, जसमा महिलाको बाल्यकाल आरम्भसँगै धागो कात्ने सीप सिकाइन्थ्यो । मेक्सिकोमा उमेरले ४ वर्ष नपुग्दै छोरीहरूका हातमा धागो कात्ने सामग्री थमाइन्थ्यो । ६ वर्ष पुग्दा छोरीहरूले धागोको पहिलो डल्लो तयार पारिसक्नुपर्थ्यो । काममा निखार नआए आमाहरू छोरीहरूका हातमा काँडाले घोचिदिन्थे वा लौराले पिट्थे । त्यो अँध्यारो युगमा धागो कात्न नजान्नु छोरीहरू भयानक सजायको भागीदार हुनु थियो । ग्रीक समाजमा एक अनौठो संस्कृति थियो । छोरी जन्मिएको जनाउ दिन घरको मूलढोकामा एक डल्लो ऊन झुन्ड्याइन्थ्यो । चिनियाँ उखानै थियो लोग्नेमान्छे खेत जोत्छन्, महिला कपडा बुन्छन् । कपडासँग महिलाश्रम कसरी जेलिएको थियो भने बोलीचालीको भाषासमेत यसबाट अछुतो थिएन । अंग्रेजी शब्द डिस्टाफ को अर्थ हुन्छ कातेको धागो बेर्ने औजार र महिलाका माइतीतर्फको कुनै चीजवस्तु । स्पिन्सटर को अर्थ हुन्छ धागो कात्ने स्त्री र अविवाहित युवती । चीनको हुनान प्रान्तमा एक हजार वर्षअघि आफ्ना विचार र भावना अभिव्यक्त गर्न महिलाहरूले एउटा गुप्त भाषा आविष्कार गरेका थिए । त्यस भाषाको नाम थियो नुषु । त्यो भाषा हुनान प्रान्तका सहेलीबीच मात्रै प्रचलनमा थियो । उनीहरू आफ्ना मनका व्यथा त्यही भाषामार्फत सियोले रुमाल वा पछ्यौरीमा खिपेर आदनप्रदान गर्थे (थ्रेड्स अफ लाइफ, क्लेयर हन्टर) । औद्योगिक क्रान्तिपूर्व महिलाको श्रमको ठूलो हिस्सा धागो कात्न प्रयोग हुन्थ्यो । यो कति कठिन काम हो भने एक थान जिन्सको कपडा बुन्न कम्तीमा १० किलोमिटर लामो धागो चाहिन्छ । दैनिक आठ घण्टा चर्खा चलाउँदा पनि त्यति धागो कात्न बाह्र दिनभन्दा ज्यादा समय लाग्छ । अहिले मेसिन प्रयोग हुने ठाउँमा उसबेला ती सबै काम चर्खाबाट हुन्थ्यो । घरव्यवहार चलाउन, साहुको ऋण तिर्न, बन्दव्यापार गर्नेदेखि राज्यको कर तिर्नसम्म धागो र धागोबाट बनेका सामग्री चाहिन्थ्यो । एज्टेक साम्राज्यका जिकोआक प्रान्तका पाँच सहरले प्रत्येक छ महिनामा सुतीबाट बनेका सोह्र हजार थान बख्खु, अन्तरवस्त्र र अन्य कपडा कुतका रूपमा दरबारमा दाखिला गर्नुपर्थ्यो । उता चीनमा पनि रेशम उत्पादनको ठूलो हिस्सा राज्यको तिरो तिर्न प्रयोग हुन्थ्यो । सन् १११८ मा मात्रै चिनले कुतको रूपमा वार्षिक ४० लाखभन्दा बढी रेशमी धागोको डल्लो उठाउँथ्यो । यो घरेलु प्रयोग र बन्दव्यापारबाहेक महिलाले उत्पादन गरेको रेशमको परिमाण थियो । रेशमको व्यापारले नै पूर्व र पश्चिम जोडेको थियो । चीनको कान्सु कोअरडिरबाट तारिम बेसिन, समरकन्द, इराक, इरान, सिरिया हुँदै युरोपसम्म जोड्ने मूल बाटो रेशम मार्गका रूपमा चिनिन्छ । रेशम मार्गको भनिने यस व्यापारिक मार्गहरूको मूल व्यापार चीनको रेशम नै थियो । चीनका दूरदराजका महिलाले दिनरात मिहिनेत गरी कातेका रेशमी धागो र बुनेका पछ्यौरीले पूर्व र पश्चिम जोडेको थियो । कपडा उत्पादन र व्यापारमा महिलाको भूमिका झन् पुरानो हो । करिब ४ हजार वर्षअघि टर्कीको कानेसमा व्यापार गरिरहेका लोग्नेलाई श्रीमतीले असुर (हालको इराक नजिकको मोसुल सहर) बाट बुनेर पठाएको कपडा चित्त बुझेन । असन्तोषी श्रीमान्सँग श्रीमती लामासी निकै रिसाइन् । उनले गिलो माटो मुछेर एउटा डल्लो बनाइन्, त्यसलाई चेप्टो आकारमा ढालिन् र सतह चिल्लो बनाइन् । गिलो माटाको पाटीमा नर्कटको सिन्काले उतिबेला प्रचलित लिपि क्युनिफर्म (स्फानलिपि) खिप्दै श्रीमानलाई जवाफ पठाइन् श्रीमतीले, कुलुमायाको हातमा ९ र इदिनसिनको हातमा ३ थान कपडा पठाएकी छु । इला र इदिनसिनले थप कपडा बोक्न मानेनन् । मैले पठाएको कपडा राम्रो भएन भनेर कति गनगन गर्न सकेको ? घरमा छोरीहरू ठूला भइसके । तिनलाई पनि त कपडा बुनिदिनु पर्यो। घरमा सुकाआना भित्रियोस् भनेर म रातदिन दुःख गरिरहेकी छु, तपाईंचाहिँ !प्राचीन कानेस सहर (हाल टर्की) बाट प्राप्त करिब २३ हजार लेखोटमध्ये यो एक हो । त्यहाँ प्राप्त ती प्रमाणले भन्छन् उतिबेला गुलजार हुँदै गरेको बजार संस्कृति र त्यसमा संलग्न महिला श्रमको झल्को दिन यो काफी छ । त्यसयता हालसम्म लामो दूरीको व्यापारमा विनिमय वस्तुका रूपमा कपडाको महत्त्वपूर्ण स्थान छ । क्रिटदेखि उनीको कपडा मिश्र पुग्थ्यो । रोमनहरू सुनको दाम बराबर हालेर चिनियाँ रेशम मगाउँथे । भारतको सुती युरोपको विलासिताको साधन थियो । यिनै कपडाको व्यापारमार्फत जन्मिएको पुँजीले इटालीमा पुनर्जागरणको सुरुवात भएको थियो र भारतमा मुगल साम्राज्य टिकेको थियो । कपडा व्यापारले नै माइकलेन्जेलेको डेभिड र शाजाँहको ताजमहल खडा गर्ने आधार दिएको थियो ।खेतीपाती र पशुपालन, उपकरण र औजारहरूको प्रवर्तन, व्यापार र पुँजी निर्माणमार्फत कपडाले हाम्रो सभ्यताको जग खन्यो । बृहत् जनसम्पर्कको माध्यमबाट कपडाले विचार र ज्ञानलाई संसारको एक कुनादेखि अर्को कुनासम्म पुर्यायो । यसले सभ्यताहरूलाई एकअर्कासँग जोडिदियो । यो महानतम कर्ममा जोडिएको श्रममा महिलाको अतुलनीय योगदान थियो । यो केवल घरेलु धन्दा थिएन, सभ्यता निर्माणको एक महत्त्वपूर्ण कदम पनि थियो । मान्छेको जीवन पृथ्वीमा टिकिरहन सके आर्जिने कुरो हो सभ्यता । मूल कुरा त गाँस र बासझैँ कपडा पनि मान्छेको जैविक आवश्यकता हो । शरीर रौंले ढाकिनु स्तनधारीहरूको साझा शारीरिक चरित्र हो । मान्छेको निकट नातेदार समूहका चिम्पान्जीदेखि ओराङउटानसम्मका शरीर कालो, चम्किलो भुत्लाले ढाकिएको हुन्छ । तर, मान्छे अपवादहरूको थुप्रो हो । तालु र गुप्ताङ्ग छेउछाउबाहेक मान्छे पूर्ण नाङ्गो छ । उष्ण र न्यानो पर्यावरणमा जन्मेको मान्छे आफ्नै विकासक्रममा चक्रीय हिमयुगहरूको चंगुल भएको धरतीमा नाङ्गो ज्यान लिएर विचरण गर्नु असम्भवप्राय थियो । किनभने चिसोसँग जुध्न सक्ने मान्छेको शारीरिक संयन्त्र कमजोर छ । स्तनधारीको शारीरिक तापक्रम सन्तुलनका लागि शरीरमा भुत्लाको ठूलो महत्त्व छ । जस्तो ः खरायो माइनस ४५ डिग्री सेन्टिग्रेडसम्म बाँच्छ । तर, भुत्ला खुर्किने हो भने शून्य डिग्रीमै उसको मृत्यु हुन्छ । माइनस ४० डिग्रीसम्म पनि कैयौँ दिन बाँच्ने ढुकुर शरीरमा प्वाँखबिना एकैछिन टिक्न सक्दैन । मान्छेको शरीरको सन्तुलित तापक्रम ३७ डिग्री सेन्टिग्रेड हो । यो तापक्रम झरेर ३५ मा पुग्नेबित्तिकै हाइपरथर्मिया सुरु हुन्छ र २९ पुग्दा मान्छेको मृत्यु नै हुन्छ । उद्विकासले मान्छेको शरीरलाई भुत्लाविहीन नाङ्गो बनायो, तर सट्टामा ठूलो आकारको मस्तिष्क दियो । मस्तिष्ककै प्रयोगमार्फत उसले आफ्नो शरीरमा भुत्ला नहुनुको बेफाइदालाई क्षतिपूर्ति गर्यो । यसक्रममा आगोको नियन्त्रित प्रयोग पहिलो कदम थियो । तर, सधैँ आगो ढुकेर दैनिकी चलाउनु मान्छेलाई सहज थिएन । त्यसैले मान्छेले धागो र त्यसबाट बुनेको न्यानो कपडाले शरीर ढाक्नु जरुरी थियो । र, कपडाको आविष्कार मान्छेको दोस्रो क्रान्ति थियो । र, यो दोस्रो क्रान्तिको लगाम निःसन्देह महिलाकै हातमा थियो ।"
"'मोहनराज, ध्रुवचन्द्रहरू पुस्तक पाचनमा प्रवीण रहेछन्'","कुनै पुस्तक चाख्न, कुनै चपाउन र कुनै पचाउन सकिने खालका हुन्छन् भनेर कक्षाकोठाका निबन्धमा पढ्दैपढाउँदै आएको लोकप्रिय भनाइ त्यसबेला अझ बढी अर्थपूर्ण हुन सक्छ, जब पुस्तक चाख्ने वा चपाउनेभन्दा बढी पचाउनेहरु वरपर भेटिन्छन् । उमेरमा ८० नाघेका र स्वभावमा अन्तर्मुखी लाग्ने साहित्यिक पत्रकार रोचक घिमिरेसँग यस्तै अनगिन्ती कथाकहानी रहेछन्, जहाँ पुस्तक पाचन गर्ने विद्वत्जनको नामहुलिया यत्रतत्र लुकेको रहेछ । ६१ वर्षयता (२०१८ सालदेखि) प्रकाशनमा रहेको रचना द्वैमासिक साहित्यिक पत्रिकाका प्रधानसम्पादक घिमिरेसँग देवेन्द्र भट्टराईले गरेको किताबसंवाद :कहीँकतै दुर्लभ साहित्यिक पुस्तक चाहिएमा कि शिव रेग्मी कि त रोचक घिमिरे (रोचक पुस्तक सदन) कहाँ जानू भनेर मदनमणि दीक्षितले विगतमा भन्ने गरेको म सम्झन्छु । त्यो पुस्तक सदन अझै जीवितै छ ? यो सन्दर्भ आउनासाथ पुस्तकप्रतिको प्रेम र लगावको इतिहास म सम्झन्छु । मेरो बुबा सोमनाथ घिमिरे (व्यास) सँग रहेको संस्कृत साहित्यको प्रेम र यस्तै साहित्यिकप्राज्ञिक किताब घरमा राख्ने बानीले मलाई पनि यतैतिर तान्यो । बुबा हरदिन भन्नुहुन्थ्यो पुस्तक जतन गरेर राख्नुपर्छ, थुक लगाएर पाना पल्टाउनु हुँदैन । पुस्तक सरस्वती हुन्, यिनलाई ढोग्नुपर्छ । अरूका पुस्तक ल्याएको छ भने त झन् चनाखो हुनुपर्छ, जस्तो ल्याएको छ त्यस्तै फिर्ता गर्नुपर्छ, हराउनु हुँदैन । पुस्तक चोर्नु हुँदैन, चोरिनबाट जोगाउनुपर्छ । यही मन्त्र मनमा राखेर मैले २०१४ सालदेखि घरमै रोचक पुस्तक सदन खोलेको थिएँ । पछि यसैलाई रोचक संग्रहालय पनि भनियो । यहाँ ५ हजारभन्दा बढी पुस्तक अझै होलान् । तर, यसभित्रका कतिपय दुर्लभ र आफूले रुचाएका पुस्तक आज छैनन् । कति हराए, कति चोरिए, कति आफ्नै साथीसर्कलका मनमिल्ती लेखकहरूले हाकाहाकी पचाएर छाडे ।२०६४ सालमा निस्किएको 'मिर्मिरे पत्रिकाको निबन्ध विशेषांकमा तपाईंले यस्तै पुस्तकप्रेमी र पचाउन सिपालुहरूमाथि चिन्ताचिन्तन गर्नुभएको रहेछ । तर, पुस्तक हडप्नेपचाउनेहरूलाई 'चोर नभनीकन किन विनयी भएर 'पुस्तक पाचन प्रवीण उपमा दिनुभएको हो ? होइन, यसरी ठाडै तुलना गर्ने खालका चोर होइनन् यी । चोर भन्दैमा धनसम्पत्ति, भाँडाबर्तन वा नगद चोर्ने तह (स्तर) का दुलेचोर होइनन् यी । मेरो विवेकले यिनलाई सीधै चोर भन्न मिल्दैनजस्तो लाग्यो, बरु यी त विद्या र ज्ञानका भोका हुन् । अथवा, सधैं भोको नरहे पनि पुस्तक चोर्ने यो आदतलाई म मनोरोग भन्ठान्छु । यसकारण तहगत रूपमा अलिक विशिष्ट चोर भएकाले सम्मान गरेरै पुस्तक पाचन प्रवीण भनेको हुँ । अर्कातिर विदेशमा कुनै नेपाली राजदूतले पुस्तक चोरेको वा यहीँ कीर्तिपुर (त्रिवि) पुस्तकालय वा नेपालभारत सांस्कृतिक केन्द्रको पुस्तकालयबाट पुस्तक उठाएको खबर आइरहन्छ । यी चोरहरू सबै जना अध्ययनशीलअध्येता कहाँ होलान् र ? यसकारण पुस्तक चोर्ने आदत भनेको एउटा मनोरोग नै हो भन्ने मलाई लाग्छ ।कुनै गहिरो सम्पर्क वा 'चोर समात्ने आधार नभैकन किन आफ्नो संग्रहालयमा प्रवेश दिनुभएको त ? यो त थैली खुला राखेर मेरो नगदजिन्सी चोरियो भनेजस्तो भएन र ? एउटा चिनेकै लेखक, साथी, प्राध्यापकले पुस्तक पाचन गर्ला भनेर कसरी पत्याउने ? मसँग यस्ता अनेक प्रसंग छन् । बनारसबाट पढेर आएपछि झापा, भद्रपुरमा नेपाली साहित्य प्राध्यापनमा लागेका एक प्राध्यापकलाई म सम्झिरहेको छु । पछि कीर्तिपुरमा सरुवा भएपछि उनी मेरो संगतमा आए । उनले रचना पत्रिकामा आधुनिक नेपाली कविताको शृङ्खलामाथि लेख्न चाहेको र यसका लागि अहिलेसम्मका नेपाली कविताका विशेषांक, पुस्तक वा पत्रिका चाहिएको कुरा सुनाए । मैले पनि आफूसँग भएका र पाएका रचना, रूपरेखा, मुकुट साझा कविता र अरू पत्रपत्रिकाका कविता विशेषांकहरू खोजबिन गरेर जुटको झोला भरेरै जिम्मा लगाएँ । आफूले दिएका सामग्रीको सूची बनाएर काम सकिएपछि फर्काउनुहोला पनि भनेका थिएँ । त्यसको केही महिनामा रचना मा उनको एउटा लेख पनि आयो, तर त्यसपछि ती प्राध्यापक पनि गायब, लेखशृङ्खला पनि गायब !कहिलेकाहीँ कतै साहित्यिक समारोह वा बाटैमा भेट हुँदा म सम्झाउँथे खोइ त मेरो सामग्री भनेर । उनी अन्कनाउँदै भन्थे, तपाईंले मलाई दिएका किताब, पत्रिका केके हुन्, कताकति मिसमास भयो । बरु सूची भए पाऊँ न । अनि मैले सूची पनि बुझाएँ । तर, अहँ कहिल्यै ती दुर्लभ सामग्री फर्किएनन् । ती प्राध्यापकले पछि मदन पुरस्कार (वैकुण्ठ एक्सप्रेस) पनि पाए, उनी असल मिजासका समालोचक भनेर कहलिए । आज यो धर्तीमा ती प्राध्यापक, लेखक छैनन् । तर, आफ्नो पुस्तकालयमा रोजेखोजेका कविताका पुस्तक नपाइरहेका बेला म श्रद्धावत् ती प्राध्यापकलाई सम्झन्छु, ती थिएप्राध्यापक मोहनराज शर्मा ।'आख्यान पुरुष (आपु) भनेर कहलिएका ध्रुवचन्द्र गौतमलाई पनि तपाईंले यस्तै 'बात लगाउँदै आउनुभएको रहेछ । फेरि आपुले त त्यो लगिएको पुस्तक धेरैअघि फर्काएको स्पष्टीकरण दिनुभएको छ नि ?यो बात लागेको कुरा सही हो । तर, आपुले मबाट लगेको किताब आफूसँग ५४ वर्षसम्म राखेर मात्रै फर्काएका हुन्, यसकारण यो विषय लामो समय गलफत्तीमा आइरह्यो । यसको पृष्ठभूमि रोचक छ, भुल्नै नसकिने । धर्मवीर भारतीसहितले सम्पादन गरेको पारिभाषिक शब्दावलीसहितको हिन्दी साहित्य कोष निस्किएको चर्चा काठमाडौंसम्म आएको थियो । मैले भोटाहिटीमा गएर रत्न साहु (रत्न पुस्तक भण्डार) लाई अनुरोध गरेर त्यो ग्रन्थ बनारसबाट झिकाइमागें । यो २०२० सालको कुरा हो । ग्रन्थ आयो पनि । मैले त्यो किनेर (२५ रुपैयाँ भारु मूल्य) घरमा ल्याएँ । भाषासाहित्यमा रुचि भएको र सरलीकृत हिन्दी साहित्यबारे ज्ञान बटुल्न खोज्ने मजस्ता पाठकका लागि त्यो ग्रन्थ अद्भुत थियो । तर, घरमा ग्रन्थ आएको ७१० दिनमै मित्र ध्रुवचन्द्र मकहाँ आइपुगे । उनले पढेर ल्याम्ला है भन्दै हिन्दी साहित्य कोषसहित माधुरी, चित्रा, फिल्मफेयर जस्ता फिल्मी पत्रिकाहरू लिएर गए । तर, वर्षौं भयो त्यो कोष फिर्ता भएन । म पुस्तक मागिरहन्थें, आपु म खोज्दै छु भनिरहन्थे । मैले मकहाँबाट पुस्तक लगेर नफर्काउने वा पचाउनेहरूको सूची तयार गरेकोबारे उनलाई जनाउ दिइसकेको थिएँ । पछि २०५५ पुसमा आएको ज्ञानगुन साहित्यको रोचक घिमिरे : अक्षरको अभिवादन (सम्पादक ः शेषराज शिवकोटी) मा आपुले लेखेका थिए रोचकजीसँग आफ्ना पुस्तक पचाउनेहरूको लिस्ट छ रे ! त्यसमा मेरो नाउँ पनि सामेल गर्नुभएको छ रे । तर, म सधैं उहाँलाई भन्छु केवल एउटा पुस्तकको कुरा हो मसित । त्यसकारण पचाउने र हराउनेमा अन्तर गर्नुपर्छ । तर, यसको टुंगो भने उहाँले अझै लगाउनुभएको छैन ।यसरी मित्रवत् अर्थमा आपु जो चोर उसैको ठूलो स्वर बनाइरहेका थिए । हिन्दी कोषभित्रको सम्पूर्ण ज्ञानरस लिइसकेपछि र किताब थोत्रो (झन्डै झुत्रो) बनिसकेपछि ४ वर्षअघि मात्रै (२०१८ जनवरी १२) मा अरू कोही हुलाकीमार्फत यो कोष मलाई घर फर्काएका हुन् । हरेक पुस्तकको कुनोमा म आफ्नो हस्ताक्षर र पुस्तक किनिएको मिति लेख्ने गर्छु, त्यसअनुसार यो कोष मैले सन् १९६४ अक्टोबर १ मा खरिदेको रहेछु । यसरी हिन्दी साहित्य कोष पनि एउटा चोरी प्रकरणको गतिलो किस्सा बन्यो । तपाईंले ॅपुस्तक र पुस्तक पाचन प्रवीणता आलेखमा केही संकेत र चिनारीसहित अरू ॅचोर लेखकहरू बारे उल्लेख गर्नुभएको रहेछ नि !हो, भोजपुरबाट काठमाडौं झरेर गिटार बोक्दै अग्रज स्रष्टाहरूका चोटाकोठामा पुगी आफ्नो गायन चातुर्य देखाउने एक जना नवकवि भनेर संकेतमा लेखेको थिएँ । तिनै नवकविले धर्मबीर भारतीले हिन्दीमा अनुवाद गरेको विश्वबिख्यात कविको कविता संकलन देशान्तर मबाट लगेका थिए, जुन मैले भर्खरै किनेको र पढ्न पाएकै थिइनँ । त्यो देशान्तर पनि कहिल्यै फिर्ता भएन । ती कविसँगको भेटमा म किताब फिर्ता माग्थें, उनी लज्जित भएर माफी माग्थे । आफूले रोजेको प्रिय पुस्तक पचाएको सन्दर्भमा मैले लेखेको छु, सबैसँग अति नम्रता र अति भद्रता देखाउने तिनको स्वभाव नाटकीय हो कि यथार्थ हो, छुट्याउन अप्ठ्यारै पर्छ कतिलाई त । यतिका बर्षपछि चिनारीको त्यो संकेत खुलाउँदै छु ती पुस्तक पाचन प्रवीण नवकवि थिए मञ्जुल ।अरू भोजपुरे स्रष्टाहरूको पनि संकेतमा राम्रै व्याख्यान गर्नुभएको रहेछ !हो, भोजपुरबाटै काठमाडौं आएर भैरव अर्यालसहितसँग निकटतम सम्बन्ध राख्ने अर्का एक कवि थिए । उनी पनि मेरो पुस्तकालयमा नियमित आइरहन्थे । उनले एक दिन मेरो संग्रहबाट आफ्नो रुचिअनुसार फ्रायड यौन मनोविश्लेषण नामको हिन्दी पुस्तक उठाएर हिँडेका थिए, त्यहाँबाट उनी हिँडेका हिँड्यै भए । पछि गएर ती कविसँग भेटघाट, सम्बन्ध, बातचित त चलिरह्यो तर, फ्रायड पुस्तक कहिल्यै घर फिरेन । ती भोजपुरे प्रतिभा थिए कवि शैलेन्द्र साकार ।यसरी तपाईंको पुस्तकपुस्तकालय स्मृतिमा यति धेरै ॅपाचन प्रवीण रहेको तथ्य रहेछ । आफैं सम्झेर, कृतज्ञ भएर पुस्तक फर्काउन आउने कोही छैनन् ? विगतदेखिको संगतमा भैरव अर्याल, कृष्णचन्द्रसिंह प्रधान, श्यामप्रसाद शर्मा, रमेश विकल, मोहनहिंमाशु थापा, दयाराम श्रेष्ठ, कुमारबहादुर जोशी, जगदीश घिमिरे, शिव रेग्मी, कुलचन्द्र कोइराला, गुमानसिंह चाम्लिङ आदि लेखकअध्येताले मबाट पुस्तकपत्रिका लैजान्थे, जतन गरेर पढ्थे । अनि काम सकिएपछि इमानदारीपूर्वक फर्काउँथे पनि । एकपटक मेरो पुस्तकालयबाट रूपरेखा को एक वर्ष (२०२४) को बाइन्डिङ फाइल नै हरायो । कसले लग्योलग्यो, फेलै परेन । अनेक खोजी गरिहेरें, सम्भावित पचाउनेलुकाउनेहरूकहाँ छड्के गरें । तर, भेटिएन । त्यो हराएको वर्षौंवर्षपछि एक दिन एक जना प्राध्यापक आए मकहाँ । ती महोदयले झोलाबाट झिकेर त्यो बाइन्डिङ फाइल बुझाउँदै भने, हेर्नुस् न, प्राध्यापन क्रममा लमजुङ, जनकपुर, काठमाडौं हुँदै केकता पुगियो । अस्ति भर्खरै बुइँगलमा राखेको पुरानो ट्यांका खोलेर हेर्दा तपाईंको हस्ताक्षर भएको रूपरेखा बाइन्डिङ भेटियो । त्यही भएर म आज पुर्याउन आएको ।यसरी आफ्नो पुस्तकालयबाट हराएको अमूल्य पत्रिका झन्डै २५ वर्षपछि मैले फिर्ता पाएको क्षण म जीवनमै खुसी भएकोमध्ये एउटा हो । र, यसरी पुस्तक फर्काउने प्राध्यापक हुन् श्याम दाहाल ।"
स्कुल खोल्ने त्यो दौडधुप,"द्वितिय विश्वयुद्ध (विसं १९९६२००२) पछि अंग्रेजहरू बेलायत फर्कने पक्कापक्कीजस्तै थियो । त्योबेला भारत र नेपालमा जागरणका लहरहरू देखिन थालेका थिए । फलस्वरूप त्यसबखतको नेपालमा थोरैथोरै उज्यालो हुँदै गएको थियो । प्रजातन्त्रको मिर्मिरे हुँदै थियो । त्यो प्रभातीय समयमा विश्वयुद्धबाट फर्केका, शिक्षित र जागरुक युवकहरूले काठमाडौंको टुँडिखेल, चौर वा देवालयमा भेटिएर राजनीतिक, सामाजिक गफगाफ गर्ने, गफ मण्डली बनाउँदै थिए । र, यही बेला विभिन्न संघ, संस्था र स्कुल खोल्नेबारे विमर्श गर्न थालिएको थियो । काठमाडौँ, भक्तपुर र ललितपुरको टोल टोलका घरदलानमा यही समयमा विभिन्न नामले स्कुल पाठशालाहरू खोलिएको थियो । द्वितीय विश्वयुद्ध समाप्त भएपछिको सन्दर्भमा र विसं २००७ मा प्रजातन्त्र घोषणा हुनुअघिपछिको समयमा खोलिएका पब्लिक स्कुलहरूको विवरणात्मक कथालाई यस लेखमा एकत्र पारिएको छ ।हुन त पब्लिक स्कुल भनेर चैत २६, १९९५ मा काठमाडौंमा जुद्धोदय पब्लिक हाइस्कुल खोलिएको थियो । यो नै पहिलो पब्लिक स्कुल थियो । विसं १९९३ मा भूमिगत रूपमा खुलेको नेपाल प्रजा परिषद्ले प्रजातन्त्र ल्याउन चर्काएको आन्दोलनको प्रभावलाई राणाहरूले पन्छाउन नसकी काठमाडौं र तराईतिर एकदुई पब्लिक हाइस्कुल खोल्न दिन करै लागेको थियो । किनभने आन्दोलन चर्काउन सक्ने युवकहरूलाई स्कुलमा भर्ना गरेर आन्दोलनको वेग कम गर्न सकिने सोच राज्यका प्रबन्धकहरूसँग रहेको हुन सक्छ । कुनै बखत जेपी स्कुलमा हेडमास्टर रहेका रामजीप्रसाद अर्याल लेख्छन्, पब्लिक स्कुल खोल्न दिन कर लाग्यो भन्ने कुरा चैत २६ गते शुक्रबार जुद्धोदय पब्लिक हाइस्कुल खोल्नु र चैत २९ गते सोमबार मात्र शिक्षाको इस्तिहारमा खड्गनिशाना हुनुले प्रत्यक्ष गराउँछ । यहाँ उल्लिखित शिक्षाको इस्तिहार कानुनी मान्यताप्राप्त पहिलो शिक्षाविधान थियो । यसले नै पब्लिक स्कुल खोल्न र सञ्चालन गर्न पाउने अधिकार दिएको थियो । यो इस्तिहारले १९९६ सालपछि जनतामा शैक्षिक संस्थाहरू पनि खोल्न पाइन्छ भन्ने चेतना ल्यायो । तैपनि अल्लि खुला भएर स्कुल खोल्न सकिएको थिएन, त्यसका लागि द्वितीय विश्वयुद्ध पछिको समय (२००३२००४ साल) सम्म कुर्नुपर्यो । त्यसपछि भने तत्कालीन सत्ताका प्रबन्धकसँग स्कुल राख्न पाउँ भनी बिन्ती हाल्ने क्रम बढेको थियो ।आखिरी राणाकालीन शिक्षा विभागको पाठशाला बन्दोबस्त अंग्रेजी फाँटका कर्मचारी राममान प्रधान काठमाडौं हनुमानढोकाबाट केही उत्तरमा रहेको प्रभात स्कुल (स्थापना २००७ साल) को एक स्मारिकामा लेख्छन्, कर्मचारी भएको नाताले जिल्ला जिल्ला गई सहर टोलटोलमा खोलिएका स्कुलको रिपोर्ट रोजरोजै आएको देख्न पाउने सौभाग्य मैले पाएको थिएँ । यो २००७ सालमा प्रजातन्त्र आउनु केहीअघिको कुरा हो । यसै क्रममा राममान प्रधान र उनका साथीहरूलाई पनि स्कुल खोल्न मन लागेकाले अरू शिक्षित वर्गको सल्लाहमा हनुमानढोकाबाट उत्तरमा पर्ने नघल टोलमा प्रजातन्त्र आउनु महिना दिनअघि प्रभात स्कुल खोलिएको थियो । प्रजातन्त्रको प्रातःकालमा खोलिएकाले यसको नाम पनि प्रभात राखिएको हुन सक्छ । यो समयमा त्रिचन्द्र कलेज पढिरहेका युवकहरूले दरबार नजिक रहेर काम गर्ने हजुरियाहरू लाई अघि सारेर वा माध्यम बनाएर स्कुल खोल्न तम्सिएका हुन्थे । दरबार निकटका मानिसहरूले स्कुल खोल्न निवेदन दिएपछि तत्कालीन सत्तापतिबाट चिनेकै मानिसका छोरा रहेछौ राम्ररी काम गर्नु, बरु कुन ठाउँमा के कसरी खोल्छौ ? भन्दै उनीहरूलाई सोधनी गर्थे । यो कुरा रामजीप्रसाद अर्यालले आफ्नो संस्मरणमा लेखेका छन् । चिनेजानेका मानिसहरूलाई काखी च्याप्ने प्रवृत्तिले अरूहरूले स्कुल खोले पनि सञ्चालन गर्न कठिनाइ पर्न सक्ने सहजै अनुमान गर्न सकिन्छ ।त्यसैले चिनेका मानिसहरूले स्कुल खोल्ने प्रक्रिया पूरा गर्न शासकसमक्ष निवेदन दिने र शासकहरूकै नाममा स्कुलको नाम राखिदिने भनेर दौडधुप चलिरहेको हुन्थ्यो । त्यो बेला चिनेका मानिसहरूले खोलेको स्कुललाई शासक वर्गले चन्दा र जग्गा दिएर उन्नति गराइएका पनि छन् । जस्तो २००४ सालमा काठमाडौं नगरपालिकाको चुनाव गराएर शंकरदेव पन्त त्यसको अध्यक्ष बनेपछि उनले पुतलीसडकको दायाँबायाँका जमिनहरू ब्लकब्लक बनाएर बिक्री गर्न थालेका थिए । यो थाहा पाएर पद्मोदय नामबाट स्कुलका लागि स्वीकृति पाएका ईश्वरराज अर्याललगायत सात जना व्यक्तिहरू त्यतिबेलाका श्री ३ महाराज पद्मशमशेर बस्ने ठाउँ विशालनगर गई स्कुललाई घर बनाउने जग्गा पाऊँ भन्दै बिन्ती गरेका थिए । यद्यपि यो स्कुलको प्रस्तावित नामचाहिँ नेपाल हाइस्कुल थियो । यस स्कुलले त्यो बेला पानी जमेको एक गहिरो खाल्डो पाएको थियो, जसमा अहिलेको पद्मोदय स्कुलको अधिकांश भाग खडा भएको छ । यसरी शासकको नाम र निगाहबाट केही स्कुलले त्यो बेला जमिन पाएका थिए, तर सबै स्कुलको हकमा यो लागू हुँदैनथ्यो । नवजागरणका लहरहरू उर्लिरहेको त्यो बेलामा अन्य गैरहजुरियाहरू, शिक्षित युवकहरू पनि स्कुल खोल्न सक्रिय थिए । प्रजातन्त्र ल्याउने क्रान्तितिर झुकाव भएकाहरूले सरकारी गुप्तचरसँग लुकीलुकी घर घरमा स्कुल खोलेको बुझिन्छ । प्रभात स्कुलका दिव्यरत्न तुलाधरका अनुसार, टोलैपिच्छे खोलिएका स्कुलहरू प्रकटमा आउन उकुसमुकुस थिए, कतिपयले त स्वीकृति पाउन दरखास्त दिई पर्खेका थिए । स्वतन्त्रता पर्खेर बसेका उनीहरूले प्रजातन्त्र आउला अनि केही त होला भन्ने आशा राखेको बुझिन्छ । एउटै टोलमा धेरै स्कुल खोलिएकाले त्यसलाई मिलान गरी नयाँ स्कुल खोल्ने अभ्यास पनि त्यति बेला गरिएको थियो । जस्तो काठमाडौंको हनुमानढोकाभन्दा उत्तरमा रहेका न्हैकन्तला, नघल, किलाघल र भेँडासिंका विभिन्न घर, चोकमा जागरुक नवयुवकहरूले चलाएका स्कुललाई एकीकृत गरी २००२ सालमा शान्तिनिकुञ्ज स्कुल खोलिएको थियो । शान्तिनिकुञ्जका शिक्षकहरू प्रजातन्त्र ल्याउन क्रान्तिमा लागेकाले यसलाई मानिसहरूले क्रान्तिनिकुञ्ज पनि भन्थे । २००७ सालको क्रान्तिमा सहयोगी बनेका यसप्रकारका स्कुलहरूको राजनीतिक पृष्ठभूमिले गर्दा तत्कालै शासकबाट चन्दा र भूमि निगाह पाउने सम्भावना थिएन । तैपनि प्रजातन्त्रोत्तर समयमा केही पाइएला कि भन्ने आशा यिनीहरूमा थियो ।क्रान्तिपूर्वको समयमा विभिन्न ठाउँमा खोलिएका नयाँ संस्थाको सम्पत्तिको रूपमा आफ्नै घर जमिन हुने कुरा दुर्लभ थियो । स्कुल खोल्न जाँगर देखाउनेहरूले उनकै घर, छिँडी, चोटामा स्कुल खोलेका थिए । उनीहरू आफैं धसिएर पढाउँथे वा निःशुल्क पढाइदिने मास्टर खोजिन्थ्यो । त्यतिबेला उनीहरूको सार्वजनिक सम्पत्तिमा पहुँच पनि थिएन र अर्थाभाव थियो । प्रजातन्त्र घोषणा नभएको, तर मिर्मिरेको समयमा पनि विद्यार्थीको संख्या बढ्दै जाँदा इष्टमित्रका घर, व्यायामशाला, १९९० सालमा भूकम्प गएपछि बनाइएका टहरा, साहुका घर, घर नजिकैका पाटी, मन्दिरको भजनपाटी, पौवा, मन्दिरका पेटी, बौद्ध विहारको दलान, शासक परिवारका घर, बयलखाना वा घोडातबेला, आदिमा घुम्दै फिर्दै स्कुल चलेका देखिन्छन् । त्यो बेला स्कुलका लागि जग्गाको खोजी त हुन्थ्यो तापनि धेरै स्कुलले जमिन पाउन सकेका थिएनन् । निगाहाबिना जग्गा पाइन्नथ्यो । यस्तो अर्थाभावको समयमा पायक परेको ठाउँमा जग्गा किन्न सक्दैनथे, जग्गा माग्नु र भाडामा बस्नुको विकल्प थिएन । प्रजातन्त्रको घोषणा भएपछि स्कुलहरू पनि प्रकटमा आए । विद्यार्थी संख्या पनि पहिलेभन्दा ह्वात्तै बढ्यो । त्यसपछि आफ्नो घर छिँडीमा पढाइरहेका मानिसहरूले स्कुलका लागि जग्गा खोज्न र स्थायी घर खोज्न थाले । त्यो बेला धेरै जग्गाहरूको स्वामित्व शासक परिवार, साहु र जमिनदारसँग हुने हुनाले संघसंस्था खोल्ने उत्साही, सक्रिय वा होनाहार वा जागरुक युवकहरूले आफू नजिक रहेका भूस्वामीहरूसँग संस्थाका लागि विनयपूर्वक जग्गा र पैसा माग्दै गए । घर, भजनपाटी इत्यादिले थाम्न नसकेपछि नजिकै रहेका सार्वजनिक जग्गामा फोहोर र घाँसका झाडी सफा गर्दै स्कुलका लागि भूमि तयार गरिँदै गयो । त्यसपछि संस्थापकहरूले एकअर्कासँग पैसा उठाएर घरटहरा बनाएका पनि उदाहरण छन् । जस्तो, हनुमानढोकाबाट उत्तरमा रहेको न्ह्योखाको कन्या मन्दिर स्कुलका नारायणबहादुर श्रेष्ठ स्कुलको एक स्मारिकामा लेख्छन्, छिँडीबाट २०१० सालमा इखापोखरीको मैदानमा सर्दो फोहोरमैलाहरू सफा गरी त्यहीँ पढाउन थालियो । केही समयपछि आआफ्नो गहनाहरू बेचबिखन गरेर सानो टहरो बनायौँ । प्रजातन्त्र आएपछिको समयमा स्कुलहरूले बिनासंकोच खुलेरै जमिन माग्न थाले । यसका लागि पूर्वराणा शासकहरूले प्रयोग गरेर छाडेका जमिनहरू धेरैको आँखामा पर्दै गए । जस्तो राणाकालीन समयमा विभिन्न दरबार बनाउन इँटा, काठ ओसार्न चाहिने राँगाहरू राख्ने ठाउँ, जसलाई बयलखाना भनेर चिनिन्थ्यो । राणा शासनको अवसानपछि ती बयलखाना निष्क्रिय हुँदै गएका थिए । त्यसैगरी तिनै गाडा तान्ने राँगाहरू डुबुल्की मार्ने आहालपोखरी पनि खाली हुँदै गए । इँटागोदाम, काठगोदाम पनि खाली हुँदै गए । हात्तिसार, सिकारी कुकुर राख्ने कुत्ताखाना आदि ठाउँ खाली हुँदै गए । जहाँजहाँ ठाउँ खाली हुँदै गए वा निष्क्रिय भए तिनलाई अर्को ठाउँमा सारेर नयाँ खुलेका शिक्षालयका लागि जग्गा माग्ने र पाउने क्रम चलिरह्यो । अहिले लैनचौरमा भएको स्कुल शान्ति विद्यागृह (शान्तिनिकुञ्ज होइन) ले २००८ सालमा बयलखाना भएको ठाउँ पाएको थियो । ती बयलखानामा रहने राँगाहरूले राणा दरबारका लागि काठका मुढा ओसार्ने काम गर्थे । लैनचौरको बयलखाना नजिकै काठ गोदाम पनि थियो । शान्ति विद्यागृहको एक स्मारिकामा छत्रविक्रम शाहले लेखेअनुसार, त्यो गोदामको केही जमिन र बयलखानाका राँगाहरू डुबुल्की मार्ने आहाल पोखरी अमृत साइन्स कलेजले मागेर पाएको थियो । लैनचौरकै शान्ति विद्यागृहमा विद्यार्थीको चाप बढ्दै जाँदा स्कुल पछाडिको जग्गा, जहाँ सिकारी कुकुर राख्ने कुत्ताखाना थियो, त्यो जग्गा तत्कालीन नेपाली सेनाका जर्नेल श्री रङ्गविक्रम शाहको सहयोगमा २०१३ सालमा सो स्कुलले पाएको थियो । यी बयलखाना र आहाल पोखरी, कुत्ताखाना राणाहरूको शासन सकिएपछि निष्क्रिय भएका थिए, जुन प्रजातन्त्रोत्तर समयमा खोलिएका विभिन्न संस्थाले मागेर पाएका थिए । राणा शासक परिवारसँग नजिक नहुने कतिपय मानिसहरूले आफ्नो टोलका साहुहरूलाई गुहारेर स्कुलका लागि जग्गा मागेका छन् । हनुमानढोकाबाट उत्तरमा रहेको नघल टोलको बौद्ध विहार नजिकै रहेको प्रभात मावि (स्थापना २००७) लाई साहु मानकाजी शाक्यले २०१६ सालमा ४ आना जग्गा दिएका थिए, २०२८ सालमा थप ४ आना किनिएको थियो । नघलका शाक्य बन्धुहरू र न्ह्योखा टोलका मानन्धर परिवारले गर्दा स्कुलले बास पाएको थियो र त्यसपछि स्कुल डेरा सराइको दुःखबाट मुक्त भएको थियो । प्रभात माविका प्रधानाध्यापक विद्यानन्द बज्राचार्य लेख्छन्, साहु मानकाजी शाक्यज्यूले विद्यालयलाई जग्गा प्रदान गर्नुभएबाट सास फेर्न सजिलो भएजस्तो महसुस गरियो । यस्तो मुक्तिको कथा अरू स्कुलको सन्दर्भमा पनि लागू हुन्छ । भुवनलाल प्रधान र विश्वरामभक्त माथेमाका अनुसार, २००२ सालमा खोलिएको शान्तिनिकुञ्ज स्कुललाई गणेशमान सिंहको अनुरोधमा तत्कालीन राजा त्रिभुवन शाहबाट २००९ सालमा मरुहिटीमुनि भगवतीबारीमा १७ रोपनी जग्गा निगाह भएको थियो । स्कुलको स्मारिकामा शेषराज दलीले उल्लेख गरेअनुसार, गणेशमानकै अनुरोधमा भारतीय दूतावासबाट आर्थिक सहयोग पाएपछि शान्तिनिकुञ्जले एकतले घर बनाएको थियो । टहरो बनाएपछि २०१० मा शान्तिनिकुञ्ज स्कुल खुला ठाउँमा बस्न गयो । यस स्कुलले २०१० सालमा चौर पाएपछि काँचो इँटा र बाँसले बारबेर गरेर टहरो पनि बनाएको थियो । त्यो बेला शान्तिनिकुञ्जका एक विद्यार्थी साफल्य अमात्य सम्झन्छन्, २०१० सालको कुरो हो । हाम्रो स्कुल मरुहिटी भगवतीबारीको ठूलो फाँटमा सर्यो । निकै ठूलो र खेल्नलाई पनि मनग्गे ठाउँ पुग्ने हुनाले हामी विद्यार्थीहरू पनि साह्रै रमाएका थियौँ ।द्वितीय विश्वयुद्धपछिको प्रभातीय समयमा खोलिएका पब्लिक स्कुलहरूले सुरुसुरुमा डेरा सरिरहनुपर्ने गरी अस्थायी जीवन बिताइरहेका थिए । प्रजातन्त्र आएपछि विद्यार्थी संख्या बढ्दै गएको हुनाले स्कुलहरू आफैं तत्काल चलिरहेको ठाउँभन्दा पर पुगेर भए पनि उनीहरूले घरजग्गाको व्यवस्थापन गरी स्थायित्व दिन खोजेजस्तो देखिन्छ । त्योबेला धेरै स्कुलसँग जमिन थिएन र भएकासँग पनि प्रशस्त जमिन थिएन, यद्यपि घरेलु स्कुलले जमिन पाउन थालेको मूलतः २००२ सालपछिको समयमा हो । २००७ सालवरिपरि टोलटोलमा बग्रेल्ती खोलिएका यी घरेलु स्कुल प्रजातन्त्र आएपछि अँध्यारो कोठाबाट खुला ठाउँमा आएको र सास फेर्न सजिलो भएजस्तो महसुस गरेको भने पनि केही स्कुलहरू साँघुरो ठाउँमै चलिरहेका थिए । त्यो प्रभातीय बेलाका केही पब्लिक स्कुलहरूले जसरीतसरी पाएका ती जमिनहरू कालान्तरमा कसरी र केका लागि प्रयोग भइरहेका होलान् ? यो प्रश्न सोचनीय छ ।"
'बसाइँ' लाई पनि उपन्यास भनी पढ्यौं,"पाँच दशकदेखि कथा, कविता, उपन्यास, निबन्ध र नाटकमा विशिष्ट उपस्थिति देखाउने राजव बीस वर्षयता अमेरिकामा छन् । र, नेपाली साहित्यलाई निरन्तर आख्यानका नयाँनयाँ पुस्तक दिइरहेका छन् । जहाँ जान्छन्, त्यही समाजको सामाजिक संवेदनालाई कथ्य बनाउँछन् । आफ्नो भोगाइसँग मिसिएको समाजको सूक्ष्म पर्यवेक्षणलाई आख्यानका विविध उपकरण र प्रविधिले सुसज्जित तुल्याएर पाठकसम्म पुग्छन् । भर्खरै नेपालबाट दुस्साहसिक अवतारमा अमेरिका पुगेका नेपाली युवाका सपना र यथार्थको तीव्र घर्षणमा केन्द्रित उनको नयाँ उपन्यास काफ्काको काम सकियो प्रकाशित छ । यस अन्तर्वार्तामा उनले उपन्यासलाई एक सिंगो घर र कथालाई त्यसको मात्र एक कोठाका रुपमा परिभाषित गरे । उनको विचार छ, विश्व साहित्य जगत्ले स्विकारेको स्वरुपमा हाम्रा आख्यानहरु हुनु जरूरी छ ताकि तिनका अगाडि हाम्रो स्वरुपको उपस्थिति अप्राकृतिक, होचो र हास्यास्पद नहोस् । आख्यानकार राजवसँग दीपक सापकोटाले गरेको वार्ता : तपाईं निरन्तर आख्यान लेखिरहनुभएको छ । नेपाल, भारत र संसारभरिकै आख्यान पढिरहनुभएको छ । विश्व आख्यानको भूमिमा नेपाली आख्यान कहाँनिर उभिएको छ ? आधुनिक आख्यान लेखनमा हामीले कलम चलाउन थालेको नौ दशक पूरा हुँदै छ । यस अवधिमा गुरुप्रसाद मैनाली, पुष्करशमशेर, विश्वेश्वरप्रसाद कोइराला, गोठाले, विजय मल्ल, रमेश विकल, पोषण पाण्डे हुँदै आजका लेखकसम्म आइपुग्दा तीबाट अन्य मुलुकसँग दाँजिन सक्ने धेरै अब्बल सिर्जना भएका छन् । यो मैले कथाको लेखन सन्दर्भमा मात्र भन्न खोजेको हुँ । किनभने कथाको तुलनामा हामीसँग संख्यामा पनि र स्तरमा पनि ओजपूर्ण उपन्यास कम छन् । नवीन अन्वेषण, यथार्थलाई खोतल्ने औजार र शिल्पमा हाम्रा आख्यान अझ राम्रा हुन सकेका छैनन् । यथार्थभित्र लुकेको सत्यलाई पर्गेल्न हामीले आफ्नै किसिमका उपकरण (टुल्स) र त्यसको प्रयोगको सीप अझ प्रखर रूपमा देखाउन बाँकी नै छ । कतिपय लेखकले कथालाई नै तन्काएर उपन्यास बनाएका उदाहरण छन् । कथा र उपन्यासको भेद के हो ? यी दुईबीचको भेद शब्द संख्या मात्रै हो कि अरू पनि केही छ ?तन्काएर लेखिएको कथा लामो कथा बन्ला, तर उपन्यास बन्दैन । उपन्यास र कथाका आआफ्ना विधागत सीमा र मर्यादा छन् । नचाहेर पनि तिनको रूपविधानलाई मान्न जरुरी छ । कुनै समय हामीले बसाइँ लाई पनि उपन्यास भनेर पढ्यौं, त्यसमा केही औपन्यासिक तत्त्व छ भनेर मान्यौं, अनि त्यसलाई उपन्यासको लघु स्वरूपमा राख्यौं । अब आएर त्यही स्वरूप र फैलावटको आख्यानलाई उपन्यास भन्न हिच्किचाउनुपर्छ । विश्व साहित्य जगत्ले स्विकारेको स्वरूपमा हाम्रा आख्यान हुनु जरुरी छ ताकि तिनका अगाडि हाम्रो स्वरूपको उपस्थिति अप्राकृतिक, होचो र हास्यास्पद नहोस् । आफ्नो आँतमा हजारौं शब्द बोकेर उपन्यास असीमित कुद्न सक्छ । तर, कथाले उपन्यासझैं मनलाग्दी कुद्न, उफ्रन पाउँदैन । यस तथ्यमा कथा आफ्नो स्वरूपमा खुम्चने र उपन्यास फुक्ने विधा हो । उपन्यासलाई स्वरूप अनुसारले लघुउपन्यास र उपन्यासमा वर्गित गर्न सकिन्छ । आर्किटेक्टको भाषामा भन्दा कथा घरको एउटा कोठा हो भने उपन्यास सिंगै घर हो । सिंगो घर र त्यसको एउटा कोठाबीच जत्ति फरक हुन्छ कथा र उपन्यासबीच त्यही किसिमको अन्तर हुन्छ । भिक्षु, गोठाले, बीपी, रमेश विकल, पारिजातदेखि पछिल्लो छिमलको नेपाली आख्यानलाई हेर्ने हो भने यसको स्तर खुम्चिँदै गएझैं लाग्छ । के यो खुम्चिएकै हो ? समकालीन आख्यानलाई इंगित गर्ने कोसिसको सन्दर्भमा तपाईंको मनमा यस्तो प्रश्न जागेको होला । यो घच्घच्याउने प्रश्न हो । तर, के बुझ्नुस् भने आजका आख्यानकार आफ्ना पूर्वज आख्यानकारभन्दा स्तर र प्रयोगमा धेरै अगाडि बढिसकेका छन् । बजारलाई लक्ष्य गरेर बिकाउ ध्येयले लेखिने आख्यानका स्तरको चिन्ता नगरे हुन्छ । तपाईं हाम्रो चिन्ता साहित्यिक उपन्यासबारे हो । एक वर्षमा मुस्किलले पाँच, छवटा साहित्यिक उपन्यास निस्कन्छन् । आजभन्दा तीन, चार दशकअघिको दाँजोमा यस संख्यालाई पनि धेरै मान्नुपर्छ । यी संख्यामा पनि दुईवटा मात्रै स्तरीय र प्रखर उपन्यास देखियो भने खुसी मनाउनुपर्छ । स्तर कायम गर्न अन्वेषण, मिहिनेत, धैर्य र अध्ययनको आवश्यकता पर्छ । कुनै कृतिमा रातारात स्तर आएको हुँदैन । माधवी, सुम्निमा, अलिखित, खैरेनीघाट, अविरल बग्दछ इन्द्रावती, पर्खालभित्र र बाहिर, तोरीबारी, बाटा र सपनाहरू, अलिखित, प्रेतकल्प, लू, रणहार लगायत उपन्यासको स्तर रातारात बनेको होइन । यसपछाडि त्यस कृतिका लेखकको काफी समय अध्ययन, अनुसन्धान, प्रचुर लेखनश्रममा बितेको छ । संसारभरिकै आख्यान खुम्चिँदै गएको हो कि ? नत्र 'अन्ना कारेनिना वा 'वार एन्ड पिस अथवा 'उजेनी ग्रान्दे र पछिल्लो अवधिको 'वन हन्ड्रेड इयर्स जस्ता कृति आज किन सिर्जना भएनन् ?बिलकुल होइन । यो निवृत्त हुने बेलाको थाकिसकेको बूढो शिक्षकको जस्तै कुरो भयो । स्वभावतः पहिलेको दाँजोमा आज हरेक देशको आख्यान लेखनको स्तर र संख्या माथि उठेको र बढेको छ । त्यसकारण गाब्रियल गार्सिया मार्खेजको वन हन्ड्रेड इयर्स अफ सोलिच्युड, लभ इन द टाइम अफ कलेरा, द अटम अफ प्याट्रियार्क स्तरका उपन्यास किन लेखिएन भन्ने प्रश्न नउठ्नुपर्ने हो । यता केही वर्षमा रोबर्टो ब्लानो, पल अस्टर, सलमान रुस्दी, ओह्रान पामुक, जोनाथन ह्र्यान्जेन, हारुकी मुराकामी, काजुकी इस्वरगो, कोल्सन ह्वाइटहेड आदि अनेक लेखकका एक से एक उपन्यास हाम्रा सामुन्ने आइरहेका छन् । पछिल्लो समयको नेपाली आख्यान र समग्र साहित्य नै लोकप्रियतामुखी हुँदै गएको देखिन्छ । लेखकमा तत्काल चर्चित भइहाल्ने र बिक्री हुने लोभ अचाक्ली देखिन्छ । यसले नेपाली साहित्यमा कस्तो प्रभाव पार्ने देख्नुभएको छ ?स्तरीय भएर लोकप्रिय हुनु वा त्यस्तो हुने कोसिस गर्नुमा म कुनै खराबी देख्दिनँ । असल कृतिले अत्यधिक बिक्री होस् भन्ने चाह राख्नु जायज हुन्छ । तर, कृतिको तौलभन्दा चर्चा र बिकाउ हुने कोसिसमा अनेक स्टन्ट गर्नु खराब हो । यसले सुरुमा माछोमाछो पछि हुँदा भ्यागुतो देखिने उखान चरितार्थ गर्छ । यस्तो शैलीले लेखकको व्यक्तित्वको भविष्य र विश्वसनीयतालाई जोखिममा पार्छ । सस्तो लोकप्रियता तात्कालिक हुन्छ, गम्भीरताले दीर्घजीवन प्राप्त गर्छ । धेरै बाँच्नु र च्याउझैं छिट्टै उम्रनु र सड्नुमा फरक हुन्छ । यो नबिर्सौं । तपाईं काठमाडौंको मरुटोलमा जन्मेहुर्केको मान्छे । तर, तपाईंको आख्यान तराईमधेसदेखि अमेरिकी समाजसम्म फैलिएको छ । यसरी बिलकुल नयाँ भूमिको जनजीवनमाथि आख्यान लेख्न कुन विषयमा ध्यान पुर्याउनु जरुरी छ ?लेखन कथ्यमाथिको दृष्टिकोण र संवेदनात्मक कलाचेतले डोरिएको हुन्छ । दृष्टिकोण र संवेदनात्मक चेत भएन भने आफ्नो कथ्यको ठीक पहिचान गर्न सकिन्न । यस्तो पहिचान आफू बाँचेको जीवनको परिवेश र भोगाइबाट मात्र सम्भव हुन्छ । यसमा कल्पनाले केही गर्न सक्दैन । कल्पना कथ्य विस्तारको सहायक हुन सक्छ, सम्पूर्ण हुन सक्दैन । कल्पना कथ्यलाई बाटो लाउने कुरो मात्र हो । मुख्य कुरो भोगाइ, दृष्टिकोण र संवेदनात्मक तीव्रता नै हो । हेर्नुस्, म काठमाडौंको मरुटोलमा जन्मेको त अवश्य हुँ, तर मलाई काठमाडौं सहरले मात्र होइन यसको काँठ डाँछीले र मधेसको बन्जरिया गाउँले पनि हुर्काएका हुन् । मामाघर नुवाकोटको खानी गाउँले पनि मलाई हुर्कायो । मेरो हुर्काइमा यी परिवेशको गहिरो भूमिका छ । पुर्ख्यौली बसाइ र हाल आफ्नो चाहले अमेरिका बसाइकै कारण मेरा लागि यो सम्भव भएको हो । नेवारीभोजपुरी दुवै मेरा प्रिय भाषा हुन् । थोरबहुत यी भाषा बोल्छु, बुझ्छु । यी दुवै भाषामा हुर्किएको, बढेको हुँ । त्यसैले आख्यानमा काठमाडौंको गल्ली, काँठ र मधेसको गाउँ, तिनका भाषा र अमेरिकी परिवेश सहज रूपमा प्रकट हुन पायो । म आफ्नो परिवेशविमुख हुने लेखक होइन । सुरुदेखि नै परिवेशको इमानदारी र वर्गीय चेत मेरो लेखनमा रहन थालेको हो । आख्यानका लागि पछिल्लो समय दक्षिण अमेरिका र अफ्रिका सबैभन्दा उर्वर भूमि मानिएका छन् । तपाईंको विचारमा त्यहाँका आख्यान यति उर्वर हुनुमा कुन खास खास तत्त्वले भूमिका खेलेका होलान् ?शिक्षा र आर्थिक रूपले समुन्नत भएरै साहित्य उर्वर हुने हो । गरिबी, अशिक्षा, रोग, भोक र औपनिवेशिक दासत्वको मार झेलिरहेको मुलुकमा साहित्यको दर्जा धेरै तल हुन्छ । त्यसको प्राथमिकतामा अन्न, पानी, औषधिमुलोहरू पर्छन् । कथा, कविता, उपन्यास त्यसको पठन प्राथमिकतामा कम पर्छन् । तर, यस्तो विषम स्थितिमा बाँचेको समाजभित्र आफ्ना पीडाको अभिव्यक्तिका लागि छटपटाइरहेका लेखक कवि, कलाकार थुप्रै हुन्छन् । कथ्यको सन्दर्भमा भन्ने हो भने जति पीडा र यन्त्रणा लेखकले भोगेदेखेको हुन्छ उसको अभिव्यक्ति त्यत्तिकै मार्मिक र तीक्ष्ण हुन्छ । दक्षिण अमेरिकी र अफ्रिकी मुलुकहरू प्रायःले उपनिवेशको दासत्व भोगेका छन् । ती सबै मुलुक एक समयका बेलायत, जर्मनी, स्पेन, फ्रान्सजस्ता विस्तारवादी देशका उपनिवेश हुन् । तिनको घरेलु भाषा पनि अंग्रेजी, फ्रेन्च, जर्मन, स्पेनिस हुन पुग्यो । अहिले सबै ल्याटिन अमेरिकीहरूको मातृभाषा स्पानिस भएको छ । त्यस्तै कतिपय अफ्रिकी मुलुकका प्रमुख भाषा अंग्रेजी, फ्रेन्च, जर्मन र पोर्चुगिज भएको छ । स्वभावतः तिनको अभिव्यक्तिको माध्यम पनि औपनवेशिक दासत्वले लादेको अंग्रेजीजस्ता भाषा नै हुन पुगे । ती भाषाले गर्दा तिनको लेखाइ विश्वभर फैलने मौका पायो । र, तिनलाई हामीले देख्न, पढ्न सक्यौं । त्यसैले त्यताको लेखाइ उर्वर देखियो । स्वाहिली, क्रोयलजस्ता आआफ्ना मातृभाषामा लेख्ने अवश्य थुप्रै राम्रा अफ्रिकी आख्यानकार छन् । तर, भाषाकै कारण ती विश्व पाठकको पहुँचमा पुग्दैनन् । पुगे पनि अनुवादको माध्यमले एकदम ढिलो पुग्छन् । वोल सोयन्का, न्गुगिवा तियाङ्गो, अब्दुल रजाक गुह्रान, बेन ओकरी, नुरुद्दिन फराह, अबी डारे, चिमामान्डा गोजी अदिची यी सब अंग्रेजीमा लेख्छन् । त्यसकारण ती छिट्टै चिनिए । उन्नत देशका भाषाहरूमा लेख्ने भएकाले तिनको प्रचारप्रसार र पाठक संख्या विश्वव्यापी हुन पुग्यो । वास्तवमा औपनिवेशिक दासताबाट मुक्त भएपछि ती कतिपयले औपनिवेशिक समयको अत्याचार, दमन र दासत्वमाथि खुलेर लेख्न थाले । तिनका आख्यानलाई तिनैका आक्रान्ता देशहरूले प्रशंसा गर्न थाले । र, पुरस्कृत पनि गर्न थाले । उत्तरऔपनवेशिक लेखनको यो एउटा विडम्बना नै हो । संसारकै सर्वश्रेष्ठ आख्यानकार तपाईंको नजरमा को हुन् ? संसारकै सर्वश्रेष्ठ आख्यान कृति कुन होला ?साहित्यमा यो सर्वश्रेष्ठ भन्ने भद्दा शब्द हो । त्यसकारण अब यसको प्रयोग नगरौं । हाम्रा लागि गोर्की, टल्सटय, दस्तोबस्की, तुर्गनेभ, चार्ल्स डिकेन्सन, गुस्ताव फ्लुबर्ट, फ्य्रान्ज काफ्का, जेम्स ज्वाएस, डीएच लरेन्स, भर्जिनिया वुल्फ, राल्फ एलिसन, गार्बियल गार्सिया मार्खेज, हारुकी मुराकामी, सलमान रुस्दी, मारियो भर्गिस लोसा, पल अस्टर, रोबर्टो ब्लानो, कोरम्याक म्याकार्थी आदि अनेक श्रेष्ठ छन् । यिनको मदर, वार एन्ड पिस, अन्ना कारेनिना, फस्ट लभ, द ब्रदर्स कारमाजोभ, क्राइम एन्ड पनिस्मेन्ट, आवर म्युचुवल फ्रेन्ड, म्याडम बोभरी, प्राइड एन्ड प्रिजुडिस, मेटामर्फोसिस, ट्रायल, अमेरिका, युलिसिस, ओमन इन लभ, रेन्बो, द लाइट हाउस, इन्भिजिवल, वान हन्ड्रेड इयर्स अफ सोलिच्युड, द अटम अफ पाट्रिआर्क, वाइल्ड सिप चेज, मिडनाइट्स चिल्ड्रेन, फिस्ट अफ गोट्स, ४३२१, द न्युयोर्क ट्रिलोजी, स्याभेज डिडेक्टिभ, ब्लड मेरिडेन पढ्दा राम्रो । छनोट आआफ्नो हुन्छ । अनि नेपालका सर्वश्रेष्ठ आख्यानकार र सर्वश्रेष्ठ आख्यान कृति ?हाम्रा अग्रज आदरणीयहरू गुरुप्रसाद मैनाली, पुष्करशमशेर, भवानी भिक्षु, विश्वेश्वरप्रसाद कोइराला, हृदयचन्द्रसिंह प्रधान, दौलतविक्रम बिष्ट, मदनमणि दीक्षित, रमेश विकल, पारिजात, धच गोतामे, परशु प्रधान, ध्रुवचन्द्र गौतम, जगदीश घिमिरे, भाउपन्थी, मनु ब्राजाकी आदिका कथा उपन्यास पढ्न जरुरी मान्छु । कालजयी उपन्यास मान्नुपर्ने आगत, सुम्निमा, मोदिआइन, एक चिहान, ज्योति ज्योति महाज्योति, माधवी, अविरल बग्दछ इन्द्रावती, शिरीषको फूल, घामका पाइलाहरू, लिलाम, साविती पढ्नु जरुरी छ । हाल लेखिरहेका पुरानो र नयाँ पुस्ताका नारायण ढकाल र उनको प्रेतकल्प, गोविन्दराज भट्टराई र उनको मुगलान, नयनराज पाण्डे र उनको लू, सरुभक्त र उनको चुली, कृष्ण धरावासी र उनको राधा, नारायण वाग्ले र उनको पल्पसा क्याफे, राजन मुकारुङको दमिनी भीर, योगेश राजको रणहार, बुद्धिसागरको कर्नाली ब्लूज र बसन्त बस्नेतको महाभारा पढौं । नेपाली आख्यानका आशाका झिल्काहरू केही छन् कि ? कथा र उपन्यासमा नयाँ पुस्ताबाट के अपेक्षा गर्न सकिन्छ ? तिनले कुन कुरामा ध्यान दिनु जरुरी छ ?अहिले धेरै राम्रा युवा लेखक प्रकाशनमा आइरहेका छन् । यो क्रम बढिरहेको छ । यो एकदम सुखद पक्ष हो । विशेषतः हरेक युगको लेखकले आफ्ना अग्रजहरू पढ्ने जाँगर लगाउनु पर्छ । र, आफ्नो छुट्टै बाटो पहिल्याउनुपर्छ । आफ्नो परम्परा र अग्रजलाई बुझे आफूले के नयाँ गर्ने, कसरी नयाँ हुने भन्ने ज्ञान स्वतः खुल्छ । अन्धकूपको आत्मश्लाघायुक्त भ्रमबाट मुक्त हुइन्छ । यसको फल नेपाली साहित्यले नवीन योगदान पाउँछ । ॅकाफ्काको काम सकियो मा यथार्थ र फ्यान्टासीलाई घोलघाल गर्नुभएको छ । फ्रान्ज काफ्काको 'मेटामर्फोसिस को मान्छेबाट अजंगको कीरामा रूपान्तरित ग्रेगर साम्सालाई पात्र बनाउनुभएको छ । र, सँगै काफ्का पनि पात्र छन् । यसमा कुन फ्यान्टासी, कुन यथार्थ कसरी छुट्याउने होला ?यथार्थ र फ्यान्टासीको सम्मिश्रणमै लेखेको हुँ यो उपन्यास । यसमा काफ्का र ग्रेगर साम्साको उपस्थिति अनि यसका प्रमुख पात्र रामदुलार भेडिहर र पर्वतरमण उपाध्याय पौडेल नेपालदेखि अमेरिकासम्म साङ्लो कायामा रहुन्जेलसम्मको अवस्थितिको सम्पूर्ण बयान फ्यान्टासीमै छ । यस अवधिको बीचबीचमा यथार्थ स्थितिहरूको प्रवेश पनि भइरहन्छ । विशेषतः उपन्यासमा फ्यान्टासी र यथार्थको आहोरदोहोर चलिरहन्छ । यसमा वर्णन गरिएका नेपाल, अमेरिका र मेक्सिकोका अधिकांश लोकेल वास्तविक छन् । केही लोकेल वास्तविकतासँग मेल खाने यथार्थ बयानमा छन् । कतिपय लोकेल फ्यान्टासीका छन् । कवि हरिशरण परियारको कविताकिताब 'कैंची को विमोचनमा लेखक आहुतिले भनेका थिए, 'विदेश बस्नु नेपाली समाजबाट कट्दै जानु, स्मृतिबाट विस्मृत हुँदै जानु हो । असाध्यै कम राम्रा लेखकले मात्रै विदेश बसेर आफ्नो ज्यान जोगाएका छन् । तिनलाई म राम्रो सिर्जना गरेको भन्दिनँ, ज्यान जोगाएको भन्छु । धेरै उन्नत स्तरको कलाचेतना भएका लेखक हुनुहुन्छ राजव । तर, विदेश पलायनमा उहाँ ज्यान जोगाउने काम मात्रै गरिरहनुभएको छ । खुलस्त भनिदिनुस् त के तपाईंले अमेरिका बसेर 'ज्यान जोगाउने काम मात्र गरिरहनुभएको हो ?मानिसका अरू धेरै किसिमका ज्यान हुन्छन् । ती सबको जोडमा मानिस जीवन्त हुन्छ । मानिससँग वैचारिक ज्यान हुन्छ । राजनीतिक ज्यान हुन्छ । सांस्कृतिक ज्यान हुन्छ । साहित्यिक ज्यान हुन्छ । ऊ जहाँजहाँ जान्छ, आफ्ना यी सब ज्यानहरूका साथ पुगेको हुन्छ । ती ज्यानमध्ये आहुतिजीले साहित्यिक र वैचारिक ज्यानको सन्दर्भमा त्यसो भन्नुभएको हो भने ठीक भन्नुभयो । किनभने अमेरिका आएर मैले आफ्नो वैचारिक र साहित्यिक ज्यानलाई बिसाएको, सेलाएको छैन । यहाँ आएर मेरो साहित्यिक ज्यान अझ बलियो, दरिलो भएको छ । नेपालका सरकारी स्तरका पद पुरस्कारको महामारी र आक्रमणबाट जोगिएको छु । कतिपय कट्टर प्रतिबद्ध भनिनेहरूको वैचारिकता सरकारी पुरस्कार र पदले घायल भएको देख्दै नै छु । म त्यस्तो घायल हुनबाट जोगिएको छु । यस अर्थमा ठीक भन्नुभयो आहुतिजीले । उहाँ पनि अहिलेसम्म त्यस्तो सरकारी पदपुरस्कारबाट घायल हुनुभएको मैले सुनेपढेको छैन । उहाँ सरकारी पुरस्कारपदले भत्किनुभएको भए पनि मलाई भन्नु केही छैन । आफनो इच्छा र छनोटमा मान्छे स्वतन्त्र हुन्छ । यस सन्दर्भमा लेखक कविहरू पनि अपवादमा पर्दैनन् ।बहस भइरहने एउटा प्रश्न सोधौं लेखक सत्तापक्ष हुनुपर्छ कि सत्ताविरोधी ? लेखक विपक्षमै बस्नुपर्ने परिभाषाको प्राणी हो । विपक्षको उच्चासनबाहेक लेखकको लागि कुनै अर्को बेइमानीको होचो आसन बनेको छैन । शासकीय अन्याय, अत्याचार, दमन, सामाजिक विभेद, शोषणको विरुद्धमा बोल्नु, लेख्नु लेखक हुनुको पहिलो सर्त र अपेक्षा हो । सत्ताको पक्षधर हुनुबित्तिकै उसको लेखकीय प्रतिबद्धता र इमानदारी झ्वाइँ हुन्छ । पदमा साटिएपछि उसले आफ्ना अभीष्टहरू पूरा त गर्ला, तर ऊ लेखक हुनुको गरिमाबाट च्युत हुन्छ नै । विशेषतः उसले पाठकहरूको विश्वास गुमाउँछ । पाठकको आत्माबाट उसप्रति रहेको सम्मानको आत्मा उड्छ । लेखकको आफ्नै सत्ता हुन्छ । उसको त्यो सत्ताको नाम विपक्ष नै हो । आफ्नो यस सत्ताबाट च्युत भएपछि ऊ बकबास लेख्न थाल्छ । इमानदार लेखक खिच्चाझैं सत्ताको घर दैलो ढुक्दैन ।भर्खरै कुरा गरियो 'काफ्काको काम सकियो मा लगभग शताब्दीअघि संसारबाट बिदा भइसकेका काफ्का र उनको 'मेटामर्फोसिस को ग्रेगर साम्सा उर्फ कीरा पात्र छन् । समीक्षक भन्छन् यो समयका धेरै आख्यानमा मान्छे छैनन् र तिनको जीवनभित्र प्रवेश गरिएको छैन । कतै अहिले आख्यान विघटन भइरहेको त छैन ? हेर्नुस् मेरो आजसम्मको लेखनको केन्द्रमा क्रूरताबीच यातना सहेर बाँच्न विवश समाजका बन्चित र शोषित पात्रहरू नै छन् । सुरुसुरुका मेरा कथाहरू रोलर, छ मन धानको संकेत, समय पीडा, हाफ क्याबी, क्रूर गद्य र त्यसपछिका वा हाल अमेरिकी परिवेशमा लेखिएका कथा पढ्नुस्, तिनमा अनेक परिस्थितिले सताइएका मानिसकै पीडा र सास्ती पाउनुहुनेछ । मेरो प्रतिबद्धता समाजका प्रताडित मानिसहरूको संघर्ष र पीडा खोतल्नु र तिनको पक्षमा प्रतिरोध गर्नु हो । काफ्काको काम सकियो मा पनि यो समयको क्रूरताले विचलित आजको मानिसका संघर्ष र यातना नै छ । त्यसका मुख्य पात्रहरू रामदुलार भेडिहर र पर्वतरमण उपाध्याय पौडेल व्यवस्थाको क्रूरताले बेरोजगारीको बिचल्लीमा परेर जुनसुकै रूपमा पनि पलायन हुन बाध्य यो समयका प्रतिनिधि पात्र हुन् । काफ्का, ग्रेगोर साम्सा र फ्यान्टासीलाई तिनका पीडा, यातना, विवशता, साहस र हतास महत्त्वाकांक्षा देखाउने टुल्स बनाएको हुँ ।"
बदलिँदो पोसाकका साक्षी,"रुकुमपूर्वको सदरमुकाम रुकुमकोटबाट पूर्वतिर आधा घण्टा पैदल हिँडेपछि पुगिन्छ कमल दह । दहको सिरान रुमालबारामै जस्तापाताले बनेको एउटा घर । त्यहीँ छन् मेसिन खटखट पार्दै कपडा सिलाइरहेका ८३ वर्षीय हरि दमाई । २००६ सालदेखि कपडा सिलाइरहेका हरिसँग रुकुमकोटवासीको बदलिँदो पोसाकको चित्र मात्रै छैन, सिंगो समयको साक्षी बस्दाका कथा पनि छन् । मेसिन नहुँदा घरघर डुलेर हातैले खुटेर सिलाएको देखि काँधमा हाते मेसिन बोकेर गाउँ चहार्दै कपडा सीएसम्मका अनुभव छन् हरिसँग । सिस्ने गाउँपालिका५ को टहरोमा सिलाइकटाइ मेसिन राखेर कपडा सिलाउन थालेको सात वर्ष मात्रै भयो । घरघर पुगेर विष्टका कपडा सिलाइदिने र ज्यालामा मौसमअनुसार उब्जिने मकै, गहुँ, धानलगायत अन्न बुझ्ने खलो प्रथा धानेर दशकौं गुजारे । त्यतिबेला खलो प्रथाको नियमअनुसार, गहुँ पाक्दा १ देखि ५ पाथीसम्म गहुँ, धान पाक्दा ५ देखि १० पाथीसम्म धान र मकै पाक्दा २ डोकासम्म मकैका घोगा ज्याला पाउँथे । यही कमाइका भरमा उनले १२ जनाको परिवार पालेका थिए ।कपडा सिलाएको ज्याला नगदै बुझ्न उनले उमेरको ६४ वर्षसम्म कुर्नुपर्यो । २०५९ सालमा उनी घर छाडेर तत्कालीन सीमा गाविसको झुम्लाबाङमा डेरा लिएर बस्न थाले । विष्टहरूलाई छाडेर टाढा गएपछि मात्रै उनले कामको बदला नगद ज्याला बुझ्न थाले । झुल्के घामदेखि साँझसम्मै कल (लुगा सिउने मेसिन) सँगै हुन्छन् उनी । विश्वासको धागो समातेर आफूकहाँ आएका सेवाग्राहीको कपडा सिलाएर समयमै भ्याउने चटारोले सताइराख्छ । हरिका अनुसार, गाउँमा उनीसँगै कपडा सिलाउने परम्परागत पेसा अँगाल्ने चार जना थिए । तीन जना थलिएर काम छाडिसके । तर, उनलाई भने शरीरले साथ दिइरहेकै छ । कल र कैंचीको आवाज उस्तै छ, बदलिएको छ केवल उनले सिलाउने लुगाका डिजाइन् । उनले कपडा सिलाउन सुरु गर्दा गाउँका सबैजसो पुरुष जीउमा भोटो लाउँथे, बाहिरपट्टि स्टकोट । कम्मरमा डोरी बाँधेर एउटा कपडाको कन्दनी बनाउँथे । महिलाले चौबन्दी चोली र गुन्यु नै लाउँथे । हरिले सिलाउने कपडा चौबन्दी चोलीदेखि स्टकोट, भोटो सुरुवाल मात्रै हुन्थे । तर, हिजोआज उनी पाइन्टकमिजदेखि ब्लाउजकुर्तासम्म सिलाउँछन् । भन्छन्, एउटै कपडा लगाएर मान्छे वर्षदिन गुजार्थे । तर, अहिले त्यस्तो कहाँ हुनु । तर, अहिले ! दस वर्षको उमेरमै उनले कपडा सिलाउन थालिसकेका थिए । बाबु नन्दे दमाई विष्ट हरूको कपडा सिलाउन घरघरै जान्थे । बाबुको पछि लाग्दालाग्दै उनले कपडाको नापजाँच सिके, कैंची चलाउन सिके । र, ज्यानअनुसार कपडा सिलाउन सिके । बाबुको पालामा मेसिनले कपडा सिलाउने चलन कहाँ थियो र ! हातैले सियो खिपेर कपडा सिलाउने सीप बाबुबाटै सिके । उनको गाउँ र वरपरका सबै त्यतिबेला घ्यू बेच्न सीमावर्ती भारतसँग जोडिएको दाङको कोइलावासदेखि अहिलेको बुटवल भनिने बटौली र नेपालगन्जसम्म धाउँथे । उनी भने २० वर्षको उमेरमा ११ दिन हिँडेर सियो, धागो र कपडा किन्न कोइलावास पुगेका थिए । उनले १ सय ५० रुपैयाँमा हाते कल किने । हरिले भने, अनि त मेसिनले एकैछिनमा सिलाउने भइहाल्यो नि । हाते मेसिन काँधैमा बोकेर उनी विष्ट का घरघर पुग्थे । कपडा सिलाइ नसकिएका एकाध रात विष्टकै पिँढीमा बास बस्थे । २०६० सालपछि उनले खुट्टाले खटखट गर्दै चलाउन सकिने नयाँ मेसिन किने । भन्छन्, हाते मेसिनभन्दा खुट्टाले चलाउने मेसिनमा धेरै काम हुँदो रहेछ ।२०१२ सालतिर उनी एउटा चौबन्दी चोली सिलाएको ५० पैसा ज्याला थाप्थे । एकै दिन चारवटासम्म चोली सिलाएर २ रुपैयाँ ज्याला थाप्दा खुसी हुने हरि हिजोआज मासिक १५ हजारभन्दा बढी कमाउँछन् । ऊबेला उनी एक्लै धेरै घरको कपडा सिलाएर सजिलै भ्याउँथे । भन्छन्, सक्नेले पनि वर्षको १ वा २ पटक मात्रै कपडा सिउँथे । त्यसो हुनाले सबैका घर पुग्न भ्याइन्थ्यो । बदलिएको समयसँगै सबै शक्तिकेन्द्रका प्रमुखको शरीर नापेका छन् हरिले । पञ्चायतदेखि बहुदल र गणतन्त्रसम्मका मान्छेका लुगा सिलाएका छन् । बहुदलपछिका जिल्ला सभापति उनैसँगै दौरासुरुवाल सिलाउँथे । ०३९ सालमा हरिको जीवनमा फरक घुम्ती आएको थियो । तर, त्यो घुम्तीले पनि उनको पेसा बदलेन । गाउँठाउँका मान्छेले उनलाई अघि बढ्न सुर्याएकै भरमा तत्कालीन बाहुनाठाना गाउँ पञ्चायतको ९ नम्बर वडाध्यक्ष भए । ५ वर्ष जनप्रतिनिधि हुँदा पनि उनले सिउने काम छाडेनन् । सात दशक कपडा सिलाइसकेका उनी थाकेका छैनन् । भन्छन्, आफ्नो पेसा गर्दा बेकार गरिएछ भन्ने भएन । बरु यही पेसा सजिलो लागेकै छ ।"
बाँकावीर नै प्रथम सहिद किन ?,"बाँका को नेपाली अर्थ साहसी, खाइलाग्दो, रूपवान् हुन्छ भने वीर को अर्थ बहादुर, शूरो वा बलवान् । जंगलमा पाइने पिँडालुजस्तो जमिनमुनि लाग्ने फल (गानो), जसलाई बँदेलको वीर (भाले) ले सूँडले खन्दै झिकेर, चपाएर छरपस्ट पार्छ । त्यसैगरी बलदेव पनि पल्टनका अत्याचारीलाई छरपस्ट पार्ने साहसी भएकाले बाँकावीरको उपाधिबाट उनलाई सम्मानका साथ सम्बोधन गरिएको भन्ने कथा पनि अछाम क्षेत्रमा सुन्न पाइन्छ । बाँकावीरको विद्रोह अभियान अछाममा मात्रै सीमित भएन । त्यो दक्षिण कैलालीदेखि उत्तर बझाङ र पूर्व दैलेखदेखि पश्चिम बैतडीसम्म फैलियो । कैलाली चिसापानीबाट उत्तरको जंगलमा राणा पल्टनले बाँकावीरलाई घेरा हाली पक्रन खोज्दा वर्षातको भेलले उर्लिएको खोलासमेत उफ्रिएर पार गरी उनी भागेका थिए । त्यो ठाउँ अहिले बाँकावीर फट्टके नामले चिनिन्छ र त्यहाँ बनेको पुललाई बाँकावीर पुल भनिन्छ । विसं १९०५ वैशाखमा जंगबहादुरले बलदेव शाही (बाँकावीर) सहित बझाङका अम्बरसिंह भण्डारी र ईश्वरसिंह समेतलाई काट्ने आदेश जारी गरका थिए । यसबाट छापामार युद्धको विस्तार समग्र पश्चिम क्षेत्रमा भएको अनुमान लगाउन सकिन्छ । बाँकावीरले भूमिगत रूपमै आफ्नो संगठन सुदूरपश्चिमभरि फैलाउने अभियान चलाएका थिए भन्ने प्रमाण पनि हो यो । अछाम, डोटी, कैलाली क्षेत्रका घना जंगलमा लुक्दै छापामार कारबाही गरिरहेका बाँकावीरलाई सैन्य कारबाहीमार्फत तह लगाउन नसकिने छनक पाएपछि राणाहरूले कुटिल शैली अपनाए ।०३९ मा साझा प्रकाशनबाट प्रकाशित पहलमानसिंह स्वाँर स्मृतिग्रन्थ मा इतिहासशिरोमणि बाबुराम आचार्यले पहलमानसिंह स्वाँरका बारेमा शीर्षकको लेखमा बाँकावीरलाई काट्ने जंगबहादुको आदेशसमेत पेस गरेका छन् :स्वस्तिश्री प्राइमिनिष्टर याण्ड कमाण्डर इनचीफ जनरल जङ्गबहादुर कुँवर कस्य पत्रम् । आगे भवानीसिंह स्वाँरके भगुवा गुरूप्रसाद साहले हामीलाई दगा गर्न भनी पठाएको आछामी रणभीम शाहीको भाइ बल्देव शाही१ बझाङ्गी अम्बरसिंह भण्डारी१ गुमान सिंहको भाइ ईश्वर सिंह१ तीन जना जहाँ फेला पर्छन्, इनलाई काटी दिनू भन्ने श्री ५ सरकारको हुकुम भयाको छ, काटी दिनु । इनीहरूका मद्दतिमा जोजो छन्, तिनलाई नेल गलफन्दी हाली नउम्कन्या गरी यहाँ ल्याउने काम गर्नु इति संवत् १९०५ साल मिति वैशाख सुदि रोज शुभम् ।काट्ने आदेश दिएर बाँकावीरको छापामार समूहमा राणाहरूले आफ्ना मान्छे छिराए । र, आफ्नै पल्टनमा रहेका भवानीसिंह स्वाँर र कालुसिंह स्वाँरलाई राणाविरोधीको आरोप लगार्ई केही महिना थुने । त्यसपछि स्वाँरबन्धुलाई बर्खास्त गरेको दाबी गर्दै अछाम पठाए । जंगबहादुरले षड्यन्त्र गरी अछाम फर्काएका स्वाँरबन्धु आफूहरूलाई राणाविरोधी दाबी गर्दै बाँकावीरको समूहमा छिरे अनि भान्जाको नाता लगाउँदै उनको अंगरक्षक बने । विसं १९०६ कात्तिकमंसिरतिर राणाको निर्देशन पूरा गर्न खटिएका स्वाँरबन्धुले बान्नीगढीको राणा पल्टनमाथि आक्रमण गर्ने योजनाअन्तर्गत बाँकावीरमाथि नै प्रहार गरे । रेकीबाट फर्किरहेका बाँकावीर काफलखेत (तत्कालीन जनालीकोट गाविस वडा नं ५, हाल बान्नीगढी गाउँपालिका) धारामा नुहाउन थाले । स्वाँरद्धय बाँकावीरलाई सिध्याउने अनुकूल मौकाको ताकमा थिए ।धारामा टाउको झुकाई नुहाउन लागेका बेला कालुसिंह स्वाँरले पछाडिबाट तरबार प्रहार गरी बाँकावीरको टाउको छिनाले । र, छिनालेको बाँकावीरको टाउको बोकी स्वाँरबन्धुहरू राणाको पाउ पर्न गए ।बाँकावीरको हत्या गरेको प्रमाणस्वरुप स्वाँरबन्धुले राणाहरूलाई लेखेको एउटा पत्र छ । पत्रमा राणाहरूले अह्राएको काम फत्ते गरिएको उल्लेख छ । र, त्यसबापत दाइ स्वरूपसिंह स्वाँरले मधेशमा बस्नु भनी पाएको सजाय कम गरिदिन राणाहरूसँग पत्रमा आग्रह गरिएको छ । सेती अञ्चल दिग्दर्शन किताबमा पूर्णप्रकाश नेपाल यात्री ले राणाले अह्राएअनुसार बाँकावीरलाई मारेको स्विकार्दै स्वाँरबन्धुले दाइको सजाय माफ गरिदिन अनुरोध गरेको त्यो पत्र समावेश गरेका छन् । विसं १९०६, पुस १५ मा स्वाँरबन्धुले चढाएको बिन्तीपत्रमा लेखिएको छ, आगे सरूपसिंह स्वारके यथोचित उप्रान्त भगुवा भारादारका मद्दतले हामीमाथि दगा गर्न आउन्या अछामको बलदेव साइलाई काटी आउनु भनी भवानीसिं स्वाँर र कालुसिं स्वाँरलाई पठायाको हो अर्हाया बमोजिम बलदेव साइलाई काटी आउँदा। बाँकावीरको हत्यापछि भवानी स्वाँर र कालुसिंह स्वाँरले कप्तानी पद पाए । र, उनीहरूका दाजु स्वरूपसिंह स्वाँरले लप्टन दर्जा पाए । लखन थापाले बाँकावीरभन्दा निकै पछि मात्रै गोर्खामा राणाशाहीविरुद्ध संगठित विद्रोहको प्रयास गरेका थिए । विसं १९३३ मा राणाहरूबाट क्रूरतापूर्वक मारिएका थिए लखन थापा ।तर, थापा मारिनुभन्दा २८ वर्षअघि नै राणाविरुद्ध संगठित रूपमा छापामार युद्ध सुरु गरेको अभियोगमा बाँकावीरको हत्या (विसं १९०५) गरिएको थियो । राणा शासनको सुरुवातमै अछाम, डोटी, बझाङ, बाजुरा हुँदै दैलेखसम्म राणाविरोधी अभियान विस्तार गरेर मारिएका बाँकावीर प्रथम सहिदको उपाधि पाएका लखन थापाभन्दा पहिलै नै मारिएको तथ्य आफ्नो लेखमा सन्जोग लाफामगरले नै स्वीकार गरेका छन् । त्यसोभए राणा शासनविरुद्ध संघर्ष अभियान छेडेर थापाभन्दा २८ वर्षअघि नै मारिएका बाँकावीरलाई पहिलो सहिद नमान्नुपर्ने कारण के छ ? श्री ५ हरूको जरो जोडिएको गोरखामा लखन थापाले सुरु गर्न खोजेको विद्रोहलाई हरेक कालखण्डका इतिहासकारले चासो दिनु स्वाभाविक हो । आफूले कज्याएका श्री ५ को उदग्म थलोमा सुरु हुन लागेको विद्रोहलाई जंगबहादुरले बढी चासो र चिन्तासाथ हेर्नु पनि स्वाभाविक नै थियो । तर, नेपाल खाल्डोबाट निकै दूरको अछाममा भएको त्यो विद्रोह तत्कालीन इतिहासकार र शासकको चासोको केन्द्रमा हुने कुरै भएन । त्यस बावजुद जंगबहादुर राणाले बाँकावीरलाई मार्न दिएको आदेश र हामीले मार्यौं भन्ने स्वाँरबन्धुको स्वीकारोक्तिले बाँकावीर विद्रोहको तरंग निकै ठूलो थियो भन्न सकिन्छ । लखन थापाको विद्रोह इतिहास थियो, उनी अमर सहिद हुन् । तर, प्रथम सहिद बाँकावीर नै हुन् ।"
सत्तालाई चुनौती दिने जनसाधारण,"राष्ट्रिय, स्थानीय र सामूहिक स्मृतिहरूले देशको इतिहास बन्छ । किनकि एतिहासिक स्मृतिमा त्यस देशको समाज, परिवेश, संस्कृति, परिचय, परम्परा र घटनाहरूको स्पन्दन हुन्छ । त्यसैले प्रत्येक देश र जनसमुदायको आआफ्नो इतिहास हुन्छ । र, त्यो इतिहास आवश्यक हुन्छ । तर, इतिहास लेखनमा सत्ता र शक्तिको चलखेलका कारण र विभिन्न राजनीतिका कारण जहाँ केही स्मृतिहरूलाई आवश्यक ठानिन्छ, त्यहीँ अनावश्यक ठानिएका स्मृतिहरूलाई इरेज पनि गर्ने काम हुन्छ । यदि ऐतिहासिक स्मृतिहरू सत्यपक्षीय र जनपक्षीय हुन्थे भने राष्ट्रिय इतिहासमा सीमान्तकृत समुदाय, श्रमजीवी समुदाय, महिला शोषण, दलित दलन र जनजातिहरूको इतिहासले पनि ठाउँ पाउँथे ।भोजपुरको मझुवाबेंसीलाई कार्यस्थल बनाएर जहानियाँ शासनमा फस्टाएको जातीय, लैंगिक र वर्गीय शोषण, उत्पीडन र भष्ट्राचारको विरुद्ध हुँकार गर्ने योगमायाले आफ्ना ६८ अनुयायीसँगै अरुण खोलामा हाम फालेको घटना असी वर्ष पनि पुगेको छैन । तर, योगमायाको जीवन अनुभव, आसाम प्रवासको अनुभव, जनचेतनाका लागि गरेको संघर्ष र तत्कालीन शासकसित गरेको सत्यधर्म भिक्षाका सत्यतथ्यहरूको विवरण ऐतिहासिक स्मृति र विस्मृतिको दोसाँधमा छ । विदेशी इतिहासकारहरूले नेपालको इतिहास लेखनको सुरुवात गरेको सय वर्ष जति हुन लागे पनि नेपाली इतिहासकारहरूले २००७ सालदेखि मात्र इतिहास लेख्न सुरु गरेका थिए । कथा, किंवदन्ती, प्राचीन स्तम्भ, अभिलेख, पुरातात्त्विक खोज र जनगीतजस्ता संकलित स्रोत र प्रमाणबाट किरातकाल, मल्लकाल, शाह र राणाकालको इतिहास लेखिए पनि निमुखा समुदायको प्रतिनिधित्व गर्ने योगमायाको इतिहास त्यति प्राचीन छैन । तर, पनि तत्कालीन इतिहासकारहरूले उनको इतिहासलाई लिपिबद्ध गर्न आवश्यक किन ठानेनन् ? जबकि अरू देशमा योगमायाभन्दा अघिका सत्ता विद्रोही महिलाहरूको संघर्षलाई त्यस देशको राष्ट्रिय इतिहासमा दर्ज गरिएको छ । उदाहरणका लागि, फ्रान्सेली क्रान्ति दौरान शासकको विरोधमा त्यहाँका महिलाहरूले निकालेको विरोध र्याली (सन् १७८९), अफ्रिकी मूलकी कार्लोटा लुसुमीले आफ्नो र अरू दासहरूको मुक्तिका लागि क्युबाको बगानमा गरेको विद्रोह (सन् १८४३), जिम्बावेमा उपनिवेशिक शासनको विरोध गर्ने नेहन्दा न्याकासिकानाको विद्रोह (सन् १८९६) र अरू थुप्रै उदाहरण छन् । आजको दिनमा हामी श्री सर्वार्थ योगवाणीमा उल्लिखित श्लोकका आधारमा, योगमायाका अनुयायी र आलोचकहरूको भनाइको आधारमा र प्राप्त केही ऐतिहासिक प्रमाणको आधारमा योगमायाको इतिहासलाई बुझ्ने र लेख्ने प्रयासमा छौं । उपलब्ध प्रमाण र स्थानीयहरूका न्यारेटिभ का अनुसार थाहा हुन्छ तत्कालीन समाजमा व्याप्त जातिप्रथा, सतीप्रथा र विभिन्न खाले दमन र शोषणको विरोध गर्ने योगमाया लोकतान्त्रिक संस्कृतिकी पक्षधर थिइन् । हुन त योगमायाले बाँचेको नेपाली परिवेशमा नारीवादी चिन्तनको उदय भएको थिएन र नारीवाद कुनै अटल, अपरिवर्तनशील चिन्तन पनि होइन । संकुचित नारीवादी व्याख्यानुसार, नारीमुक्तिका संवाहक नारीहरू मात्र नारीवादी हुन्छन् । तर, मेरो बुझाइमा पुरुष हैकमतन्त्रका सम्पूर्ण अभ्यास र विश्वासविरुद्धको अभियान नै नारीवादी अभियान हो, जसले नारी र पुरुष दुवैलाई पुरुष हैकमवादी सोच र चिन्तनबाट मुक्ति दिलाउँछ । तत्कालीन परिवेशको पुरुष प्रभुत्व रहेको सामन्ती व्यवस्था, ब्राह्मणवादी वर्चस्व रहेको सामाजिक र सांस्कृतिक आचारविचार, पुरुष प्रधान अर्थतन्त्र र न्याय व्यवस्था सबै पितृसत्ताकै परिणाम थिए । यदि योगमायाको विद्रोह तीप्रति लक्षित थियो भने योगमाया किन र कसरी नारीवादी भइनन् ? योगमायाले बाँचेको रूढिवादी समाज र मध्ययुगीन सरहको सामन्ती संस्कृतिमा धर्म र पितृसत्ताको पकड बलियो थियो । तत्कालीन समाजमा पुरुष हुनका लागि पौरुष र वीरता आवश्यक थियो भने आदर्श र सुसंस्कृत खसआर्य नारी हुनका लागि मौनता, धैर्य, सहनशीलता, सुन्दरता, कोमलता, गृहस्थ जीवनको चौघेरामा बाँधिएर मालिक (पति) को सेवा र भार्याधर्मको पालना आवश्यक थिए । नारीको अस्तित्व पुरुषआश्रित थियो र नारीद्वेषी चलनहरूलाई प्राकृतिक मानिन्थ्यो ।योगमायाले ती मान्यताहरूको अवज्ञा गरिन् । पतिआश्रित अस्तित्वलाई लत्याउँदै उनले आफ्नो स्वतन्त्र अस्तित्व रोजिन् । नारीमाथि लादिएको मौनताको नियमको उल्लंघन गर्दै योगमायाले आफ्ना विचारलाई श्लोक र भजनमार्फत सार्वजनिक वृत्तमा मुखरित गरिन् । आजको समयमा कुनै नारीले सामाजिक मान्यताविपरीत काम गर्यो भने उसको चरित्रहत्या गरिन्छ । ऊमाथि लाञ्छना लगाइन्छ र सामाजिक बहिष्करण गरिन्छ भने तत्कालीन समयमा योगमायाले कस्ता उपेक्षाहरू भोग्नुपर्यो होला ? प्रश्न उठ्छ, के यस्तै कारणहरूले गर्दा योगमायाको इतिहासलाई विस्मृतिको गर्भमा पुरिने प्रयास गरियो ? श्री सर्वार्थ योगवाणीका श्लोकहरू मात्र पढेर योगमायाको जीवन, चिन्तन र विद्रोहको विश्लेषण गर्नु अनुपयुक्त हुन्छ किनकि ती श्लोकहरू उनकी छोरी नैनकलाको वाचनबाट लिपिबद्ध गरिएको हो । तसर्थ ती श्लोकहरू योगमायाको इतिहासको अपुरो पाटो हो । जबसम्म योगमायाको आसाम प्रवासको जीवन, उनले माग गरेको सत्यधर्मभिक्षाको सार, राणा सरकारमा चढाएको बिन्तीपत्रका २६ मागहरू र अन्य विवरण थाहा हुँदैन, हामीले योगमायाप्रति न्याय गर्दैनौं । योगमायाले आफ्ना अनुयायीहरूसँग गरेको मृत्युवरण के राजनीतिक अवज्ञा थियो ? योगमायाले सुरु गरेको अभियानको परिणामपछि के भयो ? श्री सर्वार्थ योगवाणीका श्लोकहरूमा प्रतिविम्बित अन्तर्विरोधी चिन्तन योगमायाको हो वा लिपिबद्ध गर्ने दौरान सम्पादित भयो ? यस्ता थुप्रै अनुत्तरित प्रश्नको जवाफका लागि योगमायाको विस्मृत इतिहासको उत्खनन आवश्यक छ । जब इतिहासको कुनै महत्त्वपूर्ण पात्रलाई इरेज गर्ने प्रयास गरिन्छ भने ती मौन र विस्मृत हुन लागेका ऐतिहासिक सत्यतथ्यको खोजी गर्ने दायित्व सरकार र इतिहासकारको हुन्छ । किनकि समाजको इतिहास बुझ्न शासकको मात्र होइन, सत्तालाई चुनौती दिने जनसाधारणको इतिहास पनि आवश्यक हुन्छ । (हालै प्रकाशित किताब जीवनी र मूल्याङ्कन योगमाया बाट)"
शत्रुत्व,सञ्जय बान्तवा
म मरेको सपना,आर आर चौलागाईं
सामाजिक रूपान्तरणको प्रवाह,"सम्भाव्य परिदृश्यसंस्कृतीकरणको प्रवृत्तिले व्यापकता पाउँदै गयो भने धार्मिक द्वन्द्वको जोखिम बेपत्ता बढेर जानेछ । मधेशको झन्डै १२ प्रतिशत जनसंख्या इस्लाम धर्ममा आस्था राख्छन् । सम्प्रदाय सिया होस् वा सुन्नी एवं समूह असराफ, अजलाफ, अरजाल वा पसमन्दामध्ये जुनसुकै किन नहोस्, सबै थरी मुसलमानहरूका लागि पवित्र रङ हरियो हो । पुर्खा पूजामा आस्था राख्नेहरूको पावन रङ सेतो हुन्छ । शाक्तहरूले रगतको रातोलाई आशीर्वाद मान्छन् । सिन्दूर त्यसको प्रतीक हो । शैवहरू रङविहीन हुने हुनाले खरानी धस्छन् । वैष्णवको परिचायक रङ सूर्यको आभाको झल्को दिने पहेंलो हो, जुन कुरा बेसारबाट सहज उपलब्ध छ । भारतीय प्रधानमन्त्री नरेन्द्र मोदीको भ्रमणताका बिनाकुनै छलफल जनकपुर उपमहानगरपालिकाले अंगीकार गरेको सहरको प्रतिनिधिमूलक रङको मैथिल संस्कृतिसँग कुनै लेनादेना छैन । त्यो किनभने केसरिया रङको स्रोत केसर नेपालको स्थानिक होइन । हिन्दुत्व राजनीतिका परिकल्पनाकारहरूले महाराष्ट्रतिरको सुक्खा माटोसँग राष्ट्रवादलाई जोडेर सिखहरूको सौर्य एवं संन्यासीहरूको वैराग्य दर्शाउने भगवा रङ रोजेका थिए । इन्द्रधनुषका सबै रङ राम्रा एवं पवित्र छन् । तिनको अनुपयुक्त राजनीतिक प्रयोगको जोखिमप्रति भने सचेत रहनुपर्दछ ।पश्चिमीकरणको प्रभाव व्यापक छ । बिहान उठेर दाँत माझ्ने ब्रस र पेस्टदेखि सुत्ने बेला स्विच निभाउने बिजुली बत्तीसम्म समसामयिक जीवनका अधिकांश अवयव पश्चिमा मूलका हुन् । देवीदेवताले पुष्पक विमान चढेका पनि हुन सक्छन् । आस्थासँग तर्क गर्नु निरर्थक हुन्छ । तर त्यस्तो विरासतलाई प्रमाणित गर्ने कुनै भौतिक आधार छैन । अन्धाधुन्ध पश्चिमीकरणसँग जोडिएका जोखिम भने कुण्ठाजन्य विस्फोट जन्माउने खालका छन् । पश्चिमाहरूको विकास प्रक्रिया निरन्तर असन्तोष, स्थायी द्वन्द्व एवं बाह्य उपनिवेशको अनियन्त्रित शोषणबाट गति लिएको हो । दक्षिण एसियाली समाजको सन्तोषं परम् सुखम् उक्ति आदर्श मात्र नभएर परिस्थितिजन्य बाध्यताको पनि उपज हो । नेपालको सबभन्दा कम क्षेत्रफल भएको प्रदेशको सबभन्दा धेरै जनसंख्या छ । विकराल आर्थिक असमानता एवं स्रोतजन्य तनावप्रति जागरुकता बढाउने दिशामा समेत काम भइरहेको देखिँदैन ।सामाजिक आधुनिकीकरणका विभिन्न मापदण्डभित्र अन्तर्जाल साक्षरता (इन्टरनेट लिटरेसी) विस्तार, राजनीतिक सहभागिता वृद्धि, पर्यावरणमैत्री सहरीकरण, व्यावसायिक गतिशीलता एवं सहानुभूतिभावको व्यापकतालाई पनि समेट्न सकिन्छ । अर्थराजनीतिक आधुनिकीकरणले मूलतः उदारवादी अवधारणा पछ्याउँदै उन्मुक्त बजार, औद्योगिकीकरण, प्रजातान्त्रिक राज्य व्यवस्था एवं प्राविधिक शिक्षाको कुरा गर्छ । तर, समग्र आधुनिकीकरणका पाँच प्रमुख आयाम (प्राविधिक, आर्थिक, राजनीतिक, सामाजिक एवं मनोवैज्ञानिक) मध्ये कुनैले पनि जलवायु परिवर्तनले ल्याउने भविष्यका चुनौती, आसन्न जल संकट, खाद्यान्न संकट, नवीकरणीय ऊर्जाको सम्भावनाजस्ता मुद्दालाई समेट्दैन । आफ्नो नियन्त्रणबाहिरको बाह्य परिवेशमा आउने सानो हेरफेरले पनि विप्रेषण आश्रित समाजमा अतिकाय (आउटसाइज) प्रभाव पार्ने रहेछ भन्ने कुरा हालसालै कोभिड महाव्याधिको प्रकोप उत्कर्षमा रहेका बेला पनि देखिएकै हो । निरन्तर परिवर्तनका लागि अटुट तयारी सामाजिक रूपान्तरणको मूल मन्त्र नै हो । ढिलोछिटो त्यस्तो आत्मबोध हुने आस कायम छ । ईरिक्सा बिस्तारै गुड्छ । त्यसैले सायद दुर्घटनाको जोखिम पनि केही कम हुन्छ ।"
अपूरा पूर्वाधारलाई प्राथमिकता,"पूर्वाधारमा सडक यातायात सञ्जालको भूमिका महत्त्वपूर्ण हुन्छ । सडक, रेलवे, हवाई यातायातसँगै अहिले पानीजहाजसम्म सञ्चालनमा छन् । यसमा सबैभन्दा महत्त्वपूर्ण र बढी प्रयोग हुनेमा सडक यातायात पर्छ । मधेश प्रदेशकै कुरा गर्ने हो भने जनकपुरमा रेलवे यातायात धेरै पहिलादेखि छ । राणकालदेखि नै यो सेवा थियो । बीचमा बन्द भए पनि अहिले फेरि सञ्चालन भइरहेको छ । तर यसको प्रयोग जति हुनुपर्थ्यो, त्यो हुन सकेन । पहिला संघीय प्रणाली थिएन । ७७ जिल्लामध्ये मधेशका २०२२ जिल्ला अन्य जिल्लाभन्दा पछि नै थिए । त्यसमा पनि धनुषा, महोत्तरी, सिरहा, सप्तरीमा सरकारी स्कुलमा शिक्षाको गुणस्तर तल थियो । त्यस्तै पूर्वाधार विकासतर्फ पहिला सडक थिएन । अहिले सडक धेरै बनेका छन् । भौतिक पूर्वाधार तथा यातायातमन्त्री हुँदा (०७००७२ मा) मैले धेरै सडक बनाउने कुरामा ध्यान दिएँ । ढल्केबरजनकपुरजटही सडक भारतको सीमासँग जोडिन्छ । यसमा ६ लेनको सडक बनाउने काम भएको छ । जनकपुरजलेश्वरभिट्ठामोड सडक ६ लेनको बनेको छ । पहिला भारत सरकारले यो सडक दुई लेनको बनाइदिएको थियो । पछि मैले नै निर्णय गरेर विस्तार गर्ने काम भएको हो । पथलैयाबाट वीरगन्ज सुक्खा बन्दरगाहसम्मको सडक विस्तार गर्ने काम पनि भएको छ । पर्सादेखि सप्तरीसम्म ८ जिल्ला पर्छन् । भौतिकमन्त्री भएका बेला मैले पूर्वाधार विकासमा निकै जोड दिएको थिएँ । त्यहीअनुसार देशभर पुल र सडक धेरै बने । त्यसमा पनि मधेश प्रदेशमा धेरै सडक, पुल थपिए । त्यो बेला ठेक्का भएका सडक र पुल ८० प्रतिशत बनिसकेका छन् । सडकले जिल्ला सदरमुकाम जोडिएका छन् । जिल्लाका सडक पूर्वपश्चिम राजमार्गसँग जोडिएका छन् । गाउँगाउँमा पनि मुख्य सडक बनेका छन् । कच्ची सडक कालोपत्र भएका छन् । पहिलेभन्दा अहिले तुलनात्मक रूपमा मधेशमा सडक यातायात राम्रो भएको छ । जनकपुर नगरभित्र पूर्वाधार निर्माणमा एसियन डेभलपमेन्ट बैंक (एडीबी) को पनि केही सहयोग छ । हुलाकी सडक र परिक्रमा सडक निर्माणको काम पनि हुँदै छ । पहिला यी दुवै सडक ओझेलमा थिए । परिक्रमा सडक जनकपुर धार्मिक पर्यटकलाई लक्ष्य गरेर बन्ने क्रममा छ । यसको उपयोग भारत र नेपालका विभिन्न जिल्लाबाट आउने धार्मिक पर्यटकले गर्नेछन् । हुलाकी राजमार्ग धेरै पहिलादेखिको अवधारणा हो । सुरुमा यो राजमार्ग भारत सरकारले बनाइदिएर उसैले हस्तान्तरण गर्ने भनिएको थियो । ठेक्का भारतले नै गर्ने तयारी थियो । यसमा खासै प्रगति थिएन । मेरै पालामा यसको काम अघि बढाइएको हो । त्यति बेला सुशील कोइराला प्रधानमन्त्री हुनुहुन्थ्यो । कामदार र ठेकेदार सबै भारतबाट आउने सम्झौता थियो । काम नभएपछि भारत सरकारले नेपाल सरकारलाई दोष दिन थाल्यो । किनकि सडकमा पर्ने जग्गा उपलब्ध गराउने काम सम्झौताअनुसार नेपाल सरकारको हो । जग्गा अधिग्रहण र मुआब्जाको काम गर्नुपर्यो । जग्गाभित्र पर्ने रूख, टेलिफोनका तार, विद्युत्का पोल यी सबै हटाउने काम नेपाल सरकारकै थियो । भारतीय ठेकेदारले जग्गा उपलब्ध गराए पो काम गर्ने भन्थे । भारत र नेपाल सरकारबीच एकअर्कालाई दोष दिने काम मात्र भयो । पछि यसबारे राम्रोसँग अध्ययन गरेर सम्झौता संशोधन गर्न लगाएँ । पछि भारत सरकारले अनुदान दिने तर निर्माण र ठेक्कापट्टाको काम नेपाल सरकारले गर्ने सम्झौता भयो । त्यसपछि नेपाल सरकारलाई जग्गा उपलब्ध गराउन समस्या भएन । अहिले काम अघि बढेको छ । प्रगति पनि देखिएको छ । अहिले मधेशमा पहिलाको तुलनामा धेरै सडक पूर्वाधार बनेको छ । केही अझै बन्न बाँकी छ । रेलवेको कुरा गर्दा राणाकालमै जयनगरदेखि बिजलपुरासम्म रेल चल्थ्यो । बीचमा रोकियो । फेरि अहिले सञ्चालनमा आएको छ । तर यसको प्रगति अपेक्षाकृत रूपमा हुन सकेको छैन । बीपी कोइरालाको सरकार (०१६०१७) का बेला जनकपुर विमानस्थल बनेको हो । यसको उद्घाटन भने गणेशमान सिंहले गरेका हुन् । पहिला यात्रु हुँदा मात्र विमान चल्थ्यो । अहिले भने नियमित सञ्चालनमा छ । त्यति बेला जनकपुरमै पनि कालोपत्र सडक थिएन । गोरुगाडा चढेर गाउँसहर गर्नुपर्थ्यो । पछि उपत्यकाबाहिर पनि अन्तर्राष्ट्रिय विमानस्थल बनाउने चर्चा सुरु भयो । त्रिभुवन अन्तर्राष्ट्रिय विमानस्थलले धान्न नसक्दा विकल्पको खोजी भयो । त्यसका लागि देशभर अध्ययन थालियो । र, सबैभन्दा उपयुक्त ठाउँ निजगढ भनेर छानियो । काठमाडौंतराईमधेश द्रुतमार्ग (फास्ट ट्र्याक) पनि बन्दै छ । विमानस्थलबाट मुख्य सहर एक घण्टामा पुग्न सक्नुपर्छ भन्ने अन्तर्राष्ट्रिय मान्यताअनुसार नै निजगढ र फास्ट ट्र्याकको अवधारणा आएको हो । खाडी मुलुकमा काम गर्न जानेमा धनुषा, महोत्तरी र सिरहाका धेरै छन् । निजगढमै विमानस्थल बन्यो भने उनीहरूलाई पनि सजिलो हुन्थ्यो । ढिलोचाँडो यो विमानस्थल बन्छ । मेरा पालामा जुन मोडलमा फास्ट ट्र्याकलाई अघि बढाइएको थियो, त्यहीअनुसार काम गरेको भए अहिलेसम्म यसको निर्माण सकिन्थ्यो । त्यति बेला राष्ट्रवादको नारा लगाएर नेताहरूले नै काममा अवरोध गरे । पछि नेपाली सेनाको हातमा गयो । अहिले काम एकदमै सुस्त छ । फास्ट ट्र्याक बनेन भने निजगढ अन्तर्राष्ट्रिय विमानस्थल बन्नुको अर्थ छैन ।जनकपुर विमानस्थललाई पनि स्तरोन्नति गरेर अहिले राम्रो बनाइएको छ । यहाँ रात्रिकालीन उडान पनि हुन्छ । प्रतिदिन ६७ वटा उडान हुन्छन् । यहाँबाट जहाजमा अयोध्या र बनारस पनि जान मिल्छ । अर्को काठमाडौंजनकपुरपटना उडान गर्न सके पनि राम्रो हुन्थ्यो । जनकपुरबाटै पोखरा हवाई उडान सुरु भएको छ । पहिलाभन्दा हवाई सेवामा धेरै काम भएको त छ तर यो पर्याप्त भने पक्कै होइन । जनकपुर मात्र होइन, सिमरा, राजविराजमा पनि विमानस्थल छन् । मधेशमा चिकित्सक, इन्जिनियर र प्राविधिकको संख्या बढी नै छ । तर उनीहरू अध्ययनका लागि भारत जानुपर्ने बाध्यता छ । राजर्षि जनक विश्वविद्यालय स्थापना भएको छ । आफ्नो उद्देश्यअनुसार यसको सञ्चालन हुन सके जनशक्ति उत्पादनमा पक्कै सजिलो हुन्छ । उच्चस्तरको जनशक्ति उत्पादन गर्न सकियो भने तिनले उच्चस्तरकै विकास गर्न सक्छन् । जनशक्ति न्यूनस्तरको तयार गर्ने अनि विकासचाहिँ उच्च खोजेर हुन्छ ? मधेशले अझै धेरै पूर्वाधार प्राप्त गर्न बाँकी छ । गाउँगाउँलाई सडकले जोड्न आवश्यक छ । सडक अझै चाहिएको छ । पूर्वपश्चिम विद्युतीय रेलमार्ग निर्माणलाई तीव्रता दिन जरुरी छ । पूर्वाधारका यस्ता अन्य आयोजना पनि बनाउन ढिला गर्नु हुँदैन । तर ठेक्कापट्टामा पनि हिजोआज धेरै विकृति देखिएका छन् । तीनचार वर्षमा निर्माण सक्ने भनेर ठेक्का सम्झौता गरिन्छ । तर १०१२ वर्षसम्म पनि बनिसक्दैनन् । यो समस्या मधेशमा मात्र होइन, देशभर छ । मापदण्ड बनाएर यसको निराकरण गर्नुपर्दछ । काम नगर्नेलाई दण्डित गर्ने र अर्को पटक ठेक्का नदिने मापदण्ड बनाइनुपर्छ । एउटै निर्माण कम्पनीले १०१५ वटा ठेक्का लिएका हुन्छन् । निर्माण गर्ने क्षमताभन्दा बढी ठेक्का पनि ओगट्छन् । यस्तो अवस्थामा तिनले कसरी समयमै काम सक्छन् भनेर विश्वास गर्ने ? मधेशमा सबैभन्दा धेरै विकास भएकै सडक पूर्वाधारमा हो । यसले धेरै परिवर्तन ल्याएको छ । भारतले अयोध्याबाट जनकपुरलाई जोड्ने प्रस्ताव ल्याएको छ । यो राम्रो छ । ढल्केबरजनकपुरजटहीसम्म ६ लेन सडक बनेको छ । त्यहाँदेखि सडकले अयोध्या हुँदै कोलकाता जोड्न मैले पहल गरिरहेको छु । जनकपुरबाट सोलुखुम्बुको लुक्ला विमानस्थलसम्म द्रुतमार्ग बनाउन सकिन्छ । यसले जनकपुरबाट लुक्ला पाँच घण्टामै पुग्न सघाउँछ । राष्ट्रिय अर्थतन्त्रमा यसले ठूलो प्रभाव पार्नेछ । त्यति मात्र होइन, मधेशसँग पहाडलाई जोड्नेछ । सोलुखुम्बुका मान्छे जनकपुर आउने र मधेशबाट सर्वसाधारण सोलुखुम्बु जान सक्नेछन् । भारतीय सीमा क्षेत्रबाट सगरमाथा क्षेत्र जान चाहनेलाई पनि यसले सघाउँछ । यो पर्यटकीय मार्ग बन्नेछ । आर्थिक गतिविधि पनि बढ्नेछन् । यसले समग्रमा मधेशको आर्थिक विकासमा सघाउने मेरो विश्वास छ । पूर्वभौतिक पूर्वाधार तथा यातायातमन्त्री निधिसँग कान्तिपुरका विमल खतिवडाले गरेको कुराकानीमा आधारित"
"धेरै सम्भावना, कम योजना","उद्योगमा सम्भावनाखाद्यान्न प्रशोधन उद्योग राम्रो गर्न सकिन्छ । कोल्ड स्टोरेज बनाउने हो भने किसानलाई खेतीमा आकर्षित गर्न सकिन्छ । पहिले यो सिजनमा यो बाली फल्ने, अर्को नहुने हुन्थ्यो । तर अहिले मधेशमा पनि सबै सिजनमा जे पनि फल्छ । चिनी कारखानाको सम्भावना यहाँ बढी छ । कागज कारखानाको सम्भावना पनि छ । महेन्द्रनगरमा रहेको कारखाना पनि बन्द भइसक्यो । गैंडाकोटको पहिले नै बन्द भइसक्यो । भारत र बंगलादेश पठाउन सकिने खाद्यान्नका उद्योग यहाँ खोल्न सकिन्छ । पशुपालनका विषयमा पनि यो प्रदेश उत्तिकै महत्त्वपूर्ण छ । अहिले पशुपालनको सम्भावना पनि निकै छ ।व्यापारको राम्रो सम्भावना भएको क्षेत्र पनि मधेश नै हो । समग्र तराई मधेशमा आधाभन्दा बढी जनता बसे पनि प्रदेशका ८ वटा जिल्लामा जनसंख्या राम्रो छ । जसमा व्यापारको सम्भावना प्रचुर छ । तर सरकारले जनताको क्रयशक्ति कसरी बढाउने भनेर योजना ल्याउन सकेको छैन । यसतर्फ सोच्नुपर्छ । सम्भावना भएको विषयलाई पनि अघि बढाउन सकिएको छैन । मधेशमा सबैभन्दा ठूलो पशुबजार धनुषाको सखुवामा लाग्छ । भारतमा अंग्रेजको शासन हुँदैदेखि नेपाल मात्रै होइन, उत्तरी भारतका धेरै ठाउँबाट कारोबार गर्ने आउँछन् । दशकौंदेखि यो सञ्चालनमा छ । त्यसलाई व्यवस्थित गर्न हामीले निकै प्रयास गर्यौं । ओली प्रधानमन्त्री हुँदा केही करोड रुपैयाँ त्यसलाई व्यवस्थित गर्न छुट्याइएको थियो । तर त्यो पैसा सरकारको प्रशंसा हुन्छ भनेर स्थानीय तहले खर्च पनि गरेन । हामी भारतीय राँगाभैंसी नेपालमा ल्याउन दिन्छौं । तर प्रहरीले मधेशबाट काठमाडौंमा ल्याउन दिँदैन । त्यसमा पनि भ्रष्टाचारको विषय जोडिएको छ । सर्लाहीको बयलवास र बरहथवामा पनि पशुबजार छ । भारतदेखि पशु किनबेचका लागि मानिस आउने गरेका छन् । सखुवामा विराटनगरदेखि परासीसम्मका व्यापारी पशु खरिदबिक्रीका लागि पुग्ने गरेका छन् । व्यापारका लागि मधेश प्रदेश उपयुक्त ठाउँ नै हो । हाम्रो देशको सबैभन्दा ठूलो नाका वीरगन्ज छ । ठोरीलाई नाका बनायौं भने त्यो पनि एउटा उपयुक्त हुन सक्छ । महोत्तरीको भिट्ठामोड नाकालाई व्यवस्थित गर्ने हो भने अर्को वीरगन्ज हुन सक्छ । सबै हिसाबले हेर्दा उपयुक्त छ । पहिलो कारण कोलकातासम्मको दूरी कम छ । नेपाल सरकारले पनि फोर लेन र सिक्स लेनको सडक बनाइसकेको छ । भारततर्फ पनि त्यहाँको सरकारले बनाइसकेको छ । जनकपुरबाट २२ किलोमिटर मात्रै दूरीमा छ । जटही पनि अर्को नाका हुन सक्छ । त्यहाँ पनि नेपाल सरकारले ६ लेनको सडक निर्माण गरेको छ । तर बिहार सरकारले बनाउन सकेको छैन । मधुवनी सडक मात्रै छ । सप्तरीमा हनुमाननगर राम्रो नाका बन्न सक्छ । राजविराजमा नाका बनाउन सक्यौं भने त्यो झनै राम्रो हुन्छ । वीरपुर नजिकै छ । राजविराजमा नाका बनाउन सक्यौं भने राम्रो हुन्छ । निर्यातमूलक उद्योगधन्दाका लागि सबैभन्दा उपयुक्त मधेश हुन्छ । प्रदेश १ सँग हामी जोडिएका छौं । भारत र चीनपछि सबैभन्दा नजिक रहेको बंगलादेशको बजारलाई लक्ष्य गर्दै उद्योग खोल्ने हो भने पनि हामी समृद्ध हुन सक्छौं । पूर्वभौतिक पूर्वाधार तथा यातायातमन्त्री महासेठसँग कान्तिपुरका मणि दाहालले गरेको कुराकानीमा आधारित"
उब्जनीमा अग्रणी,"मधेश प्रदेश खेतीपातीका लागि उर्वर भूमि हो । धान, तरकारी, फलफूल, उखु उत्पादनमा मधेश अग्रणी स्थानमा छ । यही प्रदेशको उत्पादनले काठमाडौं उपत्यकाको माग धेरथोर धानिरहेको छ ।कृषि तथा पशुपन्छी विकास मन्त्रालयका अनुसार आर्थिक वर्ष ०७८७९ मा मुलुकभर ५१ लाख ३० हजार ६ सय २५ टन धान उत्पादन हँॅदा मधेश प्रदेशमा मात्रै १३ लाख ८६ हजार ३ सय २८ टन उत्पादन भयो । मुलुकभर करिब ६८ हजार ५ सय ६५ हेक्टरमा उखु खेती गरिन्छ । त्यसमध्ये मधेश प्रदेशमा मात्रै ४३ हजार ९ सय ९१ हेक्टरमा यसको खेती हुन्छ । वार्षिक ३४ लाख १ सय ७८ टन उखु उत्पादन गरेकामा मधेशको हिस्सा २२ लाख १३ हजार २ सय २९ टन छ । नेपाल उखु उत्पादक महासंघका अध्यक्ष कपिलमुनी मैनाली भन्छन्, मधेश उखु उत्पादनको राजधानी नै हो । उखु क्रसिङ गर्नकै लागि मधेश प्रदेशमा आठ वटा मिल छन् । मधेश प्रदेशका सबै जिल्लामा उखु उत्पादन हुन्छ । सबैभन्दा बढी सर्लाहीमा १८ हजार ९ सय ६ हेक्टरमा उखु खेती छ । त्यहाँबाट वार्षिक ९ लाख ९५ हजार २ सय १४ टन उत्पादन हुन्छ । ७ हजार १ सय १२ हेक्टरमा उखु खेती हुने रौतहटमा ३ लाख ४२ हजार ५ सय ८५ टन उत्पादन हुन्छ । महोत्तरीमा ६ हजार ६ सय ४२ हेक्टर खेतीबाट ३ लाख ४१ हजार १ सय ३३ टन उत्पादन गरिन्छ । धनुषामा ३ हजार ६ सय ४५ हेक्टरको खेतीबाट किसानले १ लाख ५७ हजार ५ सय टन उखु उत्पादन गर्छन् । सिरहामा १ लाख ७५ हजार ७ सय २५ टन, बारामा १ लाख ४३ हजार ९ सय १७ टन, पर्सामा ४९ हजार १ सय १५ टन र सप्तरीमा ८ हजार ४० टन उखु उत्पादन हुन्छ । संघका अध्यक्ष मैनालीले सरकारबाट भने उखु किसान अपहेलित भइरहेको बताए । किसानले उखुको उचित मूल्य नपाएको पनि उनले सुनाए । चिनीको बजारमूल्य प्रतिकिलो १ सय १० रुपैयाँसम्म पुग्दा पनि किसानले लागत मूल्य पाउन सकेका छैनन् । बिक्री गरिएको उखुको भुक्तानी समयमै नहँॅदा किसान निराश छन् । उखु खेतीबाट विस्थापित हुँदै छन्, मैनालीले भने, सरकारले बेलैमा विचार नगरे आयातमै निर्भर हुनुपर्ने बाध्यता छ । उनका अनुसार किसानले उखुको उन्नत जातका बीउ पाएका छैनन् । समयमै मल पाउँदैनन् । कृषि मन्त्रालयका अनुसार मुलुकभर २ लाख ८१ हजार १ सय ३२ हेक्टरमा तरकारी खेती हुन्छ, जसबाट ३९ लाख ६२ हजार ३ सय ८३ टन उत्पादन हुन्छ । प्रदेशगत रूपमा सबैभन्दा बढी खेती र उत्पादन भने मधेशमा भइरहेको छ । मन्त्रालयका वरिष्ठ तथ्यांक अधिकृत रामकृष्ण रेग्मीका अनुसार मधेश प्रदेशमा मात्रै ८२ हजार ७ सय २७ हेक्टरमा तरकारी खेती हुन्छ । त्यसबाट ११ लाख ७६ हजार ७ सय ९३ टन उत्पादन हुन्छ । सप्तरीमा १५ हजार ८ सय ९ हेक्टरको तरकारी खेतीबाट २ लाख ३२ हजार ५ सय ९६ टन उत्पादन हुन्छ । त्यस्तै, बारामा ११ हजार ९ सय ९२ हेक्टरमा तरकारी खेतीबाट २ लाख ४ हजार ९ सय २० टन, सर्लाहीमा १२ हजार ६ सय ४९ हेक्टरबाट १ लाख ५५ हजार ७ सय ४७ टन, रौतहटमा ११ हजार २७ हेक्टरबाट १ लाख ४५ हजार ८ सय ७५ टन उत्पादन हुन्छ । ८ हजार ७ सय ५१ हेक्टरमा तरकारी खेती लगाइएको धनुषामा १ लाख २३ हजार ६ सय ७४ टन, पर्सामा ९ हजार १ सय २६ हेक्टरबाट १ लाख ३९ हजार ९ सय ६४ टन, महोत्तरीमा ७ हजार ८२ हेक्टरबाट ८३ हजार ६ सय ५१ टन, सिरहामा ६ हजार २ सय ९२ हेक्टरबाट ९० हजार ३ सय ६५ टन तरकारी उत्पादन हुन्छ । कालीमाटी फलफूल तथा तरकारी बजार विकास समितिका सूचना अधिकारी विनय श्रेष्ठका अनुसार मधेशको धेरैजसो तरकारी काठमाडौं उपत्यकामा भित्रिन्छ । मधेशबाट सिमी, बोडी, घिरौंला, लौकालगायत सबै किसिमका तरकारी आउँछ, श्रेष्ठले भने, सिजनल तरकारी अधिकांश त्यहींबाट आउने हो ।मधेश प्रदेशमा २५ हजार ३ सय ९८ हेक्टरमा आलु उत्पादन हुन्छ । उक्त क्षेत्रफलबाट ३ लाख ३१ हजार ८ सय ३० टन उत्पादन भइरहेको छ । ६ सय ३ हेक्टरमा अदुवा लगाइन्छ, जसमा ६ हजार २ सय ५२ टन उत्पादन हुन्छ । मन्त्रालयका अनुसार ९ सय ८१ हेक्टरको लसुन खेतीबाट वार्षिक ६ हजार २ सय ९९ टन उत्पादन गरिन्छ । बेसार २ हजार ३ सय ५७ हेक्टरमा खेती गरिन्छ, जसको वार्षिक उत्पादन २८ हजार ३ सय २ टन छ । २ हजार ७१ हेक्टरमा खेती गरेर १३ हजार ६१ टन खुर्सानी उत्पादन गरिन्छ । ८९ हजार ८ सय ६९ हेक्टरमा दाल खेती गरिन्छ, जसको वार्षिक औसत उत्पादन १ लाख ११ हजार १ सय ३१ टन छ ।तेलहन उत्पादनमा भने मधेश प्रदेश दोस्रो नम्बर छ । मन्त्रालयका अनुसार मुलुकभर २ लाख ५८ हजार १ सय ४१ हेक्टरमा तेलहन खेती हुन्छ, जसबाट वार्षिक २ लाख ७८ हजार ३ सय २५ टन उत्पादन हुन्छ । मधेश प्रदेशमा मात्र ५७ हजार ७ सय ३६ हेक्टरबाट ६३ हजार ३ सय ७३ टन उत्पादन हुन्छ । तेलहन उत्पादन सबैभन्दा बढी लुम्बिनी प्रदेशमा हुन्छ । मधेश प्रदेशमा आँप, लिची, केरा, मेवा उत्पादन मनग्गे हुन्छ । मधेश प्रदेशलाई आँपको राजधानीसमेत भन्ने गरिन्छ । मुलुकभर करिब ४२ हजार १ सय ९६ हेक्टरमा आँप खेती हुन्छ, जसबाट वार्षिक ४ लाख ५३ हजार ४ सय १६ टन उत्पादन हुन्छ । मधेश प्रदेशमा मात्र ३० हजार ८९ हेक्टर आँप खेतीमा वाषिक ३ लाख ४४ हजार १ सय ४० टन फल्छ । नेपाल फलफूल थोक व्यवसायी संघ काठमाडौंका अध्यक्ष अमर बानियाँका अनुसार मधेशका सबै जिल्लामा आँपको व्यावसायिक खेती गरिन्छ । मधेशमा उत्पादित आँपले जेठ र असार धान्छ, उनले भने, त्यसपछि विदेशको भर पर्ने हो । मधेशमा बम्बई ग्रिन, बम्बई एलो, गुलाबखास, दसहरी, मालदह, जर्दा, अल्फान्सो, चौसा, कलकत्तिया, नीलम लगायत जातका आँप उत्पादन हुन्छन् ।कृषि मन्त्रालयका अनुसार मधेश प्रदेश लिची उत्पादनमा पनि पहिलो नम्बरमा छ । यहाँ वार्षिक १९ हजार १ सय ८० टन लिची उत्पादन हुन्छ । केरा उत्पादनमा मधेश दोस्रो स्थानमा आउँछ । मधेश प्रदेशमा २ हजार ८ सय ४४ हेक्टरमा लगाइएको केरा खेतीबाट ५० हजार ५६ टन उत्पादन हुन्छ । पहिलो नम्बरमा भने प्रदेश १ छ, जहाँ ५ हजार ३ सय ६६ हेक्टर खेतीबाट ८६ हजार ६ सय ६४ टन केरा उत्पादन हुन्छ । मधेश प्रदेशमा मेवा वार्षिक २ हजार ७९ टन, अम्बा ४ हजार ३ सय २६ टन, कटहर ६ हजार ८ सय ९० टन, भुइँकटहर २ हजार ८ सय १७ टन उत्पादन हुन्छ । किसानलाई प्रोत्साहन गर्ने नीतिकार्यक्रम सरकारले ल्याउने हो भने मधेशमा फलफूल उत्पादन अझै बढ्छ, त्यसले आयात घटाउँछ, फलफूल थोक व्यवसायी संघ काठमाडौंका अध्यक्ष बानियाँले भने । तेलहन कुल क्षेत्रफल ः २ लाख ५८ हजार १ सय ४१ हेक्टर उत्पादन ः २ लाख ७८ हजार ३ सय २५ टनमधेश प्रदेश ः ५७ हजार ७ सय ३६ हेक्टर उत्पादन ः ६३ हजार ३ सय ७३ टनउखुकुल क्षेत्रफल ः ६८ हजार ५ सय ६५ हेक्टर उत्पादन ः ३४ लाख १ सय ७८ टन मधेश प्रदेश ः ४३ हजार ९ सय ९१ हेक्टर उत्पादन ः २२ लाख १३ हजार २ सय २९ टन आलु कुल क्षेत्रफल : १ लाख ८८ हजार ९८ हेक्टर उत्पादन : ३१ लाख ३१ हजार ८ सय ३० टनमधेश प्रदेश : २५ हजार ३ सय ९८ हेक्टर उत्पादन : ३ लाख ९३ हजार ४ सय ७४ टन हरियो तरकारी कुल क्षेत्रफल ः २ लाख ८१ हजार १ सय ३२ हेक्टर उत्पादन : ३९ लाख ६२ हजार ३ सय ८३ टन मधेश प्रदेश : ८२ हजार ७ सय २७ हेक्टर उत्पादन : ११ लाख ७६ हजार ७ सय ९३ टन आँपकुल क्षेत्रफल : ४२ हजार १ सय ९६ हेक्टरउत्पादन : ४ लाख ५३ हजार ४ सय १६ टन मधेश प्रदेश : ३० हजार ८९ हेक्टरउत्पादन : ३ लाख ४४ हजार १ सय ४० टन केरा मधेश प्रदेश ः २ हजार ८ सय ४४ हेक्टरउत्पादन ः ५० हजार ५६ टनजिल्लागत तरकारी उत्पादनजिल्ला खेती उत्पादनसप्तरी १५८०९ हेक्टर २३२५९६ टन सिरहा ६२९२ हेक्टर ९०३६५ टनधनुषा ८७५१ हेक्टर १२३६७४ टनमहोत्तरी ७०८२ हेक्टर ८३६५१ टनसर्लाही १२६४९ हेक्टर १५५७४७ टनरौतहट ११०२७ हेक्टर १४५८७५ टनबारा ११९९२ हेक्टर २०४९२० टनपर्सा ९१२६ हेक्टर १३९९६४ टन"
आन्दोलनको जगमा आत्मसम्मान,"बाँकी काम अहिले व्यवस्थाको परिवर्तन भयो । तर हिजो मधेशी जनतालाई हेर्ने राज्यको जुन प्रकारको दृष्टिकोण थियो, अहिले पनि खासै परिवर्तन भएको छैन । उत्पादन सम्बन्धमा पनि परिवर्तन छ तर त्यसका नकारात्मक प्रभाव पनि छन् । अहिले पनि बहुसंख्यक जनता कृषिमा आधारित छन् तर कृषिको उत्पादकत्व राम्रो छैन । अहिले कृषिबाट गुजारा हुन छाडेको छ । जमिन खण्डीकरण भइरहेको छ भने युवा विदेशिएका छन् । सुशासनको अवस्था मधेशमा अझै कमजोर छ । समग्रमा मधेशलाई भौगोलिक रूपमा विकट रहेको कर्णालीसँग तुलना गर्ने गरिएको छ । देशका सबै प्रकारको सूचकांकमा अन्त्यअन्त्यतिर मधेश प्रदेशका जिल्ला पर्ने गरेका छन् । अहिलेसम्म प्रहरी र कर्मचारीको समायोजन भएको छैन । अहिले हामीले गर्दै आएको अभ्यासले रूपमा संघीयता देखाए पनि व्यवहारमा केन्द्रीयता नै छ । नागरिकताका विषयमा पनि त्यस्तै देखियो । आमा वा बाबु नेपाली नागरिक हुने तर उनीहरूका सन्तानले नागरिकता प्राप्त गर्न वञ्चित हुने अवस्था छ । नागरिकता भनेको देशको नागरिकलाई दिने कुरा हो, कुनै पनि सर्तमा विदेशीलाई दिइनु हुन्न । तर आफ्नै देशका नागरिकलाई यसबाट वञ्चित गर्ने काम राज्यबाट हुने सबैभन्दा ठूलो विभेद हो ।सबै नेता नागरिकताका विषयमा कुरा गर्नुहुन्छ तर दिने भन्ने बेलामा समस्या छ । अस्ति एमालेले अवरोध गर्ने विषय आइरहेको थियो । अन्य विधेयक एमालेले अवरोध गर्दागर्दै पारित गरिएको हो । बजेट नै पारित गरियो । एमालेले कति महिनादेखि सदन अवरुद्ध गर्दा बहुमतले निर्णय गर्न सक्ने विषयलाई सरकारले अघि बढाएकै हो । यसले मधेशलाई हेर्ने चिन्तन शासकहरूको कस्तो छ भन्ने देखाउँछ । कृषिको समस्या मधेशको मात्रै होइन, देशभरकै भए पनि मधेशमा झनै चर्को छ । मधेशलाई हामीले अन्नभण्डार मान्दै आएका हौं । मधेशमा रहेको चारकोसे झाडीलाई हेरेरै हरियो वन, नेपालको धन भन्दै आएका हौं । तर यसलाई समाप्त पार्ने काम भएको छ । त्यो पनि एउटा विभेदको स्वरूप हो । वन विनाश पनि मधेशमाथिको कुदृष्टिकै कारण भएको हो । अहिले झन् दोहन बढ्दै गएको छ । गिट्टीबालुवादेखि अन्य स्रोतको पनि दोहोन भइरहेको छ । त्यसले मधेशलाई झनै कमजोर बनाउँदै छ । कृषि, शिक्षा, स्वास्थ्यमा जति लगानी भएको छ, त्यसको प्रतिफल निकै कमजोर छ । सेवाग्राहीले पनि सरकारबाट पाउनुपर्ने जति सहुलियत पाएका छैनन् । पहिलो कुरा मधेशमा चेतनाको कमी छ । जसकारण केके सहुलियत पाइन्छ, त्यो थाहा छैन । पुरानो तरिकाले खेतीले अब चल्नेवाला छैन । पहिले खेती गुजारामुखी थियो । बाँच्नका लागि मात्रै खेती गरेर अब सम्भव छैन । अब खेती गर्दा राष्ट्रलाई पाल्ने गरी हुनुपर्छ । पहिले बाँच्नका लागि मात्रै कृषि कर्म थियो । पहिले मधेशमा गरिएको कृषि उत्पादन भारततर्फ निकासी हुन्थ्यो । सीमा जोडिएको भारतीय प्रदेशमा जान्थ्यो । पहाडलाई पनि अनाज जाने गरेको थियो । अहिले मधेश आफैं खाने कुरा किन्ने अवस्थामा छ । कृषिमा देखिएको समस्या भनेको विभेदपूर्ण नीति र बेवास्ताकै कारण भएको हो । अब चक्लाबन्दीतर्फ जानुपर्ने छ । त्यसका लागि कानुनी रूपमै पनि बाध्यकारी बनाउनुपर्छ । वनको अवस्था पनि त्यस्तै छ । वन फँडानी मात्र होइन, प्राकृतिक स्रोतको दोहनको विषयले पनि मधेशलाई सखाप पार्ने देखिएको छ । जस्तो मधेशमा खेतीलाई अघि बढाउने हो भने विभिन्न प्रकारको अध्ययन हुनुपर्यो । तर त्यसमा खासै ध्यान छैन । केन्द्रमा नीति निर्धारण गर्ने विषयमा पनि विभेद छ । मधेश प्रदेश हुँदैनथ्यो भने अहिलेसम्म प्रहरीदेखि कर्मचारी समायोजन भइसक्थ्यो । मात्रात्मक रूपमा परिवर्तन भयो होला । तर गुणात्मक रूपमा मधेशलाई हेर्ने दृष्टिकोणमा खासै परिवर्तन भएको देखिँदैन । केन्द्रले प्रदेशलाई अधिकार दिन नखोजेको घटना पटकपटक दोहोरिएको छ । प्रहरी ऐनमा पनि त्यही देखियो । त्यो विधेयक अधिकार दिन होइन, केन्द्रले आफूसँग राख्न मात्रै ल्याएको छ । राजधानीको सुरक्षाको जिम्मेवारी केन्द्रले लिँदै आएको छ । लिनु पनि पर्छ । मधेशको हराभरा वनजंगल सखाप पर्दै जाने र पहाडतिर सुक्खा रहेका ठाउँलाई हराभरा बनाउने नीति सरकारको देखिएको छ । हुलाकी राजमार्ग ५० वा ६० वर्षअघि नै बन्नुपर्ने हो नि । त्यो बनाइएन । जंगल सखाप गरेर पूर्वपश्चिम राजमार्ग बनाइयो । तर बीचबाट अर्को बाटो लैजानुपर्ने थियो, त्यसतर्फ ध्यान छैन । जनता भएको ठाउँमा बाटो छैन, जंगलबाट बाटो लगिन्छ । यो सरासर वन विनाश गर्ने नीति हो । पूर्वपश्चिम राजमार्ग जुन बनाइयो, राजा महेन्द्रको त्यो पूरै मधेशविरोधी सोचको उपज थियो । यसले सीमा क्षेत्रमा रहेका बजार मात्र सुकेका होइनन्, जनता सुकेका हुन् । कर्णालीको अवस्थामा मधेश प्रदेश पुगेको छ । तर कुनै समयमा यो सबै हिसाबले अघि थियो । अहिले शिक्षा पनि आर्थिक रूपमा त्यस्तै अवस्थामा छ । रोजगारी नै छैन । सबैभन्दा बढी हाम्रै धनुषा जिल्लाबाट श्रमिक विदेश गएका छन् । अहिले मधेशमा म्यानपावर कम्पनी भनेकै सरकार हो । अरू त्यसका एजेन्ट मात्र हुन् । जुन देशको सरकार नै म्यानपावर कम्पनी हुन्छ, त्यो देशको विकास कसरी हुन्छ ?पूर्वमन्त्री यादवसँग कान्तिपुरका मणि दाहालले गरेको कुराकानीमा आधारित"
सामाजिक रूपान्तरणमा छोरीबुहारी,देवकला माझी सर्लाहीको हरिपुर्वा नगरपालिका३ की दलित महिला सदस्य हुन् । अति विपन्न परिवारबाट राजनीतिमा आएकी उनी समाज रूपान्तरण र अन्य दलित महिलाको आर्थिक सबलीकरणमा सक्रिय हुने बताउँछिन् । विभिन्न किसिमका तालिममा सहभागी भएकै कारण आफू अरूसामु बोल्न सक्ने भएको उनी बताउँछिन् । उनले विभिन्न संघसंस्थाको सहयोगमा बंगुरपालन पनि गरेकी छन् ।
भिक्षाका भरमा विद्यालय,"ईश्वरी पौडेल महोत्तरीको मटिहानीस्थित राजकीय संस्कृत माविका प्रधानाध्यापक हुन् । उनी आफूलाई गुरुकुल (विद्यालय) को गोठालाका रूपमा चिनाउँछन् । हुन पनि उनी एक दशकयता बिहान उठेदेखि राति अबेलासम्म विद्यालयकै लागि खटिरहेका हुन्छन् । उनकै सक्रियताका कारण विद्यालयको अवस्था सुधार हुँदै गएको छ । विद्यालयको इतिहास जति बलियो छ, उति सुदृढ भौतिक पूर्वाधार भने देखिँदैन । यो विद्यालय ३ सय ४ वर्षअघि गुरुकुलका रूपमा स्थापना भएको हो । यति पुरानो विद्यालय संरक्षण र संवर्द्धनका लागि राज्यले चासो नदिएको गुनासो प्रधानाध्यापक पौडेलको छ । यो महोत्तरी जिल्लामै आवासीय सुविधा भएको एक मात्रै सामुदायिक विद्यालय हो । यहाँ विभिन्न जाति र धर्मका विद्यार्थीले संस्कृत पढ्छन् । २७ जिल्लाका ६० बटुक आवासीय सुविधासहित अध्ययनरत छन् । उनीहरूको सम्पूर्ण जिम्मेवारी विद्यालयले लिएको छ । विद्यालयमा कुल विद्यार्थी संख्या भने १ सय ५५ छ । १२ जना शिक्षक छन् ।रातो दौरासुरुवाल र ढाकाटोपीमा सजिने बटुकहरू ५ बजे उठ्छन् । ९ बजेसम्म पूजापाठ र रुद्राभिषेक चल्छ । १० बजेदेखि विद्यालयको नियमित कक्षामा अध्ययन हुन्छ । उनीहरू साँझ ध्यानजपमा व्यस्त रहन्छन् । राजकीय संस्कृत माविमा नेपाली, अंग्रेजी, गणित, विज्ञान र सामाजिक गरी पाँच सय पूर्णाङ्क बटुकले अनिवार्य पढ्नैपर्छ । त्यसबाहेक संस्कृत भाषा पढाइ हुन्छ । कक्षा ११ र १२ मा ८ सय पूर्णाङ्कमा वेद, व्याकरण, न्याय, ज्योतिष र दर्शन गरी पाँच वटा विषयमध्ये एउटा विषय विद्यार्थी बटुकले रोज्न पाउँछन् । ब्राह्मण बटुकहरू वेद तथा पितृकार्यका लागि कर्मकाण्ड पढ्छन् ।रामलाल दासका शिष्य जयकृष्ण दासले १७७५ सालमा मटिहानीमा संस्कृत पाठशालाका नाममा गुरुकुल स्थापना गरेका हुन् । नेपालको शिक्षाको इतिहासमा भने यो विद्यालय १८६८ सालमा स्थापना भएको उल्लेख गरिएको छ । आधुनिक शिक्षा प्रणाली अघि बढ्दै जाँदा संस्कृत कम प्राथमिकतामा परेपछि राजकीय संस्कृत माविको अवस्था खस्किएको हो । कुनै समय गुरुकुल निकै धरमरको अवस्थामा पुगेको थियो । प्रधानाध्यापक पौडेलकै सक्रियताका कारण पछिल्लो समय विद्यालयको भौतिक अवस्थामा सुधार भएको छ । तर संस्कृत भाषा पढाउने दक्ष जनशक्ति पाउन गाह्रो रहेको पौडेल बताउँछन् । ३५ वर्ष पहिले राजकीय संस्कृत माविमा पढ्ने ५४ बटुकलाई लक्ष्मीनारायण मठले रासन भत्ता र १० जनालाई १ सय ५० रुपैयाँका दरले छात्रवृत्ति वृद्धि दिन सुरु गरेको थियो । उक्त रकम बटुकलाई खाना खुवाउन पर्याप्त नभएको विद्यालय परिवारले जनाएको छ । आयस्रोतका लागि विद्यालयले दानमा प्राप्त १४ बिघा जग्गा भाडामा लगाएको छ । उक्त जग्गाबाट वार्षिक २ लाख रुपैयाँ प्राप्त हुन्छ तर त्यति रकम विद्यालय सञ्चालनका लागि पर्याप्त छैन । त्यसैले बटुकलाई खाना, उपचार, विद्यालय सञ्चालनलगायतका लागि चन्दा माग्ने गरिएको छ । विद्यालयको एक सय वर्ष पुरानो ८ कोठे पक्की भवन यस वर्ष भत्किएपछि पुनर्निर्माण भइरहेको छ । विगतमा गुरुकुलमा विद्यार्थी चकटीमा बसेर पढ्ने गर्थे । संस्कृत ब्राह्मणले मात्रै पढ्ने विषय मानिन्थ्यो । गुरुकुलमा संस्कृत पढ्नेलाई उच्च सम्मान दिइन्थ्यो । २०३२ सालमा प्रधानाध्यापक बनेका अमिरीलाल मण्डलले आफ्नै पालामा विद्यालयमा बेन्चको व्यवस्था गरेको जानकारी दिए । अहिले आधुनिक शिक्षाले संस्कृत शिक्षालाई ओझेलमा पारेको उनको बुझाइ छ ।"
अब कस्तो परिवर्तन ?,"महिला र मधेशकेही दशकमा मधेशले अध्ययन, मन्थन र विचार बहसको संस्कार गुमाएको छ । फेसबुकमै सबै आइहाल्छ नि, किन पढ्नुपर्यो र ? भन्ने काँचो सोच हाबी हुँदै छ । जनकपुर साहित्य महोत्सवका दौरान केही राष्ट्रिय सञ्चारमाध्यमले लेखे, मधेशी महिलाले अब बोल्न थालेछन् । वास्तविक रूपमै हो, मधेश र त्यसमा पनि विशेषतः मधेशी महिलाले अब बोल्न थालेका छन् । मधेशका रेडियोमा पुरुष जत्तिकै महिलाका पनि आवाज सुन्न थालिएको छ । महिलाले लेख्न र बोल्न थालेका छन् । प्रश्न सोध्न थालेका छन् । राजा जनकको दरबारमा गार्गी गएर प्रश्न सोध्थिन्, मन्थन हुन्थ्यो, जुन मधेशले बिर्सिएको थियो । तर अब फेरि महिलाको आवाज सुनिन थालेको छ । मधेशमा सकारात्मक परिवर्तनका लागि सकारात्मक बौद्धिक सबलतामा केन्द्रित हुन आवश्यक छ । विगत ५ दशककै इतिहास हेर्ने हो भने हामी मधेशीलाई मधेशको नेतृत्वले केवल गुनासो गर्न सिकायो । सायद आफ्नो अस्तित्व सूचित गराउन गुनासो गर्न आवश्यक थियो । तर त्यससँगै आफूलाई सबल बनाउन भने कहिल्यै भनेन । मधेश केन्द्रित नेताहरूले मधेशमा पहाडी शासन हाबी हुने जोखिम दाबी गर्छन् । तर काठमाडौंमा तिनीहरूसँग नै साँठगाँठ गर्छन् । अहिलेसम्म मधेशको राजनीतिक नेतृत्वले सधैं नकारात्मकतामा अल्झिन मात्र सिकायो । तर मधेशमा त्यही परिवर्तन आवश्यक छ । मधेशले आफूलाई कठोर मूल्यांकन नगर्ने र हरेक कमजोरीको दोष गैरमधेशलाई दिने हो भने मधेश सधैं त्यही नकारात्मकतामा अल्झिरहनेछ । झा फ्याक्ट्स नेपालका प्रमुख कार्यकारी अधिकृत हुन्"
रेमिट्यान्समा सबैभन्दा अघि,"८ खर्ब ११ अर्ब रेमिट्यान्स भित्रियो चालु आर्थिक वर्षको १० महिना (साउनदेखि वैशाखसम्म) रेमिट्यान्समार्फत ८ खर्ब ११ अर्ब ७९ करोड रुपैयाँ भित्रिएको छ । अघिल्लो आवको सोही अवधिको तुलनामा रेमिट्यान्स ०२ प्रतिशतले बढेको हो । अघिल्लो वर्षको सो अवधिमा रेमिट्यान्स आप्रवाह १९२ प्रतिशतले बढेको थियो । गत वैशाखसम्म अमेरिकी डलरमा रेमिट्यान्स आप्रवाह १६ प्रतिशतले कमी आई ६ अर्ब ७६ करोड कायम भएको छ । गत वर्षको वैशाखमा यस्तो आप्रवाह १६१ प्रतिशतले बढेको राष्ट्र बैंकको तथ्यांक छ ।चालु आर्थिक वर्ष गत साउनयता चैतसम्म रेमिट्यान्स लगातार घटिरहेको छ । जसअनुसार गत साउनमा १८१, भदौमा ६३, असोजमा ७६, कात्तिकमा ७५, मंसिरमा ६८, पुसमा ५५, माघमा ४९, फागुनमा १७ र चैतमा ०६ प्रतिशतले घटेको थियो । तर, वैशाखमा आइपुग्दा रेमिट्यान्सको ऋणात्मक वृद्धिदरमा सुधार भएर ०२ प्रतिशतले सकारात्मक (बढेको) छ । यसरी हेर्दा गत वर्षको तुलनामा रेमिट्यान्समा सुधार नभए पनि हरेक पछिल्लो महिनामा रेमिट्यान्सको घट्ने दरमा भने कमी आइरहेको छ ।"
पानी: सम्पत्ति कि चुनौती ?,"'पानी और जवानी, ये कभी पहाड के काम नहीं आते । भारतीय प्रधानमन्त्री नरेन्द्र मोदीले ०७१ साउनमा नेपालको संविधानसभा बैठकमा सम्बोधन गर्दा प्रयोग गरेको कथन हो यो । पानी पहाडमा र जवान छोरा निश्चित उमेरपछि घरमा अडिन नसक्ने अर्थमा आफूले यसो भनेको भनेर मोदीले त्यसको व्याख्यासमेत गरे, जसको निकै चर्चा भयो । मोदी कथनको भावार्थ नेपाल जलस्रोतमा धनी भएपनि त्यसको बहुपक्षीय उपयोग र लाभको अवसर कसरी गुमाइरहेको छ भनेर खोजिनुपर्थ्यो तर त्यसो भएन । अहिलेसम्म पनि हुन सकेको छैन । पानी पहाडमा मात्र होइन, तराईमा पनि बगेरै खेर गइरहेको छ । बगेर जाने पानीसँगै प्रचुर सम्भावना पनि हामीले गुमाइरहेका छौं ।उत्तरी हिमशृंखला नेपालको पानीको मुख्य स्रोत हो । तिब्बत, हिमालयदेखि महाभारत पर्वत र शिवालिकसम्ममा मुहान भएका नदीको पानी तराईको समथल भूभाग हुँदै बंगालको खाडी पुग्छ । राष्ट्रिय जलस्रोत नीति०७७ अनुसार ६ हजारभन्दा बढी संख्यामा रहेका नदीनालाले नेपालको कुल क्षेत्रफलको ३९ प्रतिशत भूभाग ओगट्छन् । नेपालका नदीनालामा वार्षिक सरदर २२५ अर्ब घनमिटर पानी उपलब्ध छ भने सरदर १२ अर्ब घनमिटर पानी भूमिगत जलस्रोतका रूपमा पुनर्भरण हुने गर्छ । सिमसार क्षेत्र र भूमिगत स्रोतसमेत हेर्ने हो भने नेपालसँग अथाह जलसम्पदा छ । यो अपार भण्डारको वैज्ञानिक व्यवस्थापन र उपयोग हुन नसक्दा यसबाट अपेक्षित लाभ लिन सकिएको भने देखिन्न । आर्थिक लाभका दृष्टिले हेर्दा पानीको सम्भावना जलविद्युत्मा मात्रै सीमित गरिएको छ । त्यसमा पनि मधेश प्रदेश तराई क्षेत्र भएकाले त्यहाँ जलविद्युत् आयोजनाको सम्भावना न्यून रहन्छ । आर्थिक सर्वेक्षण ०७९ अनुसार हालसम्ममा मधेश प्रदेशबाट २१ मेगावाट जलविद्युत् उत्पादन भएको छ । यद्यपि ऊर्जामा सबैभन्दा बढी पहुँच भएको प्रदेश पनि मधेश नै हो । त्यहाँ ९९६ प्रतिशत विद्युतीकरण भइसकेको आर्थिक सर्वेक्षणमा उल्लेख छ ।पानीको उपयोगिता हिमाली र पहाडी भेगमा जलविद्युत् उत्पादनका लागि जति छ, तराईमा सिँचाइका लागि पनिउत्तिकै छ । पानीको उपयोगका लागि पिउन, सिँचाइ, सरसफाइ, जलविद्युत्, उद्योग कारखाना, जलपर्यटन, मत्स्यपालनलगायतका विकल्प छन् । गण्डकी, नारायणी र कोसीमा जलयातायातको सम्भावना छ । भारतले आफ्नो भूभागभित्र पर्ने गण्डकी र कोसी नदीमा पानीजहाज सञ्चालन गर्ने योजनामाथि काम गरिरहेको छ । सप्तरीको पूर्वी भेग र सुनसरीको पश्चिम भेग हुँदै सप्तकोसी नदी बगिरहेको छ । नेपालका ठूला नदीहरूमा सुलभ र किफायती यातायातको भरपर्दो विकल्पका रूपमा आन्तरिक तथा समुद्र पहुँचका लागि जल यातायात विकास र जल मनोरञ्जनकोसमेत सम्भावना छ । मधेश प्रदेश र समग्र तराई क्षेत्रमै जमिनमुनिको पानी बढी प्रयोग हुने गरेको त्रिभुवन विश्वविद्यालय वातावरण विज्ञान केन्द्रीय विभागका उपप्राध्यापक दीपनारायण साह बताउँछन् । जमिनमुनिको पानी वर्षभर नै उपलब्ध हुने र गुणस्तर पनि बग्ने पानीभन्दा तुलनात्मक रूपमा राम्रो हुने भएकाले उपयोग बढी देखिएको साहको भनाइ छ । तराईको लाइफलाइन नै जमिनमुनिको पानी हो । पिउने पानीको स्रोत त्यहाँ ट्युबवेल हो । सिँचाइका लागि डिप बोरिङ चलाइन्छन्, उनले भने । मधेशको पानीसँग सम्बन्धित समस्यालाई अत्यधिक पानी हुनु र पानी नहुनु (टु मच वाटर एन्ड टु लिटिल वाटर) का रूपमा बुझ्नुपर्ने साहको भनाइ छ । अरू बेला सुक्खा हुने चुरे क्षेत्रबाट उत्पत्ति भएका खोलानाला बर्खायाममा बौलाउँछन् । त्यहाँ चाहिनेभन्दा बढी पानी हुन्छ, यसले प्रकोप नै निम्त्याउँछ । तर सुक्खायाममा अभाव हुन्छ, उनले भने, वर्षायामको पानी धेरै प्रयोग हुँदैन । बगेर जान्छ । तर जतिबेला आवश्यक हुन्छ, त्यो बेला उपलब्ध हुँदैन ।काठमाडौं उपत्यकामा जस्तो तराई क्षेत्रमा भूमिगत पानीको सतह नघटेको साहको दाबी छ । उनका अनुसार तराई क्षेत्रमा घरायसी प्रयोजन र खानेपानीका लागि स्यालो ट्युबवेल तथा कल मात्र ८ लाखभन्दा बढीको संख्यामा छन् । सिँचाइमा प्रयोग हुने डिप ट्युबवेलसमेत गर्दा ५ सय २० मिलियन क्युविक मिटर जमिनमुनिको पानी प्रयोग भइरहेको छ । जबकि तराई क्षेत्रमा ८ हजार ८ सय क्युविक मिटर पानी पुनर्भरण (रिचार्ज) हुन्छ । यसको अर्थ अझै पनि हामी धेरै पानी प्रयोगमा ल्याउन सक्छौं । यसको प्रयोगबाट अरू बहुपक्षीय लाभ लिन सकिन्छ, साहले भने । स्यालो तथा डिप ट्युबवेलहरूको प्रयोगले तराई क्षेत्रको सिँचाइका लागि ठूलो मद्दत गरेको छ । पहिला वर्षको एक पटक मात्र बाली लगाउने गरेकामा अहिले दुईतीन बालीसम्म लगाउन सम्भव भएको छ । सुनकोसीमरिन र सुनकोसीकमला दुवै सिँचाइ आयोजनाको लाभग्राही मधेश प्रदेश हो । त्यस्तै वाग्मती सिँचाइ आयोजना पनि दशकौंदेखि सञ्चालनमा छ । मधेश प्रदेशको पहिलो आवधिक योजना ०७६७७०८०८१ अनुसार ५ लाख ६५ हजार हेक्टर जमिन सिँचाइयोग्य रहेकामा हालसम्म २ लाख ६० हजार हेक्टरमा मात्र सिँचाइ पुगेको छ । सिँचाइका लागि प्राप्त हुने जलस्रोतमा नदीबाट प्राप्त पानी हो । अधिकांश सिँचाइ आयोजना नदी प्रवाहमा आधारित (रन अफ रिभर) हुने भएकाले बाह्रै महिना एकैनासको सिँचाइ उपलब्ध हुन सकेको देखिँदैन । यो आवधिक योजनाको अन्त्यसम्ममा पाइपद्वारा खानेपानी पुगेको जनसंख्या ३३ प्रतिशत पुर्याउने, पानीको परीक्षण गर्ने प्रयोगशाला ८ वटा स्थापना गर्नेलगायत योजना राखिएका छन् ।मधेशमा पानीको उपयोगिता र यसका बहुपक्षीय लाभ जति छन्, त्योसँगै यसका असर पनि उत्तिकै छन् । चुरे जलाधार क्षेत्र तराईको पानीको मुख्य स्रोत हो । चुरे दोहनसँगै तराईमा नदी कटान र डुबानको समस्या पनि बढ्दै गएको छ । जलाधार क्षेत्रबाट आएको बालुवा र गेग्रान तराई क्षेत्रमा थुप्रिनाले मानवबस्ती र कृषियोग्य जमिन मासिँदै गएको छ । अर्कोतर्फ बढ्दो जनसंख्या, अव्यवस्थित सहरीकरण, सिमसार क्षेत्रको संकुचनलगायत कारणले तराई क्षेत्रको जमिनमुनिको पानी घट्दै गएको छ । भूजलस्तरमा तीव्र रूपमा ह्रास आएपछि अन्नभण्डार मानिने तराईका फाँट सुकेर मरुभूमिमा परिणत हुने अवस्था छ । सतही पानीले निम्त्याउने बाढी जस्ता संकट र जमिनमुनिको पानीको स्रोत रित्तिँदै जानु तराई क्षेत्रका मौलाउँदा समस्या रहेको जलस्रोतविद् अजय दीक्षित बताउँछन् । निर्माण सामग्रीका रूपमा गिट्टी, बालुवाको अव्यवस्थित र बढ्दो उत्खननले नदीको समग्र पारिस्थितिक प्रणालीमै असर गरिरहेका छन् । नदी किनारमा रहेका समुदायहरूमा बाढीले नोक्सान पुर्याइरहेको छ, दीक्षित भन्छन्, सिमसार क्षेत्रको अतिक्रमण बढ्नु, कृषि जग्गा घरजग्गामा रूपान्तरण हुनु, बढ्दो कंक्रिटीकरणजस्ता चुनौती जमिनको उपयोगमा आएका छन् । सँगसँगै प्राकृतिक पुनर्भरण दरभन्दा बढी मात्रामा भूमिगत पानी पम्प गर्ने कार्यले भूजलस्तर घट्दै गएको छ । भारतले सिमानामा बनाएका तटबन्ध र नेपालमा कमजोर डिजाइनमा बनाइएका पूर्वाधारहरूबाट नदी अवरुद्ध हुँदा तराईको भूभाग डुबानमा पर्ने गरेको छ । यस्ता अव्यवस्थित संरचनाले बढ्दो नोक्सान र क्षति निम्त्याइरहेका छन् । चुरेमा उत्पत्ति हुने नदी मौसमी प्रकृतिका हुन्छन् । ठूलो वर्षामा अन्धाधुन्ध उर्लिने यस्ता खहरेको न बहावको मापन हुन्छ, न धारको यकिन नै ।जलसम्पदा व्यवस्थापनको कुरा गर्दा ठूला नदीलाई प्राथमिकतामा राखिने गरेको तर साना नदीको पानी व्यवस्थापनमा चासो नदिने प्रवृत्ति रहेको पनि दीक्षितको बुझाइ छ । मधेशको पानीको आर्थिक मात्र होइन, भूराजनीतिक महत्त्वसमेत छ । महाभारतबाट सुरु हुने वाग्मती तथा कमलाजस्ता मध्यमस्तरका नदी र चुरेबाट निस्कने धेरै साना नदी नेपाल हुँदै भारततिर बग्छन् । यी नदी अन्तरदेशीय चरित्रका भए पनि वैज्ञानिक व्यवस्थापनका लागि दुवै देशले गम्भीर भएर चासो नदेखाएको उनले बताए । नेपालको चुरे, भावर र भारतको उत्तरी गंगा मैदान (बिहार तथा उत्तर प्रदेश) सम्मको पारिस्थितिक प्रणालीसँग नदी जोडिएका छन्, उनले भने, यी नदी प्राकृतिक हिसाबले सीमावर्ती भएकाले यिनीहरूको व्यवस्थापन र पारिस्थितिक प्रणाली कायम राखिराख्नु नेपाल र भारत दुवैका लागि महत्त्वपूर्ण छ ।जलचरहरू धेरै हदसम्म नेपालको भावर क्षेत्रमा आश्रित छन् । जल प्रदूषणले जलचर पनि नासिँदै गएका छन् । वीरगन्ज हुँदै रक्सौल बग्ने सिर्सिया, जनकपुरको दूधमतीलगायत नदीको प्रदूषण बढ्दै गएको छ । आर्सेनिक र प्रशोधित ढलले जमिनमुनिको पानीको प्रदूषणले स्वास्थ्य जोखिम निम्त्याउँछ । यस विषयलाई पनि महत्त्वसाथ नहेरिएको दीक्षित बताउँछन् । जलसम्पदा र यससँग सम्बन्धित बहुआयामिक पक्षबारे विस्तृत अध्ययन हुन नसक्नु अर्को समस्या हो । पानीको बहुपयोग र वैज्ञानिक प्रयोगबारे पर्याप्त अध्ययन अनुसन्धान नै नभएको दीक्षितको भनाइ छ । मधेशले भोगेका पानीका चुनौतीलाई व्यवस्थित रूपमा सम्बोधन गर्ने ढाँचा तयार पार्न आवश्यक छ । यसका लागि नेपाल र भारतका सरकारी निकाय, स्थानीय समुदाय, अनुसन्धान समूह र नागरिक समाजका संस्था तथा वकालत समूहहरूबीच साझेदारी र सहकार्य आवश्यक छ, दीक्षितले भने, विस्तृत अध्ययनबाटै यस क्षेत्रले सामना गरिरहेको मौसमी संकटको समाधान खोज्न सकिन्छ । नेपालको समग्र जलसम्पदाको बहुआयामिक उपयोगिता र त्यसमा पनि मधेश प्रदेशको पानीबारे निकै कममात्र अध्ययन भएको उपप्राध्यापक साह पनि स्विकार्छन् । विस्तृत अध्ययनमार्फत एकीकृत तथ्यांक संकलन गरी पानीसँग जोडिने अरू योजनाको समष्टिगत खाका तयार पारिनुपर्ने साहको बुझाइ छ ।तराईमा जनसंख्या बढी भएका कारण पानी खपत बढी हुन्छ । सँगसँगै प्रदूषण पनि बढिरहेको छ । कलकारखाना तथा शौचालयको ढल पानीमा मिसिने मानवीय कारणदेखि प्राकृतिक रूपमा आर्सेनिकको समस्या त्यहाँ रहन्छ । काठमाडौंलगायत अरू उपत्यका क्षेत्रमा जमिनमुनिको पानी छुट्टिएर जम्मा हुन्छ । तर तराईमा भने सबैतिर एउटै पानी फैलिने भएका कारण त्यहाँ प्रदूषणको जोखिम बढी हुन्छ, साहले भने । डिप बोरिङभन्दा स्यालो ट्युबवेलको पानीमा प्रदूषणको जोखिम बढी हुने पनि उनले बताए । चुरे क्षेत्रमा भइरहेको अतिक्रमण तथा नदीजन्य निर्माण सामग्रीको अत्यधिक दोहनका कारण पानीको मूल तथा बहावमा नकारात्मक असर पर्ने मात्र होइन, कृषियोग्य भूमिपनि मासिँदै गएको छ । वाग्मती, कमला, गागन, औक्सी, गेरुवा, जंघा, जलाद, झि, दुधौरा, बलुवा, पासा, खाँडो, बगहीलगायत नदीको बाढी नियन्त्रण मधेशका लागि चुनौती हुने गरेको छ, जसकारण चुरे जोगाऔं, मधेश बचाऔं जस्ता कार्यक्रम अभियानकै रूपमा सञ्चालन गर्नुपर्ने अवस्था आइलागेको छ । बढ्दो सहरीकरण र जनसंख्या वृद्धिका कारण मागबमोजिम पानीको आपूर्ति हुन नसकी भूमिगत पानीको उपयोग बढ्दै गएको छ । सँगसँगै भूमिगत जलह्रासको कारण खोज्ने र जल पुनर्भरणका योजना पनि तीनै तहका सरकारबाट आइरहेका छन् ।जलस्रोतको सम्भावना र उपलब्धताको तुलनामा उपयोगबाट हामीले आर्थिक तथा सामाजिक लाभ लिन सकिएको छैन । त्यस्तै जलस्रोतको परिमाण तथा गुणस्तरको स्तर तीव्र रूपले खस्कँदै गएका छन् भने जलजन्य प्रकोपको मात्रा घट्नुको साटो बढ्दै गएका छन् । जलस्रोतमाथि तीव्र रूपले अतिक्रमण र नियन्त्रण भइरहेको छ । नेपालको जलस्रोत क्षेत्रमा देखिएका विद्यमान मुद्दा र सवाललाई सम्बोधन गर्न भन्दै राष्ट्रिय जलस्रोत नीति, २०७७ जारी गरिएको छ । यस नीतिले जलस्रोतको समुचित विकास तथा उपयोग, संरक्षण तथा लाभको न्यायोचित वितरणका लागि संघ, प्रदेश र स्थानीय तहको थप सक्रियता समन्वय र सहकार्य हुन जरुरी रहेको आवश्यकता औंल्याएको छ । जलस्रोतको विकास तथा उपयोग र त्यसबाट आर्थिक, सामाजिक, प्राकृतिक तथा जलीय जैविक विविधता (अक्वाटिक बायोडाइभर्सिटी) लगायत पक्षमा परेको प्रभावका विषयमा एकीकृत तथ्यांक तथा जानकारी राख्ने व्यवस्थाको अभाव देखिन्छ, राष्ट्रिय जलस्रोत नीतिमा भनिएको छ ।"
थपिएको गन्तव्य : मानवनिर्मित ताल,"मधेसमा चुरे दोहनले पानीका मुहान दिन प्रतिदिन सुक्दै गइरहेका बेला तालले पानी रिचार्ज गरिरहेको मेयर थापाको भनाइ छ । पहिले सुकेका तल्लो भेगका कुवा र इनारमा ताल निर्माणपछि पानी भरिन थालेको छ । सुक्दै गएका हाते कलमा पनि पानी आउन थालेको स्थानीय बताउँछन् । नगरपालिकाले ताललाई वाग्मती माछा पोखरी नामकरण गरेको थियो तर स्थानीयले यसलाई भरत ताल को नामले चिन्छन् । मेयर भरत थापाको नेतृत्वमा पोखरी बनाउन सुरु भएकाले भरत ताल भन्ने गरिएको हो । कतिपय बोटमै भरत ताल लेखिएको छ ।मेयर थापाले ताल छेउमा सुमेरु पर्वत बनाउने योजना रहेको सुनाए । यसका लागि २ अर्ब रुपैयाँ बराबरको डीपीआर (विस्तृत परियोजना प्रतिवेदन) तयार गरेर काम अघि बढिरहेको उनले सुनाए । बगरलाई तालमा परिणत गर्न सफल भएका छौं, अब सिँगार्न बाँकी छ, आउँदो पाँच वर्षभित्र तालको सौन्दर्यीकरणसहित सम्पूर्ण काम सकिन्छ, मेयर थापाले भने । पानीको कमी हुन नदिन वाग्मती नदीबाट पानी हाल्ने व्यवस्था मिलाइएको छ । पानीको निकासको प्रबन्ध पनि छ । यहाँ आउने पर्यटकलाई लक्ष्य गरेर होटल र रिसोर्ट पनि बनाइँदै छ । तालमा वाटर फ्लाई लगायतको काम भइरहेको छ । तालको दक्षिण र पश्चिम क्षेत्रको १ सय २५ बिघामा पार्कसहितको बगैंचा बनाइँदै छ । नगरपालिकाका निमित्त प्रमुख प्रशासकीय अधिकृत विमल पोखरेलले तालले सन्तोषजनक आम्दानी दिन थालेको बताए । माछापोखरी निर्माणकै क्रममा भए पनि तालबाट आम्दानी हुन थालेको छ, उनले भने, निर्माणका सबै काम पूरा भएपछि अहिलेको तुलनामा चार गुना बढी आम्दानी हुने अनुमान गरेका छौं ।पर्यटकको चहलपहलले ताल नजिकै सानातिना पसल फस्टाएका छन् । तालमा बोट चालक र टिकट काउन्टरमा बस्नेले रोजगारी पाएका छन् । बोटचालक रवीन माझीले अहिले महिनामा २५ हजार रुपैयाँसम्म कमाउने गरेको सुनाए । बोट चलाउनुअघि उनी माछा मारेर गुजारा चलाउँथे । बेरोजगार थिएँ, ताल बनेपछि बोट चलाउन सिकें, उनले भने, अहिले चित्तबुझ्दो कमाइ छ । यसले परिवार पाल्न सहज भएको छ ।"
एक अमेरिकीले ६ दशकअघि जे देखे,"अमेरिकामा बसेर नेपालको मधेश सम्झिँदा माइकल गिल अझै पनि रोमाञ्चित हुन्छन् । बोल्दाबोल्दै कतैकतै मैथिली शब्द नै मिसिन्छ कि जस्तो भावले उनलाई उत्साहित तुल्याउँछ । उमेरले ८० वर्षमा हिँडिरहेका माइकल ०२३ वैशाखको पहिलो सातातिर भारतको कोलकातास्थित दमदम विमानस्थलबाट डकोटा विमान चढेर काठमाडौंको गौचरन विमान अड्डा ओर्लिएका थिए । एक साता काठमाडौं बसेर उनी बाराको परवानीपुर पुगेका थिए । त्यहाँ थप एक साता बिताएपछि उनको यात्रा धनुषाको बसैया गाउँ पुगेर रोकिएको थियो । माइकलसँग उति बेलाको मधेश, त्यहाँको जनजीवनका अनेक पहलु, शिक्षा, स्वास्थ्य र यातायातको विकास अनि जनकपुरधामको स्मृतिका सजिव चित्रहरूको ताजा सम्झना छ । अमेरिका भियतनामसँगको लडाइँमा होमिएको समय थियो । २२ वर्षे ठिटो माइकलको मन भने सेनामा भर्ती हुने बाटोतिर थिएन । त्यही भएर ग्य्राजुएसनको पढाइ सकिनेबित्तिकै उनले पिसकोर भोलेन्टियर भएर काम गर्ने मनसायसहितको आवेदन दिएका थिए । त्यति बेला उनी अफ्रिकी देशमा जान चाहन्थे । किनकि विश्वविद्यालयमा उनले अफ्रिकाको इतिहास पढेका थिए । तर रोजेको देश जान केही महिना कुर्नुपर्ने भयो । उनले कुर्ने धैर्य देखाएनन् । तुरुन्त जाने भए नेपाल जान सकिने जानकारी पाए । त्यसपछि उनले दक्षिणी एसियाको एउटा सानो देश नेपालबारे बुझ्न थाले । नेपाल आउनुअघि उनले नियमअनुसार कृषिमा काम गर्न कनिष्ठ प्राविधिक सहायक (जेटीए) को तीनमहिने तालिम लिए । अमेरिकाबाट उनी कोलकाता आइपुगे । त्यहाँको भीडभाड र घन्चमन्च देखेरै उनी आत्तिए । कोलकाताबाट काठमाडौं ओर्लिंदा उनलाई अनौठो ग्रह पुगे जस्तो लाग्यो । उनी पुराना दिन सम्झिन्छन्, काठमाडौं बडो विचित्रको थियो । सडकमा गाडीभन्दा धेरै गाईबस्तु थिए । मान्छे थोरै थिए । सफा र सुन्दर थियो । एक साता काठमाडौं बसेर उनी आफूजस्तै पिसकोर भोलेन्टियर भएर आएका साथीहरूसँग टाटा ट्रकको पछाडि बसेर त्रिभुवन राजपथको घुमाउरो बाटो हुँदै बाराको परवानीपुर पुगे । त्यहाँ उनी एक साता मात्रै बसे । जीवनमै पहिलोपल्ट उनले परवानीपुरमा लहलह धान देखे । अमेरिकाको पेन्सिलभेनियाको चिसोमा हुर्केका माइकलले धान झुलेको कहिल्यै देखेका थिएनन् । एक साता त्यहाँ बसेर उनी वीरगन्जबाट रक्सौल हुँदै रेल चढेर जयनगर पुगे । अनि त्यहाँबाट जनकपुर । उनीसँगै गएका साथीहरू कसैको कार्यक्षेत्र महेन्द्रनगर थियो, कसैको लालगढ । तर उनको कार्यक्षेत्र थियो, जनकपुरबाट नजिकैको गाउँ बसैया । करिब २ देखि अढाई सय घरधुरी भएको बसैया विशुद्ध देहाती बस्ती लाग्थ्यो । भूमिहार, बाहुन, यादव, तेली र चमारदेखि मुसलमानहरूसम्म सबैको मिश्रित बसोबास थियो, उनले सुनाए । माइकललाई बस्ने व्यवस्था मिलाइएको थियो, स्थानीय तुलसीमेयर आश्रमको नेतृत्व सम्हालेका गान्धीवादी स्थानीय बतहु शर्मा भूमिहारको घरमा । बतहुका छोरा उपेश्वरप्रसाद शर्मालाई माइकल अहिले पनि सम्झिन्छन् । केही वर्ष मात्र जेठा उपेश्वर उनका निम्ति साथी भएका थिए । बसैयाका निम्ति माइकलको गोरो अनुहार र अंग्रेजी मात्रै बोल्ने मान्छे कुनै फरक ग्रहबाट आए जस्तो थियो । बसैयामा पुगेको म पहिलो गोरो अनुहार भएको अंग्रेज थिएँ, माइकलले भने । बसैया नजिकैको जनकपुर चुरोट कारखानामा आएका केही रसियन देखेको भएकाले स्थानीयले माइकललाई पनि रसियन नै भन्ठान्थे । अंग्रेजहरूलाई म्लेच्छ भन्दै छोइछिटो गर्नुपर्ने सोच स्थानीयमा थियो । माइकलले खासखुस सुनेका थिए, म्लेच्छलाई बास दिएको, भात खुवाएको भन्दै घरधनी बतहुको जात गएको कुरा स्थानीयले गर्थे । तर माइकलबारे स्थानीयले गरेको यस्तो प्रतिक्रिया शर्माजीले कहिल्यै उनलाई सुनाएनन् । अमेरिकाको चिसोमा हुर्किएका माइकललाई धनुषाको गर्मीले केही दिनमै हैरान बनायो । सुरुमा त उनलाई लागेको थियो, यही गर्मीले मरिन्छ कि क्या हो । तर बिस्तारै उनलाई मधेशको धुप बानी पर्दै गयो । उनका लागि मधेशको चिल्लोपिरोयुक्त खाना विशुद्ध नयाँ थियो । त्यहीं पुगेर उनले दालभात देखेका थिए । काँटाचम्चामा अभ्यस्त हातलाई हातैले मुछेर सपासप खाने बानी लगाउनै केही दिन लाग्यो । नयाँ ठाउँ, नयाँ परिवेश, नयाँ मान्छे, नयाँ संस्कृति र भोजन सबै कुरामा बानी पार्न माइकलले राम्रै धैर्य देखाए । खान्की नमिलेर ८० किलोको शरीर घटेर ७० भइसकेको थियो, माइकल सम्झिन्छन् । बसैयामा माइकलले धान, गहुँ र आलु बालीमा काम गरे । उन्नत र नयाँ जातका बीउ स्थानीयलाई चिनाउँदै खेती प्रणालीमा सुधार ल्याउने काममा उनी लागे । जेटीए माइकलले पुस्तौंदेखि खेती किसानी गर्दै आएका स्थानीयलाई कृषि कर्ममा सघाइरहेका थिए । स्थानीय किसानले लगाउने धान र गहुँ अग्लो खालको थियो, जुन हावा लाग्नेबित्तिकै ढल्थ्यो र उत्पादन घट्थ्यो । माइकलले मेक्सिकोको एक संस्थाले अनुसन्धानपछि विकास गरेको नयाँ गहुँको प्रजाति स्थानीयलाई चिनाए । जुन होचो थियो, पुष्ट किसिमका दाना फल्थ्यो र रोटी खान पनि मीठो थियो । धानको नयाँ प्रजातिबारे पनि उनले किसानलाई परिचित गराए । तर धानभन्दा नयाँ गहुँको बाली त्यहाँ राम्रो भयो । उन्नत धानको बीउलाई धेरै विषादी चाहिन्थ्यो । अनि भात पनि गिलो हुने भएकाले स्थानीयले मीठो मानेनन् । तर यो नयाँ धानको चिउरा भने खुबै मीठो बन्यो । धार्मिक स्वभावका स्थानीयहरू ग्रामीण कच्ची सडक छिचोल्दै जनकपुरधाम पुग्थे । दर्शन गर्थे र फर्किन्थे । माइकल पनि कहिलेकाहीं हिँडेरै साइकलमा जनकपुरधाम पुग्थे । त्यति बेला जनकपुरमा एकाध संख्यामा मात्र रसियन जिप देखिन्थे । उनले सम्झिए, जनकपुर खुबै सफा थियो । पोखरी पनि सफा थिए । प्लास्टिकको प्रयोग पनि देखिन्थेन । मान्छेहरू पात वा कागजका सोलीमा सामान किनेर लगिरहेका भेटिन्थे ।तर अहिले समय फेरिएको छ । जनकपुर पनि त्यसैगरी परिवर्तन भएको छ । उनी चार वर्षअघि पुग्दा आफूले ०२३ सालतिर देखेको जस्तो जनकपुर भेटेनन् । जनकपुर पूरै बदलिइसकेछ । जनसंख्या कैयौं गुणा बढेछ । फोहोर सुरु भइसकेछ । उनले उति बेला देखेको बाह्र बिघा पहिल्याउन सकेनन् । जनकपुर चिन्नै सकेनन् । उनी पुग्दा बसैयामा नेपाली बोल्नेहरू एकाध मात्रै थिए । सबका सब मैथिली बोल्थे । कृषिमा आधारित अर्थतन्त्र थियो । खान पुग्ने अन्न फल्नु नै ठूलो कुरा थियो । बसैयाका दुइतिहाइ स्थानीयको आफ्नै जमिन थियो । जमिन नभएकाले अरूको खेतमा ज्यालामजदुरी गर्थे । स्थानीय सारै दयालु थिए । माइकल बेलाबेला उपेश्वर र उनका साथी मोहम्मद अन्सारीसँग जनकपुर जान्थे । बाहिरफेर बसेर खाएको बात लाग्ला भन्ने डरले उनीहरू जनकपुरतिर गएका समयमा मात्रै खाजा खान्थे । गाउँमा जातका आधारमा हुने भेदभाव गहिरो थियो । उनी बस्ने घर छेवैमा स्थानीय धनीमानी गोगुलबाबु शर्माको आँपको बगैंचा थियो । उनले खाने पानी त्यही बगैंचाभित्रको धाराबाट एक जना स्थानीय चमारले हरेक बिहान गाग्रीमा ल्याइदिन्थे । एक दिन एक जना बाहुनले चमार भएर पानी ओसार्ने भन्दै गाली गरेको सुने । माइकललाई यो कुरा चित्त बुझेन । उनले ती बाहुनलाई हकारिदिए । गाउँमा धनीमानी गोगुलबाबुको छुट्टै सान थियो । घटनामा संलग्न नभए पनि जनकपुर बमकाण्डमा लागेको भन्दै उनलाई प्रहरीले पक्रेर ६ महिनासम्म थुनेको थियो । माइकललाई लाग्छ, सायद गोगुलबाबुलाई पक्रिनुका पछाडि राजनीतिक कारण थियो । माइकल बसैयामा बिस्तारै रमाउन सिक्दै थिए । शिवरात्रिमा खाने भाङ, घरेलु रक्सी सबै उनका लागि नयाँ स्वाद थिए । बसैयामा मात्रै होइन, सबैतिर १० वर्षभन्दा बढी र ६०७० वर्षभन्दा कम उमेरका महिला विरलै एक्लै घरबाहिर निस्कन्थे । घर नै उनीहरूको संसार थियो । माइकल बसेको घरका आमा र दिदीबहिनीहरू उनलाई देख्दा हतपत सारीको सप्कोले टाउको र अनुहार छोपेर भित्र छिर्थे । बसैयामा बसेकै बेला अमेरिकामा उनका हजुरबा बिते । उनले बसैयाकै संस्कृतिअनुसार कपाल मुण्डन गरे । अनि ३० जना जति मानिस बोलाएर खाना पनि खुवाए । बिस्तारै उनी मधेशको रङमा मिसिँदै गए । उनले एक जना झा थरकी महिलालाई आमा पनि बनाएका थिए । जिल्ला अस्पतालमा काम गर्ने झा माइकलकै भाषामा अच्छा कुक थिइन् । माइकल बेलाबेला त्यहाँ खाना खान निम्त्याइन्थे । त्यहाँ खाएको घिउ र दाल उनी अहिले पनि सम्झिरहन्छन् । त्यति बेला जनकपुरमा कृषि सामग्री संस्थान थियो, जहाँ सबै पहाडिया कर्मचारी मात्रै थिए । ती कर्मचारी स्थानीय मधेशी किसानलाई हेप्थे । माइकलले जनकपुरमै भेटेका थिए, अमेरिकी माइक फ्रेमलाई । माइक कृषि फार्ममा सल्लाहकारका रूपमा कम गर्थे । माइक पिसकोर भोलेन्टियरको पहिलो समूहमा सन् १९६३ मै नेपाल आएका थिए । माइकल भने १२औं समूहमा । माइक तिनै व्यक्ति हुन्, जसले पछि लैनचौरमा माइक ब्रेकफास्ट खोलेर काठमाडौंवासीलाई अमेरिकी ब्रेकफास्टमा बानी पारेका थिए । हरेक साता जस्तो उनी अरू गाउँमा रहेका अमेरिकी भोलेन्टियरसँग भेला हुन्थे र त्यसमा रमाउँथे । बसैयामा एउटा सरकारी विद्यालय थियो । उनको अनुमानमा त्यहाँ माध्यमिक तहसम्म मात्रै पढाइ हुन्थ्यो । स्कुलमा ५ कक्षाभन्दा माथिका कक्षामा छात्रा थिएनन् । स्कुल पढ्ने छात्र पनि उपल्लो जातका मात्रै हुन्थे । तत्कालीन राजा महेन्द्रको जन्मदिनमा स्कुलमा एउटा कार्यक्रम गरिएको थियो । माइकल पनि रैथाने जस्तै देखिन कुर्ता र धोती लगाएर फुटबल खेल्न पुगेका थिए । खेल्दै गर्दा उनको धोती फुस्कियो । त्यो दिन सम्झिँदै माइकलले लामो हाँसो रोकेर भने, धन्न मेरो कुर्ता लामो थियो र छोपियो ।दुई वर्ष बसैया बसेर काठमाडौं फर्किएपछि माइकलले पिसकोरमा भनेर थप एक वर्ष समय थपे । त्यो एक वर्ष उनले नुवाकोटको रानीपौवा मुन्तिरको थानसिङ गाउँमा बिताए । मधेशमा दुई र पहाडको एकवर्षे बसाइपछि माइकल नेपालसँग सम्मोहित भए । फर्केर अमेरिका गएपछि उनले अमेरिकाको क्यालिफोर्नियास्थित पिसकोर सेन्टरमा एक वर्ष काम गरे । त्यसपछि मेक्सिको पुगे । फोटोग्राफी सिके । अमेरिका फर्केर झन्डै ५ वर्ष फोटो पत्रकारितामा बिताए । त्यसमा मन नअडिएपछि उनले कानुन पढे । त्यसपछिका झन्डै १५ वर्ष उनले वकालती गरेरै बिताए । सिलिकन भ्यालीको गतिलो कमाइ हुने ल फर्मको काम चटक्कै छाडेर बिहेपछि सन् १९८५ मा माइकल फेरि श्रीमतीसहित नेपाल फर्किए । कहिले महिला न्यायिक सेवा परियोजना त कहिले हर्क गुरुङसहितले चलाएको अनुसन्धानमूलक संस्था न्यु इरामा कानुनी सल्लाहकारका रूपमा काम गरे । त्यसपछि भने शैक्षिक छात्रवृत्ति दिने अमेरिकी संस्था फुलब्राइटको नेपाल डाइरेक्टर भएर माइकलले १९९८ देखि २००५ सम्म ७ वर्ष बिताए । त्यसपछि पनि उनको मन नेपालबाट हटेको छैन । उनी दुईतिहाइ समय नेपालमै बिताउँछन् । बेलाबखत अमेरिका त गइरहन्छन् । तर उनको मन नेपालतिरै हुन्छ ।नेपालका ५० भन्दा धेरै जिल्ला डुलिसकेका माइकल मधेशको बदलिँदो अनुहार देखेर छक्क पर्छन् । नेपालको ५० वर्षभन्दा लामो अवधिमा देखिएका परिवर्तनलाई नियालेका माइकल जीविकोपार्जनका तौरतरिका बदलिएको र आम्दानीको स्रोतमा देखापरेको बदलाव देखेर अचम्म मान्छन् । आम्दानीको मुख्य स्रोत रहेको कृषि बिस्तारै सहायक स्रोत बन्दै गएको बताउने माइकल पुरानै सफा, स्वच्छ काठमाडौं र मधेशका दृश्य सम्झिँदा भने आधुनिक बन्दै जाँदा गुमाएका दिन सम्झिएर थकथकाउँछन् ।"
विद्यापतिगढ र रौजा मजार,"रौजा मजारको महत्त्वमध्यकालीन समाज अस्तव्यस्त थियो । राजा रजौटाबीच युद्ध भइरहन्थ्यो । धार्मिक र सांस्कृतिक संक्रमण उत्कर्षमा थियो । तन्त्रमन्त्र, जादुटुनामाथि दरिलो विश्वास थियो । सिद्धपुरुषहरू जंगल, गुफा र खोला किनारमा तपस्या गरेर बस्थे । यसै बेला हालको महोत्तरी जिल्लाको बलवा नगरपालिका११ रौजा भन्ने स्थानमा हजरते गदा अली शाह नामका सिद्धपुरुष आइपुगे । उनीसँगै अन्य दुई सिद्धपुरुष थिए रहमत अली शाह र बहार अली शाह । बाघ, सिंह, चितुवा र हात्तीजस्ता हिंस्रक जनावरहरूको बिगबिगी रहेको घना जंगलमा उनीहरूले डेरा जमाए । अनि आफ्ना सद्विचार र मानव सेवामार्फत केही दिनमै चर्चित भए । रौजा मजार सरिफमा यिनै तीन महापुरुषको मजार रहेको त्यहाँका मौलाना सौकत अलीको भनाइ छ । मधेश प्रदेशको राजधानी जनकपुरभन्दा १५ किलोमिटर पश्चिममा अवस्थित रौजा मजार सरिफ अचेल हिन्दु र मुसलमानहरूको संगम स्थल बनेको छ । त्यहाँ पूजा, दर्शन गर्न र बलि चढाउन दुवै थरी धर्मावलम्बी जाने गर्छन् । प्रत्येक वर्ष चैत ९ देखि ११ सम्म लाग्ने विशेष मेलामा नेपाल र भारतका लाखौं श्रद्धालु ओइरिन्छन् । मौलाना सौकत अलीका अनुसार मेला भर्न तथा मजारमा आशिष थाप्न भारतको कश्मीरदेखि पाकिस्तानसम्मका श्रद्धालु आउने गर्छन् । सोमबार, बुधबार र बिहीबार पनि घुइँचो हुन्छ । अन्य दिनमा पनि सयौं श्रद्धालु दर्शन गर्न तथा बलि चढाउन आउँछन् । असाध्य रोगबाट मुक्ति पाउने विश्वासमा झन्डै एक हजार जना परिवारसहित रौजा मजारको वरिपरि झुपडी बनाएर र नजिकका गाउँमा बसेका छन् । उनीहरू बिहानबेलुका रौजा मजारमा दुवा (आशिष) थाप्ने गर्छन् । पछिल्लो समय एक जनाले उनीहरूलाई भाडामा लगाउन घर नै निर्माण गरेका छन् । घरीघरी बेहोस भइरहने लहान नगरपालिका, अमहीका १९ वर्षीय हरिकिसन महतो डेढ महिनादेखि मजारको उत्तरमा निर्मित भाडाको कोठामा बसेर बिहानबेलुका दुवा थाप्दै छन् । हरिकिसनकै रेखदेखका लागि उनकी आमा र बहिनी पनि आएका छन् । रौजा मजार सरिफ विकास समितिका अध्यक्ष मोहम्मद सलिमका अनुसार बलि र दान पेटिकामा पर्ने रकम गरी मजारमा वार्षिक २५ लाख रुपैयाँसम्म आम्दानी हुन्छ । त्यही आम्दानीबाट मजारको सरसफाइ, खानेपानी तथा कर्मचारीको तलब दिइन्छ । प्रत्येक वर्ष चैतमा लाग्ने तीनदिने जलसामा २० लाख रुपैयाँ जति खर्च हुने गरेको सलिमले जानकारी दिए । गत आर्थिक वर्षमा मधेश प्रदेश सरकारले रौजा मजारको कार्यालय, पर्खाल, शौचालय, जनाजा (मुर्दा) घर, खानेपानीलगायत व्यवस्थापनका लागि १२ करोड विनियोजन गरेको थियो । त्ययसबाट धेरै काम भए पनि ठेकेदार मस्जिद निर्माण अधुरै छाडेर बेपत्ता भएको सलिमले जनाए ।"
महिला : आर्थिक स्वतन्त्रतामा आशाको दियो,राष्ट्रिय योजना आयोगकी पूर्वसदस्य झासँग कान्तिपुरकी सजना बरालले गरेको कुराकानीमा आधारित
