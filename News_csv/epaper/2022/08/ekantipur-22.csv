शीर्षक,विवरण
साढे ७ वर्षदेखि नाकामा चीनको अवरोध,"सीमानाका आपसी समझदारीमा खुल्ने र बन्द हुनुपर्ने हो । तर, अन्तर्राष्ट्रिय नाका चीनले किन खोल्छ र किन बन्द गर्छ भन्ने सामान्य जानकारी व्यापारी मात्र होइन, नेपाली अधिकारीलाई पनि हुँदैन । तातोपानी भन्सार प्रमुख नारद गौतमले नाका बन्द हुने र खुल्ने औपचारिक सूचना आफूहरूलाई नहुने बताउँछन् । भन्छन्, व्यवसायीले बन्द भयो भनेका छन् । स्याउ, लसुन, प्याज, नास्पातीजस्ता वस्तु कुहिन लागेको गुनासो गरेका छन्, कहिले खुल्छ वा खुल्दैन हामी भन्न सक्दैनौं ।रसुवागढी भन्सार प्रमुख राम मैनाली पनि नाका खुल्ने, बन्द हुनेबारे आफू अनभिज्ञ रहेको बताउँछन् । बन्द हुने र खुल्ने अनिश्चितताले व्यापारीलाई नाकाप्रतिको अविश्वास भने बढाएको छ, उनी भन्छन् । यस पटक पनि दसैंका सामान चीनको सडकमा आइपुगेपछि नाका बन्द गरिएको छ । सिन्धुपाल्चोक उद्योग वाणिज्य संघका अध्यक्ष होमबहादुर (राजकुमार) बस्नेतका अनुसार नाका ठप्प भएपछि बाटोमा अलपत्र सामानलाई फेरि उतै पठाएर सामुद्रिक बाटोमार्फत ल्याउने तयारी व्यवसायीले गरेका छन् । कम्तीमा खरिद गरेका र बाटोमा अलपत्र सामान मात्र भित्र्याउन दिने हो भने पनि व्यवसायीलाई केही सहज हुने थियो, बस्नेत भन्छन् । त्यसैले सरकारले सार्थक कूटनीतिक पहल नगरे व्यापारी डुब्ने र उपभोक्ता मर्कामा पर्ने उनको भनाइ छ । भौगोलिक अवस्थाका कारण चीनसँग जोडिएको नाकामा नेपाल पूरै निर्भर हुन भने व्यावहारिक कठिनाइ हुने परराष्ट्रविद् दिनेश भट्टराईको भनाइ छ । तर, मुलुकले विकल्प सोचेको नाकाबाट अप्ठेरोमा पनि सहयोग प्राप्त गर्न किन सकिएन ? उनी प्रश्न गर्छन्, सुरक्षाको विषयमा चीन निकै संवेदनशील छ, त्यस्तो हो भने पनि नेपालसँग खुलेर कुरा गर्नुपर्छ । चीनका लागि नेपालका पूर्वराजदूत टंक कार्की भने नाकामा हुने अवरोध कोभिडबाहेकका अन्य कारणले होला भनेर अनुमान गर्न नसकिने बताउँछन् । चीनको चासो नेपालको भूमि प्रयोग गरेर आफ्नाविरुद्ध कसैले चलखेल नगरोस् भन्ने मात्र हो, भन्छन्, भर्खरै नेपालका परराष्ट्रमन्त्रीको भ्रमण क्रममा भएको सम्झौताले पनि अझ बढी सकारात्मक सन्देश दिएको बुझ्न सकिन्छ । कतिपय सुरक्षा संवेदनशीलता हुन सक्ने तर्क गर्दै उनले त्यस्ता विषयलाई त्यही रूपमा बुझ्नुपर्ने उनको भनाइ छ । भूकम्पपछि चीनले स्थलमार्गमा अवरोध गरेपछि केही व्यवसायी समुद्रीमार्गबाट भारतको बाटो प्रयोग गर्दै आयात व्यापारमा संलग्न छन् । समुद्री बाटो भएर व्यापार गर्न ठूलो लगानी चाहिने भएकाले साना र मझौला व्यापारी भने पेसाबाटै पलायन भए । नेपाल हिमालय सीमापार वाणिज्य संघका अध्यक्ष अशोक श्रेष्ठ वर्षौंदेखि नाकामा अवरोध हुँदा व्यवसायीहरू पेसाबाटै पलायन भइरहेको बताउँछन् । केही व्यवसायी त सडकमै पुगे, केही भने व्यापारिक कारोबारमा दक्षिणतिर सारेका छन् । कूटनीतिक प्रयासबिना समस्या समाधान हुन नसक्ने उनको भनाइ छ । उद्योग, वाणिज्य तथा आपूर्तिमन्त्री दिलेन्द्रप्रसाद बडूले नेपालचीन व्यापार सहजीकरण गर्न चीनलाई अनुरोध गर्दै आएको बताए । तातोपानी र रसुवा नाकालाई नियमित खुलाउन र अन्य नाका सञ्चालनका लागि अनुरोध गरिएको छ । परराष्ट्रमन्त्री नारायण खड्काको चीन भ्रमणका बेला पनि उक्त प्रस्ताव लिखित रूपमा राखिएको छ, मन्त्री बडूले भने ।परराष्ट्रमन्त्री खड्काको भ्रमण टोलीमा सहभागी वाणिज्य सचिव गणेश पाण्डेले पनि उत्तरी नाकाको समस्याका विषयमा चीनसँग प्रस्ट तर्क राखेको बताए । तर, परराष्ट्रमन्त्रीको टोली चीनबाट फर्किएको अर्को दिन नै तातोपानी र रसुवा नाका फेरि बन्द गरिएको छ । तयारी पोसाक, जुत्ताचप्पल, ब्याग, कस्मेटिक सामान, मखमलका कपडा, खेलौना, मेसिनरी औजार, फर्निचर, कृषि औजार, बीउबिजन, बिजुलीका सामान, निर्माण सामग्री, स्टेसनरीलगायत सामान चीनबाटै आउने गरेका छन् । तिहारका लागि आवश्यक बिजुलीका सामान यही नाकाबाट भित्रिन्छन् । बजारमा पाउने अधिकांश स्याउ चीनबाटै आउने गरेको छ । व्यवसायी नृप अधिकारी उत्तरी नाकामा बेलाबेला देखिने अवरोधले पीडित भएर दक्षिणी नाकाको प्रयोग गर्नॅपरेको बताउँछन् । एकातिर अनिवार्य एलसी प्रणाली लागू गर्दा लगानी बढ्दै गएको छ । अर्कातर्फ तातोपानी र रसुवाले विश्वास गुमाउँदै गएकाले बाध्य भएर समुद्रको बाटो रोज्नुपर्ने अवस्था छ, उनले भने, दक्षिणी नाकाबाट आयात गर्दा मूल्यवृद्धि हुने र समय पनि बढी लाग्ने हुन्छ । स्थलमार्गबाट १५ दिनमा आइपुग्ने सामान समुद्रको बाटो भएर आयात गर्दा डेढ महिनासम्म लाग्ने गरेको छ । उनका अनुसार पछिल्लो समय चिनियाँ सामानको मूल्य शतप्रतिशतसम्म बढेको छ भने व्यवसायीले पाउने मुनाफा कटौती हुँदै गएको छ ।तत्कालीन प्रधानमन्त्री केपी शर्मा ओलीको पहिलो कार्यकाल २०७२ चैत (२०१६ मार्च) मा चीनसँग व्यापार तथा पारवहन सम्झौता भयो । नेपालले चिनियाँ समद्रसम्म पहुँच पाउने भएपछि आयात व्यापारका लागि दक्षिणको एकलौटी वर्चस्व नरहने विश्वास गरिएको थियो । ओली र चीनका प्रधानमन्त्री ली खछ्याङको उपस्थितिमा बेइजिङमा भएको सम्झौताले भविष्यमा काजकिस्तानलगायत अन्य मुलुकबाट पेट्रोलियम पदार्थ आयात गर्दा नेपालले चीनको भूमि प्रयोग गर्न मार्ग प्रशस्त भएको थियो । नेपालले चिनियाँ बन्दरगाहको पनि प्रयोग गर्न पाउने अपेक्षा गरिएको थियो । तर, सम्झौता भएको ७ वर्ष पुग्न लाग्दा पनि व्यापारमा सहजता ल्याउनेभन्दा पूर्ववत् चालु नाकामा पनि नियन्त्रणको शृंखला जारी छ ।चीनसँग नेपालको करिब १ हजार ४ सय १४ किमि लामो सीमामध्ये तातोपानी र केरुङ मात्रै दोहोरो आवागमन हुने नाका हुन् । थप नाका खुलाउन दुई मुलुकबीच पटकपटक सहमति भए पनि सञ्चालन हुन सकेका छैनन् । तातोपानी र रसुवाबाहेक संखुवासभाको किमाथांका, मुस्ताङको कोरोला, हुम्लाको हिल्सा र दार्चुलाको टिंकर व्यापारिक कारोबारका हिसाबले महत्त्वपूर्ण नाका हुन् । भौतिक संरचना र सरकारी संयन्त्रको विकास भएकै तातोपानी र रसुवागढी पनि नियमित रूपमा खुलाउन चीनले रुचि देखाएको छैन । भन्सार विभागका सूचना अधिकारी पुण्यविक्रम खड्का थप नाकाबाट व्यापार सम्भव रहेकामा दुवै मुलुक सहमत भए पनि सञ्चालन हुन नसकेको बताउँछन् । चाडबाड र पर्वहरूमा स्थानीय व्यापार भए पनि राजस्व संकलनकै लागि व्यापार सुरु हुन सकेको छैन, उनले भने, ती नाकाको अवस्था तत्काल व्यापार सञ्चालन हुने खालका छैनन् । नयाँ नाका सञ्चालनको त कुरै छाडौं तातोपानी र रसुवालाई नै नियमित सञ्चालन गर्न पनि नेपालले प्रभावकारी कूटनीतिक पहल गरेको छैन । तातोपानी नाकापारिको खासा बजार नै चीन सरकारले तिब्बतको सिगात्सेमा स्थानान्तरण गरिसकेको छ । त्यसैले पनि चीनले स्थलमार्गलाई प्राथमिकता नराखेको बुझ्न सकिने अधिकारीहरू बताउँछन् । जसका कारण नाकाको व्यापारमा चीन सकारात्मक हुने सम्भावना कम रहेको उनीहरू बताउँछन् ।"
कविराम र कर्णबहादुरले पाए आफ्नै नामको नागरिकता,"(दैलेख)  नागरिकतामा अपमानजनक नाम उल्लेख गरिएका दैलेखको भगवतीमाई गाउँपालिका३ मेहलतोलीका कविराम कामीले नयाँ नागरिकता पाएका छन् । जिल्ला प्रशासन कार्यालयले नाम सच्याएर उनलाई आइतबार नयाँ नागरिकता दिएको हो ।२०४६ जेठ १० मा गाउँमा खटिएको टोलीले उनलाई नागरिकता दिएको थियो । नागरिकतामा उनको नाम तत्कालीन प्रधानपञ्चको सिफारिसमा कुकुर कामी लेखिएको थियो । नाममै अपमान शीर्षकमा कान्तिपुरले समाचार लेखेपछि गृह मन्त्रालय र संसद्को ध्यानाकर्षण भएको थियो । लगत्तै गृहले जिल्ला प्रशासनहरूलाई अपमानजनक नाम सच्याउन निर्देशन दिएको थियो । नागरिकतामा अपमानजनक नाम भएकै कारण उनका ५ छोराछोरी र बुहारीले नागरिकता बनाएका थिएनन् । छोराहरू पप्पु, शिवराज, बुहारीहरू निशा, सरिता र छोरीहरूले उमेर पुगे पनि नागरिकता बनाउन मानेका थिएनन् । दुई छोरा र एक बुहारीको नागरिकता भने उनको पुरानै नामबाट बनेको छ । ३३ वर्षपछि नागरिकतामा वास्तविक नाम पाउँदा कविराम खुसी भएका छन् । नयाँ जुनी पाएजस्तो महसुस भएको छ, उनले भने, आफ्नै नामबाट नागरिकता पाउँला भन्ने सोचेकै थिइनँ । कविरामको नागरिकतासँगै कुकुर कामी नाम भएका अन्य प्रमाणपत्रहरू खारेज गरिने प्रजिअ हरि प्याकुरेलले बताए । प्रशासनले नागरिकता सच्याउन प्रक्रिया पूरा गरेर आउन भन्दै उनलाई डेढ साताअघि खबर पठाएको थियो । त्यसयता नाम सच्याउन आउने क्रममा करिब १२ हजार रुपैयाँ खर्च भएको उनले बताए । कविरामको साउन २४ मा प्रशासनमा प्रजिअ प्याकुरेलसँग भेट भएको थियो । उहाँले नागरिकता सच्याउन चाहिने कागजातको लिस्ट दिनुभयो । वडा कार्यालयको सिफारिस र गाउँपालिकाको समन्वयमा सबै कागज तयार गरेर प्रशासन कार्यालयमा आज (आइतबार) बुझाएको थिएँ, कविरामले भने, आजै सीडीओ साबकै कोठामा नाम सच्याइएको नागरिकता पाएँ । भगवतीमाई५ का कर्णबहादुर कामीले पनि २३ वर्षपछि नाम सच्याएर नागरिकता पाएका छन् । २०३५ सालमा जन्मिएका कर्णबहादुरको नाम प्रशासनका कर्मचारीले बिगारिदिएका हुन् । प्रशासनका कर्मचारीले नाम के हो भनेर सोधे, मैले कर्णबहादुर भने, तर नागरिकतामा ठगे लेखिदिएछन्, उनले भने, २०५६ सालमा नागरिकता बनेपछि नामकै कारण धेरै अपमान खेप्नुपर्यो । घर खर्च धान्न मुस्किल भएपछि कक्षा ७ मा पढ्दापढ्दै मजदुरीका लागि कालापहाड गएको उनले बताए । स्कुलको प्रमाणपत्रमा कर्णबहादुर थियो, नागरिकतामा ठगे लेखियो, उनले भने, कक्षा ८ मा पढ्दै गरेकी १४ वर्षीया छोरी सुनितालाई साथीहरूले तिम्रा बाले कति जनालाई ठगेका छन् भन्दै जिस्काउँथे ।नाम सच्याउन गाउँबाट १० हजार रुपैयाँ ऋण लिएर सदरमुकाम आएको उनले बताए । उनी नयाँ नागरिकता लिन ३ पटक सदरमुकाम पुगे । एक साता लगाएर गाउँमा मुचुल्का बनाएको उनको भनाइ छ । अहिले मजस्तो खुसी को होला र ? उनले भने, अझ बढी खुसी ५ छोराछोरी भएका छन् । नामले नै अपमान भोगेका व्यक्तिको मुचुल्का र सिफारिस पठाउन जिल्लाका ११ वटै पालिकामा पत्राचार गरिएको प्रजिअ प्याकुरेलले बताए । उनका अनुसार नागरिकतामा अपमानजनक नाम भएको महसुस गरेर सच्याउन आउने क्रम बढेको छ । कविराम र ठगे मात्र हैन कुकुर, गुखाने, कुत्ता, फ्याउरो, लुते गुइचे, कुजो, डेडो, कालो, नीलो, चैते, वैशाखेजस्ता अपमानजनक नामहरू सबै सच्याइनेछ, उनले भने, अब सबै स्थानीय तहमा नागरिकता जम्मा गरेर सिफारिस बनाएर एकमुष्ट पठाउन आग्रह गरिनेछ ।"
कुकुर देख्दा तेरो मीत आयो भन्दै जिस्क्याउँथे,"टोली मेहेलतोली गाउँ पञ्चायतको कार्यालयमा बसेको थियो । कालापहाडमा पनि तिम्रो नागरिकता परिचयपत्र छैन ? भनेर सोध्थे । त्यसैले नागरिकता टोली भेट्न म बाबुसहित गाउँ पञ्चायतको कार्यालय पुगे । सरकारी टोलीले गाउँमा लेखपढ गर्न जानेकाहरूको सहयोगमा नागरिकता विवरण भरिरहेका थिए । मेरो नागरिताको विवरणमा प्रधानपञ्च बखतबहादुर खड्काले सिफारिस गर्नुभएको थियो । उहाँहरूले सिफारिस गर्दा कविराम नलेखी कुकुर कामी लेखिदिनुभएछ । मलाई लेखपढ गर्न आउँदैन । मेरो नागरिकतामा कविराम नै नाम होला भन्ने लागेर खुसी भएर घर पुगे । त्यसको झन्डै ६ महिनापछि बिहे दर्ता गर्न जाँदा दर्ता अधिकारीले कुकुर कामी भनेपछि म झसंगै भए । त्यतिबेला नागरिकता सच्याउन मिल्दैन भनेर उहाँले नै भनेपछि मैले पनि आस मारेको थिएँ । नागरिकताकै आधारमा मतदाता परिचयपत्र, लालपुर्जालगायत कागजात बन्ने भएकाले मेरा सबै प्रमाणपत्रमा कुकुर कामी रह्यो । गाउँलेले सबैले कुकुर कामी भनेर थाहा पाए । केही छिमेकीले त बाटोमा कुकुर देख्दा तेरो मीत आयो भन्दै जिस्काउँथे ।छोराछोरी हुर्कंदै गएपछि बाबुको नाम भन्न लाज मान्न थाले । कसैले कसको छोरा हो भन्दा बाबुको नाम नभनी बाजे भुन्टोको नाति भन्दा रहेछन् । उनीहरूलाई कुकुरको छोराको परिचय दिनुभन्दा भुन्टोको नाति भन्न सजिलो लाग्दो रहेछ । बाबुको नाम कुकुर भएपछि ५ छोराछोरी र बुहारीले नागरिकता बनाउन मानेनन् । अब मेरो नाम सच्चिएपछि उनीहरू पनि खुसी छन् । छोराहरू पप्पु, शिवराज, बुहारी निशा, सरिता र छोरीहरू बाँकी उमेर पुगे पनि नागरिकता बनेको छैन । दुई छोरा र एक बुहारीको नागरिकता मेरो नामबाट बनेको छ । गाउँमा खानलाउन पुग्दैन । खेतीपाती गरेर २ महिना पनि नपुग्ने भएपछि म परिवार लिएर कालापहाड गएँ । भारतको सिम्लामा झन्डै २५ वर्ष बिताइयो । छोराछोरी हुर्केपछि गाउँमै मजदुरी गर्न थाले । अहिले हामी सबै परिवार गाउँमै छौं ।संयोगले दैलेख सदरमुकामबाट आउनुभएका पत्रकार अम्मर सुनारसँग साउन १५ मा गाउँमै भेट भयो । उहाँले नाम सोध्नुभयो । मैले कुकुर कामी भनें । उहाँ दंग पर्नुभयो । त्यतिबेला नागरिकताको फोटो खिच्नुभएको थियो । मेरो नागरिकता र फोटो सार्वजनिक भएपछि टाढा रहेका आफन्तहरूले फेसबुकमा देख्यौं भन्दै छोरा बुहारीलाई फोन आउन थालेछ । त्यसपछि समाचार पनि आएछ । सबैतिर मेरो नामको चर्चा भयो । प्रशासन कार्यालयले नागरिकता सच्याउन प्रक्रिया पूरा गरेर आउन भन्दै खबर पनि पठायो । त्यसयता नाम सच्याउन आउने क्रममा झन्डै १२ हजार रुपैयाँजति खर्च भयो ।जिल्ला प्रशासन कार्यालयमा साउन २४ मा सीडीओ हरि प्याकुरेलसँग भेट पनि भयो । उहाँले नागरिकता सच्याउन चाहिने कागजातको लिस्ट दिनुभयो । वडा कार्यालयको सिफारिस र गाउँपालिकाको समन्वयमा सबै कागज तयार गरेर प्रशासन कार्यालयमा आज (आइतबार) बुझाएको थिए । आजै सीडीओ साबकै कोठामा नाम सच्याइएको नागरिकता पाएँ । यो दिन आउला भन्न सोचेको पनि थिइनँ । आज घरमा ठूलो भोज गर्ने तयारी छ । अब समाजमा सम्मानजनक तरिकाले बाँच्न पाउने भएँ । पहिले जन्मिएको मात्र थिए । अहिले नागरिकता पाउँदा पुनर्जन्म पाएको अनुभूति गरेको छु । अब श्रीमती, छोराछोरी र बुहारीले पनि आफ्नो नागरिकतामा कविराम लेख्न पाउने भए । नागरिकता प्रमाणपत्र लिएर आजै घर पुग्छु । घरमै खुसियाली मनाउँछु । (कुराकानीमा आधारित)"
चुनाव लड्नभन्दा मैदान छाड्न कठिन,"(काठमाडौं)  माओवादी त्यागेसँगै राष्ट्रिय सभा सदस्यबाट हटाइएका रामबहादुर थापा २०७८ जेठ ६ मा भएको राष्ट्रिय सभा निर्वाचनमा उम्मेदवार बन्नै चाहेका थिएनन् । तर, एमालेले गठबन्धनका साझा उम्मेदवार खिमलाल देवकोटासँग चुनावी मैदानमा थापालाई नै उतार्ने निर्णय गर्यो । निकट नेताहरूका अनुसार उनी बाध्य भएर निर्वाचनमा होमिएका थिए ।अंकगणितले तत्कालीन गृहमन्त्री थापा राष्ट्रिय सभा निर्वाचन जित्ने अवस्थामा थिएनन् तर बहालवाला गृहमन्त्री र माओवादी छाडेर साँच्चिकै एमाले बनेको पुष्टि गर्न उनले निर्वाचन लड्दिनँ भन्न सक्ने ठाउँ थिएन । गृहमन्त्रीको हैसियतमा निर्वाचन लडेका थापालाई कमल चुनाव चिह्न लिएका स्वतन्त्र उम्मेदवार देवकोटाले सजिलै पराजित गरे । देवकोटाले प्रदेशसभातर्फ ५८ मत प्राप्त गर्दा थापाले ४५ मतमा चित्त बुझाए । देवकोटालाई कांग्रेस, माओवादी, जसपा र एमालेको तत्कालीन माधवझलनाथ समूहको समर्थन थियो । एमाले उपाध्यक्ष थापाका अगाडि अहिले राष्ट्रिय सभा निर्वाचनमा जस्तै बाध्यता आउँदै छ । मंसिर ४ मा प्रतिनिधिसभा र प्रदेशसभा निर्वाचन हुँदै छ । पाँचदलीय सत्ता गठबन्धनबीच चुनावी तालमेल गरेर जाने सहमति भइसकेको छ । एमालेले थापालाई चितवनबाट चुनावी मैदानमा उतार्ने सम्भावना छ । अनुकूल भए बादलजीलाई चुनाव लडाउने तयारी छ, एमालेका एक पदाधिकारी भन्छन् । निकट नेताहरूका अनुसार थापा चुनाव लड्न इच्छुक छैनन् तर पार्टी निर्णय अवज्ञा गर्ने ठाउँमा पनि छैनन् । अर्थात् उनलाई चुनाव लड्नभन्दा मैदान छाड्न कठिन छ । एमालेका कतिपय नेताहरूले चुनावमा थापालाई माओवादी अध्यक्ष पुष्पकमल दाहालसँग भिडाउन सुझावसमेत दिएका छन् । त्यसकारण एमालेले टिकट दिए थापा र दाहालबीच चुनावी प्रतिस्पर्धाको सम्भावना पनि छ । केहीअघि उनले भरतपुर विमानस्थलमा पार्टीले निर्णय गरे माओवादी अध्यक्ष दाहालसँग चुनाव लड्न तयार रहेको बताएका थिए । त्यसपछि गत फागुनमा एमाले कर्णाली प्रदेशको कार्यक्रममा सहभागी हुन जाँदा विमानस्थलमा पत्रकारसँग थापाले चुनावमा उठ्ने नसोचे पनि पार्टीले दिए चितवन २ बाट लड्ने बताएका थिए ।त्यसयता भने चुनावको विषयमा उनी मौनजस्तै छन् । केपी शर्मा ओली नेतृत्वको सरकारमा तीन वर्ष गृहमन्त्री हुँदा थापाले चितवनसँग सम्बन्ध मधुर बनाउन सकेनन् । सीमित कार्यक्रममा बाहेक उनी आउजाउ गरेनन् । चितवन र आफ्नै निर्वाचन क्षेत्रको विकासमा ध्यान दिएनन् । मंसिरमा प्रतिनिधिसभा चुनावमा गए थापाले यी प्रश्नको सामना गर्नुपर्नेछ, जुन उनलाई राम्रोसँग थाहा छ । चितवनमा पूर्वमाओवादीको पंक्ति थापाको साथमा छैन । थापा गृहमन्त्री हुँदा सल्लाहकार रहेका सूर्य सुवेदीसमेत एमालेमा गएनन् । एमालेले उनलाई चितवन २ बाट उठाए २०७९ को स्थानीय निर्वाचनको अंकगणितले केही सहज छ । थापाको निर्वाचन क्षेत्र २ मा वडाध्यक्षको मतअनुसार कांग्रेस २४ हजार ५ सय ३२, माओवादी ७ हजार ३ सय ७४, एकीकृत समाजवादी ३ हजार ५ सय ६९, जसपा ५८ र राट्रिय जनमोर्चाको ११ मत छ । एमालेको ३५ हजार ५ सय ४३ मत छ भने राप्रपाको २ हजार १ सय १३ मत छ । स्थानीय निर्वाचनमा जस्तै ओली चितवनमा राप्रपासँग तालमेलको कोसिसमा छन् । पाँचदलीय गठबन्धनको मत ३५ हजार ५ सय ४४ छ । राप्रपासँग तालमेल भयो भने एमालेको ३७ हजार ६ सय ५६ मत हुन्छ । यो मतअनुसार एमालेराप्रपा गठबन्धन २ हजार १ सय १२ मतले अघि हुन्छ । पछिल्ला दिन मौनजस्तै रहेका थापा सार्वजनिक कार्यक्रममा नदेखिएको धेरै भयो । निर्वाचन रणनीतिमाथि छलफल गर्न एमालेले भदौ ७ मा पार्टीको स्थायी कमिटी, भदौ ९ मा पोलिटब्युरो र भदौ १०११ मा केन्द्रीय कमिटी बैठक बोलाएको छ । त्यसपछि थापा निर्वाचन लड्नेनलड्ने करिब तय हुनेछ । थापालाई अगाडि नसारे सुरुमै चुनाव हारेको सन्देश जाने भएकाले एमालेभित्र उनलाई क्षेत्र २ वा ३ बाट चुनाव लडाउनुपर्ने सुझाव पनि केही नेताले दिएका छन् । तर क्षेत्र ३ दाहालको निर्वाचन क्षेत्र हो । थापा दाहालसँग प्रतिस्पर्धा गर्ने मनस्थितिमा नरहेको निकट नेता बताउँछन् । पूर्वमाओवादी समूहका ती नेता भन्छन्, बादलजी लाभको पदका लागि २०७२ मा माओवादीमै फर्किनुभएको थियो । गृहमन्त्री बचाउन एमालेमै बस्नुभयो । २०७८ फागुन ११ मा सर्वोच्च अदालतले नेकपा भंगको फैसला गरेपछि थापाले एमाले रोजेका थिए । २०७४ को प्रतिनिधिसभा चुनावमा वाम गठबन्धनबाट चितवन क्षेत्र २ मा एमालेका कृष्णभक्त पोखरेलले ४४ हजार ६ सय ७० मत ल्याएर कांग्रेसका शेषनाथ अधिकारीलाई पराजित गरेका थिए । अधिकारीले २७ हजार ३ सय १४ मत ल्याएका थिए । थापा २०६४ को संविधानसभा निर्वाचन चितवन ३ बाट लडेका थिए । जितेर २०६५ मा बनेको दाहाल नेतृत्वको पहिलो सरकारमा रक्षामन्त्री बने । उनी रक्षामन्त्री रहेकै बेला २०६६ मा कटवाल प्रकरण भयो र यही कारणले दाहाल नेतृत्वको सरकार ढल्यो । त्यो घटनामा थापाको अपरिपक्वताको चर्चा अझै हुने गरेको छ । दाहालले पनि कटवालमाथि कारबाही गर्न थापाले उक्साएको सुनाउने गरेका छन् ।२०६९ मा माओवादी विभाजन हुँदा थापा मोहन वैद्यतिर लागे र महासचिव बने । तर, वैद्यसँग सहकार्य लामो भएन । २०७२ मा उनी केही नेता लिएर फेरि दाहाल नेतृत्वकै माओवादीमा फर्किए । त्यसबेला एकीकृत नेकपा माओवादी, नेकपा क्रान्तिकारी माओवादी (बादल समूह), नेकपा (माओवादी), क्रान्तिकारी कम्युनिस्ट पार्टी, नेकपा माओवादी (विद्रोही), नयाँ शक्तिका विद्रोही, नेकपाको एक समूह, नेकपा गौरवशाली पार्टी, वाम एकता मञ्च, जयपुरी घर्तीको स्वतन्त्र समूहको बीचमा पार्टी एकता भई २०७३ जेठ ६ मा माओवादी केन्द्र बनेको थियो । २०७४ को निर्वाचनमा माओवादी र एमालेबीच गठबन्धन बन्यो । चितवनमा दाहाल वाम गठबन्धनका उम्मेदवार हुने निर्णय भयो । थापा राष्ट्रिय सभामा जान तयार भए । २०७४ को संघीय निर्वाचनपछि उनी राष्ट्रिय सभा सदस्य भए । र, ओली नेतृत्वको सरकारमा गृहमन्त्री बने । माओवादी केन्द्र र एमालेबीच २०७५ जेठ ३ मा एकता भयो । त्यही एकताको विरासतमा थापा पार्टी सचिवालय र सरकारमा प्रभावकारी भूमिकामा बसे । नेकपामा ठूलो अन्तरसंघर्ष हुँदा उनले ओलीलाई साथ दिइरहे ।गत वर्ष चितवनमा भएको दसौं महाधिवेशनपछि एमालेको उपाध्यक्ष छन् तर एमालेमा रहेको पूर्वमाओवादी समूह नै थापालाई नेता मान्न तयार छैन । २०१२ वैशाख १९ मा गुल्मीमा जन्मेका थापाले रामपुर कृषि क्याम्पसमा पढेका हुन् । उनको परिवार चितवन बसाइँ आएको हो । २०३१ मा रामपुर कृषि क्याम्पसमै दाहालसँग भेट भएपछि सहकार्य सुरु भएको थियो । मार्क्सवादी अध्ययन समूह बनाएर उनीहरू आन्दोलनमा लागेका थिए । थापालाई अमिक शेरचनले कम्युनिस्ट पार्टीको सदस्यता दिएका थिए । दाहाल र थापाबीच सहकार्य र संघर्षको लामो इतिहास छ । जनयुद्धकालमै थापामाथि दाहालले कारबाही चलाएका थिए ।"
"साँघुरा फुटपाथमा वृक्षरोपण, १२० बिरुवा रोप्न ४ लाख","सहरी क्षेत्रमा कस्ता बिरुवा रोप्ने ?सहरी क्षेत्रमा रैथाने र झाडीधार प्रजाति बिरुवा रोप्न उपयुक्त हुने विज्ञहरू बताउँछन् । गोदावरी बोटोनिकल गार्डेनका प्रमुख एवं वनस्पतिविद् दीपक लामिछाने सहरी क्षेत्रमा झाडीधार प्रजातिका बिरुवाहरू रोप्न सुझाउँछन् । उनी बिरुवा छनोट गर्दा स्थानीय प्रजातिलाई प्राथमिकता दिनुपर्ने उनले बताए । बिरुवा छनोट गर्दा रैथाने बिरुवालाई प्राथमिकता दिनुपर्छ । जस्तै पोखरामा रोप्ने बिरुवा हो भने पोखराको वरिपरि भएका जंगलमा पाइने बिरुवाहरू रोप्नुपर्छ । सकेसम्म झाडीधार प्रजाति रोप्नु उपयुक्त हुन्छ, उनले भने । बिरुवा रोपेपछि नियमित हेरचाह गर्ने, छिमल्ने, निश्चित उचाइसम्म हुन दिने र झाडीधार बनाउँदा सहरी वातावरण हरियाली बनाउन सकिने उनले बताए । हावाहुरी लाग्दा पनि नढल्ने खालेको प्रजाति रोप्नु उपयुक्त हुने विज्ञहरू सुझाउँछन् । बिरुवा माथि तार हुन्छ, तलबाट बिरुवा हुर्किरहेको हुन्छ । यसरी तारलाई बिरुवाले छुनुअघि नै छिमलेको हुनुपर्छ । १५ फिटभन्दा तार राख्ने र सोभन्दा कम उचाइमा मात्रै बिरुवा राख्ने हो भने समस्या हल हुन्छ, लामिछानेले भने । नेपालका सहरी क्षेत्रमा रोपिएका अधिकांश बिरुवा बाह्य प्रजातिका रहेका उनले बताए । सहरी क्षेत्रमा अमला प्रजाति, मिठोनिन (परिपत्ता), गुन्सी, जुरे काफल, कनिके, प्याउली, सिरिंगे जस्ता प्रजातिहरू रोप्न उपयुक्त हुने उनले बताए । मझौला खालको रूख रोप्दा उपयुक्त हुने उनको भनाइ छ । कपुर प्रजाति पनि रोप्न सकिन्छ तर अलिक क्षेत्रफल ठूलो भएको ठाउँमा रोप्दा उपयुक्त हुन्छ, उनले भने ।सामान्यतः एउटा बिरुवा रोप्न खाल्डो खन्ने, मल माटो मिसाउने र बिरुवा रोपेपछि ट्री गार्ड राखिन्छ । सामान्य ट्रीगार्ड राखेर एउटा बिरुवा रोप्दा २ हजार खर्च लाग्ने उनले बताए । वन विभागका महानिर्देशक राजेन्द्र केसी सडकपेटीमा बिरवा रोप्ने विभागको क्षेत्राधिकारमा नपर्ने बताए । रैथाने बिरुवा मात्रै नभएर सहरी सौन्दर्य बढाउने किसिमका बिरुवा पनि रोपन सकिने उनले बताए । रैथाने मात्रै चाहिन्छ भन्ने हैन, सुगन्ध आउने, बास्ना आउने, फल फल्ने बिरुवा पनि लगाउन सकिन्छ । पराग कण कम आउने बिरुवा पनि रोप्न सकिन्छ, उनले भने । फुटपाथमा रोपिने बिरुवामा मापदण्ड नभएको उनले बताए । सडक सुरक्षा मापदण्ड, २०७० मा घना बस्तीका सडकका फुटपाथको चौडाइ घटीमा डेढ मिटर हुनुपर्ने उल्लेख छ । यस्तै, १८ मिटर चौडाइभन्दा कम भएको फुटपाथमा हरेक ५० मिटरको दूरीमा एउटा पासिङ जोन हुनुपर्ने उल्लेख छ । काठमाडौं महानगरका प्रवक्ता नवीन मानन्धरले भने, कति चौडाइ भएको फुटपाथमा वृक्षरोपण गर्नेनगर्ने, कुन प्रजातिका रोप्नेनपर्नेबारे मलाई त केही पनि थाहा छैन ।"
१०६ सुकुम्बासीलाई जग्गाधनी पुर्जा,"सिन्धुली (कास) राष्ट्रिय भूमि आयोग जिल्ला समिति सिन्धुलीले ८ महिनाको अवधिमा १ सय ६ जनालाई जग्गाधनी पुर्जा र १ हजार २ सय ९३ जनालाई निस्सा वितरण गरेको छ । जिल्ला समितिका अनुसार दुधौलीका १ सय ६ भूमिहीन दलित र सुकुम्बासी परिवारलाई जग्गाधनी पुर्जा वितरण गरिएको हो । हरिहरपुरगढी गाउँपालिका७ र ८ का १ हजार २ सय ६७ र कमलामाई नगरपालिका३ चपौलीका २६ गरी १ हजार २ सय ९३ घरपरिवारलाई निस्सा वितरण गरेको आइतबार आयोजित पत्रकार सम्मेलनमा समितिका जिल्लाध्यक्ष रामकुमार पौडेलले बताए ।९ वटै पालिकामा भूमिहीन दलित ८ सय ८६, भूमिहीन सुकुम्बासी १ हजार ६ सय ३१, अव्यवस्थित बसोबासी ३१ हजार ९ सय ९६ रहेका छन् । ती सबैलाई पुर्जा वितरणका लागि नापजाँच तथा पालिकाहरूसँग सम्झौता गर्ने काम भइरहेको समेत पौडेलले जनाए । कमलामाई नगरपालिका, दुधौली नगरपालिका र हरिहरपुरगढीमा जग्गाको नापजाँच गरी २१ हजार ५ सय ५५ कित्ता निकालिएको छ । बाँकी ६ वटा पालिकामा नापजाँचको कामका लागि प्राविधिक टोली खटिएको आयोगको जिल्ला समितिले जनाएको छ । फिक्कल गाउँपालिकामा भूमिहीन दलित नभएको र सबैभन्दा बढी दुधौली नगरपालिकामा ४ सय ६९ जना रहेका छन् । आयोगले निकालेको सूचनाका आधारमा भूमिहीन दलित, सुकुम्बासी र अव्यवस्थित बसोबासी भएमा निवेदन दिनका लागि अध्यक्ष पौडेलले सुझाएका छन् । कमलामाई र दुधौली नगरपालिका, तीनपाटन, मरिण, सुनकोसी, फिक्कल र गोलन्जोर गाउँपालिकासँग राष्ट्रिय भूमि आयोगले प्रारम्भिक सम्झौता गरेर काम अगाडि बढाएकोसमेत अध्यक्ष पौडेलले जनाए ।"
रासायनिक छोडेर जैविक विषादी,"(सिन्धुपाल्चोक)  त्रिपुरासुन्दरी गाउँपालिका२ चोकटीगाउँकी सुनमादेवी तामाङले रासायनिक मल छोडेर जैविक विषादी बनाएर प्रयोगमा ल्याउने गरेकी छन् । रासायनिक विषादी प्रयोग गरेको तरकारीले दीर्घकालीन रोग बढाउने बुझेपछि उनले त्यसको बदलामा जैविक विषादी प्रयोग गर्न थालेकी हुन् । अब त झारबाटै विषादी बनाएर तरकारीमा छर्कने गरेकी छु । रासायनिक विषादी रोगको कारण भन्ने थाहा भएपछि यसको प्रयोग पूरा छाडेकी छु, उनले भनिन् ।गत वर्षदेखि रासायनिक प्रयोग पूर्ण रूपमा छाडेर जैविक विषादी प्रयोग गरेर तरकारी फलाइरहेको उनले बताइन् । नमुना कृषकमा दरिएकी उनले सामाजिक संस्थाको सहयोगमा झार बनाउने तालिम लिएलगत्तै आफूलाई धेरै नै सहज भएको अनुभव सुनाइन् । जैविक मल र विषादीबारे जानेपछि धेरै सहज भएको छ, उनले भनिन् । गाउँघरमा पाइरहने तीतेपाती, उर्याउलो, कुड्मिरो लगायतका विभिन्न झारपातबाट सजिलो तरिकाले विषादी बनाइरहेको उनको अनुभव छ । रासायनिक प्रयोग गर्न छाडेपछि बजारमा लगेको उत्पादन बिक्री गर्न धेरै सजिलो भएको मेलम्ची नगरपालिकाका मनमोहक श्रेष्ठ सुनाउँछन् । पहिलोपल्ट त जैविक विषादी बनाउन झझन्ट जस्तै लाग्थ्यो, तर यसको महत्त्व थाहा पाएपछि खुब जाँगर चलेको छ, रासायनिक प्रयोग कसैका लागि हितकर नहुने बल्ल आएर बुझियो, उनले भने । तामाङ र श्रेष्ठजस्तै वनमारा, तीतेपातीदेखि कुरिलोसम्मका झारबाटै जैविक मल बनाउन धेरै कृषक अब्बल भइसकेका छन् । जैविक विषादीको प्रयोगलगत्तै उत्पादन पनि बढ्दै गएकाले खेतीमा लाग्न उत्प्रेरणा बढेको श्रेष्ठले बताए । रासायनिक विषादी चलाउन छोडिदिए, अरूलाई जैविकको महत्त्व सिकाउन थाले, विषादी छर्केपछि भएको ताजा उत्पादनबाट सबै प्रभावित हुन थाले, उनले भने । झन्डै सय रोपनी खेतमा आलु, बन्दाकोपी, काउलीलगायतका बजारमा धेरै माग हुने तरकारीबाट मात्रै वार्षिक ३ लाखसम्म आम्दानी गर्ने गरेका छन् । तरकारीबाटै घरबार चलाइरहेका कृषकले रासायनिक असरबारे थाहा नपाएकाले प्रयोग गरिरहेको चोकटीका वडाध्यक्ष मानबहादुरको भनाइ छ । रासायनिक प्रयोगको तरकारी र उब्जनीले रोग निम्ताउने सचेतना पाएपछि प्रायः कृषकले रासायनिक छोडेर जैविक मल, विषादी प्रयोग गरिरहेका छन् । जैविक विषादी, मलको सुरक्षित प्रयोगले उत्पादन र जमिनको उर्वरता बढाउन थप मद्दत मिलेको छ । जिल्लाभर रासायनिक त्यागेर जैविक विषादी प्रयोगको अभियान र सहयोग गरिरहेको टुकी संघ सुनकोसीका कार्यकारी निर्देशक ज्ञानेन्द्र पौडेलले बताए । व्यावसायिक रूपमा लागिरहेका कृषकलाई जैविक विषादी बनाउने तालिम र सामग्री सहयोग गरिरहेका छौं, उनले भने । पौडेलले जैविक विषादीका लागि आवश्यक ड्रम, पाइपदेखि झारी कृषकलाई उपलब्ध गराएको छ । जैविक विषादी बनाउने तरिका जानेपछि रासायनिक प्रयोग घटाउँदै लगेको तीन नगर र नौ गापाका कृषि शाखाले जनाएका छन् । रासायनिक असरले जमिनको उर्वरता कम गर्ने थाहा पाएपछि कृषक जागरुक भएका छन्, कृषकले रासायनिक विषादी बन्द गर्दै जैविक विषादी सुरक्षितसाथ प्रयोग थालेका छन्, कृषि ज्ञान केन्द्र काभ्रेका उमेश सापकोटाले भने । विभिन्न सामाजिक संघसंस्थाबाट पाएको तालिमबाट सक्षम बन्दै गएका कृषक जैविक सचेतनाबारे बुझ्दै गएको उनले जनाए ।"
तोडियो निहारिकाको अनशन,"(काठमाडौं)  सरकारसँग ३ बुँदे सहमतिपछि निहारिका राजपुत भनिने सोनालीकुमारी सिंहले अनशन तोडेकी छन् । कानुन, न्याय तथा संसदीय मामिलामन्त्री गोविन्दप्रसाद कोइरालाको उपस्थितिमा आइतबार काठमाडौंका प्रमुख जिल्ला अधिकारी गोविन्दप्रसाद रिजालसँग सहमति गरेपछि उनले अनशन तोडेकी हुन् । महोत्तरी जलेश्वरकी राजपुत १७ दिनदेखि अनशनरत थिइन् ।राष्ट्रपति भवन शीतल निवास अगाडि पेट्रोल छर्केर आत्मदाह प्रयास गरेपछि उनी त्रिवि शिक्षण अस्पताल महाराजगन्जमा उपचारकै क्रममा अनशन बसेकी थिइन् । सहमतिपत्रमा राजपुतको मागबमोजिम उच्च अदालत जनकपुरमा आरोपितको डीएनए परीक्षण गर्न जाहेरवालाका तर्फबाट सरकारी वकिलले माग गर्ने, परीक्षणलाई विश्वसनीय बनाउन अदालतसमक्ष आवश्यक प्रक्रिया अपनाउन माग गर्ने र माग पूरा भएकाले राजपुतले आइतबारदेखि नै अनशन अन्त्य गर्ने उल्लेख छ । मंगलबार प्रतिवादी शिवराज श्रेष्ठलाई धनुषाबाट प्रहरीले पक्राउ गरेपछि वार्ताका लागि कानुनमन्त्री शर्मा र महान्यायाधिवक्ता खम्मबहादुर खाती बुधबार अस्पताल पुगेका थिए । तर राजपुतले असार ३ मा सरकारसँग भएको सहमतिबाहेक थप माग अघि सारेकी थिइन् ।श्रेष्ठले आफूमाथि जबर्जस्ती करणी गरेको र त्यसबाट बच्चा जन्मिएकाले आरोपित र बच्चाको डीएनए परीक्षण गर्नुपर्नेलगायत माग राखेर उनले जेठ २९ बाट अनशन थालेकी थिइन् । काठमाडौंको माइतीघर र वसन्तपुरमा अनशन बसेकी उनीसँग असार ३ मा माग पूरा गर्ने प्रतिबद्धतासहित गृहमन्त्री बालकृष्ण खाँणले नै जुस खुवाएर अनशन तोडाएका थिए । सहमतिपत्रमा डीएनए परीक्षणका लागि कानुनी प्रक्रिया अघि बढाउन पहल गर्ने, निहारिका र उनका छोराको सुरक्षा, आवास व्यवस्थापनका लागि गृह मन्त्रालय र महिला बालबालिका तथा ज्येष्ठ नागरिक मन्त्रालयमार्फत पहल गर्ने, न्याय प्राप्तिका लागि राज्यका सम्पूर्ण निकाय पीडितमैत्री बनाउन पहल गर्ने, अनशनकर्तालाई आर्थिक सहायताका लागि गृह मन्त्रालयमार्फत पहल गर्ने र माग पूरा गर्ने प्रतिबद्धतासहित सरकारबाट अनशन तोडाउने उल्लेख थियो ।राजपुतले प्रतिवादी शिवराजविरुद्ध कारबाहीको माग गरे पनि जिल्ला अदालतले उनलाई जबर्जस्ती करणीको मुद्दाबाट सफाइ दिएको थियो । तर आरोपितलाई सफाइ दिएको फैसलामाथि प्रश्न उठेपछि न्यायाधीश परशुराम भट्टराई सर्वोच्च तानिइसकेका छन् ।निहारिकाले आफूमाथि २०७६ कात्तिक ६ मा बेलुका धनुषा जनकपुरधाम उपमहानगर पालिका४ स्थित कोठामा शिवराज श्रेष्ठले लगेर जबर्जस्ती करणी गरेको आरोप लगाएकी थिइन् । घटनाको करिब साढे तीन महिनापछि मात्रै आफूमाथि जबर्जस्ती करणी भएको भन्दै २०७६ माघ १९ मा उनले प्रहरीमा जाहेरी दिएकी थिइन् ।"
राजनीतिक दर्शनका प्रदीप्त पात्र,"वैचारिक हिसाबले शुष्क र निष्प्रभ समकालीन नेपाली राजनीतिमा आशाको प्रकाश फ्याँक्ने अति सीमित व्यक्तिमध्ये एक थिए प्रदीप गिरि । प्रतिनिधिसभाका सदस्य तथा नेपाली कांग्रेसका नेता गिरि खासमा राजनीतिकर्मी कम र विचारक ज्यादा थिए । प्रखर समाजवादी चिन्तकका रूपमा उनको चिनारी पार्टीभित्र मात्र होइन, बाहिर पनि उत्तिकै स्थापित तथा स्वीकार्य थियो । बहुविधामा उनी जुन विलक्षण ज्ञान राख्दथे, त्यो समकालीन नेपाली समाजराजनीति सबैतिर बेजोडा थियो । जीवनजगत्का कैयौं विषयमा गहिरो मीमांसा गर्न सक्ने यिनै गिरि शनिबार रातिदेखि हामीमाझ छैनन् । उनका योगदान र विचारको आलोकले भने नेपाली राजनीतिलाई हमेसा बाटो देखाइरहनेछ ।आधा शताब्दीभन्दा लामो राजनीतिक जीवनमा प्रवासदेखि जेलसम्म बसेका गिरिले राजनीति र समाज रूपान्तरणका लागि हरपल आवाज उठाइरहे । आफ्नै दल सत्तामा हुँदा किन नहोस्, लोकतन्त्र र सामाजिक न्यायका पक्षमा सदैव प्रश्न गरिरहे । समय र परिस्थितिको गहिरो बोध भएका उनले राष्ट्र र समाजका समस्याहरू औंल्याइरहे । देशले लिनुपर्ने दिशाबारे नेतृत्वलाई निरन्तर सजग गराइरहे बाटो देखाइरहे । विभिन्न राजनीतिक, प्राज्ञिक र साहित्यिक अनुष्ठानदेखि संसद्सम्म उनले जेजति बोले, ती सबैमा आफ्नो गहिरो प्रभाव मात्र छाडेनन्, सम्बन्धित सबैलाई दिशाबोध पनि गराए । समग्रमा उनले लोकतन्त्रलाई जीवन्त बनाइरहे । संकीर्ण दलीय घेराभित्र सीमित रहने आम राजनीतिज्ञको विशेषता गिरिमा कहिल्यै देखिएन । आफ्नै पार्टीका प्रधानमन्त्रीले नेताहरूको टाउकाको मोल तोकी आतंकवादी घोषणा गरेको तत्कालीन विद्रोही माओवादीलाई उनले सुरुदेखि नै राजनीतिक शक्ति मानिरहे, र उनीहरूलाई राजनीतिक मूलधारमा ल्याउन पर्दाभित्रबाहिर सक्रिय रहे । हतियारबिनाको माओवादी, शक्तिबिनाको राजा र विवेकसहितका नेता हुनुपर्ने आफ्नो अडानमा उनी देशमा द्वन्द्व चर्कंदा पनि उत्तिकै दृढ थिए । गिरिको दूरदृष्टि र राजनीतिक सुझबुझको एउटा गतिलो दृष्टान्त यही नै हो । पछि समयक्रममा दलहरूले माओवादीलाई राजनीतिक शक्ति स्विकारी १२ बुँदे सम्झौता गरे, त्यसकै बलमा दोस्रो जनआन्दोलन भयो, माओवादी हतियार त्यागी शान्तिपूर्ण राजनीतिमा आयो र देशमा लोकतान्त्रिक गणतन्त्रको उदय भयो । नेपाली समाजको संरचनात्मक विभेदबारे गहिरो जानकारी राख्ने गिरिले यो समस्याको निराकरणका लागि यथोचित पहल पनि गरेका थिए । तत्कालीन नेपाली कांग्रेस प्रजातान्त्रिकले सांकेतिक रूपमै सही, नेपालमा पहिलो पटक आफ्नो आन्तरिक संरचना नीतिगत रूपमै समावेशी बनाउने जमर्को गरेको थियो । कमजमद नामले चिनिएको कर्णाली, महिला, जनजाति, मधेशी र दलितका निम्ति आरक्षणको थिति बसाल्ने पहल पार्टीभित्र गिरिले नै गरेका थिए । लोकतन्त्रसँगै संवैधानिक र कानुनी रूपमै राज्यका निकायहरू समावेशी बन्न थाले । तैपनि उनीहरूका सारभूत समस्या ज्युँका त्युँ रहेका विषयमा गिरिले विभिन्न मञ्चबाट झकझकाइरहे । मुलुकका सबै जातजाति, भाषाभाषी, समुदाय र लिंगको सशक्तीकरणबिना लोकतन्त्र बलियो नबन्ने तथ्य उनले पछिसम्मै औंल्याइरहे । पुँजीवाददेखि साम्यवाद, अर्थशास्त्रदेखि समाजविज्ञान, सिनेमादेखि साहित्य र पौराणिक कथादेखि दन्त्यकथासम्मको मिहिन बुझाइका कारण हुनुपर्छ, मुलुकको कुनै पनि सवालमा गिरिको दृष्टिकोण कहिल्यै एकांगी रहेन । प्रत्येक विषयलाई उनले फराकिलो चित्रफलकमा नियाले, र सुदूर क्षितिजसम्मको दृष्टि राखे । नेपाली राजनीति र समाजका अनेकौं सनातन विषयका अतिरिक्त, पछिल्लो समय जलवायु परिवर्तन, पर्यावरण र पृथ्वीको भविष्यप्रति पनि सघन चिन्ता उनमा देखिन्थ्यो । खासमा यो उनको भोलिको पुस्ताप्रतिको सुर्ता थियो । उज्याला पाटा मात्रै अवश्य थिएनन्, गिरिका कतिपय मानवीय कमजोरी पनि थिए । कहीँ आदर्श र जीवनबीच बेमेल देखिन्थ्यो, कहीँ उनी अलि रहस्यमयजस्ता लाग्थे । तर यति भन्न कत्ति पनि हिचकिचाउनु पर्दैन प्रदीप गिरिको बौद्धिक छवि यति देदीप्यमान थियो कि त्यसका अगाडि उनका केही कमजोरीहरू पनि स्वतः छायामा पर्थे, परिरहेका छन् । समग्रमा बौद्धिक विमर्श र वैचारिक बहसमा गिरि जसरी खरो उत्रिए, यसका निम्ति जुन रूपमा राजनीतिक सीमाको परबाह गरेनन्, त्यो उनले कमाएको पुँजी मात्र होइन, नेपाली राजनीति र समाजलाई छाडेर गएको नासो पनि हो । पदसोपानमा असाध्यै विश्वास राख्ने नेपाली समाजमा गिरि किस्तीमा आएको मन्त्री पद नखाएर, सांसद र पार्टी केन्द्रीय सदस्यमा रमाए, र पनि उनको कद अरूभन्दा उच्च रहिरह्यो । यही सच्चरित्रका कारण गिरि चिरकालसम्म हामीमाझ रहिरहनेछन् । तसर्थ, शोकको यस घडीमा उनलाई सम्झनु फगत औपचारिकता पूरा गर्ने मेलो मात्र हुनु हुन्न, उनको विश्वासको उज्यालोमा राजनीतिक समुदायले आफ्नो गन्तव्य पहिल्याउने प्रण गर्नु पनि अनिवार्य छ ।"
पथप्रदर्शक प्रदीप गिरि रहेनन्,पद र प्रतिष्ठाका लागि छोड छोड म अघि बढ्छु नभनी कुनामा बसी आफ्नो सदावहार लोकप्रिय विचार पोख्नुहुने विद्वान् व्यक्तित्व गिरिज्यूप्रति भावपूर्ण श्रद्धाञ्जली । सन्तोषकुमार श्रेष्ठ
राजनेताहरूका प्राध्यापक,"भदौ ४ शनिबार राति समाजवादी चिन्तक एवं दार्शनिक व्यक्तित्व प्रदीप गिरिले भौतिक देह त्यागेर महाप्रस्थान गर्नुभएपछि उहाँका बारेमा सामाजिक सञ्जालका भित्ताहरू रंगिएका मात्र छैनन्, सिंगो देश नै बौद्धिक शून्यता मा प्रवेश गरेजसरी स्तब्ध भएको छ । उहाँको निधन हुनेबित्तिकै तरोताजा उहाँका बारेमा लेख्नुबोल्नु कसैका लागि पनि प्रिय कुरा होइन, त्यसमाथि उहाँको सान्निध्यमा रहेर काम गर्ने, दीक्षित हुने अवसर पाएका व्यक्तिहरूका लागि त झनै होइन । प्रदीप गिरिको स्पष्ट मान्यता थियो, निधनलगत्तै कुनै पनि व्यक्तिको सम्यक् मूल्यांकन सम्भव छैन । जसरी प्रदीप गिरिले बीपीको देहान्त भएपछि बीपीका बारेमा आफैंले लेखेका र बोलेका धेरै कुरा त्यसको दुई दशकपछि संशोधन गर्नुभयो, त्यसै गरी उहाँका बारेमा अहिले हामीले भावनामा बहकिएर बोलेका कुराहरू समयक्रममा संशोधित हुन सक्छन् । तर त्यसो भन्दैमा अहिले नबोली, नलेखी पनि भएको छैन । प्रदीप गिरिले आजीवन जुन नेपाली समाजलाई पर्गेल्ने र परख गर्ने कोसिस गर्नुभएको थियो, आज त्यही नेपाली समाज प्रदीप गिरिको व्यक्तित्व पर्गेल्न र परख गर्न हतारिएको छ ।२००७ सालको क्रान्तिमा हिस्सेदारीपूर्वक भाग लिएको राजनीतिक परिवारमा जन्मिनुभएका प्रदीप गिरिको परिवारका अग्रजहरू गृहमन्त्री, प्रधानमन्त्रीदेखि देशका अरू सामाजिक क्षेत्रमा पनि प्रभावी बने । प्रदीप गिरिले आजीवन आफूलाई राजनीतिज्ञका रूपमा उभ्याउनुभयो तर सत्ता उहाँको साध्य थिएन । राजनीति उहाँको साधन र साधनाको हतियार थियो । २०५६ सालको आम निर्वाचनमा पराजयपश्चात् किशुनजीले राष्ट्रिय सभामा मनोनीत गरेर मन्त्री बनाउने आग्रह गर्दा ईश्वरको इच्छा अर्कै रहेको भन्दै, किशुनजीको स्नेहले प्राप्त हुन लागेको पद सहर्ष इन्कार गर्नुभएको थियो । प्रदीप गिरिको रुचि क्रमशः साहित्य, अध्यात्म, राजनीति थियो तर उहाँको राजनीतिक व्यक्तित्वले साहित्यिक र आध्यात्मिक व्यक्तित्वलाई ओझेलमा पारेको थियो । पिता मित्रलाल गिरिले देशदेशावरबाट जम्मा गरेका किताब प्रदीप गिरिले विद्यालय जीवनमै छिचोल्नुभएको थियो । कुलदीप गिरिका सन्तानहरूमध्ये प्रदीप गिरिका हजुरबुवाको भागमा अंशबन्डा न्यायपूर्वक भएको थिएन, जिउनी पनि यथोचित थिएन । हजुरआमा सावित्री गिरिले राणाहरूसँगको पहुँचका आधारमा ससुरासँग ४,४०० बिघाÙ ४४ मौजाबाट जम्मा ८० बिघा मात्र हात पारिन् । क्रान्तिकारी हजुरआमासँग शाकाहारी भान्सा गर्ने सुविधा प्रदीप गिरिलाई थियो, जुन छुट परिवारका अरू सदस्यलाई थिएन । यसरी उहाँको बागी, विद्रोहको र समाजमा संघर्ष गरेपछि अधिकार र न्याय पाउन सकिन्छ भन्ने कुराको प्रेरणा हजुरआमा सावित्री हुनुहुन्थ्यो । कुलदीप गिरिले गिरि, नेवार, गुरुङ र छेत्री कन्यासँग विवाह गरेका थिए । पूर्वबाट सप्तकोशी पार गरेपछि नेपाली कांग्रेसको पहिलो कचहरी प्रदीप गिरिकै घरआँगनमा सुरु हुन्थ्यो । कोइरालाहरूको रोजाइको पहिलो थातबास भएपछि एक किसिमले सप्तकोशीबाट पश्चिम लाग्दाको नेपाली कांग्रेसको मुकाम बस्तीपुरको घर थियो । कृष्णप्रसाद कोइरालाको कलकत्ताको मण्डीमा कुलदीप गिरिको टीस्टेटमा उत्पादित चिया पुग्थ्यो । परिवारमा राजनीतिक चेतना र नेपाली कांग्रेसको गुटबन्दीको प्रभावस्वरूप केटाकेटीमा पनि बीपी र मातृका समूह बनाएर खेल्ने गरेको कुरा प्रदीप गिरि रुचिपूर्वक सुनाउने गर्नुहुन्थ्यो । मित्रलाल गिरि २०१२ सालको जनकपुर अधिवेशनबाट निर्वाचित केन्द्रीय सदस्य थिए भने उनले २०१५ सालको आम निर्वाचनमा हालको सिरहा र सप्तरीको एउटै निर्वाचन क्षेत्रबाट गजेन्द्रनारायण सिंहलाई पराजित गरेका थिए ।आफ्नै पिताले स्थापना गरेको विद्यालयबाट २०१८ सालको ब्याचमा प्रथम श्रेणीमा एसएलसी पास गरेपछि प्रदीप गिरि उच्च शिक्षाका लागि २०१९ सालमा काठमाडौं आएर अस्कलमा भर्ना हुनुभयो । परिवारले उहाँलाई विज्ञान पढ्नका लागि भर्ना गरिदिएको भए पनि कला संकायमा प्रवृत्त उहाँलाई विज्ञानले छुने कुरा थिएन । उहाँको बास कक्षाकोठामा भन्दा तत्कालीन अवस्थामा न्युरोडमा रहेको अमेरिकी पुस्तकालयमा हुन पुग्यो । हिन्दी र नेपाली साहित्यले काम चलाउँदै आउनुभएका उहाँलाई अंग्रेजीको लत बस्यो । उहाँको परिवारले प्राचार्य अमृत प्रधानसँग अध्ययनबारे सोधनी हुँदा क्याम्पस कम आउने गरेको थाहा भएपछि उहाँलाई बनारस पठाउने तय गर्यो ।कुनै बेला पृथ्वीनारायण शाहले नेपाल एकीकरणका लागि गोत्र परिवर्तन गरेको स्थल र हतियार पनि लिएर आएको पुण्यभूमि बनारस २०२० र २०३० सालका दशकमा नेपाली डायस्पोराले चलायमान थियो । २०३० सालको दशकपछि नेपाली राजनीतिमा बनारसको प्रभाव निस्तेजप्रायः भएको थियो । बनारसको नेपाली वातावरणमा प्रदीप गिरि २०२५ सालमा बीपी निर्वासनमा जानुपहिले नै स्थापित नाम बनिसक्नुभएको थियो । बीपी, सुवर्ण र पुष्पलालपछिको चौथो डन बनारसमा उहाँ नै हुनुहुन्थ्यो । अध्ययनमा तगडा, संगठन गर्न सिपालु र जमिनदार पिताले पठाएको पैसाले फुर्माइस गर्ने पैसाको कमी नहुने भएकाले बनारसमा उहाँको ग्याङ बहुत जम्यो । हुँदाहुँदा उहाँले बनारसमा बीपी र पुष्पलालको सहयोगबिना नेपाली छात्र संघमा आफ्ना उम्मेदवार जिताउने सामर्थ्य राख्न थाल्नुभयो ।बनारसमा अध्ययन गर्दा नै बीपीले संगत गर्ने अवसर पाएका गान्धी र नेहरूबाहेकका दुई लौहपुरुष राममनोहर लोहिया र जयप्रकाश नारायणसँग प्रदीप गिरिको बाक्लो उठबस हुन पुग्यो । जयप्रकाश नारायणको आश्रममा शैलजा आचार्यसँगै पुगेको कुरा उहाँ रोमाञ्चित हुँदै सम्झनुहुन्थ्यो । लोहियासँग त उहाँले प्रजातान्त्रिक समाजवादी युवा लिग (डीएसवाईएल) का लागि लिखित शुभकामना मन्तव्यसमेत प्राप्त गर्नुभएको थियो, बिरामी नपरेका भए त्यसको सम्मेलन लोहियाले उद्घाटन गर्ने तय भएको थियो ।नेपाली समुदायमा रहेको प्रदीप गिरिको व्यक्तित्वको दबदबा यसरी भारतीय साथीहरूमाझ पनि हुन थाल्यो । बनारसमा आफूसँगै दीक्षित भएका भारतीय साथीहरू उहाँ काठमाडौँ आएजसरी नै दिल्ली रवाना भए । उनीहरू दिल्लीको तत्कालीन स्थायी संस्थापनको अंग बन्न पुगे । राजीव गान्धीका खास विश्वासपात्र मानिएका उहाँका अनन्य मित्र डीपी त्रिपाठीले सन् १९८९ को एक साँझ वान टु वान भेट गराइदिएपछि राजीव गान्धीले नेपालको सोलोडोलो वस्तुस्थिति बुझ्न पाए । बाहिर सार्वजनिक नभएको यस्तो तथ्य कुनै दिन डीपी त्रिपाठीसँगको अन्तर्वार्ता छापिँदा प्रकाशमा आउला ।संस्था बनाउनेनिर्माण गर्ने पक्षमा प्रदीप गिरिको सधैंको जोड थियो तर संस्थाले उहाँको व्यक्तित्वको अराजक शैलीका कारण सशक्त र मूर्त रूप लिन सक्थेन । उहाँले भारतमा भीमबहादुर तामाङलाई सम्पादक बनाएर रहर पत्रिका निकाल्नुभयो । रहरमा निकालेको भएर पत्रिकाको शीर्षक नै रहर राखिएको थियो । तन्नेरी आवाज र अब के गर्ने पुस्तिकासमेत उहाँले लेख्नुभयो, प्रकाशन गर्नुभयो । डीएसवाईएल गठन गरेर त्यसको अध्यक्ष शैलजालाई बनाउनुभयो, आफू उपाध्यक्ष बन्नुभयो र रामचन्द्र पौडेललाई महामन्त्री राख्नुभयो । बीपीको स्वदेश फिर्तीपछि उहाँकै दबाबमा शैलजा डीएसवाईएलमा निष्क्रिय हुनुभयो र त्यो संस्थाको औचित्य पनि समाप्त जस्तो भयो । २०३६४६ सालसम्म उहाँले फेरि समता पत्रिका प्रकाशन गर्नुभयो । पारिवारिक सम्बन्ध ठीकठाक भए पनि २०२० सालको दशकको अन्त्यमा पुग्दानपुग्दा गिरिजाप्रसादसँग प्रदीप गिरिको मत बाझियो । त्यसउप्रान्त कोइराला परिवारसँग उहाँको खास जम्न सकेन । उहाँ सुवर्ण गुट हुँदै किशुनजी गुट र त्यसपछि शेरबहादुर गुटका स्थायी सदस्य बनिरहनुभयो ।किशुनजीको आप्त वचन प्रदीप गिरिका लागि प्रिय थियो । प्रदीप गिरिले २०४८ सालको संसदीय टिकट नपाउनुमा किशुनजीको सार्थक हस्तक्षेप नहुनु उहाँवरिपरिका सहयोगीहरूको ठम्याइ थियो । किशुनजीले खास समयमा संरक्षण नगर्नुभएको स्वीकारोक्ति उहाँको पनि थियो । तर २०५१ सालको संसद् प्रवेश र २०५७ सालमा पार्टी केन्द्रीय सदस्य बनेपछि उहाँ अर्धआधिकारिक कांग्रेस बन्नुभयो । राजा ज्ञानेन्द्रको कु पछिको आन्दोलनले उहाँको व्यक्तित्व थप उज्यालियो । २०६२६३ सालपछि बागी आवाज आधिकारिक बन्न पुग्यो । फेरि पनि बागी बन्ने लतले भने उहाँलाई छाडेन । यो सबबीच उहाँले बीपीका छरिएका सामग्रीहरू संकलन गरेर प्रकाशित गर्नुभयो, बीपीको राजनीतिक व्यक्तित्व मात्र स्विकारेका उहाँले बीपीको दार्शनिक पाटोबारे पनि खुलेर लेख्नुभयो । त्यसपछि सिंगो कांग्रेस वृत्तमा पनि उहाँको स्वीकार्यताको दायरा बढ्यो । २०७० सालको संविधानसभामा उहाँ कांग्रेसबाट एक नम्बरमा सिफारिस हुनुभयो ।प्रदीप गिरिले सिरहामा पिताजीको नाम राखेर मित्र आश्रम स्थापना गर्नुभयो, जसको भव्य उद्घाटन किशुनजीले गर्नुभएको थियो । मित्र आश्रम अहिले स्वराज ट्रस्ट बनेको छ । आश्रममा उहाँको भान्से सधैं स्थानीय चमार, डोम र मुस्लिम हुन्थे । छुवाछूत मान्ने समाजमा समाजसुधारको हकमा त्यो ठूलो क्रान्ति थियो । उहाँले संसद् विकास कोषबाट कम्प्युटरको मात्र होइन, डकर्मी र सिकर्मीको तालिम पनि दिलाउनुभयो । उहाँ जरासँग जोडिएका बौद्धिक हुनुहुन्थ्यो र त्यो अभ्यास पनि गर्नुहुन्थ्यो भन्ने कुराको योभन्दा राम्रो प्रमाण के होला र ! एउटा रोचक कुरा, २०७४ सालको निर्वाचनमा मात्र उहाँले आफूलाई मतदान गर्न पाउनुभएको थियो । कारण, उहाँलाई २०५१, २०५६ सालमा दिइएको निर्वाचन क्षेत्र उहाँको घर भएको होइन कि कम्युनिस्ट दबदबा भएको क्षेत्र थियो । उहाँले झन्डै जादु गरेरै २०५१ सालमा निर्वाचन जित्नुभएको थियो । २०५६ सालको कथा अर्कै छ । तर त्यो हारले गर्दा उहाँलाई कहिल्यै चुनाव नजितेको भ्रम पर्न गएको थियो, त्यसलाई उहाँले २०७४ सालमा सानदार रूपमा बदर गरिदिनुभयो ।निबन्धकार फ्रान्सिस बेकनले अध्ययन शीर्षक निबन्धमा भनेका छन्, केही किताब चाख्नका लागि, केही चबाउनका लागि र केही पचाउनका लागि हुन्छन् । प्रदीप गिरिले रामायण, महाभारत, पुराण, मार्क्स, गान्धी, बीपी, संगीत, साहित्य, कला, संस्कृति आदि पढेर पचाउनुभयो । त्यसले उहाँलाई ज्ञान दियो, प्रज्ञा दियो । अनि दियो आधिकारिकता, त्यो ज्ञानको सत्ता बन्यो । अनि त सत्ताधारीदेखि सडकधारी सबै उहाँको सामु नतमस्तक बन्दै गए । त्यसमा सुदीर्घ राजनीतिको संस्कार मिसियो । अनि बन्यो प्राधिकारसहितको प्रदीप गिरि ब्रान्ड । यो सबका बावजुद उहाँलाई प्रसिद्धिसँग खास सरोकार थिएन । ज्ञानमा पर्फेक्सनिस्ट बन्नुभयो, बाँकी सारा कुरा असरल्ल । झट्ट हेर्दा केही खोजी गरिरहेको, कन्फ्युज्ड जस्तो तर अस्पष्टताभित्र एकदम प्रस्ट ।विद्वत्ताका हिसाबले प्रदीप गिरिलाई सर्वाधिक प्रिय लाग्ने लोहियाको जन्मशताब्दी उहाँको अल्मा म्याटर काशी हिन्दु विश्वविद्यालय (बीएचयू) ले मनाउने निर्णय गर्यो । त्यसमा उहाँ विशिष्ट वक्ता बनाइनुभयो । उहाँलाई प्राध्यापक डाक्टर प्रदीप गिरि भनेर कार्यक्रमको निम्तो आयो, रोस्टर छापियो । उहाँलाई त्यो कुराले असहज भएको प्रस्ट थियो । अनि उहाँले मन्तव्यका क्रममा भन्नुभयो, मैं प्रोफेसर भी नहीं हूँ और डाक्टर भी नहीं हूँ । लेकिन मैं प्रोफेसरों का पोलिटिसियन हूँ और पोलिटिसियनों का प्रोफेसर । अर्थात्, म प्राध्यापकहरूको राजनेता हुँ र हुँ राजनेताहरूको प्राध्यापक । सभागार तालीले गुञ्जायमान भयो । आफूलाई नेपालमा भएको एक मात्र मार्क्सवादी दावा गर्ने प्रदीप गिरिलाई नेपाली कम्युनिस्टहरूले बारम्बार मार्क्सवाद प्रवचन गर्न लगाए । कांग्रेसको मात्र गुरु रहेका उहाँ यसरी नेपाली कम्युनिस्टका पनि गुरु बन्नुभयो र बन्नुभयो सिंगो देशका गुरु । राजनेताहरूका प्राध्यापक प्रदीप गिरिका बारेमा अहिलेलाई यति नै, उहाँको चर्चा गरेर नसकिने बहुआयामबारे कुरा गर्न हाम्रा लागि सिंगो जीवन छ, अनन्त समय छ ।"
समाजवादका प्रतिबद्ध नायक,"मानिसको आयु बढेको छ । खास रोगले नच्याप्दासम्म कोही पचहत्तर वर्षमै बितिहाल्ला जस्तो लाग्दैन । तर दुःखवियोगको कुरा, माननीय प्रदीप गिरिका हकमा यो लागू भएन । उहाँ यति छिटो हाम्रा बीचबाट बिदा भइहाल्नुहोला भन्ने केहीअघिसम्म पनि कसैको कल्पनामा थिएन । रोग पनि सुन्दै झसंगको हुने किसिमको लागेको रहेछ । क्यान्सरले एकदमै छिटोछिटो करौंती चलाएछ । बम्बईको उपचारबाट काठमाडौं फर्केपछि निमोनियाका कारण मेडिसिटी अस्पतालमा भर्ना हुँदा उहाँले जीवनको आशा मारिसक्नुभएको थिएन । उहाँको उच्च मनोबलले धेरै सघाएको छ भन्दथे चिकित्सक तथा शुभचिन्तकहरू पनि । म आफू सपरिवार भेट्न जाँदा र आगन्तुक पुस्तिकामा लेख्न लाग्दा के लेखूँ के लेखूँ जस्तो अलमल तथा भावुक भएर एक वाक्यमा शुभेच्छास्वरूप यति मात्र व्यक्त गर्न सकेको थिएँ, तपाईंको सेवा राष्ट्रलाई अझै चाहिएको छ । केहीपहिले स्याउस्याउ बोल्न सक्ने स्थितिमा हुँदा, आगन्तुकहरूसँग सविश्वास भन्नु पनि भएको थियो रे, प्रतिनिधिसभामा गएर बोल्ने इच्छा छ । नेपालको संसद्को इतिहासकै बिजोडा सशक्त विचारक तथा रोचक वक्ताको त्यो इच्छा कालचक्रले पूरा हुन दिएन, सदाका लागि हरिदियो । इच्छाबमोजिम आफ्ना कुरा राख्न पाउनुभएको भए साँच्चै के बोलेर, सम्भवतः आजको राज्ययथार्थ, नैतिकता तथा नेतृत्व क्षमताको तीव्र ह्रासबारे विस्तृत व्याख्या गरेर, संसद् र समाजलाई ब्युँझाइदिनुहुन्थ्यो होला ।क्रमभंग वा क्रान्ति समेत भन्ने गरिएको अहिलेको राजनीतिक परिवर्तन व्यवहारमा कतिसम्म आडम्बरयुक्त, मनपरीमुखी तथा भ्रष्टाचारमय भइरहेको छ, एकएक उदांगो पारिदिनुहुन्थ्यो होला प्रदीपजीले । एक प्रकारले उहाँबाट मात्र सम्भव त्यस्तो ऐतिहासिक तथा हृदयस्पर्शी प्रस्तुतिबाट हामी सबै वञ्चित हुन पुग्यौं । राम्रा, योग्य, समर्पित मान्छे दैवलाई पनि छिट्टै चाहिन्छ भनेजस्तै नियतिले कसरी अप्रत्याशित रूपमा हरण गरिदियो एक शीर्ष तथा अथक लोकतान्त्रिक योद्धा, स्वतन्त्र तथा प्रखर विचारक, मार्क्सवाद तथा समाजवादका सर्वराजनीतिक खेमाप्रिय व्याख्याता, सत्ताको मोहबाट पट्टै मुक्त वीतरागी साधक, आजीवन अभियन्ता योद्धा प्रदीप गिरिजीलाई ! स्वतन्त्रता कत्ति हरण नहुने समतामूलक समाजवादी प्रणालीमा देश चलोस् भन्ने स्पष्ट सोच र समर्पण भएका व्यक्तित्व हुनुहुन्थ्यो उहाँ । यिनै आस्था र विश्वास कार्यान्वयन गर्न सकिन्छ कि भनी तरुण अवस्था तथा बनारसमा विद्यार्थी हुँदा नै, विशेष गरी बीपी कोइरालाको समाजवादी विचारधाराबाट प्रभावित भई २०१७ सालपछिको लोकतान्त्रिक आन्दोलनमा विविध माध्यमबाट सक्रिय रही, पार्टीमा कार्यसमिति सदस्य तथा निर्वाचित सांसद भए पनि, पटकपटक आग्रह हुँदा पनि मन्त्री वा कार्यकारी जिम्मेवारी सम्हाल्ने चाहना उहाँले कहिल्यै राख्नुभएन । पार्टी नीति तथा कार्यक्रमसँग पनि कमै मात्र खुसी हुनुभयो । यो उहाँको व्यक्तित्वको एउटा अपवादजनक विशेष आकर्षण तथा लोकप्रियताको आधार हो कि, हाम्रो अहिलेको पद, पैसा र प्रलोभनका लागि सिद्धान्तलाई लात मार्ने समाजमा पनि उहाँ आफ्नै आदर्श, त्याग र ढिपीका एक ठिंगो टापु वा प्रतीकजस्तो भएर रहन सक्नुभयो । यिनै कारण, खास गरी किशोरावस्थादेखि उहाँको सर्वप्रिय कार्यक्षेत्र युवामुखी लोकतान्त्रिक प्रशिक्षणोन्मुख सक्रियताका कारण पनि युवाहरू उहाँलाई रोल मोडलका रूपमा हेर्थे । साथै, अहिलेको जमानामा पनि यस्तो कसरी सम्भव होला भन्ने दृष्टिले एक जना पृथक्, अद्भुत, अव्यावहारिक व्यक्तित्वका रूपमा गणना तर सम्मान गर्थे । प्रदीपजीका बारे के पनि स्पष्ट बुझ्न जरुरी हुन्छ भने, यस्तो व्यक्तित्व विकास तथा मान्यता जीवनमा एउटा मिसन र निरन्तरता भएको व्यक्तिमा मात्र सम्भव हुन्छ । उहाँको जीवनलक्ष्य भन्नु नै मानवीय स्वतन्त्रता किञ्चित् हरण नहुने वातावरणमा समाजमा विद्यमान दरिद्रता, असमानता, अन्याय, विभेदविरुद्ध लड्नु र समतामूलक तथा न्यायपूर्ण पद्धति तथा संस्कृति अभ्युदयका निमित्त आवाज उठाउनु तथा अनवरत संघर्ष गर्नु थियो । नेपालको राजनीतिमा नैतिकताका कुरामा कृष्णप्रसाद भट्टराई र भारतका खास गरी गान्धीजी र ग्राममुखी समाजवादी धारका नेताहरूबाट राम्रै प्रभावित प्रदीपजीबाट यस्तै सोचविचार, जीवनदर्शन तथा आन्दोलनप्रियता अपेक्षा गर्नु स्वाभाविक पनि हो ।यिनै प्रतिबद्धता कार्यान्वयन गर्ने एक माध्यमका रूपमा आन्दोलन हुँदै उहाँ पार्टीमा लाग्नुभयो, सांसद पनि बन्नुभयो, आफ्नो पार्टी र सरकारलाई घचघचाई पनि रहनुभयो । साथै यो सन्देश बाहिर जनसमुदायमा पनि प्रवाहित गर्दै रहनुभयो । तर पार्टीमा सर्वोच्च नेतृत्वको आकांक्षी नहुनु तथा दौडमा नलाग्नु एवं कुनै सरकारी ओहोदा पनि नसम्हाल्नुको मुख्य कारण उहाँका हकमा वैयक्तिक स्वतन्त्रता नगुमोस् भन्ने त थियो नै तर यति मात्र थिएन । अहिलेको यो पार्टीबाट समाजवादी नीति तथा कार्यक्रम फेरि शुभारम्भ होला भन्ने सपना बिर्सेर पनि नदेखे हुन्छ भन्ने दृढविश्वाससमेत थियो त्यसमा । प्रदीपजीको व्यक्तित्व बहुआयामिक थियो । तीमध्ये मुख्य, बहुभाषीका हैसियतमा उहाँ हाम्रो मधेश तथा पहाडबीचको पक्का पुल हुनुहुन्थ्यो । अर्को, देशबाहिर पनि उहाँको सम्पर्क तथा प्रभाव व्यापक थियो । यस्तो प्रभावक्षेत्र विशेषतः भारत नै हो जहाँ उहाँको जीवनमिसनबाट प्रभावित हुने मित्र तथा अनुयायीहरू प्रशस्त भए, अद्यापि छँदै छन् । यस्तो कार्यमूलक विशिष्टता उहाँका समकालीन अरू कसैमा पाइँदैन । यथार्थमा नेपालको भारतनीति तथा भारतको नेपालनीति कस्तो हुनुपर्दछ भन्नेमा उहाँको धारणा सदा स्पष्ट थियो । उहाँ यदाकदा राम्रै खुल्नुहुन्थ्यो पनि कि, नेपालले दुःख पाउनु अथवा अविकासको एउटा मुख्य कारण भारतसँग खास चाहिनेजस्तो विश्वासको सम्बन्ध विकास तथा प्रत्याभूत गर्न नसक्नु नै हो । यति मात्र होइन, मित्रराष्ट्र चीनको बढ्दो अभिरुचि तथा संयुक्त राज्य अमेरिकाको उपस्थितितत्परताबारे पनि उहाँ स्पष्ट हुनुहुन्थ्यो । पुराना मित्र, छिमेकी तथा उदीयमान शक्तिराष्ट्रसँग अथवा स्थापित विश्व शक्तिराष्ट्रसँग नयाँ विश्वपरिप्रेक्ष्यमा सन्तुलन मिलाउन नजान्ने हो अथवा देशको आजको गैरलोकतान्त्रिक मान्यताको राजनीतिक दबदबालाई विशुद्ध लोकतान्त्रिक मार्गमा हिँडाउन सक्ने दह्रो लोकप्रिय नेतृत्व नहुने हो भने निश्चित माने हुन्छ नेपाल विभिन्न राष्ट्रको खेलमैदान वा रणभूमि हृँदै अशान्ति र अस्वस्थ प्रतिस्पर्धाबीच अझ पछि पर्दै जाने पक्का छ । यो ठूलो दुःखको, वियोगको घडी हो । प्रदीप गिरिको निधन राष्ट्रिय रिक्तता तथा क्षति हो । उहाँका बारे अझ बहुजनले सम्झिने कुरा एउटै हो कांग्रेस नेता मात्र हुनुहुन्थेन प्रदीप गिरि । स्वतन्त्रता, अन्यायविरुद्ध, मानवअधिकार तथा मर्यादित जीवनका लागि लडिरहेका मनुष्य मात्रका नेपाली वाणी हुनुहुन्थ्यो उहाँ । पार्टीभित्र पनि एक्लै हिँड्न सक्ने, सत्ताको स्वार्थ नभएका, भिन्न सोचविचारका नायक हुनुहुन्थ्यो उहाँ । गर्व छ, पुराना सहयोद्धा मित्रप्रति ! हार्दिक श्रद्धाञ्जली !"
"नम्बर होइन, सृजनशीलता","साउनमा एसईईको परीक्षाफल प्रकाशित भयो । यसपालि विद्यार्थीहरूको नजिता निकै कमजोर आयो । एसईई उत्तीर्ण गरेका विद्यार्थीहरूले ९ कक्षा वर्षभरि नै लकडाउन भोग्नुपर्यो । दस कक्षामा पनि राम्ररी पढ्न सकेनन् । लकडाउन अवधिभर कतिपय विद्यालयले अनलाइन कक्षा सञ्चालन गरे । धेरै अभिभावकलाई अनलाइन कक्षाका लागि उपकरण, इन्टरनेट जुटाउँदैमा समय बित्यो । एक त नियमित कक्षा भएन अर्को अनलाइन कक्षा लिए पनि त्यति फलदायी देखिएन । अझ सामुदायिक विद्यालयका लाखौं विद्यार्थीले त अनलाइन कक्षा पनि लिन पाएनन्, केही महिना पढेर परीक्षा दिनुपर्यो । शिक्षकहरूले हतारहतारमा पाठहरू सकाउँदा विद्यार्थीहरूले राम्रोसँग दोहोर्याउनसमेत पाएनन् । यसको प्रत्यक्ष असर एसईईको परीक्षाफलमा देखियो । कक्षामा एकचोटि सिकाउँदा नबुझ्ने, शिक्षकलाई सोध्न डराउने, घरमा पढ्न अल्छी गर्ने, उपकरणहरूमा भुल्ने, अभिभावकलाई नटेर्ने विद्यार्थीहरूका लागि ट्युसन कक्षा पनि धेरै उपलब्धिमूलक हुन्छन् । घरमा एक्लै बसेर पढ्न अल्छी गर्ने आभिभावकहरूलाई पढिरहेको छु भनेर ढाँट्ने, चुकुल लगाएर पढेको बहाना बनाउने विद्यार्थीहरूलाई ट्युसन राख्दा शिक्षकको डरले नै भए पनि धेरै कुराहरू सिक्थे । तर लकडाउनका कारण न विद्यार्थीले अनलाइन कक्षामा मन लगाएर पढ्न सके न अतिरिक्त कक्षाहरू पढ्न पाए न त आफैंले घरमा पढ्ने कोसिस नै गरे । कतिले त लामो समय पढाइबाट टाढिँदा, लकडाउन अघि पढेको पनि बिर्सिए, जसका कारण एसईईमा कमजोर भए । यो एसईईमा गणितमा कम अंक आएको पाइयो, नियमित अभ्यासको अभावमा यस्तो भएको हो ।सोचे अनुसारको परीक्षाफल नपाएपछि कतिपय विद्यार्थी निराश भएका छन् । धादिङकी ईशा सुवेदीले त नतिजा राम्रो नआएका कारण आत्महत्या नै गरिन् । यस्तो अप्रिय घटना पहिले पनि हुँदै आएका थिए । एसईईलाई हाउगुजी बनाइएका कारण विद्यार्थीहरूलाई जसरी पनि परीक्षामा राम्रो गर्नुपर्छ भन्ने धारणा बसिसकेको छ । अभिभावक, विद्यालय, कलेज तथा सरकारका तर्फबाट पनि विद्यार्थीहरूलाई यस्तो दबाब दिइन्छ । तर अब समय त्यस्तो छैन । कक्षा बाह्रको बोर्ड परीक्षालाई बरु पहिलेको एसईईजस्तो मान्यता दिने भनिएको छ । अब एसईईलाई फलामे ढोका सम्झिनु पर्दैन । पास नभए आफ्नै हत्या गर्नु पर्दैन । एक पटकको जीवनलाई जाबो एसईईका लागि बलिदान दिनु कदापि हुँदैन । जीवन बाँच्ने हजार कला, लाखौं उपाय छन् । यस्ता विषयमा पनि विद्यालयले सिकाउनुपर्छ, अभिभावकले ध्यान दिनुपर्छ । एसईईपछि कक्षा ११ मा छोराछोरी भर्ना गर्न अभिभावकलाई सकस भइरहेको छ । सहरी भेगका प्रायः कजेलले लाख रुपैयाँभन्दा कममा विद्यार्थीहरूलाई भर्ना गर्न मानिरहेका छैनन् । कापीकिताब, पोसाक, बस भाडा, खाजा खर्च, भर्नाशुल्क सुनेर अभिभावकको होस उड्न थालेको छ । विद्यार्थीहरूलाई चर्को शुल्क तिरेर पढ्न निकै गाह्रै भइरहेको छ । सरकारले यस्तो विषयमा ध्यान दिन नसकेकाले अभिभावकले नै छोराछोरीको पढाइमा विशेष ध्यान दिनुपर्छ । उच्च शिक्षामा निकै लगानी गर्नुपर्ने हुँदा, बेलैमा छोराछोरीको पढाइमा रुचि नदेखाए अन्तमा पछुताउनुभन्दा अरू उपाय रहन्न । सबै विद्यार्थीको पढ्ने क्षमता उस्तै हुँदैन । शिक्षकहरूलाई विद्यार्थीहरूले परीक्षामा कस्तो गर्न सक्छन् भन्ने राम्रोसँग थाहा हुन्छ । तर कतिपय अभिभावकलाई थाहा हुँदैन । सबै विद्यार्थीको पढ्न सक्ने क्षमता एउटै नभए पनि अभिभावकले छोराछोरीलाई, परीक्षामा राम्रो अंक ल्याउने अरू विद्यार्थीसँग तुलना गरिदिँदा उनीहरूमा नैराश्यता उत्पन्न हुन्छ । कमजोर विद्यार्थीलाई जसरी पनि राम्रो नतिजा ल्याउनैपर्छ भनेर अभिभावकले दबाब दिँदा विद्यार्थीहरू डिप्रेसन मा समेत जान सक्छन् । कतिपय पढेलेखेका अभिभावकलाई यो कुरा थाहा भए पनि निरक्षर अभिभावक अनभिज्ञ हुन्छन् । उनीहरू अरूका छोराछोरीले राम्रो गरेको देखेपछि आफ्नाले पनि त्यस्तै गर्नुपर्छ भनेर दबाब दिन्छन् । अभिभावकले सोचेजस्तो गर्न नसकेपछि छोराछोरी अप्रिय कदम उठाउन पुग्छन् । कुनै विद्यार्थी गणितमा कमजोर छ भने अंग्रेजीमा राम्रो हुन सक्छ । वक्तृत्व कलामा राम्रो हुन सक्छ, राम्रो चित्र बनाउन सक्छ, गीत गाउनबाजा बजाउन सक्छ, खेलकुदमा अगाडि हुन सक्छ । हरेकको क्षमता अलगअलग हुन्छ, र उनीहरूको आफ्नो क्षमता अनुरूप हुर्कने वातावरण अभिभावक र विद्यालयले बनाउनुपर्छ । शिक्षकले विद्यार्थीहरूले यतिसम्म सजिलै गर्न सक्छन्, योभन्दा बढी थोपर्दा गाह्रो हुन सक्छ भनेर खुलस्त रूपमा अभिभावकलाई बताउनुपर्छ । अभिभावकले पनि आफ्ना विद्यार्थीले कति गर्न सक्छ भन्ने बुझेर मात्र सो अनुरूपको अपेक्षा राख्नुपर्छ ।सबै विद्यार्थी पढेर डाक्टर, इन्जिनियर नै बन्नुपर्छ भन्ने छैन । उनीहरूको क्षमता र रुचि अनुसार नै हुर्कन दिनुपर्छ । तर शिक्षक, अभिभावकहरूले पढाइको महत्त्व भने बुझाइरहनुपर्छ । एउटै आमाबुबाका छोराछोरीमा समेत पढ्ने क्षमता फरकफरक हुन्छ । दाइले राम्रो गर्यो भन्दैमा बहिनीले पनि राम्रो गर्न सक्छे भन्ने हुन्न । यस्तोमा दाइले कति राम्रो परीक्षाफल ल्यायो, तिमीले त्योभन्दा राम्रो ल्याउनुपर्छ है भनिरहनु हुँदैन । बरु राम्रो पढ्नुपर्छ, मिहिनेत गर्यो भने असम्भव केही छैन भनेर दबाब नदिई सम्झाउन सकिन्छ । ताकि कुनै अप्रिय घटना नहोस् । यतिखेर धेरै विद्यार्थी आफ्नो परीक्षाफल देखेर दुःखी भएका छन् । कक्षामा पनि ध्यान दिएर नपढ्ने, अनलाइन कक्षा पढ्ने समयमा पनि मोबाइल चलाएर बसेका तथा घरमा मिहिनेत नगर्नेहरूको परीक्षाफल राम्रो हुन सकेन । अन्तमा आएर दुःखी हुनुभन्दा सुरुमै बुझेर पढ्न सकेमा कहिले पनि पछुताउनु पर्दैन । अभिभावकहरूले पनि परीक्षाफल हेरेर गाली गर्नुभन्दा मिहिनेत गरेर पढेका थियौ यस्तो नतिजा आयो भनेर सम्झाउनुपर्छ । उनीहरूलाई आफूलाई सुधार्ने अवसरहरू सृजना गर्नुपर्छ । कक्षा दस नै पढाइको अन्तिम खुड्किलो होइन ।"
आर्थर गन सांगीतिक यात्रामा,"काठमाडौं (कास) आर्थर गन नामले परिचित गायक दिवेश पोखरेलले आफ्नो टुबोर्ग होमकमिङ टुर शनिबार राति दरबारमार्गको क्लब प्लाटिनमबाट सुरु गरेका छन् । उनले उल्लेख्य संख्यामा उपस्थित दर्शकमाझ चर्चित गीतहरू गाएर टुरको सुरुवात गरेका हुन् । कार्यक्रमको सुरुवात उनले के पीर पर्यो तिमीलाई गीतबाट थाले । लभ इज माई रिडेम्पसन र न्यानो घर जस्ता उनका लोकप्रिय गीतले दर्शकको निकै ताली पाए । दर्शकले आर्थरका नेपाली र अंग्रेजी गीतको मजा लिए । क्रिडेन्स क्लियरवाटर रिभाइभलको ह्याब यू एभर सिन द रेन जस्ता हिट गीतको पनि आनन्द उठाए । क्लब प्लाटिनममा आफ्नो टुरको उद्घाटनमा दर्शकको माया पाएका आर्थरले पोखरा, चितवन, बुटवल, धरान, बिर्तामोड लगायतका सहरमा प्रत्यक्ष प्रस्तुति दिने कार्यक्रम छ ।सन् २०२० मा अमेरिकी गायन रियालिटी शो अमेरिकन आइडल १८ औं सिजनको एक हिस्सा बनेपछि आर्थर गनको लोकप्रियता निकै बढ्यो । धेरैले उनलाई त्यही प्लेटफार्मका प्रतिभाशाली सहभागीका रूपमा चिनेका हुन् । उक्त सिजनको उपविजेता भएका आर्थरको भिन्न प्रकारको स्वरलाई धेरै कलाकारले प्रशंसा गरेका छन् । होम कमिङ टुरमा यसपटक उनलाई टुबोर्गले ल्याएको हो । नेपाली संगीत जगत्सँग हातेमालो गर्दै आएको टुबोर्गले आर्थर गनलाई ल्याउन पाउँदा खुसी लागेको गोर्खा ब्रुअरीका मार्केटिङ डाइरेक्टर आशिष विष्टले बताएका छन् ।यसैबीच गायक पोखरेललाई संस्कृति, पर्यटन तथा नागरिक उड्डयन मन्त्रालयले नेपालको पर्यटनका लागि विश्व सद्भावना दूत नियुक्त गरेको छ । मन्त्रालयमा आइतबार आयोजित कार्यक्रममा उनलाई मन्त्री जीवनराम श्रेष्ठले पर्यटन बोर्डका तर्फबाट नेपालबाहिर नेपाली कला, संस्कृतिको प्रचारका लागि पर्यटन दूतमा नियुक्त गरेका हुन् । उनलाई दिइएको प्रमाणपत्रमा समयसीमा तोकिएको छैन । गायक पोखरेलले आफूलाई अमेरिकन आइडलमा सहभागी हुँदा नेपालबाट सहयोग प्राप्त भएको बताउँदै प्रचारमा सघाउने प्रतिबद्धता जनाएका थिए ।"
आमाको पाइला पछ्याउँदै नेपाली फिल्ममा,"(काठमाडौं)  आफ्ना योजना सूचीमा धीरज नाडकरले कुनै बेला लेखेका थिए, एउटा नेपाली फिल्म त अवश्य गर्छु । तर नेपाली फिल्म नै अभिनय करिअरमा डेब्यु बन्ला भन्नेचाहिँ उनले कहिल्यै सोचेका थिएनन् । बाल्यकालदेखि नै आमा तृप्ति नाडकरका फिल्म हेर्दै हुर्किए, धीरज । कहिलेकाहीँ आमालाई रोएको अभिनय गर्न लगाउँथे तृप्ति झट्ट रोइदिन्थिन् ।हाँस्नू भन्दा आँसु पुछेर एकै क्षणमा हाँसिदिँदा आमाको अभिनय क्षमता देखेर दंग पर्थे धीरज । सम्झना, कुसुमे रुमाल, साइनो, लाहुरे, कोसेली लगायत फिल्ममा काम गरिसकेकी नाडकर नेपाली फिल्म इतिहासमा सम्झिने नाम हुन् । आमाको त्यही पदचाप पछ्याउँदै धीरज नेपाली फिल्ममा आफ्नो पहिलो कदम चाल्दै छन् । सुरेन्द्र पौडेलद्वारा निर्देशित बाबरी मार्फत आफ्नो पहिलो फिचर फिल्ममा देखिन लागेका धीरजलाई अहिले आफ्नो सपना साकार भएझैं लागेको छ ।नेपाली फिल्ममार्फत डेब्यु गर्दै छु, यो त मेरा लागि ड्रिम कम ट्रु नै हो । नेपाली फिल्ममा काम गर्न पाउँदा अत्यन्तै खुसी छु । मलाई आमाको फिल्म हेर्दै जाँदा अभिनय गर्छु भन्ने लागेको थियो । बाबरीको कुरा पहिलो पटक मकहाँ आउँदा एकदम उत्साहित थिएँ । मुम्बई मेरो घर भयो । नेपाल मेरो आमाको ठाउँ हो, त्यसैले यो मेरो पनि ठाउँ हो भन्ने मलाई लाग्थ्यो, धीरज आफ्ना अनुभव साट्छन्, यो फिल्म गरेर आमालाई गौरवान्वित बनाउन सक्छु भन्ने लागेको छ । म उहाँको विरासतलाई निरन्तरता दिने कोसिस गर्नेछु ।बाल कलाकार भएर धीरजले करिश्माका करिश्मा, सोनपरी, चमत्कार जस्ता चर्चित टीभी सिरिजमा काम गरिसकेका छन् । बोर्न भिट्टा, छिटोज लगायत थुप्रै विज्ञापनहरूपछि उनले अभिनयबाट ब्रेक लिए । विज्ञापन, सिरिज गरिरहँदा पनि भविष्यमा अभिनय गर्छु भन्ने सोचिसकेका थिएनन् । विद्यालय जीवनमा उनी इन्जिनियर बन्न चाहन्थे, त्यसैले उनले कक्षा १२ मा विज्ञान विषय लिएर पढेका थिए । उसो त उनको डाक्टर र पाइलट बन्ने सपना पनि नभएको भने होइन । तर, साइन्स पढ्न सक्दिन भन्ने लागेको दिन उनले आफूभित्रको वास्तविक रुचि निर्क्योल गरे । त्यो दिन सोचें, मैले जिन्दगीभर गर्न सक्ने काम भनेको त अभिनय रहेछ । म अब अभिनय नै गर्न चाहन्छु । यो संसारमा रहुन्जेल अभिनय गर्नु छ मलाई । म फिल्म सेटमै मर्न चाहन्छु । क्यामेराको अगाडि हुँदा म जति खुसी हुन्छु, त्यो खुसी अरूमा पाउँदिनँ, धीरजले सुनाए ।बाबरी को अफर उनलाई आमा तृप्तिकै कारण मिलेको हो । खासमा फिल्मका निर्माता पुष्पा अधिकारी तृप्तिकी पनि साथी । फिल्ममा एउटा भूमिका निभाइदिन भन्दै पुष्पाले तृप्तिलाई फिल्मको अफर गरेकी थिइन् । त्यति बेला नै तृप्तिले धीरजको कुरा गरिदिएकी रहिछन् । त्यसअघि उनी तेरा छलावा भन्ने सिरिजमा व्यस्त थिए । बलिउडमा संघर्षरत नै थिए । बाबरी ले गर्दा उनी पहिलो पटक नेपाल आए र नेपाली भाषा पनि सिके । वर्कसपमा सहभागी हुँदा फिल्मका कलाकारहरू धीरज मगर र अदिति बुढाथोकीलगायत टिमले नै उनलाई नेपाली बोल्न सिकायो । २ वर्षअघि पहिलोपल्ट धीरज वर्कसपका लागि नेपाल आएका थिए । तर, त्यसबीच कोभिड महामारीले गर्दा फिल्मको छायांकन तोकिएको समयमा हुन सकेन । त्यति बेला उनलाई आफूलाई फिल्मबाट रिप्लेस गरिदेलान् भन्ने डर लागेको थियो । तर, अहिले फिल्ममा देखिन पाउँदाको खुसी उनी शब्दमा व्यक्त गर्न सक्दैनन् ।फिल्ममा उनी पाइलट रोनिसको चरित्रमा देखिँदै छन् । उक्त पात्र सिक्किमको हुने भएकाले पनि धीरजले आफ्नो लवजमा खासै मिहिनेत गर्नुपरेन । फिल्ममा नेपाली प्रस्ट बोल्ने चरित्र चाहिँदैन थियो । यो फिल्ममा हिन्दी लवजमै नेपाली भाषा बोल्न सकिन्थ्यो । त्यसैले यो फिल्म मेरा लागि पर्फेक्ट डेब्यु भयो, उनले भने, यो फिल्मका लागि मेरो लवज ठीकै थियो । तर, अन्य फिल्मका लागि मैले बोल्ने नेपालीले हुँदैन भन्ने मलाई थाहा छ । अन्य नेपाली चरित्र गर्नका लागि मैले भाषामा मिहिनेत गर्नैपर्छ । त्यो गर्न तयार पनि छु ।हालै मात्र उनी अभिनीत फिल्मको ट्रेलर पनि सार्वजनिक भयो । ट्रेलर हेरिसकेपछि तृप्ति छोराको फिल्मलाई लिएर आशावादी छिन् । ट्रेलरको सकारात्मक प्रतिक्रियाले उनमा ऊर्जा थपिएको छ । नेपाली दर्शकले मलाई स्विकार्नु हुन्छ भन्ने आशा गरेको छु । मेरो परिवार पनि आशावादी हुनुहुन्छ । मेरी आमा मलाई हेरेर गौरवान्वित हुनुहुन्छ । उहाँ पनि एकदम उत्साहित हुनुहुन्छ, उनले भने ।धीरजलाई अब आमा तृप्तिले झैं थुप्रै नेपाली फिल्महरूमा अभिनय गर्नु छ । मलाई आमाको पाइला पछ्याउनु छ । आमाले थुप्रै नेपाली फिल्महरू गर्नुभएको छ । मैले पनि त्यसरी नै थुप्रै फिल्महरू गर्नु छ । नयाँनयाँ चरित्र निभाउने एकदम मन छ, मुसुक्क हाँस्दै उनले भने, नेपालले मलाई एकदम न्यानो स्वागत गरेको छ । मलाई थाहा छ, मेरो आमाले गर्दा नै मैले यो फिल्ममा काम गर्न पाएको हुँ । यहाँ आएपछि तृप्ति नाडकरको छोरा भनेर जसरी मैले माया पाएँ, त्यसले आमाले यो क्षेत्रमा गर्नुभएको कर्मप्रति सम्मान जागेको छ ।आमाले गरेका फिल्महरूमध्ये साइनो धीरजको मन पर्ने फिल्म हो । उक्त फिल्मको कथा, कलाकारको अभिनय उनलाई आज पनि उत्तिकै मन पर्छ । उनी आफ्नी आमाको अभिनयको फ्यान पनि हुन् । तृप्तिलाई अभिनयमा कमब्याक गर्न उनी हौसला दिइरहन्छन् । धीरजका अनुसार तृप्ति राम्रो स्क्रिप्टको पर्खाइमा छिन् । तपाईंलाई अहिलेसम्म नेपालमा तृप्ति नाडकरका छोराका रूपले चिन्छन् । डेब्यु फिल्मले नयाँ पहिचान बनाइदेला ? भन्ने प्रश्नमा उनले भने, तृप्तिको छोरा भनेर चिन्दा मलाई खासै समस्या छैन । तर, मलाई थाहा छ, मेरो कामले मेरो पहिचान बनाउँदै जानेछ । नेपालमा धेरै फिल्महरू गर्न पाए त्यो पहिचान बन्दै जानेछ भन्ने अपेक्षा छ । त्यसैले पनि यो फिल्म हिट भइदियोस् भन्ने चाहना छ । फिल्म चल्छचल्दैन भन्ने हाम्रो हातमा हुँदैन ।फिल्म चलेन भने नि ? भन्ने प्रश्नको जवाफमा उनले थपे, सफलता र असफलता जीवनकै पाटो हो । एउटा असफलताले दुःखी भएर बस्ने होइन कि मिहिनेत गर्दै जानेछु । यो फिल्मपछि नै मैले कस्तो छाप छोड्छु भन्ने थाहा हुन्छ ।"
जलविद्युत् आयोजनाको संस्थापक सेयरमा विवाद,"(काठमाडौं)  जलविद्युत् आयोजनाका संस्थापक लगानीकर्ताको सेयर खरिदबिक्रीमा कडाइ गरिनुपर्ने सुझावसहितको प्रतिवेदन एक सरकारी अध्ययन कार्यदलले तयार पारेपछि निजी क्षेत्रले त्यसको विरोध जनाएको छ । ऊर्जा, जलस्रोत तथा सिँचाइ मन्त्रालयका सहसचिव चिरञ्जीवी चटौत संयोजकत्वको कार्यदलले जलविद्युत् आयोजनाको पेब्याक अवधिभर संस्थापक सेयरधनीहरूले आफ्नो स्वामित्वमा रहेको सेयर बेच्न तथा धितो बन्धक राख्न नपाउने कानुनी व्यवस्था गर्न सुझावसहित अघिल्लो साता मन्त्रालयले प्रतिवेदन बुझाएको थियो ।आयोजना सञ्चालन अवधिमा पनि निश्चित प्रतिशत कायम राखिराख्नुपर्ने गरी कानुनी व्यवस्था गर्नुपर्ने सुझाव प्रतिवेदनमा छ । तर, निजी क्षेत्रका ऊर्जा प्रवर्द्धकले त्यसमा विरोध जनाएका छन् । स्वतन्त्र ऊर्जा उत्पादकहरूको संस्था नेपाल (इप्पान) का पदाधिकारी यही विषयलाई लिएर शनिबार र आइतबार ऊर्जामन्त्री पम्फा भुसाललाई भेट्न गए । मन्त्री भुसालले यस्तो व्यवस्था तत्काल कार्यान्वयन हुँदैन भनेपछि उनीहरू फर्किए । तर संस्थापक सेयर कारोबारमा कडाइ गरिनुपर्ने कारण, त्यसको आवश्यकता र विकल्पबारे सरकार तथा निजी क्षेत्र दुवै अस्पष्ट देखिएका छन् । अध्ययन कार्यदलले पनि यस्तो सुझाउनुका पछाडि पर्याप्त कारण देखाउन सकेको छैन । अर्कोतर्फ ऐनमार्फत कार्यान्वयन गरिनुपर्ने भनी दिइएको सुझावलाई लिएर निजी क्षेत्र बढी प्रतिक्रियाशील देखिएको छ । जलविद्युत् क्षेत्रको गम्भीर समस्याका रूपमा संस्थापक सेयर खरिदबिक्रीको विषय उठिरहँदा ऊर्जा मन्त्रालय र निजी क्षेत्र अनावश्यक खिचलोमा फसिरहेका छन् । संस्थापक लगानीकर्ताले जलविद्युत् आयोजना अलपत्र पारेर आफ्नो स्वामित्वको सेयर सर्वसाधारणलाई बेच्ने र आफू आयोजनाबाट बाहिरिने प्रवृत्ति बढिरहेको भन्दै विगतदेखि नै गुनासो आउने गरेका थिए । ऊर्जा मन्त्रालयले सहसचिव चटौतको संयोजकत्वमा गठन गरेको कार्यदललाई यस विषयबारे पनि अध्ययन गरेर सुझाव दिन कार्यादेश दियो । कार्यदलले जलविद्युत् आयोजनाको विकास, सर्वेक्षण एवं उत्पादन अनुमतिपत्रनिर्देशिका तथा विद्युत् खरिदबिक्री सम्झौतामा अवलम्बन गर्नुपर्ने नीतिगत व्यवस्थासम्बन्धी प्रतिवेदन मार्फत कानुनबाटै संस्थापक सेयर खरिदबिक्रीसम्बन्धी नीतिगत व्यवस्था गर्न सुझायो । विद्युत् उत्पादन अनुमतिपत्र लिएका कम्पनीमा संस्थापक सेयरधनीको रहनुपर्ने न्यूनतम सेयर संख्या तथा न्यूनतम अवधि सम्बन्धमा गरिएको सिफारिसअनुसार १० वर्षसम्म संस्थापक सेयर खरिदबिक्री र धितो बन्धकसमेत राख्न नपाइने व्यवस्था गर्न उपयुक्त हुने सुझाव दिइएको देखिन्छ । आयोजनाको वित्तीय व्यवस्थापनसम्बन्धी ऋण सम्झौता भएको मितिमा कायम रहेका संस्थापक सेयरधनीहरू बैंक तथा वित्तीय संस्थाको ऋण चुक्ता नगरेसम्मको अवधि (पेब्याक पिरियड) वा विद्युत् उत्पादन सुरु गरेको १० वर्षसम्म संस्थापक सेयरधनीले आफ्नो सेयर बिक्री गर्न वा धितोबन्धकी राख्न पाउनेछैन, सुझावमा भनिएको छ । तर विशेष परिस्थितिमा यस्तो सेयर किनबेच गर्न सकिनेछ । विद्युत् आयोजना सञ्चालननिर्माणमा कुनै बाधा व्यवधान उत्पन्न भई विशेष परिस्थिति सिर्जना हुन गए वा संस्थापकहरू आपसमा सेयर खरिदबिक्री गर्न सहमत भए वा संस्थापक सेयरधनीहरू कालोसूचीमा समावेश हुन पुगे वा १ प्रतिशतभन्दा कम सेयर भएको हकमा ऊर्जा, जलस्रोत तथा सिँचाइ मन्त्रालयको स्वीकृति लिई संस्थापक सेयर खरिदबिक्री गर्न सकिन्छ, प्रतिवेदनमा भनिएको छ । पेब्याक अवधि मात्र नभई आयोजना सञ्चालन अवधिभर पनि निश्चित प्रतिशत सेयर बेच्न नपाइने व्यवस्था गरिनुपर्ने कार्यदलको सुझाव छ । जलविद्युत् आयोजनाको अनुमतिपत्रको अवधि समाप्त भई सरकारलाई हस्तान्तरण हुँदाका दिनसम्म वित्तीय व्यवस्थापनसम्बन्धी ऋण सम्झौता हुँदा कायम सेयरको कम्तीमा २० प्रतिशत संस्थापक सेयरधनीहरूको सेयर स्वामित्व कायम गरिनुपर्ने व्यवस्था गर्न प्रतिवेदनले सिफारिस गरेको छ । हाल सार्वजनिक कम्पनीको सेयर निष्कासन गरेको ३ वर्षपछि संस्थापक लगानीकर्ताको सेयर कारोबार पनि खुला हुन्छ । विद्युत् ऐन ०४९ मा विद्युत् उत्पादन, प्रसारण वा वितरणका लागि दिइने अनुमतिपत्रको अवधि बढीमा ५० वर्षको हुने व्यवस्था छ । आयोजनाको सर्वेक्षण, निर्माण कार्य र सञ्चालनसमेत गरेर यो अवधिपछि सरकारी स्वामित्वमा आउँछन् । जलविद्युत् आयोजना निर्माणस्वामित्वसञ्चालनहस्तान्तरण (बुट) मोडलमा बन्ने भएका कारण निश्चित समय पछि सरकारलाई हस्तान्तरण गर्नुपर्ने हुन्छ । सरकारलाई हस्तान्तरण नहुन्जेलसम्मका लागि निश्चित प्रतिशत संस्थापक सेयर कायम राखिराख्न यस्तो व्यवस्था गरिनुपर्ने सुझाइएको कार्यदलका एक सदस्य बताउँछन् ।संस्थापक सेयर बिक्री र धितोबन्धकसम्बन्धी व्यवस्था ऐनबाटै गर्नुपर्ने भएकाले प्रतिवेदनको सुझाव अहिले नै कार्यान्वयनमा नजाने ऊर्जा मन्त्रालयको भनाइ छ । सुझाव आएको हो, त्यसलाई कार्यान्वयनका लागि अधिकारप्राप्त सम्बन्धित निकायबाट प्रस्ताव आउँछ । त्यो प्रस्तावबमोजिम ऐन, नियमावली, कार्यविधि केमार्फत सम्बोधन गर्नुपर्ने त्यसैअनुसार अघि बढ्छ, ऊर्जा मन्त्रालयका प्रवक्ता मधुप्रसाद भेटुवालले भने, ऐन, नियमावली, कार्यविधिमार्फत व्यवस्था गरिनुपर्ने विषय सुझावका रूपमा आउँदैमा कार्यान्वयन भइहाल्दैन । अर्कोतर्फ सरकारले खुसुक्क यस्तो निर्णय कार्यान्वयन गर्न चाहिरहेको आरोप र शंका निजी क्षेत्रको छ । उक्त शंकालाई मन्त्रालयकै कार्यशैलीले थप मलजल गर्यो । इप्पानका पदाधिकारीहरूले शनिबार बिहान ऊर्जामन्त्री भुसाललाई तीन घण्टासम्म ब्रिफ गरेर यस्तो कुनै पनि निर्णय सरकारले नगर्ने प्रतिबद्धता जनाउन लगाए । मन्त्री भुसालले पनि प्रतिवेदनका सुझाव कार्यान्वयन नगर्ने बचन दिइन् । तर चटौत संयोजकत्वको अध्ययन प्रतिवेदन कार्यान्वयन गर्न गत साउन २२ को मन्त्रीस्तरीय निर्णयबाट निर्देशन भइसकेको कुरा शनिबार दिउँसो बाहिरियो । प्रतिवेदनले दिएका सुझाव कार्यान्वयन गर्नू भन्दै मन्त्रालयबाट लेखिएको पत्र बाहिरिएपछि निजी क्षेत्र थप सशंकित बन्यो । इप्पानका पदाधिकारी आइतबार फेरि मन्त्री भुसाललाई भेट्न गए । भुसालले पत्र पहिल्यै पठाइसकेको भए पनि त्यसकालाई कार्यान्वयन नगर्ने दोहोर्याइन् । प्रतिवेदनमाथिका राम्रा र नराम्रा पक्षलाई समेटेर इप्पानले आइतबार मन्त्री भुसाललाई ज्ञापनपत्रसमेत बुझाएको छ । प्रतिवेदनको बुँदा नम्बर ४ को विश्लेषण तथा सिफारिसका प्रावधान संविधानप्रदत्त व्यक्तिको सम्पत्तिमाथिको अधिकार, सम्पत्ति बेचबिखन गर्न पाउने मौलिक हक र राज्यले लगानीको संरक्षण गर्नुपर्ने दायित्व विरोधी छन्, ज्ञापनमा भनिएको छ । चटौत संयोजकत्वको कार्यदलले विद्युत् ऐन, विद्युत् नियमन आयोग ऐन, कम्पनी ऐन र धितोपत्र ऐनको प्रावधानसँग बाझिने गरी प्रतिवेदन तयार पारेको पनि इप्पानको आरोप छ । प्रतिवेदन तयार पार्दा निजी क्षेत्रको सहभागिता नगराइएकोबारे इप्पानले आपत्ति जनाएको छ । प्रतिवेदनमा निजी क्षेत्रलाई नै सिध्याउने खालका सुझाव दिइएका छन् । ३० वर्षसम्म सेयर बेच्न नपाइने हो भने जलविद्युत्मा कसले लगानी गर्छन् ? इप्पानका उपाध्यक्ष मोहनकुमार डाँगीले भने, प्रतिवेदनका सिफारिस लागू भएको खण्डमा निजी क्षेत्रबाट ऊर्जामा भइरहेको लगानी जोखिममा पर्छ र थप लगानी पनि आउँदैन । अनुमतिपत्र ओगटेर बस्ने तर निर्माण सुरु नगर्ने र आयोजना नै अलपत्र पारेर बाहिरिने दुवैथरी प्रवर्द्धकलाई कानुनी दायराभित्र ल्याउनु आवश्यक रहेको ती सदस्य बताउँछन् । चटौत संयोजकत्वको प्रतिवेदन तयार पार्न ऊर्जामन्त्री भुसाल, ऊर्जा सचिव सुशीलचन्द्र तिवारी र नेपाल विद्युत् प्राधिकरणका कार्यकारी निर्देशक कुलमान घिसिङ प्रत्यक्ष संलग्न रहेको कार्यदलका अर्का एक सदस्यको भनाइ छ । कार्यदल भनिए पनि ऊर्जामन्त्री, ऊर्जा सचिव, विद्युत् प्राधिकरणको व्यवस्थापन यसमा संलग्न थिए । सबैको सहमतिमै यो प्रतिवेदन तयार पारिएको हो, ती सदस्यले भने, अहिले ऊर्जामन्त्री आफैंले कार्यान्वयन नगर्ने किन भन्नुभयो बुझ्न सकिएन । चटौत संयोजकत्वको कार्यदलले तयार पारेको प्रतिवेदनका केही राम्रा पक्षसमेत रहेको र ती सुझाव कार्यान्वयन भए जलविद्युत् क्षेत्रको कोसेढुंगा सावित हुने इप्पानले जनाएको छ । उत्पादन बढाउन, पानीको अधिकतम उपयोग गर्न र आयोजनाको लागत घटाउन हाल आरओआर जलविद्युत् आयोजनामा कायम रहेको क्यू४० को प्रावधानलाई हटाएर क्यू२५ भन्दा कम कायम गर्न सकिने सुझाव दिइएको छ । यसलाई निजी क्षेत्रले सकारात्मक भनेको छ । क्यू२५ को प्रावधान कार्यान्वयन गर्दा आयोजना आयोजनाहरूको विद्युत् उत्पादन ८५ प्रतिशतसम्म वृद्धि हुने अनुमान छ । अर्धजलाशययुक्त (पीआरओआर) संरचनाअनुसार विकास गर्ने आयोजनाबाट तल्लो तटीय आयोजनामा पर्न सक्ने असर तथा त्यसको न्यूनीकरणका लागि गर्नुपर्ने नीतिगत व्यवस्थाबारे पनि कार्यदलले सुझाएको छ । नदीको माथिल्लो तटीय क्षेत्रमा पीआरओआर र तल्लो तटीय क्षेत्रमा नदी प्रवाहमा आधारित (आरओआर) आयोजना भएको खण्डमा पानीको उपभोग र प्रयोगबारे माथिल्लो तटीय आयोजनाले तल्लो तटीय आयोजनाको अनुमति लिन नपर्ने व्यवस्था गरिनुपर्ने प्रतिवेदनमा उल्लेख छ ।"
भारतलाई थप बिजुली किन्न आग्रह,"काठमाडौं (कास) हाल ६ वटा जलविद्युत् आयोजनाबाट प्रतिदिन ३६४ मेगावाट बिजुली बेचिरहेको नेपाल विद्युत् प्राधिकरणले थप ४ वटा आयोजनाको बिजुली किनिदिन भारतलाई आग्रह गरेको छ । देशभित्र खपत गरी अतिरिक्त भएको वर्षायामको थप १११ मेगावाट विद्युत् इन्डियन इनर्जी एक्सचेन्ज लिमिटेड (आईईएक्स) को डेअहेड बजारमा प्रतिस्पर्धामार्फत बिक्रीका लागि प्राधिकरणले भारतसँग प्रस्ताव गरेको हो ।प्राधिकरणले ४ जलविद्युत् गृहबाट उत्पादित विद्युत्लाई स्रोत मानी आईईएक्समा प्रतिस्पर्धाबाट बिक्रीका लागि भारत सरकारको विद्युत् मन्त्रालयअन्तर्गतको केन्द्रीय विद्युत् प्राधिकरणमा अनुमतिका लागि प्रस्ताव पेस गरेको हो । प्राधिकरणका अनुसार ४२ मेगावाटको मिस्त्रीखोला, २४२ मेगावाटको लिखुखोला ए, २३५ मेगावाटको सोलुखोला, २२१ मेगावाटको चिलिमेको विद्युत् गृहबाट उत्पादित १११८ मेगावाट विद्युत् निर्यातका लागि भारतको स्वीकृति मागिएको हो । प्राधिकरणले यसअघि नै ४५६ मेगावाट उत्पादन क्षमताको माथिल्लो तामाकोसी र ३० मेगावाटको चमेलिया जलविद्युत् आयोजनाबाट उत्पादित विद्युत्समेत किन्न भारतलाई आग्रह गरिसकेको छ । तर भारतले ती आयोजनाबाट विद्युत् किन्न स्वीकृति दिएको छैन ।प्राधिकरणले गत जेठ १९ बाट आईईएक्समा बिजुली बेच्न थालेको थियो । यद्यपि नेपालले आईईएक्समा बिजुली बेच्न पहिलोपटक अनुमति पाएको भने गत वर्ष कात्तिकमा हो । गत वर्ष त्रिशूली र देवीघाट जलविद्युत् आयोजनाको मात्रै बिजुली भारतले किनेको थियो । यस वर्ष भने ती दुई आयोजनासहित मर्स्याङ्दी, मध्यमर्स्याङ्दी, कालीगण्डकी र लिखुसमेत गरी कुल ३ सय ६४ मेगावाट बिजुली भारत गइरहेको छ ।"
लिड्ससँग हारेपछि चेल्सी दबाबमा,"लन्डन (एएफपी) एडुवार्ड मेन्डीको बिर्सनलायक भूलको फाइदा उठाउँदै लिड्स युनाइटेडले आइतबार इंग्लिस प्रिमियर लिगमा ३० को जित निकालेको छ । यससँगै चेल्सी दबाबमा आएको छ । एलान रोडमा बेहोरेको हारमा मेन्डीको भूल निर्णायक रह्यो र बल नियन्त्रण लिन गोलरक्षकले धेरै समय खर्चेपछि ब्रेन्डन एरोनसनले पहिलो गोल गरे । रोड्रिगोले तीन खेलमा गरेको चौथो व्यक्तिगत गोल मद्दतले लिड्स पहिलो हाफमा दुई गोलको अग्रता लिन सफल रह्यो । ज्याक ह्यारिसनले लिड्सका लागि तेस्रो गोल गरे । लिड्सले चेल्सीलाई हराएको सन् २००२ यता पहिलो पटक हो । यस्तै लन्डन क्लबविरुद्ध लिड्सको यो सन् १९९५ यताको सबैभन्दा ठूलो अन्तरको जित हो । यो जितपछि लिड्सको तीन खेलबाट सात अंक भएको छ भने चेल्सी चार अंकमै सीमित रह्यो । खेलको ८४ औं मिनेटमा दोस्रो पहेंलो कार्डमा चेल्सीले सेनेगली डिफेन्डर कलिडो काउलिबालेलाई गुमाएको थियो र यससँगै टिम थप दबाबमा परेको थियो ।यस्तै अर्को खेलमा ब्राइटनले वेस्ट ह्याममाथि गरेको दुई आक्रमण गोलमा परिणत भएपछि २० को जित निकाल्यो र लिगमा आफ्नो अपराजित यात्रा कायम राख्यो । वेस्ट ह्याम भने तीन खेलबाट अंकविहीन छ र लगातार हारपछि बिनाकुनै अंक पुछारमा झरेको छ । एलेक्स म्याक एलिस्टरले पेनाल्टीबाट पहिलो गोल गरे । वेस्ट ह्यामका नयाँ अनुबन्धित खेलाडी थिलो केहरेरले डानी वेलब्याकलाई लडाएपछि ब्राइटनले पेनाल्टीको अवसर पाएको हो ।दोस्रो हाफमा वेस्ट ह्यामले आक्रामक सुरुआत लिए पनि गोल भने निकाल्न सकेन र लगातार तेस्रो हार बेहोर्न बाध्य रह्यो । पास्कल ग्रसको पासमा लियान्ड्रोल ट्रोसार्डले दोस्रो गोल थप्दै ब्राइटनको जित निश्चित गरे । यस नतिजासँगै लिगमा ब्राइटनको अपराजित यात्रा आठ खेल पुगेको छ । त्यसमध्ये यस सिजनका तीन खेलबाट उसको सात अंक भएको छ । यो जितपछि ब्राइटन शीर्ष चारमा उक्लेको छ । वेस्ट ह्यामले भने आफ्नो इतिहासमै दोस्रोपल्ट सुरुआती तीन खेल गुमाएको छ ।शनिबार आर्सनलले लगातार तेस्रो जित हात पारेको थियो । उसले बर्नमाउथलाई सजिलै ३० ले हराएको हो । यस जितमा मार्टिन ओडेगार्डले दुई गोल गरे । यस्तै अर्को गेल विलियम सलिबाको नाममा रह्यो । सन् २००४२००५ को सिजनयता आर्सनलले सिजनको सुरुआती तीन खेल जितेको यो पहिलोपल्ट हो । खेलमा क्रिस्टल प्यालेसले एस्टन भिल्लालाई ३१, फुलहमले ब्रेन्टफोर्डलाई ३२ र साउथह्याम्पटनले लेस्टर सिटीलाई २१ ले हरायो । एभरटन र नटिङघम फरेस्टबीचको खेल भने ११ को बराबरीमा रह्यो ।स्पेनम्याड्रिड लुका मोड्रिचको उत्कृष्ट गोल मद्दतले रियल म्याड्रिडले स्पेनी ला लिगामा शनिबार सेल्टा भिगोलाई ४१ ले हराएको छ । करिम बेन्जेमाको गोलले अग्रता लिएको रियलका लागि मोड्रिचले २५ यार्डबाट उत्कृष्ट गोल गरेका हुन् । रियलका लागि भिनिसियस जुनियर र फेडरिक भाल्भेरडेले पनि गोल गरे ।नयाँ सिजनमा रियलका यो लगातार दोस्रो जित हो र दुई खेलबाट छ अंकसहित लिग तालिकाको शीर्ष स्थानमा छ । शनिबारकै अन्य खेलमा ओसासुनाले काडिजलाई २० र रियल बेटिसले मार्लोकालाई २१ ले हराए । ओसासुना र बेटिस दुवैको यो लगातार दोस्रो जित हो ।इटालीमिलान इन्टर मिलानले शनिबार स्पेजियालाई ३० ले हराएर इटालीको सिरी ए मा आफ्नो शतप्रतिशत सुरुआतलाई कायम राखेको छ । इन्टरको लगातार दोस्रो जित हो र छ अंकमा लिग तालिकाको शीर्ष स्थानमा छ । सानसिरोमा भएको खेलमा लउटारो मार्टिनेज, हाकन चालहानोग्लु र जोकिवन कोरेआले गोल गरे ।आफ्नो अपराजित यात्रा कायम राख्ने क्रममा लाजियो र टुरिनाले अर्को खेलमा गोलरहित बराबरी खेले । दुवैको चार अंक भएको छ । अन्य खेलमा ससुलोले लेचेलाई १० ले हरायो भने युडिनेजी र सालेरेनटानाले गोलरहित बराबरी खेले ।"
"रोनी भन्छन्, रोनाल्डो र रसफोर्डलाई ड्रप गर्नुपर्छ","लन्डन (एएफपी) क्लबका हस्ती वायन रोनीले लिभरपुलविरुद्ध इंग्लिस प्रिमियर लिगमा म्यानचेस्टर युनाइटेडले पहिलो अंक बटुल्ने हो भने क्रिस्टियानो रोनाल्डो र मार्कस रसफोर्डलाई खेलाउन नहुने बताएका छन् । सन्डे टाइम्समा लेख्दै रोनीले यी दुई खेलाडीलाई ड्रप गर्न सके व्यवस्थापक एरिक टेन हागले अंक बटुल्ने सम्भावना बढ्ने बताएका छन् ।युनाइटेडले नयाँ सिजनको सुरुआत दुई बिर्सनलायक हारसँगै गरेको छ । त्यसमध्ये गत साता ब्रेन्टफोर्डले युनाइटेडमाथि ४० को जित निकालेको थियो । त्यसअघि ब्राइटनले इतिहासमै ओल्ड ट्राफोर्डमा पहिलो जित निकाल्दै सिजनको पहिलो खेलमा युनाइटेडलाई हिस्स बनाएको थियो । लगातार दुई हारपछि युनाइटेड अंक तालिकाको सबैभन्दा पुछारमा छ र प्रिमियर लिगको ३० वर्ष लामो इतिहासमा युनाइटेडको यो स्थिति सबैभन्दा खराब हो । युनाइटेडको पाहुना बन्ने लिभरपुलले पनि सिजनमा खराब सुरुआत गरेको छ र उसले पनि फुलहम र क्रिस्टल प्यालेसविरुद्धका दुई खेलमा निराशाजनक बराबरी खेलेको छ । युनाइटेड र इंग्ल्यान्डका लागि सर्वाधिक गोलकर्ता रहेका रोनीले क्लबका लागि त्यस्ता खेलाडी चाहिएको लेखेका छन्, जसले मैदानमा आफूले सक्नेभन्दा बढी दिन सकोस् ।तर रोनाल्डो र रसफोर्ड दुवैले यो काम गर्न सकेका छैनन् । रोनाल्डो युनाइटेडका लागि दोस्रो अनुबन्धपछि खेलिरहेका छन् । उनी युरोपेली च्याम्पियन्स लिग खेल्ने लोभमा अन्य क्लब जान इच्छुक छन् । रसफोर्डले भने सन् २०२० को युरोपछि लय गुमाएका छन् । त्यसै कारण उनले इंग्ल्यान्डमा पनि आफ्नो स्थान गुमाएका छन् ।रसफोर्ड पनि पेरिस सेन्ट जर्मेन (पीएसजी) जान सक्ने बताइएको छ । रोनीले लेखेका छन्, म भए न रोनाल्डोलाई खेलाउने थिएँ, न त रसफोर्डलाई । यदि म टेन हागको स्थानमा रहेको भए, मेरो एक मात्र उद्देश्य मैदानमा आफूले सक्दो खेलाउनु हुन्थ्यो । तर ब्रेन्टफोर्डविरुद्ध रोनाल्डोले खेले, जसले टिमसँग खासै अभ्यास पनि गरेका थिएनन् ।उनी थप्छन्, मलाई लाग्छ, रोनाल्डो म्याच फिट हुन सकिरहेका छैनन् । यति मात्र होइन, उनले अन्यत्र जान चाहेको पनि भनिसकेका छन् । यसको कारण मलाई थाहा छैन, तर यसअघि भने जस्तै उनलाई अन्यत्र जान दिन्थें । उनी महान् खेलाडी हुन् र अधिकांश समय गोल पनि गर्छन् । तर टेन हागको उद्देश्य भनेको त्यस्तो टिम बनाउनु हो, जसले अबको तीनचार वर्षमा लिग जित्न सकोस् ।त्यसको अर्थ नयाँ र युवा खेलाडीबाट टिम बनाउनुपर्नेमा रोनीले जोड दिएका छन् । उनले रसफोर्डको प्रदर्शन पनि युनाइटेडका लागि चिन्ताको विषय हुनुपर्ने लेखेका छन् । उनले थपेका छन्, रसफोर्ड आफैंले आफ्नो खेलबारे गम्भीर भएर सोच्न आवश्यक छ । उनले आफ्नै फाइदाका लागि के भइरहेको छ भनेर विश्लेषण गर्न आवश्यक छ ।"
(अ)पूर्ण राजनीतिक प्राणी,"समाजवादी चिन्तक कांग्रेस नेता प्रदीप गिरीको आइतबार राजकीय सम्मानका साथ अन्त्येष्टि गरिएको छ । घाँटीको क्यान्सरबाट शनिबार राति निधन भएका ७७ वर्षीय गिरीलाई सरकारको निर्णयअनुसार राजकीय सम्मानका साथ बिदाइ गरिएको हो । गिरीलाई श्रद्धाञ्जली दिन प्रधानमन्त्री शेरबहादुर देउवा, एमाले अध्यक्ष केपी शर्मा ओलीदेखि विभिन्न राजनीतिक दलका प्रमुख, मन्त्री, सांसद, विभिन्न क्षेत्रका प्रबुद्ध व्यक्ति र ठूलो संख्यामा पार्टीका कार्यकर्ता आर्यघाट पुगेका थिए । गिरीलाई उनका छोरा सन्तोष र भतिजाहरू प्रन्ययन गिरी र सन्दर्भ गिरीले दागबत्ती दिएका थिए । त्यसअघि उनको पार्थिव शरीरलाई मेडिसिटी अस्पतालको शिवालय कक्ष र कांग्रेस केन्द्रीय कार्यालय सानेपामा समेत श्रद्धाञ्जलीका लागि राखिएको थियो । दुवै ठाउँमा पार्टीका नेता तथा कार्यकर्ताको ठूलो भीड लागेको थियो । पार्टीका कार्यक्रममा राजधानी बाहिर रहेका नेतासमेत गिरीको निधनको खबर सुन्नासाथ काठमाडौ फर्किएका थिए । गिरी पार्टीको सदस्य भए पनि विवेकको कुरा बोल्थे । विवेकलाई माथि राखेर अन्तरआवाजको कुरा बोल्दा कहिलेकाहीं पार्टीको निर्णयका विरुद्ध पनि हुन्थ्यो । तर उनलाई किन विरोधमा बोलेको भनेर प्रश्न गर्न सक्ने नेता पार्टीमा थिएन । पार्टीको बन्धनबाट बाहिर निस्कन नसक्ने कांग्रेसका धेरै नेताहरू भन्थे, आफूलाई लागेको बोल्नलाई हामी प्रदीप गिरी परिएन । पार्टीको निर्णय र अनुशासनमा बाँधिएका छौं । यी सबैबाट छुट त केवल प्रदीप गिरीलाई छ, हामीलाई छैन । पार्टीको केन्द्रीय सदस्यबाट माथि जान नखोज्ने, सांसद पटकपटक बन्ने तर मन्त्री कहिल्यै हुन नखोज्ने गिरीलाई सञ्चारकर्मीले बारम्बार प्रश्न गर्थे, तपाईं राजनीतिमा किन लाग्नुभयो ? अर्को प्रश्न हुन्थ्यो, तपाईं कांग्रेसमै किन लाग्नुभयो ? पछिल्लो प्रश्न गरिनुका पछि गिरीको वैचारिक रूपमा कांग्रेसभन्दा पनि कम्युनिस्ट दर्शन र आदर्शसँग बढी निकटता रहनु हो । गिरीको जवाफ हुन्थ्यो, म पूर्ण राजनीतिक प्राणी होइन, राजनीतिको पोखरीमा म कहिल्यै चुर्लुम्म डुब्न चाहिनँ । जस्तोसुकै खराब किन नहोस्, कांग्रेसले कहिल्यै व्यक्तिगत स्वतन्त्रतामाथि प्रहार गरेको छैन । त्यसैले म कांग्रेसमा छु । गिरीको जीवन मात्रै होइन, घरव्यवहार पनि व्यवस्थित थिएन । उनी लामो समय बानेश्वरको कात्यानी चोकनजिक बस्थे । कांग्रेस कार्यकर्ता गुणनिधि तिवारीले भाडा नलिईकनै गिरीलाई आफ्नो घरमा बस्न दिएका थिए । पुरानो घर भत्काएर नयाँ घर बनाउन थालेपछि भने उनी तीन वर्षअघिदेखि भाइ लक्ष्मण गिरीको अपार्टमेन्टमा बस्दै आएका थिए । ॅअपवाद नेताप्राध्यापक कृष्ण खनालका अनुसार प्रदीप गिरी पार्टीभित्र आफ्नो भूमिका र जिम्मेवारी आफैं परिभाषा गरेर हिँड्न सक्ने क्षमता भएका समकालीन राजनीतिका अपवाद नेता हुन् । उनी सत्ता निरपेक्ष भएर मूल्य मान्यताको राजनीति गर्ने, समयको आवश्यकतालाई बुझेर अघि बढ्न सक्ने र समाजवादी दर्शनलाई आफ्नो जीवनमा रूपान्तरण गरेर देखाउने नेता हुन् । पार्टी स्थापनाकालमै बीपीले प्रजातन्त्र, समाजवाद र राष्ट्रियतालाई पार्टीको वैचारिक दर्शन बनाएका थिए । कांग्रेसले अहिले पनि यिनैलाई मूल आदर्श मान्ने गर्छ । तर कांग्रेसमा समाजवाद नारा मात्रै छ । चिन्तन, अध्ययन छैन, खनाल भन्छन्, समाजवादीको विषय भट्याउने काम मात्रै छ । त्यस हिसाबले प्रदीप र कांग्रेसबीच कहींकतै भेट हुन्थेन । पार्टी सत्तामा पुग्दा गिरी र सरकारले लिने नीतिमा समानताभन्दा द्वन्द्व बढी देखिन्छ । ०४६ सालको परिवर्तनपछि कांग्रेस नेतृत्वको सरकारमा अधिकांश समय रामशरण महत अर्थमन्त्री थिए । कांग्रेसमा महत र गिरीका बीच जहिल्यै अर्थनीतिको द्वन्द्व चल्थ्यो । महत उदार अर्थतन्त्रका पक्षपाती थिए भने गिरी समाजवादी अर्थतन्त्रका । महत अर्थमन्त्री भएकै बेला सरकारी उद्योगहरूलाई निजीकरण गरिएकोदेखि राष्ट्रिय नीतिमा अपनाइएको उदार अर्थतन्त्रसम्ममा गिरीले सार्वजनिक रूपमै विरोध गरे । शिक्षा, स्वास्थ्य र बाँच्न पाउने जस्ता जनताका न्यूनतम आधारभूत कुरा राज्यले संरक्षण गर्नुपर्छ भन्ने गिरीको मत हुन्थ्यो । सुरुवाती दिनमा वैचारिक द्वन्द्वजस्तो देखिए पनि पछिल्लो कालखण्डमा गिरी लोकतान्त्रिक अर्थतन्त्रकै पक्षमा देखिएको महतको दाबी छ । उहाँको प्राथमिकता पुरानो समाजवादी अर्थनीतिप्रति थियो । सबै सरकारले गर्नुपर्छ, यसले सरकारको ढुकुटी बढ्छ, गरिबी निवारणमा सहयोग पुग्छ भन्ने कुरा गर्नुहुन्थ्यो, महत भन्छन्, जब निजी क्षेत्रलाई प्रोत्साहन गर्ने नीति चीनले लियो, त्यही बाटोबाट चीनले आर्थिक प्रगति हासिल गर्यो । भारत र रुसले पनि उदार अर्थनीतिको बाटो समाते । त्यसपछि गिरीले पनि लोकतान्त्रिक समाजवादको बाटो लिनुभएको थियो । सरकारमा सांसददेखि माथि र पार्टीमा केन्द्रीय सदस्यदेखि माथिल्लो पदमा पुग्ने कहिल्यै चाहना गिरीमा थिएन । उनी पटकपटक सांसद भए । तर कहिल्यै मन्त्री बन्ने दौडमा लागेनन् । ०५६ सालको निर्वाचनको प्रचारका क्रममा कृष्णप्रसाद भट्टराईले उनकै निर्वाचन क्षेत्रमा पुगेर गिरीलाई जिताउनुहोस्, शिक्षामन्त्री बनाउँछु भनेर सार्वजनिक अभिव्यक्ति दिएको सम्झन्छन् नेता नरहरि आचार्य । ०५६ को निर्वाचनमा गिरिजाप्रसाद कोइरालाले भट्टराईलाई प्रधानमन्त्रीका रूपमा अघि सारेका थिए र उनी पर्साबाट चुनाव लडेका थिए । गिरीले ०५६ सालमा चुनाव जित्न सकेनन् । चुनाव हारेपछि गिरीले भगवान्ले मलाई जोगाउनुभयो, चुनाव जितेको भए किसुनजीको कुरा काट्न मलाई गाह्रो पर्थ्यो भनेर प्रतिक्रिया दिएका थिए । नेता आचार्य यसलाई कतिपयले उनको योग्यतासँग पनि जोडेर आलोचना गरेको सम्झन्छन् । तर उहाँलाई आफू कहाँ योग्य छु भन्ने कुरा प्रस्टसँग थाहा थियो, उनले थपे, सुत्दा पनि, उठ्दा पनि, खाँदा पनि राजनीति गर्नेहरूसँग तपाईं हामी जस्ता मान्छेले प्रतिस्पर्धा गर्न सकिन्न भन्नुहुन्थ्यो । अनौपचारिक छलफलमा समेत भट्टराईले गिरीलाई मन्त्री हुनका लागि आग्रह गरिरहेको प्रसंग गिरीसँग लामो संगत गरेका राजनीतिज्ञ दुर्गा सुवेदी स्मरण गर्छन् । ०५६ सालकै चुनावताका हो । म उपस्थित भएकै बेला किसनुजीले प्रदीपजीलाई मन्त्री बन्नुपर्छ भन्नुभएको थियो, सुवेदीले सुनाए, तर उहाँले मन्त्रीले केके गर्छन्, म त्यस्तो काम गर्न सक्दिनँ, मेरो काम छलफल गर्ने, तपाईंहरूबाट सिक्ने, जानेका कुरा सिकाउने हो भन्नुभएको थियो । सुवेदीका अनुसार गिरी पार्टी र परिवारको बन्धनमा नपरेका निष्फिक्री मान्छे थिए । विचारमा गिरी कम्युनिस्ट दर्शनसँग निकट थिए तर व्यावहारिक राजनीतिमा उनी कांग्रेसमा थिए । कांग्रेसभित्र पनि उनी देउवाको गुटमा थिए । कुनै नेताका कर्म र पार्टीका गलत निर्णयमा गिरीले खुलेर आलोचना गर्थे । प्रदीप गिरीका हकमा कांग्रेस नेताहरूले केन्द्रीय कार्यसमिति बैठकमा विरोध गर्न सक्थेनन् । गिरीसँग नजिकको सम्बन्धमा रहेका सञ्चारमन्त्री ज्ञानेन्द्रबहादुर कार्की आफूले समेत ०७४ को एक सार्वजनिक कार्यक्रममा गिरीलाई मन्त्री हुन आग्रह गरेको सम्झन्छन् । त्यतिबेला शेरबहादुर देउवा प्रधानमन्त्री र उनी अर्थमन्त्री थिए । देउवा प्रमुख अतिथि भएकै कार्यक्रममा कार्कीले प्रदीपजीको परीक्षा हुन बाँकी छ, मन्त्री भएर परीक्षा दिनुपर्छ भनेका थिए । उहाँले कुनै प्रतिक्रिया दिनुभएन । उहाँले चाहेको भए भट्टराई र देउवा पटकपटक प्रधानमन्त्री भएका बेला मन्त्री भइरहन सक्नुहुन्थ्यो । उहाँले नचाहिने काम गरिदिनुपर्यो पनि भन्नुभएन । कहिलेकाहीं प्रक्रिया र कानुनले दिने काम यसो हेरिदेऊ है, मलाई यसले धेरै सहयोग गरेको छ मात्रै भन्नुहुन्थ्यो, कार्कीले सुनाए, प्रदीपजी नेपाली राजनीतिमा कहिल्यै ननिभ्ने दियो बालेर जानुभएको छ । उहाँको राजनीतिक दर्शन, निष्ठा र विचारले नेपाली राजनीतिलाई धेरैपछिसम्म तरंगित पारिरहनेछ । कांग्रेस नेता विमलेन्द्र निधि गिरीलाई आफ्नो राजनीतिक अभिभावक र आदर्श नै मान्थे । गत वर्ष भदौमा बिरामी भएर गिरी मुम्बई गएको खबर सुन्नासाथ उनी पनि उतै पुगेका थिए । गिरीको निधनले कांग्रेस र मुलुककै लागि ठूलो क्षति पुर्याएको छ, निधिले भने । महाभारतका विषयमा घण्टौं बोल्न र प्रवचन दिने गिरीको रामायणको गहिरो अनुराग रहेको निधि बताउँछन् ।"
विचार जगाउने जोगी,"उहाँले मार्क्सवादको गहिरो अध्ययन गर्नुभएको थियो । कार्लमार्क्सको जन्म दिवसमा कम्युनिस्टहरूले बोलाएर उहाँको विचार सुन्थे । नेपालको राजनीतिलाई अघि बढाउने क्रममा सबै पाटो विश्लेषण गर्ने समकालीन नेताहरूमा उहाँबाहेक अर्को कुनै व्यक्ति छैन । बीपीले कम्युनिस्टसँग एकता गर्नु हुन्न भन्दा र मेलमिलापको नीति लिएर राजासँग घाँटी जोडिएको प्रसंग ल्याउँदा प्रदीपजी राय बझाउनुहुन्थ्यो । सत्ताको भोक उहाँमा थिएन, तर संसद् र पार्टीको मञ्च चाहिन्छ भन्नुहुन्थ्यो । संसद् आम जनतासँग जोडिएको छ भन्नुहुन्थ्यो । जनता र पार्टीसँग जोडिन पार्टीको केन्द्रीय कार्यसमितिमा बसेको भन्नुहुन्थ्यो । आफ्नो विचारलाई पार्टीमा मात्रै सीमित नराखेर आमजनतासँग पुर्याउन संसद्मा जानुपर्छ भन्ने मान्यता थियो । त्यसैले पटकपटक सांसद बन्नुभयो । किसनुजी बेलाबखत प्रदीपजीलाई जोगी भन्नुहुन्थ्यो । प्रदीपजी अलख जगाएर खाने जोगी होइन । विचार जगाएर खाने जोगी हुनुहुन्थ्यो । म उपस्थित रहेको एक भेटमा उहाँले किसुनजीलाई फेरी लगाउने जोगी होइन, विचारको जोगी हो भन्नुभएको थियो । उहाँ फेरी लगाउने जोगीले अधर्मी, धर्मत्मा जस्तोसुकैको घरमा जान्छ, म त्यो जोगी हुँ, जो कांग्रेस, कम्युनिस्ट, पञ्चायत जसको घरमा गएर पनि बोल्छु भन्नुहुन्थ्यो । प्रदीपजीको जीवन आफ्नै शैली र तालको थियो । २ बजे राति उठेर पनि पढिदिने, कहिले रातभर पढ्ने गर्नुहुन्थ्यो । जेएनयू (जवाहरलाल नेहरू युनिभर्सिटी) मा सँगै बस्दा हामी उठ्ने बेला उहाँ बल्ल सुत्ने गर्नुहुन्थ्यो । कक्षामा पनि कहिले जाने, कहिले नजाने बानी थियो । उहाँले जुन जीवन बिताउनुभयो, निष्फिक्री आफ्नै तालमा बिताउनुभयो । (संवादमा आधारित)"
गिरीकै विचारले निर्माण गरेको बाटोमा देश,"प्रदीप गिरीसँग मेरो गुरुशिष्य सम्बन्ध हो । २०५३५४ सालतिर म भर्खर विद्यार्थी राजनीतिमा जिम्मेवारी लिएर काम गर्न थालेको थिएँ । त्यतिखेर हामी कांग्रेसभित्र विलक्षण प्रतिभा भएका बौद्धिक नेता भनेर उहाँलाई चिन्थ्यौं । पार्टीभित्र र बाहिर उहाँको राम्रो छवि थियो । साप्ताहिक पत्रिकाहरूमा कहिलेकाहीं उहाँको अन्तर्वार्ता आउँथ्यो, लेखहरू प्रकाशित हुन्थे । म त्यो नछुटाई पढ्थें । उहाँसँग नभेट्दै मैले उहाँका बारेमा रातभरि पढ्नुहुन्छ रे, कुनै पुस्तक पढ्न थालेपछि रात बितेको थाहा हुँदैन रे, जो भेट्यो उहीसँग किताबी संवाद गरिहाल्ने स्वभावको हुनुहुन्छ रे π भन्ने सुनेको थिएँ । उहाँलाई पढ्दै जाँदा उहाँप्रति रुचि पनि बढ्दै गयो । हामी उहाँलाई निरन्तर पढ्न र सुन्न चाहन थाल्यौं । पार्टी विभाजनपछि हामी अलगअलग बाटोमा लाग्यौं । त्यही बेलादेखि विचार निर्माण र मैले गर्ने गतिविधिमा उहाँको प्रभाव परेको थियो । मलाई व्यक्तिगत रूपमा उहाँले ०६० सालभन्दा अगाडि नोटिस गर्नुभए जस्तो लाग्दैन । त्यो बेला नेपालमा गणतन्त्र ल्याउनुपर्छ भन्ने विषयमा जसरी म र साथीहरू भोकल भएरै आएका थियौं, त्यसले नै मलाई उहाँसँग जोडेको हो । त्यही सेरोफेरोबाट उहाँसँग निकटता बढ्यो । राज्यको अग्रगामी बाटो के हुन्छ भनेर हरेकजसो पार्टीभित्र अन्तरसंघर्ष थियो । कोही राजतन्त्रकै पक्षमा थिए भने कोही परिवर्तनको पक्षमा बोल्न थालेका थिए । हामीचाहिँ आमूल परिवर्तको पक्षमा थियौं । समग्रमा नेपालको रूपान्तरणका लागि अब ठूलो आन्दोलनको खाँचो छ भन्ने जनमत बनिरहेको थियो । ०४६ को राजनीतिक परिवर्तनपछि समाजले पाएको चेतना भनेका आवधिक निर्वाचन, मतदानको अधिकार, वाक् स्वतन्त्रता जस्ता प्रजातन्त्रका आधारभूत अधिकारहरू हुन् । ०४७ को संविधानले तिनै कुरालाई दस्ताबेजीकरण गरेको थियो । तर, त्यसपछि पनि प्रजातन्त्रको सर्वव्यापी मूल्य र मान्यतालाई स्वीकार गर्दैमा नेपाली समाजमा रहेका सबै समस्याको सम्बोधन हुन्छ भन्ने खालको अपेक्षा थियो, तर त्यो गलत सावित भइसकेको थियो । नेपाली समाज विविधतायुक्त छ । जस्तो कि जातीय विविधता यहाँको नैसर्गिक अवस्था हो । यहाँ वर्षौंदेखि संरचनागत विभेदको खाडल छ, चाहे त्यो महिलाको सन्दर्भमा होस् वा दलित वा अन्य समुदायको हकमा होस् । त्यस्तै, विकाससँग पर्यावरणका पक्षहरू जोडिएका छन्, दिगोपनाको सवाल पनि जोडिन्छ । यस्तो अवस्थामा हामीले समाजमा प्रजातान्त्रिक अधिकारहरू प्रयोग गर्दै गर्दा त्यसले स्वतः हाम्रा समस्याहरूको समाधान नहुँदो रहेछ । बरु समाजमा झन्झन् असमानताको खाडल बढिरहेको थियो । यस्ता थुप्रै विषय थिए, जुन पहिले राजनीतिक दलहरूमा छलफलको विषय नै बन्दैनथे । यी विषयलाई नेपालको प्रजातान्त्रिक विमर्शको मूलधारमा अर्थात् राजनीतिको मूलधारमा ल्याउने कुरामा प्रदीप दाइले सर्वाधिक योगदान गर्नुभएको छ । हामीले मुलुकका खासखास राजनीतिक घटनाक्रममा कसले के भूमिका खेले भनेर सम्झिन्छौं । जस्तो कि १२ बुँदे समझदारी गर्दा हस्ताक्षरकर्ता कोको थिए भनेर सम्झिने कुरा एउटा भयो । तर, त्यो प्राविधिक कुरामात्रै थिएन, सँगैसँगै विचार निर्माण पनि भइरहेको थियो । प्रजातन्त्रबाट लोकतन्त्रसम्म जाने कुरा भाष्यमा आएको सामान्य परिवर्तन मात्रै थिएन, त्यो विचारमै परिवर्तन भएको अवस्था थियो । त्यो नयाँ विचार निर्माण गर्ने कुरामा प्रदीप गिरीको सबैभन्दा ठूलो योगदान रह्यो । लोकतन्त्र ल्याउने सन्दर्भमा हाम्रो एउटा पुस्ता जसरी आन्दोलित भयो, त्यो पुस्ता उहाँबाट प्रभावित थियो । उहाँको विचारबाट हामी प्रभावित भयौं, हाम्रो पंक्ति प्रभावित भयो र बिस्तारै त्यो कुराले पार्टीलाई पनि प्रभावित पारेको थियो । पार्टी विभाजित हुँदा प्रदीप दाइ कांग्रेस प्रजातान्त्रिकमा हुनुहुन्थ्यो । त्यो बेला कांग्रेस प्रजातान्त्रिकले नेपाली समाजको संरचनागत विभेदलाई अन्त्य गर्ने गरी महत्त्वपूर्ण र ऐतिहासिक प्रस्तावहरू पारित गरेको थियो र पार्टीभित्र लागू पनि गरेको थियो । त्यसमध्ये कदमजम का आधारमा प्रतिनिधित्व गराउने कुरा एउटा हो, जसको प्रस्ताव प्रदीप गिरी हो । उहाँले राज्य संरचनामा कर्णाली (क), दलित (द), मधेसी (म), जनजाति (ज) र महिला (म) को प्रतिनिधित्व बढाउनुपर्छ भनेर त्यो प्रस्ताव ल्याउनुभएको थियो । ०६० सालमै कांग्रेस प्रजातान्त्रिकले नेपालमा संघीयता लागू गर्नुपर्छ भनेर निर्णय गरेको थियो । हामी अहिले धेरैपछि मधेस आन्दोलनबाट मात्रै संघीयताको अवधारणा आयो भन्छौं, तर त्यो ०६० सालमै उठेको विषय हो, जसको प्रस्तावक उही प्रदीप गिरी हुनुहुन्थ्यो । अहिले हामी संघीयता भन्नेबित्तिकै प्रदेश भनेर बुझ्छौं, तर उहाँको जोड त्यसमा होइन । प्रदीप गिरीले कदमजम वा संघीयता भन्दै गर्दा त्यसको राजनीतिक व्यवस्थाभन्दा पनि मर्मलाई जोड दिनुभएको थियो । उहाँ अहिलेजस्तो पाँचपाँच वर्षमा चुनाव गर्ने, कोही निर्वाचित भएर आउने, सरकार चलाउने पद्धतिबाट नेपाली समाजका समस्या समाधान हुनै सक्दैनन्, यो युरोपको जस्तो होमोजिनियस सोसाइटी होइन र यसले आफैं हल गर्न सक्दैन भन्नुहुन्थ्यो । समाजको शक्तिलाई विकेन्द्रित गरेर भुइँ तहका मान्छेसम्म पुर्याउनुपर्छ, भुइँ तहमा प्रजातन्त्रको अभ्यास गर्न पाउनुपर्छ भन्नेमा उहाँको जोड थियो । ०६००६२ ताका मैले सबैभन्दा बढी भेट्ने, सुन्ने गरेको व्यक्ति हो उहाँ । उहाँ आफैं पनि सधैं युवा, नयाँ पुस्तासँग भेट्न, कुरा गर्न चाहनुहुन्थ्यो । ०६२६३ को आन्दोलनपछि चाँहि उहाँ यो एउटा विचार त सिर्जना भयो तर यसलाई अब कसैले बोकेर हिँड्ने हो वा होइन, अबको पुस्ताले यो विचारलाई जोगाएर राख्ला वा नराख्ला भनेर ठूलो चिन्ता व्यक्त गर्नुहुन्थ्यो । त्यसैले हामीले उहाँकै प्रेरणा र संरक्षकत्वमा पब्लिक पोलिसी पाठशाला खोल्यौं, जसमा अहिले पनि हामी काम गरिरहेका छौं । यसको सुरुवात, नाम जुराउने सबै काम उहाँबाटै भएको हो । सुरुमा हामी एउटा समूहमा थियौं, सातामा एउटा साथीले कुनै एउटा पुस्तक पढेर त्यसबारेमा समूहमा बसेर विवेचना गर्नुपर्थ्यो । पछि हामीले पाठशालाबाटै विचार त्रैमासिक प्रकाशन गर्यौं । प्रदीप दाइ सधैं पार्टीमा विचार पक्ष कमजोर भयो भनेर चिन्ता व्यक्त गर्नुहुन्थ्यो । पार्टीका हकमा उहाँले सधैं विचारभन्दा टाढा रहेर पार्टीको संगठन चल्न सक्दैन भन्नुहुन्थ्यो । वास्तवमा उहाँले आफ्नो सक्रिय जीवनमा त्यही विचारलाई निखार्ने, प्रस्फुटन गर्ने काम गर्नुभयो । उहाँले बीपी कोइरालाका रचनाहरू संकलन तथा प्रकाशन गर्ने र बीपीका विचारसोच केके थिए भनेर लेख्ने गर्नुभयो । उहाँकै प्रेरणामा हामीले पार्टीका दस्ताबेजहरूलाई संकलन गर्यौं । यी कामको पछाडिचाहिँ उहाँको चिन्ता के थियो भने नेपाली कांग्रेस पार्टी निर्माण सत्ता राजनीति र शक्ति प्रयोगका लागि मात्रै होइन, यसको वैचारिक पक्ष छ तर त्यो छाडिँदै गयो भन्ने थियो । मैले संविधानसभामा उहाँसँगै रहेर काम गरें । पहिलो संविधानसभामा प्रदीप गिरी, नरहरि आचार्य र म भएर नेपालमा प्रत्यक्ष निर्वाचित प्रधानमन्त्री हुने व्यवस्था आवश्यक छ भन्ने कुरा उठाएका थियौं । हामीले सामूहिक रूपमा पार्टीभित्र र संविधानसभामा पनि यो विषय उठायौं । प्रदीप दाइले त यस विषयमा संविधानसभामा फरक मत नै दर्ज गर्नुभयो । हामीले त्यस विषयका पक्षमा विचार निर्माण गर्न पनि पहल गर्यौं । प्रत्यक्ष निर्वाचित कार्यकारी प्रधानमन्त्री हुँदा र नहुँदा के हुन्छ, के फाइदा छन्, के बेफाइदा छन् भनेर छलफल चलायौं । नेपालको अहिलेको परिप्रेक्ष्यमा त्यो सबैभन्दा उपयुक्त छ भन्ने हाम्रो निष्कर्ष थियो ।त्यो बेला हामीले पार्टीभित्र बदलाव चाहिन्छ भनेर अन्य पहल पनि गर्यौं । जस्तो कि हामी तीन जनासहित १२ जना मिलेर सुप्रभा घिमिरेलाई संसदीय दलको नेतामा लडायौं । जबजब पार्टीको महाधिवेशन आउँछ, प्रदीप दाइले सधैं वी फस्ट सेलेक्ट भोटर्स, देन दे सेलेक्ट अस भन्ने गर्नुहुन्थ्यो । अर्थात् पहिले हामी पार्टीका क्रियाशील सदस्य छान्छौं, त्यसपछि उनीहरूले हामीलाई छान्छन् । र, यसरी पार्टी चल्दैन भन्ने उहाँको कुरा थियो । अहिले हामी दुई महामन्त्रीले पार्टीको क्रियाशील सदस्य खुला गर्नुपर्छ, व्यवस्थित गर्नुपर्छ भनेर लागेको पनि त्यही प्रेरणाले हो । प्रदीप दाइ पार्टीको संरचनालाई जब्बर बनाएर हुँदैन, अलि उदार, खुला प्रकृतिको हुनुपर्छ भन्ने गर्नुहुन्थ्यो । अर्को कुरा, उहाँ एकदमै विद्रोही स्वभावको मान्छे हो । उहाँ पार्टीसँग सधैं गुनासो गरिरहनुहुन्थ्यो । पार्टी जीवन्त हुनुपर्छ भन्ने उहाँको जोड थियो । पार्टीभित्र संघर्ष हुनुपर्छ, अधिकारको आन्दोलन भइरहनुपर्छ, लामो समयसम्म एउटै मान्छे नेतृत्वमा भइरहनुहुँदैन भन्नुहुन्थ्यो । उहाँ के भन्नुहुन्थ्यो हाम्रो पार्टी कार्यालयमा किन कोही पनि भोकहडताल बस्दैन ? किन कोही मान्छे आन्दोलन गर्न आउँदैन ? उहाँ पार्टी सञ्चालनमा सीमित मान्छे मात्रै व्यस्त हुन्छन्, बाँकी मान्छे प्रेरित हुने भनेको पार्टीभित्रको संघर्ष र आन्दोलनले हो भन्नुहुन्थ्यो । पार्टी कसरी चल्नुपर्छ भन्नेमा उहाँको एकदमै मौलिक र उपयुक्त चिन्तन थियो, जसका बारेमा पार्टीभित्र एकदमै कम छलफल भयो । कतिपय कुरामा उहाँसँग मेरा मतभेद पनि थिए । पछिल्लो समयमा नेपालले लिनुपर्ने आर्थिक नीतिका विषयमा उहाँसँग मेरो वैचारिक द्वन्द्व हुन्थ्यो । उहाँ हामीलाई नयाँ पुस्ताका युवा साथीहरूलाई पनि विश्व पुँजीवादको चक्रबाट अलग्ग रहेर नेपाल चल्नै सक्दैन भन्ने विचारले आक्रान्त पारिरहेको छ, यसबाट तपार्इंहरू निस्किनुपर्छ भन्नुहुन्थ्यो । हामी त्यसबाट कसरी निस्किने त भनेर सोध्थ्यौं । उहाँले नयाँ पुस्ताको मान्छेले मौलिक बाटो खोज्नुपर्छ भन्नुहुन्थ्यो । पार्टीको १४ औं महाधिवेशनमा मैले एउटा दस्ताबेज सार्वजनिक गरें, त्यो बेला उहाँ भारतमै उपचाररत हुनुहुन्थ्यो । उहाँले मेरो साथी जुगल भुर्तेलमार्फत मगाएर पढ्नुभयो अनि नेपाल आइसकेपछि लेख्छु, यसबारेमा मेरा असहमति पनि छन् भनेर खबर पठाउनुभएको थियो । अस्पतालको बेडमा बस्नुभएका प्रदीप गिरीले मेरो अवधारणापत्र पढ्नुभयो तर जो महाधिवेशनमा सशरीर सहभागी हुनुहुन्थ्यो, उहाँहरूका बीचमा सामान्य छलफल गर्ने विषय पनि भएन त्यो । उहाँ यस्तो मान्छे हो कि कांग्रेसमा त उहाँसँग तुलना गर्ने कोही मान्छे नै छैन । म लेखपढ गर्ने मान्छेसँग संगत गर्न रुचाउँछु, धेरथोर साथीहरूसँग कुराकानी गरेको छु, मैले मेरो जीवनमा यत्तिको तीक्ष्ण बुद्धि र स्मरण शक्तिको भएको अर्को मान्छे अहिलेसम्म भेटेको छैन । उहाँसँग भेटघाट गर्न जाँदा म घण्टौं बिताउँथें । उहाँ यति धेरै फराकिलो ज्ञान भएको मान्छे हो कि म त छक्क पर्थें । उहाँले एकै बसाइमा राजनीति मात्रै होइन, चलचित्र, संगीत, खेलकुद, नजानेको कुनचाहिँ विषय होला भन्ने लाग्थ्यो । मैले प्रदीप दाइलाई १५ दिन अगाडि अस्पतालमै पुगेर भेटेको थिएँ । म पुग्नेबित्तिकै उहाँले मृत्युसम्बन्धी हिन्दी सायरी सुनाउनुभयो । मैले भुलिसकें । उहाँले नै धेरै कुरा गर्नुभयो, बोल्नुभयो । खास मैले केही कुरा गर्न सकिरहेको थिइनँ । अनि उहाँले नै के तिमीलाई डर लाग्यो, म त डराएको छैन, मृत्युदेखि पनि डराउने हो ? भन्नुभएको थियो । त्यसपछि पनि उहाँले नै बोल्नुभयो । पार्टीभित्र जे लाइन लिइरहनुभएको छ, त्यो ठीक छ, त्यसमा नडगमगाईकन अघि बढ्नू, पार्टीमा संघर्ष आवश्यक छ भन्नुभयो । म उहाँको अवस्था देखेर बोल्न सकिरहेको थिइनँ । त्यसको दुईचार दिनपछि त उहाँ बोल्नै छाड्नुभयो । त्यस्तो अवस्थामा पनि उहाँले मलाई बाटो देखाइरहनुभएको थियो । उल्टै मलाई प्रश्नहरू गरिरहनुभएको थियो । त्यो छोटो समयमा उहाँले एमसीसीलगायत विषयमा मैले निर्वाह गरेको भूमिकालाई लिएर प्रशंसा पनि गर्न भ्याउनुभयो । अहिले हामीले उहाँको विचार र दर्शनचाहिँ गुमायौं जस्तो लाग्छ । हामीले जति पटक भेट्दा पनि उहाँलाई भनिरहेका हुन्थ्यौं तपाईंले अरूका विचार र साहित्यबारे लेख्नुभयो, संकलन गर्नुभयो तर तपाईंको आफ्नै विचार, दर्शन लेख्नुपर्यो, जुन भोलिको नेपाली समाजका लागि एकदमै महत्त्वपूर्ण छ । त्यो कसैले लेखेको छ, सुनेको छ भने एउटा कुरा, अन्यथा त्योचाहिँ मिस भएजस्तो लाग्छ । प्रदीप गिरीको आफ्नै चिन्तन थियो । विचार थियो । उहाँले नेपाली समाजलाई राम्ररी चिन्नुभएको थियो । उहाँले बीपीले नेपाली समाज र समाजवादलाई कसरी व्याख्या गर्नुभएको छ भनेर लेख्नुभयो । तर त्यसमा उहाँका आफ्नै चिन्तन, बुझाइ के थियो, त्योचाहिँ छुट्यो । नेपाली समाजका समस्याहरू के हुन्, तिनलाई कसरी समाधान गर्ने, नेपालको अबको बाटो के हो भनेर उहाँको विचार अबको पुस्ताले पढ्न पाउनुपर्ने थियो । प्रदीप दाइ नेपाली राजनीतिको अलग पात्र हो । एक पटक उहाँले मलाई तपाईं राम्रो सम्भावना भएको मान्छे हो, प्रधानमन्त्री बन्नुपर्छ भन्नुभयो । मैले पनि उहाँलाई मभन्दा पहिले त तपार्इं बन्नुपर्छ नि भनेको थिएँ । उहाँको जवाफ के थियो भने मचाहिँ यो दक्षिण एसिया नै एउटा देश भयो भने प्रधानमन्त्री बनूँला, नेपालको मात्रै त बन्दिनँ, तपाईंहरूलाई बनाउने हो भन्नुहुन्थ्यो । कहिलेकाहीं जिस्किएर भन्नुहुन्थ्यो मचाहिँ चाणक्य बन्ने हो, तपाईंहरू चन्द्र गुप्त हो । मैले तपार्इंहरूलाई बनाउने हो । एउटा सामान्य राजनीतिज्ञमा सत्ता र शक्तिको जुन किसिमको चाहना र आशक्ति हुन्छ, त्यस्ता सबै कुराबाट उहाँ टाढा हुनुहुन्थ्यो । त्यस हिसाबले उहाँ फकिर नै हो । फेरि उहाँ राजनीतिमा जोडिएर रहन पनि चाहनुहुन्थ्यो । उहाँ पार्टीको केन्द्रीय सदस्य जित्न चाहनुहुन्थ्यो, सांसद बन्न चाहनुहुन्थ्यो । यसपालिको संसद्मा त उहाँ एकदमै सक्रिय हुनुहुन्थ्यो । मैले उहाँलाई बुझेको चाहिँ के हो भने राजनीतिक नेतृत्वको सोच्ने तरिका जुन हो, उहाँ त्यसमा प्रभाव छाड्न चाहनुहुन्थ्यो, विचारमा प्रभाव छोड्न चाहनुहुन्थ्यो । जस्तो कि हामी १२ बुँदे समझदारीकर्तालाई शक्तिशाली भनिरहेका हुन्छौं । उहाँचाहिँ त्यहाँ ओझेलमा रहेको विचारको स्रोत त म नै हो नि भनेर खुसी हुनुहुन्थ्यो । उहाँ अहिले बित्नुभयो । तर म त अहिले पनि उहाँकै विचारले निर्माण गरेको बाटोमा देश हिँडिरहेको देख्छु । उहाँले त्यो बेला ल्याएको कदमजम को प्रस्ताव अहिले त संविधानबाटै सम्बोधन भएको छ । त्यो बेला उठेको संघीयता जस्तो प्रबन्धमा होस्, लागू भएको छ । त्यसकारण उहाँको नजरमा शक्ति विचारमा छ, सत्तामा होइन । मेरो हकमा त म एक प्रकारले उहाँको नियन्त्रणमा थिएँ भन्छु । किनकि मैले नेपाली समाजलाई कसरी चिन्छु, कुन नजरले हेर्छु, मेरो चेतना कस्तो छ भन्ने कुराचाहिँ उहाँसँगै जोडिन्छ । उहाँ मेरो गुरु नै हो । कतिपय विषयमा मतभेद पनि छन् । तर, मलाई वैचारिक रूपमा स्थापित गरेको उहाँले नै हो । मलाई मन्त्री बनाउन, महामन्त्री बनाउन उहाँको भूमिका भएन होला । तर, मन्त्री वा महामन्त्री हुँदा काम कसरी गर्ने भन्ने कुरामा उहाँको नियन्त्रण थियो । त्यसैले उहाँले कार्यकारी पदमा नगए पनि शक्तिको अभ्यास गर्नुभयो जस्तो लाग्छ । मैले राजनीतिक जीवनका करिब २० वर्ष उहाँसँगै बिताएँ । त्यो बेला धेरै कुरा भए । राजनीतिक रूपमा कहिले म उहाँसँग भइनँ, कहिल्यै उहाँले मलाई आशीर्वाद दिनुभएन । तर म उहाँसँग कहिल्यै टाढा भइनँ । म उहाँसँग जानु भनेको नयाँ कुरा सिक्नकै लागि हो, त्यस कुरामा उहाँले कहिल्यै मुठी बन्द पार्नुभएन ।अब प्रदीप दाइ हामीसँग हुनुहुन्न । अब नयाँ पुस्ताका राजनीतिकर्मीहरूले उहाँबाट सिक्नुपर्ने कुरा भनेको राजनीति केका लागि गर्ने भन्ने हो । म राजनीतिमा किन छु भनेर आफूले आफूलाई सोध्नुपर्छ । जवाफ हुन्छ, केही कुराको बदलाव ल्याउनका लागि । त्यो बदलाव कसरी ल्याउने भन्दै प्रश्न गर्दै गयो भने त्यसका लागि वडाध्यक्ष, सांसद वा मन्त्री नै हुनुपर्छ त भन्दा त्यसको जवाफ पर्दैन भन्ने आउँछ । त्यसैले उहाँको जीवनबाट लिनुपर्ने ज्ञान भनेको आफैंसँग एकपटक प्रश्न गर भन्ने हो । (कांग्रेस महामन्त्री थापासँग प्रकाश धौलाकोटीले गरेको संवादमा आधारित)"
बन्द भयो पाठशाला,"प्रदीप गिरी सच्चा समाजवादी नेता हुनुहुन्थ्यो । सीमित घेराभित्र बस्न नरुचाउने, अहिलेको राजनीतिक लुछाचुँडीबाट माथि उठेका अग्ला नेता हुनुहुन्थ्यो । पद र लाभको ठाउँबाट टाढा रहनुभयो । अरू बोल्छन्, उहाँले आफ्नो जिन्दगीमै सादा जीवन, उच्च विचार अपनाउनुभयो । मनमा लागेको कुरा भित्र नराख्ने, बाहिर निकाल्ने बानी थियो । अघि बसिरहेकाले के सोचिरहेका छन्, त्यता ध्यान जाँदैनथ्यो, मनमा लागेको कुरा गर्नुहुन्थ्यो । पार्टीमा सम्भावना भएका नेताहरूलाई माया देखाउने, अघि बढाउन सिफारिस गर्ने गर्नुहुन्थ्यो । मलाई पनि अघि बढ्नुपर्छ, तिमी गर्न सक्छौ भनेर बारम्बार प्रोत्साहन गर्नुहुन्थ्यो । पार्टीमा कसरी युवालाई नेतृत्व हस्तान्तरण गर्ने भन्नेमा उहाँको चिन्ता थियो । प्रदीप दाइ वास्तविक धरातलमा बस्न सक्ने नेता हो । अग्रज नेताहरूको निधनपछि उहाँ विचार र जीवन जिउने सवालमा एक्लो जस्तो हुनुहुन्थ्यो । समकालीन नेतामा उहाँको जोडी नै कोही छैन जस्तो लाग्थ्यो । बिरामी भएपछि नै हामीले उहाँको अभाव झेल्दै आएका थियौं । मैले तपार्इं समाजवादी स्कुल चलाउनुहोस्, त्यो पाठशालामा हामी सबै पढ्न आउँछौं भनेकी थिएँ । पछि गम्भीर ढंगले अघि बढाउने सोच थियो । सोच्दासोच्दै हामीलाई छाडेर जानुभयो । यसले कांग्रेसलाई मात्रै होइन, देशकै लागि ठूलो क्षति पुगेको छ । यति चाँडै बित्नुहुन्छ भन्ने हामी कसैले चिताएका थिएनौं । संसद्मा बोल्दा होस् वा पार्टीमा, उहाँ बोल्ने क्रममा शान्त हुन्थ्यो । कांग्रेस, कम्युनिस्ट सबै सांसद मग्न भएर सुन्थे । लबीमा भएका सांसद र नेताहरू पनि प्रदीप दाइले बोल्दा भित्र पस्थे । सम्पूर्ण सांसदको ध्यान खिच्न सक्ने क्षमता थियो । कुनै पनि कम्युनिस्ट नेताभन्दा राम्रो गरी मार्क्सवादको कुरा गर्नुहुन्थ्यो । हामी संसद्मा हुँदा, हाम्रो समय पनि प्रदीप दाइले लिनुहोस्, धाराप्रवाह बोलिरहनुहोस् भन्ने जस्तो लाग्थ्यो । उहाँले पार्टीभित्र समावेशितालाई जोड दिनुभयो । मधेसको मागलाई लिएरै उहाँले संविधानमा हस्ताक्षर गर्नु भएन । पार्टीको ह्विपसमेत मान्नु भएन तैपनि उहाँमाथि कसैले कारबाहीको विषय उठाएन । किनकि उहाँले विवेकको कुरा गर्नुभएको थियो । उहाँको तर्कलाई खण्डन गर्न सक्ने कुनै नेता हुन्थेन । युवालाई अघि बढाउन त्यस्तै प्रोत्साहन दिनुहुन्थ्यो । पार्टीभित्र होस् वा बाहिर बोल्दा, युवालाई अघि बढाउन नेतृत्वलाई बारम्बार दबाब दिनुभयो । उहाँ कांग्रेसभित्र पनि पार्टी सभापति प्रधानमन्त्री शेरबहादुर देउवाको पक्षमा हुनुहुन्थ्यो । तर, कहिल्यै गुटको कुरा बोल्नु भएन । नेताको चाकडी र जबर्जस्ती समर्थनको कुरा गर्नु भएन । मलाई सम्झना छ, गिरिजाप्रसाद कोइराला संसदीय दलको नेता हुँदा उहाँले धेरै कुरामा विमति राख्नुभएको थियो । निर्णय भइसकेपछि उहाँ मौन बस्नुभयो । जस्तो, संविधान जारी गर्दा उहाँ उपस्थित हुनु भएन । तर, जारी भइसकेपछि किन अनुपस्थित भए, संविधानले के दिन सकेन भन्ने जस्ता सवालमा उहाँले कहिल्यै बोल्नुभएन । संविधानलाई स्विकारेर नै अघि बढ्नुभयो । केन्द्रीय कार्यसमितिमा एकोहोरो कसैलाई साथ दिनुभएन । मनमा लागेको विवेकको कुरा बोल्दै जानुभयो । पार्टीको १३ औं महाधिवेशनको अन्त्यतिर पार्टी केन्द्रीय समितिमै अबको सरकारमा महिलाहरूलाई पठाऔं, महिलालाई अघि बढाऔं भन्नुहुन्थ्यो । महिलालाई पार्टी र सरकारको जिम्मा दिनुपर्छ भनेर उहाँले पटकपटक बोल्नुभएको छ । समयको गतिलाई चिन्ने, समाजको एजेन्डालाई समात्न सक्ने डाइनामिक नेता हुनुहुन्थ्यो । पुरानो नेतृत्वले तिमीहरूलाई अघि जान दिन्न, छेकेर बस्छ भनेर नेतृत्व विकासका कुरा गर्नुहुन्थ्यो । आफैं कार्यकारी ठाउँमा जाऊँ भन्ने कहिल्यै रहेन । राजनीतिलाई परिवर्तन गर्ने अभियानमा एक्लो हुनुहुन्थ्यो । राजनीतिलाई वैचारिक रूपमा अब्बल बनाउनुपर्छ र विचारले मात्रै राजनीतिलाई सही मार्गमा डोर्याउन सक्छ भन्ने मान्यतामा हुनुहुथ्यो । सिरहाको बस्तीपुरमा आश्रममा जाँदा समाजवादी नेताको चरित्र प्रस्ट देखिन्थ्यो । खाटमा एउटा तन्ना मात्रै ओछ्याएर घण्टौं पढ्ने, लेख्ने काम गर्नुहुन्थ्यो । अहिलेका युवाले प्रदीप दाइबाट यी कुराहरू सिक्नुपर्छ । जनताका लागि काम गर्ने भन्छौं, देशका लागि काम गर्ने भन्छौं तर हामीहरू के गरिरहेका छौं भन्ने थाहा छैन । तर, प्रदीप दाइले बाटो देखाइदिनुभएको छ । पार्टीभित्र विचार निर्माण गर्ने नेता हुनुहुन्थ्यो । उहाँले बोलेका कुराले पार्टीमा तरंग पैदा गर्दथ्यो । देशलाई समृद्धितिर लैजान उहाँले अर्थ नीतिका धेरै चर्चा गर्नुहुन्थ्यो । कांग्रेसभित्रको झगडामा भने उहाँ फस्नु भएन । अन्धभक्त भएर कतै कहिल्यै बस्नु भएन । पार्टीभित्रका सम्भावित नेतालाई जुन गुटमा भए पनि अघि बढाउन उहाँ लाग्नुहुन्थ्यो । त्यो नै उहाँको खुबी थियो । अहिलेका नेताहरूले उहाँबाट सिक्नुपर्छ । पहिला तहका नेताहरू राजनीतिमा रहने अब धेरै समय छैन । दोस्रो र तेस्रो पुस्ताले धेरै कुराहरू सिक्नुपर्छ । अब हामीमा प्रदीप दाइ जस्तै उचाइ भएको नेता छैन । उहाँ एउटा व्यक्ति नै हाम्रा लागि खुला पाठशाला हुनुहुन्थ्यो । अब त्यो पाठशाला बन्द भएको छ । उहाँले देखाएको पाठशालालाई अघि बढाउने जिम्मेवारी अब हामीहरूको काँधमा छ । (पूर्वसांसद यादवसँग संवादमा आधारित)"
प्रकाशक र सम्पादक गिरी,"अन्ततः त्यही भयो, जुन नहोस् भन्ने चाहना थियो प्रदीप गिरीको । शेरबहादुर देउवा नेतृत्वको सरकारले प्रदीप गिरीको चाहनाविपरीत पशुपति आर्यघाटको रजगजपूर्ण वातावरणमा प्रहरीको शोकधुनका बीच अन्तिम संस्कार गरायो । उहाँ बस्तीपुर, सिरहामा आफूले स्थापना गरेको आश्रमको कुनै वृक्षको छहारीमा आफ्नो पार्थिव शरीर बिसाइयोस् भन्ने चाहनुहुन्थ्यो । आफ्ना सहयोगीहरूलाई त्यसैअनुरूपको निर्देशन पनि दिनुभएको थियो । तर, त्यो निर्देशनको पालना उहाँको परिवार ले त गरेन गरेन, सरकारले पनि त्यतातिर ध्यान दिएन । चुनावको मौसममा मधेसका हजारौं मतदाता रिझाउन पनि गिरीको पार्थिव शरीर त्यहाँ पुर्याउनु आवश्यक थियो । तर, गठबन्धनको घोडा कुदाउन व्यस्त रहेका प्रधानमन्त्री शेरबहादुर देउवाले यसतर्फ विचार पुर्याउन सकेनन् । सिरहाका हजारौं जनता प्रदीप गिरीको अन्तिम दर्शनको आशामा बसेका थिए भन्ने केन्द्रीय सरकारलाई जानकारी हुनुपर्छ । किन यस्तो भयो त ? सम्बन्धित पक्षको जवाफ थियो, अन्त्येष्टिमा भाग लिन संघीय राजधानीमा रहेका कूटनीतिक नियोगका सदस्यहरू, अति महत्त्वपूर्ण व्यक्तिहरू र भारतबाट प्रदीपजीका मित्रहरूको ठूलै समूह आउने भएपछि उहाँको अन्त्येष्टि पशुपति आर्यघाटमा नै गर्ने निर्णय लिइएको हो । प्रिय नेताको अन्तिम दर्शन गर्न चाहने मेचीदेखि महाकालीसम्मका जनताको सुविधालाई ध्यान दिएर पनि यस्तो निर्णय लिइएको हो । जसले जे भने पनि र जे तर्क दिए पनि, गिरीको इच्छाका विरुद्ध पशुपति आर्यघाटमा अन्त्येष्टि गर्नु उचित निर्णय थिएन । कांग्रेस पार्टीका सत्ता र सरकार दुवैले गिरीलाई अराजक का रूपमा हेर्ने गरेको पाइन्छ । कांग्रेसका कुनै पनि गुटमा गिरीको संलग्नता छैन । तर पनि उहाँलाई निमेसिसका रूपमा हेर्नेहरूको कमी छैन । बाँचेका प्रदीप गिरीले यसको कहिल्यै मतलब गरेनन् भने नश्वर शरीर त्याग गरिसकेपछि त कुनै कुराको अर्थ र मतलब नै रहेन । अहिले गिरीको नश्वर शरीर हाम्रोबीच छैन । तर, उनको बौद्धिक, निर्भीक, स्पष्टवादी र सत्यवादी चरित्रले समाजलाई सधैं निर्देशित गरिरहनेछ । गिरीले आफ्नो स्वार्थ र आफ्नो हितका लागि कहिल्यै कुनै काम गर्नु भएन । उहाँले आफ्नो निजी स्वार्थका लागि राज्य कोषबाट एक पैसा पनि लिनु भएन । उहाँले सधैं आफूप्रति जनताले गरेको स्नेह र विश्वासको मर्यादा राख्नुभयो ।प्रदीप गिरी बहुमुखी प्रतिभा भएका व्यक्ति हुनुहुन्थ्यो । उहाँ साहित्यका अनुरागी मात्रै होइन, रचनाधर्मिताप्रति पनि त्यत्तिकै सजग र संवेदनशील हुनुहुन्थ्यो । मेरो उहाँप्रतिको आशक्तिको कारण पनि यही थियो । मेरो कलिलो मस्तिष्कमा उहाँले अध्ययन, अनुसन्धान र लेखनको जुन लय बसालिदिनुभयो, त्यसका लागि म कृतज्ञ हुने नै भएँ ।अध्ययनका क्रममा बनारस बस्दा प्रदीप गिरी र चक्र बाँस्तोलाले रहर नामको साहित्यिक पत्रिका प्रकाशन थाल्नुभएको थियो । त्यो पत्रिका धेरै अंक त निस्किएन, जति अंक निस्कियो, बेजोड निस्कियो । त्यति बेलाका क्रान्तिकारी तथा अहिलेका वरिष्ठ अधिवक्ता मेरा मित्र डिल्लीराज पन्त रहर को प्रकाशन टिममा जोडिनुभएको थियो । गिरीले पन्तलाई आफ्नो पारिवारिक मित्रको पंक्तिमा राख्नुभएको थियो । गिरीसँगको मेरो सम्बन्धमा उतारचढाव कहिल्यै आएन । उहाँले मलाई लेख्न प्रेरित गर्नुहुन्थ्यो । पत्रकारितामा उहाँको निकै गहिरो रुचि थियो । कतिपय नेपाली तथा भारतीय पत्रकारहरूसँग उहाँको निकट सम्बन्ध थियो । उहाँले घरेलु हिसाबमा तीनवटा पत्रिकाको प्रकाशनलाई प्रोत्साहित गर्नुभएको थियो । पहिलो थियो गार्गी, जुन प्रदीपजीकी बहिनी मञ्जुला गिरीले सम्पादन तथा प्रकाशन गर्नुहुन्थ्यो । दोस्रो, साप्ताहिक अक्षर । त्यसका सम्पादक, प्रकाशक उहाँका भाइ शेखर गिरी हुनुहुन्थ्यो । तेस्रो, समता मासिक, जसको सम्पादक, प्रकाशक प्रदीप गिरी आफैं हुनुहुन्थ्यो । यी प्रकाशन त्यस बेला सुरु भएका थिए जब देशमा निर्दलीय पञ्चायत व्यवस्थाको जगजगी थियो । सुधारिएको पञ्चायतका नाममा गैरप्रजातान्त्रिक काम हुने गर्थे । नेपाली कांग्रेसको आयोजनामा सुरु भएको सत्याग्रह काठमाडौं सहरमा बम पड्किएपछि रोकिएको थियो । तर पनि प्रदीप गिरीले हार मान्नुभएको थिएन । उहाँ त हार्न मान्ने मानिस नै हुनुहुन्नथ्यो । त्यति बेला बजारमा पत्रपत्रिकाको खपत राम्रै भए पनि उत्पादन खर्च धान्न मुस्किल थियो । पत्रपत्रिका प्रकाशनका लागि गिरीले समता प्रेस स्थापना गर्नुभएको थियो । तर, प्रेस चलाउनु पनि सहज काम थिएन । विज्ञापनको बजार साह्रै सीमित र साँघुरो थियो । तैपनि गिरीका कार्यकर्ता उत्साहका साथ काममा जुटेका हुन्थे । प्रेस सञ्चालनको जिम्मा गम्भीर लामाको थियो । उनी कसरी प्रेस सञ्चालन गर्थे, त्यो अर्कै कथा हो । तत्कालीन अवस्थामा गिरीले लगातार आइपर्ने आर्थिक समस्याका कारण तनाव सामना गर्नुपर्थ्यो । दूरदराजबाट पढ्न काठमाडौं आएका विद्यार्थीको खर्च जुटाउने काम कठिन थियो । समय अहिलेको जस्तो खुला थिएन । पञ्चायत व्यवस्थाको त्रासका कारण साहुमहाजन कांग्रेस र कम्युनिस्टसँग तर्सिने गर्थे । गिरीका कतिपय मानवीय गुण उजागर भइसकेका छन् । उहाँको अपरिग्रही स्वभाव, निर्भीक चरित्र, स्पष्ट बोल्ने बानी र सत्यप्रतिको निष्ठा त जगजाहेर नै छ । उहाँको अध्ययनशील स्वभाव पनि धेरैलाई थाहा भएकै कुरा हो । गिरीको रातभर पढ्ने र मध्याह्नसम्म सुत्ने आदतले त कहावतकै रूप लिइसकेको छ ।"
बीपीसँग भिन्न मत राख्ने नेता,"२०२६ सालतिर म तीनधारा संस्कृत छात्रावासमा बसेर पढ्थें । प्रदीपजी बनारसबाट आउनुभएको थियो । उहाँ छात्रावासमा आएर केही दिन लुकेर बस्नुभयो । यी नेपाली कांग्रेसका ठूला नेता हुन्, बनारसमा थिए । अहिले यहाँ आएका हुन् भनेर उहाँलाई चिनाइएको थियो । म १६ वर्षको भएकाले अहिले सबै कुरा याद भएन । संस्कृत छात्रावासमा आफैंले मेसबाट भात ल्याएर खानुहुन्थ्यो । त्यसपछि प्रवचन दिनुहुन्थ्यो । प्रवचन दर्शन, पार्टी, राजनीति र कम्युनिस्टका विषयमा हुन्थे । छात्रावासमा मभन्दा ठूला सिद्धराज ओझा, चिरञ्जीवी वाग्ले हुनुहुन्थ्यो । प्रदीपजी सिद्धराज ओझाकै कोठामा बस्नुभए जस्तो लाग्छ । हामी पनि त्यहाँ जान्थ्यौं । त्यतिबेला सबै कुरा बुझ्दिनथें । नबुझे पनि यी राम्रो बोल्ने नेता रहेछन् भन्ने परेको थियो । पहिलो भेटमै उहाँको प्रवचनबाट म प्रभावित भएको हुँ । त्यति बेला म छात्र कार्यसमितिको सदस्य थिएँ । मेरो विभागको जिम्मेवारी पत्रिका ल्याउने थियो । न्युरोडबाट पत्रिका ल्याउँथें । पत्रिका बेलुका आउँथ्यो । मलाई पत्रिका मन्त्री भन्थे । कार्यसमितिमा सभापति, उपसभापति, सचिव पनि हुन्थे । सभापतिको विभाग थिएन । सात जना मन्त्री थिए । पत्रिका, शिक्षा, खेलकुद, खाद्यमन्त्री यस्तै हुन्थे । महत्त्वपूर्ण खाद्यमन्त्री थियो । खाद्य क्षेत्रमा फुल र सहायक मन्त्री नै हुन्थे । २०२७ सालतिर प्रदीपजी पक्राउ पर्नुभयो । उहाँ नख्खु जेलमा रहेका बेला म साथीसहित भेट्न गएँ । नख्खु जान अरू साधन थिएन । साइकल भाडामा लिएर गयौं । प्रदीपजीले किताब मगाउनुभएको थियो । संस्कृत साहित्यको इतिहास मैले लगिदिएको थिएँ । नख्खुबाट निस्केपछि उहाँ बनारस जानुभयो । म यता पढ्न थालें । पछि विभिन्न अवस्थामा भेट भयो । ०३६ सालतिर उहाँ सिरहाको बस्तीपुरस्थित घर आउनु भएको थियो । उहाँका लेखहरूको सँगालो पुस्तकमा मैले र पार्टीसँग सम्बन्धित मेरो पुस्तकमा उहाँले भूमिका लेखेका थियौं । ०४८ सालको आम निर्वाचनमा उहाँले टिकट पाउनु भएन । २०५१ सालमा उहाँ सिरहाबाट निर्वाचित भएर संसद् छिर्नुभयो । त्यसपछि विभिन्न समयमा सांसद भइराख्नुभयो । तर कहिल्यै सत्तामा जाने र जिम्मेवारी बोक्ने काममा अघि बढ्नुभएन । तपाईं हामीजस्ता मान्छेले यी खाँदा पनि राजनीति, सुत्दा पनि राजनीति गर्ने मान्छेसँग प्रतिस्पर्धा गर्न सकिन्न भन्नुहुन्थ्यो । ०६२ सालमा पार्टीको एघारौं महाधिवेशनमा मैले गिरिजाप्रसाद कोइरालासँग सभापतिमा प्रतिस्पर्धा गरेको थिएँ । प्रदीपजी शेरबहादुर नेतृत्वको कांग्रेस (प्रजातान्त्रिक) मा हुनुहुन्थ्यो । उहाँ कांग्रेस (प्रजातान्त्रिक) तिर भए पनि सम्पर्क र कुराकानी भइरहन्थ्यो । वैचारिक कारणले हामीबीच घनिष्टता बढेको थियो । मेरै नेतृत्वमा सुरु भएको त्यतिबेलाको गणराज्य अभियानमा समेत प्रदीपजीको समर्थन थियो । उहाँ गणतन्त्र ल्याउनै पर्ने स्थिति छ भन्नुहुन्थ्यो । त्यतिबेला हाम्रो अभियानमा प्रजातान्त्रिक कांग्रेसबाट वैचारिक समर्थन दिने उहाँ नै हुनुहुन्थ्यो । आत्मीय सम्बन्ध भएकाले यता र उताको कांग्रेस भन्ने हामीबीच थिएन । पछि पार्टी एकता भयो । एकतापछिको बाह्रौं महाधिवेशनमा हामीबीच अन्तर्क्रिया बढ्यो । पहिलो संविधानसभा निर्वाचनपछि हामीबीच धेरै कुराकानी भयो । लेखन आदानप्रदान भयो । त्यतिबेला उहाँ संविधानसभा सदस्य हुनुहुन्थ्यो । म थिइनँ । संविधानका कतिपय मुद्दा, खासगरी शासकीय स्वरूपमा उहाँले हाम्रो विचारलाई अघि बढाउनुभएको थियो । उहाँ शासकीय स्वरूपसम्बन्धी समितिमा हुनुहुन्थ्यो । समितिले मलाई बोलाएर शासकीय स्वरूपबारे धारणा सोधेको थियो । हामीले प्रधानमन्त्रीको प्रत्यक्ष निर्वाचन हुनुपर्छ भन्ने प्रस्ताव राखेका थियौं । पछि प्रदीपजीले समितिमा यहीं प्रस्तावलाई अघि सार्नुभयो । प्रदीपजी आफूले विभिन्न किताब पढ्ने, अरूलाई किताब दिने गर्नुहुन्थ्यो । मलाई पनि थुप्रै किताब दिनुभएको छ । फिर्ता गर्नु नपर्ने गरी ती किताब दिनुभएको हो । पढेका किताब सम्झिने, आवश्यक परेका बेला पेज नम्बरसमेत भन्न सक्ने स्मरण शक्ति भएको अद्भुत क्षमताको हुनुहुन्थ्यो । राजनीतिमा उहाँ संसद् सदस्य त पटकपटक हुनुभयो । संसद् सदस्यमा उहाँको अभिरुचि पनि थियो । तर, सत्तामा जाने इच्छा थिएन । कतिपय मान्छेले यसलाई उहाँको क्षमता नै नभएको भनेर प्रतिक्रिया दिन्छन । तर, क्षमता नभएका कति मान्छे सत्तामा पुगेका छन् । उहाँमा क्षमता नभएको होइन । आफ्नो योग्यता केमा देखाउन सकिन्छ भन्ने उहाँलाई राम्रोसँग थाहा थियो । सत्तामा नगएर संसद्मै बोल्दा सबैले ध्यानपूर्वक सुन्छन्, संसद्बाटै योगदान दिन सकिन्छ भन्ने उहाँलाई लागेको हुनुपर्छ । तर, यो विषय कहिल्यै सेयर गर्नुभएन । संसद् सदस्यभन्दा अरू जिम्मेवारी लिन कहिल्यै चाहनुभएन । संसदीय समितिमा पनि सभापति हुने इच्छा राख्नु भएन । सदस्य भने जहाँ पनि हुनुभयो । आफ्नो कुरा राख्न सदस्य हुनुभएको हो । आफ्नो कुराबाट जति प्रभाव पार्नुहुन्थ्यो, त्यसैमा उहाँ सन्तुष्ट हुनुहुन्थ्यो । प्रश्न गर्ने ठाउँमा जहिल्यै हुनुभयो । त्यसमा पुग्नका लागि कोसिस पनि गरिरहनुभयो । त्यसभन्दा अतिरिक्त उहाँले विशेष जिम्मेवारी लिन चाहनुभएन । सत्ता राजनीतिमा जाँदा प्रभावकारी हुन सक्दिनँ भन्ने लागेको हुन सक्छ । प्रदीपजीले संसद्मा उठेर बोल्नासाथ कांग्रेसका त सबै चुप हुन्थे, एमाले र पछि संसद्मा आएका माओवादीसमेत गम्भीर भएर सुन्थे । माओवादीसँग उहाँको संवाद अप्ठ्यारो चरण (भूमिगत अवस्थामा) मा समेत भएको देखिन्छ । उहाँ धेरैजसो भारतमा बस्नुभयो । माओवादीका नेताहरूले शरण लिएको ठाउँ पनि भारत नै थियो । त्यसैले माओवादी नेताहरूसँग राम्रो संवाद थियो । आन्तरिक कुराका लागि प्रदीपजीसँग कुरा गर्न माओवादीका नेताहरू पनि उत्सुक हुन्थे । एकप्रकारले उहाँ ससाना व्यावहारिक कुरा गर्नुहुन्थ्यो तर विस्तारै अत्यन्त दार्शनिक कुरा गर्नुहुन्थ्यो । उहाँले बारम्बार मेरो इच्छाले आएको होइन, मर्ने पनि मेरो इच्छाले हुँदैन, जसरी संयोगले आए, त्यसैगरी संयोगले मर्छु भन्नुहुन्थ्यो । सुन्दा सामान्य लागे पनि यो कुरा एकदमै गहिरो छ, सबैको जीवनमा । हामीले भन्दा उहाँले बोलेपछि राजनीतिमा एकखाले तरंग सिर्जना हुन्थ्यो, पार्टीसंसद् सबैतिर । उहाँले बोल्दा हामीलाई सजिलो हुन्छ कि भनेर शेरबहादुरजीहरूसमेत पार्टी केन्द्रीय कार्यसमिति बैठकमा प्रतीक्षा नै गरेर बस्नुहुन्थ्यो । नेतालाई साह्रै अप्ठ्यारो पारेर पनि बोल्नुहुन्थेन । तर, जे बोल्नुहुन्थ्यो, गहिरो दर्शन हुन्थ्यो । सबैले गम्भीर भएर सुन्थे । कृष्णप्रसाद भट्टराईले एक पटक चुनावी प्रचारमा सिरहामा जाँदा प्रदीपजीलाई जिताउनुहोस्, म शिक्षामन्त्री बनाइदिन्छु भन्नुभएको थियो । पछि पत्रपत्रिकामा उहाँले यिनले अर्थशास्त्र जानेका छन्, अर्थमन्त्री बनाइदिन्छु भनेको पढेको थिएँ । किसनुजी प्रचारमा अन्त धेरै जानुभएन तर प्रदीपजीको निर्वाचन क्षेत्रमा जानुहुन्थ्यो । किसनुजीसँग उहाँ वैचारिक धारणागत र कार्यशैलीगत रूपमा समेत नजिक हुनुहुन्थ्यो । किसुनजी १८ वर्ष पार्टीको सभापति हुनुभयो । ०४७ सालमा अन्तरिम र ०५६ मा निर्वाचित निर्वाचित प्रधानमन्त्री हुनुभयो । उहाँलाई सन्त पुरुष भनिए पनि सबै जिम्मेवारी लिनुभयो । जिम्मेवारी वहन गर्दा दागबाट अछूतो रहनुभयो । तर प्रदीपजीले जिम्मेवारी लिनुभएन । संसद्को चुनाव लड्नुभयो । चुनाव लड्नासाथ कार्यकर्ताको व्यवस्थापन गर्नुपर्यो । उहाँमा आश्रित तीन सय कार्यकर्ता छन् भनेर मान्छेहरूले सुनाउँथे । तिनीहरूको सबै व्यवस्थापन उहाँले गर्नुहुन्थ्यो भन्ने त होइन । तर केही न केही गर्नुहुन्थ्यो पक्कै । त्यो गर्न सक्ने सामर्थ्य र क्षमता चुनाव लडेकैले पाउनुभएको हो । प्रदीपजीको जीवनमा महात्मा गान्धीको गहिरो प्रभाव थियो । उहाँ बीपीको विचारबाट प्रभावित हुनुहुन्थ्यो । तर, बीपीसँग भिन्न मत राख्ने क्षमतासमेत उहाँमा थियो । बनारसमा हुँदा बीपीका सबै कुरामा उत्तिकै अधिकार राख्नुहुन्थ्यो, कोठामा, किताबमा, यताउति चिजबिजमा पनि । त्यहाँ प्रदीपजीभन्दा ठूला नेता थिए । कनिष्ठ भए पनि बीपीसँग धक खोलेर कुरा राख्नुहुन्थ्यो । कहिलेकाहीं बीपीसँग टकरावसमेत हुने गर्थ्यो । त्यो टकराव वैचारिक कारणले हुने होला । बीपीसँग टक्कर लिने मान्छे भनेर पनि प्रदीपजीलाई चिन्थे । प्रदीपजीले बीपीले जसरी जिम्मेवारी लिनुभएन, आफ्नो परिवार पनि बनाउनुभएन । खुला रूपमा बोल्ने, अरूलाई प्रेरणा दिने काम गर्नुभयो । पार्टी र संसद्मा उहाँ जहिल्यै प्रतिपक्ष देखिनुहुन्थ्यो । कुनै जिम्मेवारी नलिएको मान्छेले सरकारको प्रशंसक बनेर बोल्दा राम्रो हुन्न भन्ने उहाँलाई थाहा थियो । सरकारको आलोचना गरीगरी समर्थन गर्नुहुन्थ्यो । उहाँको वक्तव्यको सारमा सरकारलाई समर्थन हुन्थ्यो र भनाइमा सरकारको आलोचना सुनिन्थ्यो । विपक्षी दंग पर्थे । उहाँको विचार गम्भीरतापूर्वक सुन्थे । उहाँ पार्टी र गुटको पनि हुनुभयो । गुटको हित चाहनुहुन्थ्यो होला, तर कमजोरीका बारेमा पनि बताइदिन सक्ने हिम्मत उहाँमा थियो । सत्तामा लुब्ध नभएपछि हिम्मत बढ्ने रहेछ । पार्टीले उहाँको वैचारिक लाभ पायो, यसले कांग्रेसको कीर्ति बढाएको छ । अर्को, उहाँलाई बोल्न धेरै स्वतन्त्रता रहनुका पछि कांग्रेसको सदस्य हुनु पनि हो । नेताहरूको प्रवृत्तिलाई जतिसुकै आलोचना गरे पनि कांग्रेसको क्षति र क्षय हुने गरी कहिल्यै प्रस्तुत हुनुभएन । नेताहरूको क्षय भयो होला, तर कांग्रेस र संगठनको भएन । विचारको हिसाबले प्रदीपजी साझा नेता बन्नुभयो । के बोल्दा सबै खुसी हुन्छन् भनेर कहिल्यै बोल्नुभएन । उहाँको वक्तव्य उपल्लो तहको हुन्थ्यो । पार्टीगतभन्दा समष्टीगत सम्बोधन हुन्थ्यो । कसैलाई खुसी पार्ने पनि बोल्नुभयो होला, तर कहिल्यै त्यस्तो देखिएन । प्रदीपजी जस्तो गहिरो अध्ययन भएको मान्छे समकालीन राजनीतिमा अरू कुनै पार्टीमा छैनन् । कांग्रेसमा त झनै छैन । उहाँका नखुलेका पाटाहरू अरू पनि हुन सक्छन् । तर ती सुनिएका छैनन् । आत्मकथा लेखेर राखेको छु भन्नुहुन्थ्यो । उहाँका बारेमा नआएका पाटाहरू त्यही आत्मकथामा आउलान् । व्यक्तिगत जीवन, त्यसमा भएका लगाव, व्यक्तिगत जीवनमा भएका शत्रुता तथा मित्रता के कस्ता छन्, आत्मकथामा पक्कै आउला । पछिल्लो पटक उहाँ कांग्रेस र शेरबहादुरजीकै गुटमा रहनुभयो । कतिपयले शेरबहादुरजी र प्रदीपजीको चरित्र नै मिल्दैन, कसरी त्यहाँ टिक्नुभएको छ पनि भन्छन् । शेरबहादुर देउवा उमेरको हिसाबले साथी पनि हुनुभयो । दोस्रो, कोइराला परिवारसँग पहिल्यैदेखि उहाँको टकराव थियो । उहाँमा किसनुजीको व्यक्तित्वले पारेको प्रभावले पनि त्यसलाई भरथेग गर्यो । जीवनमा मान्छेलाई एउटै कुराले मात्रै अघि बढाउँदैन । धेरै कुरा जोडिन्छन् । उहाँको सम्बन्ध गिरिजाप्रसादसँग राम्रो भएन । तर बीपीको रचनालाई संरक्षण, संकलन र प्रकाशन गरेर अरूभन्दा बढी कोइरालावादी पनि उहाँ नै देखिनुभएको छ । कोइरालाका बारेमा एउटा लाइन पनि नलेख्नेलाई कोइरालावादी भन्न मिल्दैन ।प्रदीपजीमा गान्धीको गहिरो प्रभाव पर्नुका पछि केही कारण छन् । बीपीलाई पनि कसैकसैले गान्धीवादी भन्थे । तर, बीपीकै पालामा कांग्रेसले तीन पटक हतियार उठायो । दुई पटक आफ्नै नेतृत्वमा सशस्त्र आन्दोलन भएको छ । पहिलोपल्ट बीपी र मातृकाको नेतृत्वमा २००७ सालमा हतियार उठाइएको थियो । एक पटक सुवर्णशमशेर र अर्को एक पटक आफ्नै नेतृत्वमा हतियार उठाएको थियो । २००७ सालमा सफलता मिल्यो । दुइटा सशस्त्र आन्दोलनले सफलता पाउन सकेनन् । २०१८ सालमा सुवर्णशमशेरको नेतृत्वमा भएको हतियार बन्द आन्दोलनमा प्रदीपजीले समर्थन गरेको देखिएन । हुन त विरोध गरेको पनि पाइन्न । ओखलढुंगालगायत अदालतमा बीपीविरुद्ध परेका सातवटै मुद्दाका काण्ड जोडिएको २०२८ सालको हतियार बन्द आन्दोलनमा प्रदीप गिरी कतै हुनुहुन्थेन । त्यसैले उहाँलाई गान्धीवादी नेता भनिएको हो जस्तो लाग्छ । प्रदीपजी जहिल्यै पार्टीभित्र खास गरेर कांग्रेसभित्र लोकतन्त्र ल्याउनैपर्छ भन्नुहुन्थ्यो । आन्तरिक लोकतन्त्र रहँदासम्म मुलुकमा लोकतन्त्रमाथि तानाशाही हावी हुन सक्दैन भन्नुहुन्थ्यो । पार्टीभित्र राष्ट्रिय मुद्दामा बहसछलफल गर्ने र नयाँ विचार उत्पादन गर्ने अभियानलाई बढाउनैपर्छ भन्नुहुन्थ्यो । खासमा उहाँ विचार उत्पादन गर्ने विशिष्ट नेता हुनुहुन्थ्यो । (संवादमा आधारित)"
प्रदीप गिरीको आश्रम,"मेरो घरदेखि प्रदीप दाजुको एक घर छाडेर उत्तरपट्टि थियो । बस्तीपुर हाईस्कुलबाट उहाँले २०१८ सालमा एसएलसी उत्तीर्ण गर्नुभयो भने मैले २०२३ मा पास गरें । बाल्यकालमा उहाँसँग त्यत्ति नजिक हुन पाएनौं । बरु उहाँका भाइहरू लक्ष्मण, शेखर मेरा बाल्यकालका साथी थिए । एसएलसीपछि बनारस पढ्न जानुभयो । धेरै वर्षपछि २०३६ सालमा बस्तीपुर हाईस्कुलको प्रांगणमा पहिलो पटक भेट भएको हो । त्यतिखेर उहाँ निर्दल र बहुदलको जनमत संग्रहताका बहुदलको पक्षमा प्रचारप्रसारसँगै संगठनको हिसाबले आफ्नो जन्मस्थान बस्तीपुर आउनुभएको थियो । भेटका क्रममा मसँग गोविन्दपुरको क्याम्पसका विद्यार्थी राजकुमार राउत, सुमन बराल, शिवनारायण साह, रामपरीक्षण महतो र सुभाष गिरी थिए । युवाहरूलाई संगठित गर्ने र प्रचारप्रसार काममा लगाउनुभयो । त्यतिखेर उहाँको जन्मथलो बस्तीपुरलाई नै आन्दोलनको केन्द्रस्थल बनाउनुभएको थियो । युवाहरू एकत्रित भए । बहुदलको पक्षमा जनलहर तयार भयो । राजकुमार राउत, गंगाबहादुर राउत, कृष्णबहादुर थापा, सूर्यनारायण यादव, शेखर रेग्मी, वासुदेव यादव, रामजतन यादव, खड्गनारायण चौधरी, राजेन्द्र चौधरी, भरतकान्त अर्याल, शीतल यादव, रामकुमार यादवलगायतले उहाँको नेतृत्वमा अग्रणी भूमिका खेलेका थिए । जनमत संग्रहको प्रचारप्रसारमा बहुदलवादीहरूलाई धेरै प्रताडना, उत्पीडन, दुःख दिने, मुद्दा लगाउने तत्कालीन पञ्चायत व्यवस्थाका प्रशासकहरूले गरेका थिए । पञ्चायती सरकारको निर्देशनमा स्थानीय प्रशासनले प्रदीप गिरी, सुदीप पाठक, सुभाष गिरी, राजकुमार राउत, टीकाबहादुर राउतलगायतलाई सिरहा जिल्ला प्रहरीमा १३ दिनसम्म थुनेको थियो । लाठीचार्जका क्रममा प्रदीप गिरीका भाइ कमलेशको हातको औंला भाँच्चिएको थियो । दाजुका कारणले भाइ शेखर गिरीको तत्कालीन समयको प्रधानपञ्च पद बर्खास्तीमा परेको थियो । त्यतिखेर शेखरलाई बहुदलवादी पञ्च भनेर निर्दलवादीले अपमान गर्थे ।२०४० सालपछि प्रदीप दाइको बसाइ काठमाडौंमै बाक्लियो । केही बौद्धिक, प्राज्ञिक काम गर्न थाल्नुभयो । २०४२ सालको सत्याग्रहमा उहाँको नेतृत्वमा कांग्रेसको राजनीतिक अंगका रूपमा प्रसयुद (प्रजातान्त्रिक समाजवादी युवा दल) बाट काठमाडौंको इन्द्रचोकबाट प्रदीप गिरी, वीरेन्द्रभक्त श्रेष्ठ, मुकुन्द गौतम, शैलेश आचार्य, राजकुमार राउत, सुदीप पाठक र सिरहामा टोपेन्द्रराज रेग्मी, पदमबहादुर थापा, केदार गौतम, रामदयाल यादव, रामजतन यादवले गिरफ्तारी दिएका थिए ।२०४३ सालदेखि मेरो प्रदीप दाजुसँग बसाइ नियमित भयो । २०४८४९ सालतिर आश्रमको सुरुवात भयो । जमिनको नापजोख सुरु भयो, कहाँ मूल घर बनाउने, कहाँ के बनाउने योजना बनायौं । त्यतिखेर जुगेश्वर यादव, गंगाबहादुर राउत, अर्जुन गिरी, सुरेश गिरी, सुमन बराल, गोविन्द यादव, रामप्रसाद, राजकुमार साह, श्यामसुन्दर तातीलगायतको सहयोगबाट वृक्षरोपण गर्यौं ।आश्रमको जग्गा प्रदीप गिरीको मूलथलो बस्तीपुरबाट झन्डै एक किलोमिटर दूरीमा अवस्थित छ । पर्ती रहेको जग्गामा भदैया, पिडरबनी, बस्तीपुर, लक्ष्मीनियाँतिरका बस्तुभाउको चरनस्थल थियो । वृक्षरोपण गरिसकेपछि आश्रमले मूर्तरूप लियो । वृक्षरोपणपछि आश्रममा जस्ताले छाएको तीन कोठाको पहिलो घर निर्माण भयो । त्यहाँ एउटा कोठामा पुस्तकालय राखियो । त्यही घरमा किसुनजी आएर धेरै दिनसम्म बस्नुभयो । पछि घेराबेरा हुँदै जस्ताका केही घर निर्माण भए । आश्रमको रूप लिन थालेपछि मित्र सेवा आश्रम र गान्धी आश्रमसमेत भनिन थालियो । हरेक पटक आश्रम आउँदा प्रदीप दाजु जनजीविकाका सवालका बारेमा चिन्तन गर्नुहुन्थ्यो । बौद्धिक र राजनीतिक गफ हुन्थे । बौद्धिकताबारेमा उहाँ पृथक् धारणा राख्नुहुन्थ्यो । उहाँ सधैं भन्ने गर्नुहुन्थ्यो, किताब पढ्ने, युनिभर्सिटीमा बस्ने, लेख लेख्नेलाई बौद्धिकताको एक मात्र परिचय मैले मान्ने गरेको छैन । बौद्धिकतासँगै जोडेर निरक्षर मान्छेहरूलाई धेरै कुरामा खेतीपातीका सम्बन्धमा, पशुपालन, सामान्य गाउँको रोगव्यथाका बारेमा गाउँघरका वृद्धवृद्धामा सहज बुद्धि (कमन सेन्स) लाई जागृत गर्नुलाई बौद्धिकतामा जोड्नु हुन्थ्यो । उहाँ जहिले पनि जनतामा आत्मविश्वास नआउन्जेल, यो सरकार, राज्य हाम्रो हो भन्ने बोध नहुन्जेल व्यवस्थामा परिवर्तन आउँदैन भन्नुहुन्थ्यो । उदारवादी प्रजातन्त्र अत्यन्त खराब व्यवस्था हो तर योबाहेकका व्यवस्था झन् खराब छ, जसलाई हामी कम्युनिजम, फाँसिजम भन्छौं भन्नुहुन्थ्यो । उर्दू कविको हरफ सुनाउँदै प्रदीप दाइले सुनाउनुहुन्थ्यो, जमुरियत कहते हैं ऐसी हुकुमत को इन्सान के बन्दे गिने तो जाते है तौले नही जाते ।उर्दूमा प्रजातन्त्रलाई जमुरियत भनिन्छ । लोकतान्त्रिक व्यवस्थालाई टाउको गन्ने व्यवस्था भन्ने गरिन्छ । यस व्यवस्थामा मान्छेलाई गनिन्छ, तौलिने काम हुँदैन । मान्छेको त्याग, तपस्या, करुणा कति छ भनेर तौलिनुपर्ने हो । उहाँको तर्क हुन्थ्यो, मान्छेको विशेषता र महानता बौद्धिक ज्ञानबाट मात्र हुँदैन, साहस, करुणा छ कि छैन परदुःख काँतरता (अरूको दुःखप्रति संवेदना छ कि छैन) भन्ने हेरिँदैन, आदर्श व्यवस्था कहिले आउँछ भन्नेमा बहस जारी छ भन्नुहुन्थ्यो । राज्य सत्तामाथि उहाँको जहिल्यै विरोध रहन्थ्यो । राजनीतिकबाहेक उहाँ कृषिफसलका बारेमा, किसानका बारेमा चिन्ता लिनुहुन्थ्यो । सिरहाको उत्तरवर्ती क्षेत्रमा सिँचाइको चरम अभाव छ । शिक्षा र स्वास्थ्य क्षेत्रमा अराजकता छ । गरिबीमा सिरहा ६४ औं जिल्लामा पर्दछ । गाउँगाउँ घुम्न जाँदाखेरि जहाँ पनि यहाँ बाँध हालिदिनुपर्यो, बिजुली, यहाँ ट्रान्सफर्मर लगाइदिनुपर्यो भनेको सुनाउनुहुन्थ्यो । धन प्रदर्शन र शक्ति प्रदर्शनले नेताहरू प्रभावित भएको भन्दै सधैं चिन्तित बन्नुहुन्थ्यो । आश्रममा भेटघाटसँगै राजनीति गसिप धेरै चल्थ्यो । आश्रम चिन्तन चौतारी नै थियो । (भरत जर्घामगरसँग संवादमा आधारित)"
