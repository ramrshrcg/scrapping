शीर्षक,विवरण
भारतले महाकाली धकेल्दा सरकार मूकदर्शक,मनोज बडू (दार्चुला) र मातृका दाहाल (काठमाडौं)
जसले आफ्नै पार्टीलाई पराजित गरे,"(सर्लाहीविराटनगर)  कांग्रेसले टिकट नदिएपछि सर्लाही४ बाट स्वतन्त्र उठेका अमरेशकुमार सिंहलाई मतदाताले संसद् पठाएका छन् । उनी सत्ता गठबन्धनबाट कांग्रेस उम्मेदवार नागेन्द्रकुमार रायलाई १ हजार ७ सय ६५ मतान्तरले हराउँदै विजयी भएका हुन् । सिंहले २० हजार १७ मत ल्याउँदा पराजित रायले १८ हजार २ सय ५२ मत पाए । स्वतन्त्रबाटै उम्मेदवारी दर्ता गराएकी मधुमालाकुमारी यादवले भने १४ हजार ६ सय २२ मत मात्र प्राप्त गर्न सफल भइन् । मधुमाला रातो पासपोर्ट बेचेको अभियोग लागेका माओवादी नेता शिवपुजन रायकी छोरी हुन् । सर्लाही४ मा कांग्रेसबाट दुई पटक निर्वाचित भइसकेका अमरेशलाई यस पटक पार्टीले टिकट दिएन । पार्टीभित्र शेखर कोइराला समूहमा रहेका अमरेशलाई संस्थापननिकट सर्लाही सभापति सुरेन्द्रप्रसाद सिंह र उनका भाइ मधेस प्रदेशका पूर्वमन्त्री वीरेन्द्र सिंहले केही समय पहिला सम्पन्न पार्टीको महाधिवेशन प्रतिनिधिमा मात्र रोकेनन्, प्रतिनिधिसभा निर्वाचनमा टिकटसमेत खोसेका थिए । अमरेशलाई रोक्न सभापति सिंहका दाजुभाइ र निवर्तमान सभापति रायले महामन्त्री गगन थापालाई सर्लाहीबाट चुनाव लड्न आग्रह पनि गरेका थिए । अन्तिम समयमा थापा सर्लाही आउन नमानेपछि राय आफैं उम्मेदवार बनेका थिए । कांग्रेसबाट टिकटका लागि जिल्ला र प्रदेशको सिफारिसमा नपरेका अमरेशले स्वतन्त्रबाट उम्मेदवारी दिए । यो जितसँगै अमरेश लगातार प्रतिनिधिसभामा तेस्रो पटक जित्ने नेताको सूचीमा परेका छन् । यसअघि कांग्रेस महासमिति सदस्यसमेत रहेका अमरेश ०७० र ०७४ मा पनि सांसद थिए । यस पटक अमरेशको जितको आधार कार्यकर्ताको संरक्षण हो । उनलाई कार्यकर्ता टिकाउन नसक्ने नेताका रूपमा चित्रण गरिए पनि उनी आफ्ना कार्यकर्ता जोगाउन लागिपरेका थिए । कांग्रेस जिल्ला अध्यक्ष सुरेन्द्र तथा उनका भाइ प्रदेश सांसद वीरेन्द्रले ठेक्कामार्फत गरेका गलत कामको विरोध गरेका कारण पनि अमरेशलाई जनताले पत्याएको कार्यकर्ता बताउँछन् । अमरेश जातीय राजनीतिमा नलाग्ने र विकास गर्ने नेताका रूपमा चिनिएकाले जित्न सफल भएको बलराका अक्कल सिंहको भनाइ छ । गठबन्धनबाट उम्मेदवार बनेका तथा जातीय राजनीतिमा लागेका नेताहरू हारेका छन्, अमरेश जित्नुमा उनले गरेको विकास नै हो, उनले भने, जनतालाई विकास भए अरू के नै चाहियो र ? प्रदेश सांसद वीरेन्द्रले पाएका ठेक्काको अमरेशले विरोध गर्दा उनीहरूबीच तिक्तता बढेको थियो । गलत कामको जहिल्यै आफूले विरोध गरेको र विकासे काममा सम्झौता नगरेकाले आफूलाई मतदाताले जिताएको अमरेश बताउँछन् । म आफ्नो क्षेत्रका जनताका लागि संसद् भवनमा पनि आवाज उठाउँछु, विकासका काममा पनि पहल गर्छु, उनले भने, यी कुरामा मेरो सम्झौता हुँदैन । त्यसैले जनताले मलाई चुनेका छन् । फेरि जनताको काम गर्ने अवसर पाएको छु । कतिपयले कांग्रेसभित्रको विवादका कारण स्थानीय तह निर्वाचनमा अमरेशले नेता शिवपुजनलाई सहयोग गरेको उल्लेख गर्दै अमरेश जिताउनमा शिवपुजन फ्याक्टरले पनि काम गरेको बताउँछन् । तर, नागरिक अगुवा रजनीकान्त झा अमरेश र शिवपुजनको टसल पुरानो रहेको जनाउँदै शिवपुजनकी छोरी (मधुमाला) ले यति धेरै मत ल्याएपछि त्यो शंका गर्न नमिल्ने धारणा राख्छन् । धेरै मतको फरक देखिएको भए अमरेश जिताउनमा शिवपुजन फ्याक्टरले काम गरेको भन्न सकिन्थ्यो तर तीन जनाको प्रतिस्पर्धा कडा थियो, उनले भने, अमरेशको जितमा उनको आफ्नै योगदान छ । झाका अनुसार ०७० र ०७४ मा सांसद जितेपछि अमरेशले आफ्नो निर्वाचन क्षेत्रमा सडक सञ्जाल विस्तार र विद्यालयको गुणस्तर सुधारमा विशेष ध्यान दिएका थिए । ०६४ को पहिलो संविधानसभा निर्वाचनमा महन्थ ठाकुर कांग्रेस परित्याग गरेर मधेसवादी दलमा लागेपछि अमरेश र शिवपुजन राजनीतिमा हाबी भएका थिए । पहिला यी दुवै ठाकुरका निकट पात्र मानिन्थे । ०६४ मा कांग्रेसका तर्फबाट अमरेश सिंह उम्मेदवार बने भने शिवपुजन मधेसी जनअधिकार फोरमबाट उठे । रायले ठाकुर र अमरेश दुवैलाई पराजित गरे । ०७० को दोस्रो संविधानसभा निर्वाचनमा ठाकुर र रायलाई हराउँदै अमरेश जित निकाल्न सफल भए । ०७४ मा उम्मेदवार बनेका शिवपुजन रातो पासपोर्ट बिक्री प्रकरणमा मुछिएपछि उनी चुनाव लड्न अयोग्य भए । उनको उम्मेदवारी खारेज भएपछि ०७४ को चुनावमा अमरेशले सहजै जिते । यसरी जिते जोगीमोरङ५ मा एमालेबाट प्रतिनिधिसभा सदस्यमा टिकट पाउने निश्चित भएपछि योगेन्द्र मण्डल (जोगी) उम्मेदवार मनोनयनको अघिल्लो दिनसम्म एमालेबाट भोट माग्दै सीमावर्ती गाउँमा डुल्दै थिए । त्यसै साँझ अचानक एमाले अध्यक्ष केपी शर्मा ओली र जनता समाजवादी पार्टीका अध्यक्ष उपेन्द्र यादवबीच चुनावी तालमेलको सहमति भयो । तालमेलमा एमालेले मोरङ५ मा जसपालाई सघाउने निर्णय भएपछि जोगीले टिकट पाएनन् ।भोलिपल्ट जोगीले एमाले त्याग्दै स्वतन्त्र उम्मेदवारी दिए । उनीसँगै एमालेजसपा गठबन्धनबाट मोरङका अध्यक्ष राजकुमार यादव र सत्ता गठबन्धनबाट माओवादीका निवर्तमान सांसद शिवकुमार मण्डलको उम्मेदवारी दर्ता भयो । विज्ञानमा स्नातक ५१ वर्षीय जोगी स्थानीय झन्डै तीन दशकदेखि त्यही क्षेत्रमा सामाजिक काम गर्दै गरिब र पिछडा बस्तीमा चिनिएका थिए । उनले २५ वर्षअगाडि जीवन विकास समाज नामको लघुवित्त संस्था खोलेर त्यस क्षेत्रमा सामुदायिक विद्यालयको शैक्षिक गुणस्तरका लागि अभियान सञ्चालन गरिरहेका थिए । पिछडिएका वर्गका बालबालिकालाई निःशुल्क ट्युसन पढाउने अभियान सञ्चालन गरेका थिए ।जीवन विकास समाजका नाममा विपन्न परिवारलाई घर निर्माण, किसानको लगानीमा दाना फ्याक्ट्री सञ्चालन, कृषिको आधुनिकीकरणका लागि ह्यारिङ सेन्टर र प्रांगारिक मल उत्पादनका लागि ३ हजार घन मिटरको ग्यास प्लान्ट स्थापनाका साथै गरिब बालबालिकाको गुणस्तरीय शिक्षाका लागि संस्थाका नाममा विद्यालय सञ्चालन गरेर उनले लोकप्रियता कमाएका थिए । मोरङको जहदा गाउँपालिका४ फूलटोल मधरास्थित एसजेएस चोकका मतदाता वीरेन्द्र मण्डलका अनुसार शिक्षा, स्वास्थ्य, कृषि र रोजगारलगायत क्षेत्रमा गरेको अढाई दशकको लगानी, यस अगाडि जितेकाले उल्लेखनीय काम गर्न नसक्दाको निराशा र एमाले कार्यकर्ताकै दह्रो साथ योगीको सानदार जितको आधार हो । योगीले यो क्षेत्रमा चलाएको पब्लिक स्कुलमा न्यून शुल्कमा ठूला सहरका महँगा विद्यालयको जस्तै पढाइ र उनले खोलेको स्वास्थ्य संस्थामा सरकारी अस्पतालको भन्दा आधा शुल्कमा उपचार हुन्छ, उनले भने । रंगेली बजारका मतदाता जानकीदेवी शाहका अनुसार जोगी भुइँ तहसँग जोडिएका व्यक्ति हुन् । आफ्नै पहलमा अर्गानिक मल उत्पादन सुरु गर्ने, कृषिमा आधुनिकीकरण एवं मलखादको सहज उपलब्धताको मुद्दालाई जोडतोडका साथ उठाउने, किसानलाई सहज ढंगले माछाको भुरा उपलब्ध गराउने र रोजगार वृद्धि गर्ने उनका प्रयासको स्थानीयले प्रशंसा गर्ने गरेका छन् । एमालेले हिजो पानी बाराबार नै गरेको जसपासँग गठबन्धन गरेर जोगीलाई रोकेपछि कार्यकर्ता बिच्किएर स्वतन्त्र जोगी रोजेको देखिएको अर्का स्थानीय एवं राजनीतिका जानकार ईश्वर पोखरेलले बताए । कांग्रेसले गठबन्धनका नाममा आफ्नो पार्टीको उम्मेदवार नदिएर माओवादीका पुरानै अनुहारलाई उठाउँदा कांग्रेसी कार्यकर्ताले पनि जोगीलाई सहयोग गरेको उनको बुझाइ छ । जोगीलाई कर्मकै कारणले यो क्षेत्रको घरघरकाले चिन्छन्, धनपालथान७ का वसन्त मण्डलले भने, नेताको स्वार्थमा एमालेले जसपासँग गठबन्धन गरेर जोगीलाई रोक्नु नै एमालेका लागि दुर्भाग्य भयो । मण्डलका अनुसार स्वतन्त्रबाट उठे पनि एमाले र कांग्रेसी भोटले उनले जिते । यो क्षेत्रमा कांग्रेस र एमालेको आआफ्नो उम्मेदवार नहुँदा आक्रोशित दुई दलका कार्यकर्ताले जोगीलाई समर्थन गर्दा उनको जित निश्चित भएको हो, मण्डलले भने, यो क्षेत्रमा करिब ८० प्रतिशत मधेसीको बसोबास छ । जातीय भोटले पनि जोगीलाई मद्दत गरेको उनको बुझाइ छ ।उक्त क्षेत्रमा पर्ने जनता क्याम्पस रंगेलीका सहायक प्रमुख सुरेन्द्र बस्नेतका अनुसार मुलुकभरि जनताले नयाँ नेतृत्व खोजेको समयमा मोरङ ५ मा डेढ दशकदेखि एकै दल र एकै अनुहारलाई मन नपराउनु स्वाभाविकै हो । उनले भने, यही मनोविज्ञानको फाइदा उठाउन जोगी सफल भए । माओवादी उम्मेदवार शिवकुमार मण्डल २०६४ को संविधानसभा निर्वाचनमा समानुपातिकबाट यो क्षेत्रमा सभासद भएका थिए । त्यसपछि ०७० र ०७४ मा उनी यही क्षेत्रबाट विजयी भए । मण्डल (जोगी) ले २१ हजार ८ सय २० मत ल्याउँदा सत्ता गठबन्धनबाट माओवादीका शिवकुमार मण्डलले १७ हजार ४ सय ८६ मत र एमाले, जसपा गठबन्धनमा जसपाका राजकुमार यादवले १७ हजार ३ सय ९० मत पाएका छन् । यो क्षेत्रमा प्रदेशसभा सदस्यमा भने सत्ता गठबन्धनमा कांग्रेसका गयानन्द मण्डल र अमृत अर्याल विजयी भएका छन् ।"
"वामपन्थीसाग प्रीत, राप्रपाबाट जित","(नेपालगन्ज, बाँके)  बाँकेको डुडुवा गाउँपालिकाको राप्ती नदी तटीय बस्ती होलियाका हजारीलाल तेलीले धवलशमशेर जबराको नाम सुने पनि अहिलेसम्म भेटेका थिएनन् । तर, मंसिर ४ मा प्रतिनिधिसभा सदस्य पदका उम्मेदवार बनेका धेरैमध्ये उनको रोजाइमा जबरा परे । हजारीले सबैका अगाडि गोप्य मतदानको रहस्य खोल्दै भने, योपल्ट त भोट हलोलाई दियौं । राणा शासनकालमा श्री ३ महाराज देवशमशेर जंगबहादुर राणा १२ औं प्रधानमन्त्री थिए । उनकै खलकका धवलले संघीय गणतन्त्र स्थापनापछि हजारीजस्ता धेरै निम्नवर्गीय किसानको मत पाएका छन् । राजतन्त्रको मुद्दा बोकेका जबराले राजनीतिमा एकपछि अर्को फड्को मारिरहेका छन् । उनले पटकपटक संघीय सरकारको मन्त्री भइसकेका जनता समाजवादी पार्टीका मोहम्मद इस्तियाक राईलाई फराकिलो मतान्तरले पराजित गरे । जबरा राप्रपाको युवक संगठनको जिल्ला सचिव हुँदा राई सदस्य थिए । चारपटक संसदीय अनुभव सँगाल्दै बाँके२ मा लगातार जित्दै आएका राईलाई जबराले यस पटक २३ हजार ५ सय २० मतमा सीमित तुल्याइदिए । जबराले २९ हजार ५ सय ७७ मत प्राप्त गरे । राई २०६४ र २०७४ मा प्रनिनिधिसभा सदस्यमा निर्वाचित भएका थिए । २०७० र २०७९ को निर्वाचनमा पराजित भएका भए । जबरा पनि २०५१ को संसदीय निर्वाचनमा स्वतन्त्र उम्मेदवार थिए । त्यतिबेला उनी मरीचमानसिंह श्रेष्ठनिकट मानिन्थे । २०६४ र २०७० को संविधानसभा निर्वाचनमा पनि उम्मेदवार भए तर तीनवटै निर्वाचनमा पराजित भए ।राजनीतिक महत्त्वाकांक्षा बोकेका उनले हार मानेनन् । २०५४ मा एमाले प्रवेश गरे र नेपालगन्ज नगरपालिकाको प्रमुखमा निर्वाचित भए । राजनीतिक व्यवस्था र राजतन्त्रविरुद्ध जनआन्दोलन सुरु भयो । संकटकाल लाग्यो । उनी शाही कदमको समर्थन गर्दै एमालेबाट बाहिरिएर पुनः राप्रपा प्रवेश गरे । त्यतिबेला राजतन्त्र र हिन्दु राज्यको मुद्दा उठाउँदा राजनीतिमा सफलता प्राप्त गर्न सकिने सुझाव दिनेमा भारतीय जनता पार्टीनिकट नेताहरू पनि थिए । राजतन्त्र र हिन्दुत्वको एजेन्डा र नाराबाटै उठ्न सकिने ठानेर जबरा अघि बढेका हुन्, लेखक तथा विश्लेषक खगेन्द्र गिरी कोपिलाले भने ।राप्रपामा फर्केपछि २०७४ को निर्वाचनमा जंगबहादुर राणाले बसालेको ऐतिहासिक सहर नेपालगन्ज उपमहानगरको प्रमुखमा निर्वाचित भए । संयोगवश मंसिर ४ को निर्वाचन पनि नेपालगन्ज सहर समेटिएको क्षेत्र२ जबराका लागि फलदायी हुन पुग्यो । २०५४ मा एमाले प्रवेश गरेर नगर प्रमुख भएका जबराले प्रतिनिधिसभा सदस्यको निर्वाचन जित्ने रणनीतिअनुरूप यसपटक पुनः एमालेसँग तालमेल गरेका हुन् । एमालेसँगकै तालमेलले उनी स्थानीय सरकारबाट संघीय सांसदमा फड्को मार्न सक्षम पनि भए । तर, यो चुनावमा कांग्रेसका अधिकांश नेताकार्यकर्ताले पनि राणालाई सघाए । एमाले र कांग्रेसका नेताकार्यकर्ताको साथ र समर्थन हुँदैनथ्यो भने जित्ने सम्भावना थिएन, जबराले भने, सबैको साथ र सहयोग रह्यो ।धवलशमशेरमा राजनीतिक संस्कार र गुण भएकाले धेरैको मन जित्न सफल भएको राजनीतिक विश्लेषक नरेन्द्रजंग पिटरले सुनाए । २०६० साउन २९ मा माओवादी नेता बाबुराम भट्टराई र कृष्णबहादुर महरा सरकारी पक्षसँग वार्ता गर्ने उद्देश्यले नेपालगन्ज आएका थिए । तर, कहाँ बस्ने भनेर छलफल हुँदा कांग्रेस नेता मोती पहाडीको घरमा बिहान ४ बजे अँध्यारैमा पुग्ने निधो भयो तर पहाडी ३ बजे नै घरमा ताला ठोकेर हिँडे । जटिल समस्या खडा भयो । पिटरले धवलशमशेरलाई फोन गरे । केही नेतासहित गोप्य रूपमा घरमा बस्न चाहेको बताए । राजा ज्ञानेन्द्रसँगको सम्पर्कमै रहेका जबराले माओवादी नेतालाई सेल्टर दिन मञ्जुर गरे । भट्टराई र महरा घर आएको देख्दा जबरा चकित भए । बजारको घरबाट गृहमन्त्री कमल थापासँग कुरा भयो, सेनाका पृतनापतिबाहेक कसैले थाहा नपाउने गरी मन्त्री थापा वार्ताका लागि आए, विश्लेषक पिटरले भने, जबरामा उच्चस्तरको राजनीतिक संस्कार देखिन्छ । जसका कारण अहिले पनि सफलता चुम्दै छन् ।एमालेसँगको तालमेलबाट प्रतिनिधिसभा सदस्यमा निर्वाचित भएलगत्तै जबराले पुनः सैद्धान्तिक र नीतिगत कुरामा अडान लिन थालेका छन् । अबको सत्ता साझेदारी आफ्ना एजेन्डालाई स्वीकार गर्नेहरूसँग मात्रै हुने उनले बताए । यो त चुनावी तालमेल थियो, उनले भने, अब हुने सरकार गठन र सहकार्य त राजतन्त्र र हिन्दु राज्यजस्ता प्रमुख एजेन्डा मान्नेसँग मात्रै हुन सक्छ । तर पनि एमाले अध्यक्ष केपी शर्मा ओली र माओवादी अध्यक्ष पुष्पकमल दाहालका प्रिय पात्र नै छन्, जबरा । २०७६ कात्तिक १९ मा नेपालगन्जमा नेकपाको पार्टी कार्यालयमा आयोजना गरिएको एउटा भेलामा त्यतिबेलै दाहालले फकाउने प्रयास गरेका थिए । दाहालले शान्ति वार्तामा व्यवस्थापकीय सहयोग गर्ने व्यक्ति भन्दै नेकपामा आउन आग्रह गरेका थिए, एकपटक सोच्नुहोस् । नेकपाका कार्यकर्ता तपाईंलाई स्वागत गर्न तयार छन् । त्यतिबेला राणाले हाँसेर टारे ।पार्टीभित्र पनि जबरा चतुर देखिएका छन् । कमल थापा नेतृत्वको राप्रपामा प्रवेश गरेका उनी थापाको तुलनामा राजेन्द्र लिङ्देन बलियो देखिएपछि खेमा परिवर्तन गर्दै महामन्त्री हुन सफल भए । निर्वाचन सम्पन्न भएलगत्तै प्रधानमन्त्री शेरबहादुर देउवाले पनि सरकार गठनमा सहयोगको अपेक्षासहित जबरासँग फोनवार्ता गरेका छन् । एमाले अध्यक्ष केपी शर्मा ओलीसँग पनि टेलिफोनमा कुरा भएको उनले बताए । पूर्वराजा ज्ञानेन्द्र शाहसँग पनि सत्तामा जाने वा नजाने भन्नेबारेमा कुरा भएको छ । पूर्वराजाले प्रतिपक्षमा बस्न सुझाव दिनुभएको छ, उनले भने, तर हिन्दु राज्य वा धर्मनिरपेक्ष के चाहन्छन् जनता भन्ने रोज्न दिने गरी जनमतसंग्रह हुनुपर्ने हाम्रो प्रस्तावमा जो सहमत हुन्छ, उसैलाई समर्थन रहनेछ ।"
व्यापार घाटा घटाउने नाममा ढुंगागिट्टी निर्यात गर्न मिल्दैन ः सर्वोच्च,"(काठमाडौं)  सर्वोच्च अदालतले व्यापार घाटालाई देखाएर प्रकृतिको अनियन्त्रित दोहन गर्न कसैले नपाउने फैसला गरेको छ । व्यापार घाटा बढ्नुको कारक तत्त्व पहिचान गरी न्यूनीकरणको सम्भावनाबारे बृहत् अनुसन्धान गर्नुपर्ने र जैविक विविधताको दिगो उपयोग तथा नविकरणीय ऊर्जाको विकासमार्फत घाटा पूर्तितर्फ लाग्नुपर्नेमा सर्वोच्चले जोड दिएको छ ।केपी शर्मा ओली नेतृत्वको सरकारले वार्षिक बजेटमार्फत व्यापार घाटा न्यूनीकरण गर्न भन्दै खानीजन्य ढुंगा, गिट्टी र बालुवा निकासी गर्ने नीति अघि सारेको थियो । उक्त व्यवस्था कार्यान्वयनले चुरे क्षेत्रबाट ढुंगा, गिट्टी, बालुवाको अनियन्त्रित दोहन र निकासी तीव्र गतिमा हुने तथा तराई मधेसका कृषियोग्य भूमि मरुभूमिमा परिणत हुने भन्दै परेका रिटमाथि सर्वोच्चले गरेको फैसलाको हालै सार्वजनिक पूर्णपाठमा भनिएको छ, हाम्रा कानुनहरूले व्यापार घाटाको पूर्ति गर्ने नाममा प्राकृतिक सम्पदाउपर प्रहार गर्ने वा लुट मच्चाउने कार्यलाई छुट दिएका छैनन् ।ओली सरकारले प्रतिनिधिसभा विघटनको एक सातापछि २०७८ जेठ १५ मा अध्यादेशमार्फत ल्याएको बजेटमा खानीजन्य वस्तुको निकासी गर्ने मात्रै नभएर त्यसमा लाग्ने निकासी भन्सार महसुल छुट दिनेसमेत व्यवस्था थियो । प्राकृतिक स्रोत, साधनको उपयोग तथा पर्यावरण संरक्षणजस्ता विषयलाई संसद्मा छलफलसम्म नगराई अध्यादेशबाट बजेट ल्याउने सरकारको कदम गलत भएको दाबी गर्दै सर्वोच्चमा सातवटा रिट परेका थिए । त्यसमा चुरे र महाभारत शृंखलामा प्रकृतिमाथि हुने अनियन्त्रित दोहनका कारण सिँचाइको अभाव भएर बालीनाली नष्ट हुने, नदी तेज बहावको कारण तराईमधेसको सयौं गाउँ बाढीले बगाउन सक्ने, साथै मधेसको कृषि, जनजीविका, संस्कृति, पारम्परिक ज्ञान, बसोबास सबै संकटमा पर्ने खतरा औंल्याइएको थियो । रिटमा प्राकृतिक स्रोतको उपयोगसम्बन्धी नीतिहरू जनप्रतिनिधिहरूको संस्था संसद्मा लामो छलफलपश्चात् तय हुनु उपयुक्त हुने भन्दै सरकारी कदममा रोक लगाउन माग गरिएको थियो । निवेदनमाथि प्रारम्भिक सुनुवाइ गर्दै सर्वोच्च अदालतले त्यसै वर्षको असार ७ मा बजेटको उक्त बुँदालाई तत्काल कार्यान्वयन नगर्न अन्तरिम आदेश जारी गरेको थियो । सातवटै रिटलाई एकसाथ सुनुवाइ गर्दै सर्वोच्च अदालतको संवैधानिक इजलासले गत वैशाखमा खानी मासेर ढुंगा, गिट्टी र बालुवा निर्यात गर्न नमिल्ने अन्तिम फैसला सुनाएको थियो । न्यायाधीश आनन्दमोहन भट्टराईले लेखेको रायमा तत्कालीन कामु प्रधानन्यायाधीश दीपककुमार कार्की, ईश्वरप्रसाद खतिवडा, अनिलकुमार सिन्हा र प्रकाशमान सिंह राउतले समर्थन जनाएका छन् । हालै सार्वजनिक पूर्णपाठमा ढुंगा, गिट्टी, बालुवा निकासीको विषयलाई नेपालको भौगोलिक, भौगर्भिक र वातावरणीय अवस्थिति र संवेदनशीलतालाई ख्याल गर्दै प्रकृतिको अनियन्त्रित दोहनमा रोक लगाउनुपर्ने न्यायिक दृष्टिकोण बनाएको देखिन्छ । बजेट वक्तव्यमा परेको मुलुकको प्रकृतिक सम्पदाको निकासीसम्बन्धी विषयलाई सर्वोच्चले संविधान, वातावरणीय स्वास्थ्य, नागरिकको जीविका र दिगो विकाससँग सम्बन्धित रहेको भन्दै त्यसमा न्यायिक लगाम लगाइदिएको हो । सरकारले अध्यादेशमार्फत गरेको व्यवस्थालाई सर्वोच्च अदालतले सुरुमै अन्तरिम आदेशमार्फत रोक लगाइदिएपछि बनेको आर्थिक ऐनमा ढुंगा, गिट्टी निकासीको विषय समावेश गरिएको थिएन । त्यसकारण अघिल्लो वर्षको वार्षिक बजेटमा परेको यो विषयको कानुनी विवाद त्यहीं टुंगिसकेको थियो । तर, सर्वोच्च अदालतले प्रकृति दोहन गरी निकासी गर्ने विषय भविष्यमा समेत पटकपटक उठ्ने सम्भावना रहेको भन्दै न्यायिक दृष्टिकोण दिनु उपयुक्त हुने ठहर्याएको छ । सरकारले अध्यादेशमार्फत ढुंगा, गिट्टी निकासीको व्यवस्था गरेपछि खानीजन्य निर्माण सामग्री परिवहनका लागि उद्योगदेखि निकासी बिन्दुसम्म रोपवे निर्माण गर्न लाग्ने भन्सार महसुल छुट दिने पनि व्यवस्था गरेको थियो । अध्यादेश आएको चार दिनपछि अर्थ मन्त्रालयले जेठ १९ मा प्रेस विज्ञप्ति जारी गरी चुरे क्षेत्रबाट ढुंगा, गिट्टी र बालुवा खानी उत्खनन् गर्ने नीतिगत दृष्टिकोण प्रस्तुत गरेको थियो । खानी तथा भूगर्भ विभागले चुरे क्षेत्रको मोरङ, उदयपुर, मकवानपुर, चितवन, डोटी, डडेलधुरालगायत १४ जिल्लाका ९२ स्थानबाट खानी उत्खनन गरेर ढुंगा, गिट्टी र बालुवा निर्यातको तयारी गरेको थियो । सर्वोच्च अदालतको अन्तरिम आदेश र अहिले जारी भएको अन्तिम फैसलाले यी सबै तयारीमा रोक लगाएको छ । बहसका क्रममा सरकारी वकिलहरूले बजेटमार्फत गरिएको निकासीको व्यवस्था नीतिगत भएको र त्यसमा प्रवेश गर्ने क्षेत्राधिकार सर्वोच्च अदालतलाई नभएको दलिल पेस गरेका थिए । शक्ति पृथकीकरणको सिद्धान्तले पनि कार्यपालिकामाथि अदालतले हस्तक्षेप गर्न नमिल्ने उनीहरूको दाबी थियो । सरकारी वकिलको यस्तो दाबीमा सर्वोच्च अदालतले भनेको छ, अदालतको उद्देश्य कार्यपालिका वा विधायिकाको कार्यक्षेत्रमा हस्तक्षेप गर्ने कदापि होइन । शक्ति पृथकीकरण, नियन्त्रण र सन्तुलनको रेखालाई अदालतले सदा चनाखो भई हेर्छ । तर, जहाँ संविधानका व्यवस्थाहरूको सम्मान हुँदैन र परिणामतः वातावरणीय असन्तुलनको एउटा भयावह स्थितितर्फ मुलुक उन्मुख भइरहेको देखिन्छ, त्यस्तो स्थितिमा अदालत चुप लागेर बस्ने भन्ने हुँदैन । यसो गर्नु संविधान तथा मुलुक र जनताको नाममा लिएको शपथको विरुद्ध हुन्छ ।सरकारले २०७१ असार १६ मा ३६ जिल्लाका साविक गाविस, त्यसभित्र पर्ने चुरे क्षेत्र, त्यसको जलाधार र नदी प्रणालीलाई संवेदनशील एवं जोखिमपूर्ण भौगोलिक क्षेत्र घोषणा गर्दै वातावरण संरक्षण क्षेत्र कायम गरेको थियो । राष्ट्रपति चुरे तराई मधेस संरक्षण विकास समितिले तयार पारेको चुरे तराई मधेस संरक्षण तथा व्यवस्थापन गुरुयोजना २०७४ मा पनि नदीजन्य पदार्थको बाह्य निकासी खुला गर्दा अत्यधिक दोहन हुने भएकाले वातावरणमा उल्लेखनीय प्रतिकूल असर पर्ने उल्लेख छ । विभिन्न अध्ययन प्रतिवेदनले ढुंगा, गिट्टीको बाह्य निकासीबाट राज्यले प्राप्त गर्ने राजस्वभन्दा त्यस्ता पदार्थ उत्खनन, प्रशोधन र ढुवानीको सिलसिलामा क्षति पुगेका भौतिक संरचना मर्मत सुधार गर्न कैयौं गुणा बढी खर्च लाग्ने देखाएका छन् । यी कानुन र अध्ययन प्रतिवेदनका आधारमा सर्वोच्च अदालतले भनेको छ, प्राकृतिक, भौगर्भिक र वातारणीय रूपले समस्त चुरेक्षेत्र नै अत्यन्त संवेदनशील रहेको छ । पछिल्लो समयमा नदीजन्य पदार्थको अव्यवस्थित उत्खनन, संकलन र निकासीले चुरे, समस्त भावर र तराई मधेस क्षेत्रको जनजीवन अस्तव्यस्त बनेको छ । नदीहरूको चौडाइ बढी कृषिक्षेत्र बगरमा परिणत भएको अध्ययनहरूले देखाएका छन्, जसले नदी क्षेत्रमा किनारा भासिने, भूक्षय र भूस्खलन निरन्तर भइरहेको देखिन्छ ।अर्थ मन्त्रालयको सर्वोच्च अदालतमा पठाएको लिखित जवाफमा चुरेबाहेकका क्षेत्रमा प्राविधिक, भौगोलिक र पर्यावरणीय रूपमा उपयुक्त स्थानमा खानी तथा भूगर्भ विभागको अध्ययन प्रतिवेदनसमेतका आधारमा छनोट गरिएका स्थानमा उत्खनन गरिने र ढुंगा, गिट्टी, बालुवाको निकासीमा रोपवेको व्यवस्था गरिने उल्लेख थियो । अर्थले यस्तो जवाफ पठाउनुको उद्देश्य संवेदनशील चुरे क्षेत्रमा उत्खनन गर्ने योजना छैन भन्ने दाबी गर्नु थियो । त्यस जवाफलाई सर्वोच्च अदालतले उत्खनन गर्न खोजिएको क्षेत्र चुरेभन्दा उत्तरको महाभारत क्षेत्र रहेछ कि भनी बुझ्यो । भौगोलिक तथा भौगर्भिक अवस्था, नदीप्रणालीको प्रवाह तथा वातावरणीय रूपमा चुरेसँग अन्योन्याश्रित रूपमा जोडिएको महाभारत पर्वत शृंखलामा भइरहेका सडक विस्तार, जलविद्युत् आयोजनासहितका विकास संरचना, सिमेन्ट उद्योगका लागि भइरहेको उत्खननका साथै भूकम्पले क्षति पुर्याएको अवस्था र मौसम परिवर्तन कारण थपिएको चापले सो क्षेत्र पनि सुरक्षित नरहेको सर्वोच्चको ठहर छ । महाभारत क्षेत्रको भिरालोपनका कारण यस क्षेत्रबाट नदीहरू जुन वेगका साथ बग्छन् त्यसलाई हेर्दा नदी, बगर र आसपासका क्षेत्रमा गरिएको सानो उत्खननको पनि गम्भीर परिणाम निस्कन सक्छ । यस्तोमा राज्यले अनुसरण गर्ने भनेको पूर्वसावधानीको सिद्धान्त नै हो । जहाँ कुनै कार्यबाट वातावरणमा उल्लेखनीय क्षति पुग्ने प्रचुर सम्भावना रहन्छ, राज्यले पूर्वसावधानी अपनाउँदै त्यस्तो कार्य रोक्नुपर्छ, सर्वोच्चले भनेको छ ।सर्वोच्च अदालतले नदीजन्य वा खानीजन्य सामग्रीको उपयोगसम्बन्धी मुलुकको आवश्यकता, नदीनालाबाट बर्सेनि रूपमा बग्ने ढुंगा, गिट्टी तथा बालुवाको परिमाण र उत्खनन गर्न सकिने सम्भाव्य परिणाम आदिबारे भएको कुनै अध्ययन प्रतिवेदन वा विश्वसनीय तथ्यांक सरकारले इजलासमा पेस गर्न नसकेको टिप्पणी गरेको छ । ढुंगा, गिट्टी, बालुवा नेपालका महत्त्वपूर्ण प्राकृतिक स्रोत मात्र नभई विकास निर्माणका लागि अनिवार्य सामग्रीसमेत हुन् । के पनि सत्य हो भने पहाडबाट तराईमा बग्ने नदी प्रणालीले भावर र तराईको समथर भूभागमा बर्सेनि ल्याउने ढुंगा, गिट्टी, बालुवाको निश्चित परिमाण उत्खनन हुँदा नदीले बाटो बदल्ने प्रक्रिया रोकिन्छ । धनजनको क्षति पनि रोक्छ । स्थानीय वातावरणको संरक्षण पनि हुन्छ । तर, विज्ञान र प्रविधिको यो युगमा भौगोलिक सूचना प्रणाली, स्याटेलाइट इमेज वा अन्य त्यस्तै प्रणालीद्वारा यसको सर्वेक्षण गर्न सकिन्छ । कुनै वैज्ञानिक तथ्यांक बेगर र बिना पूर्वयोजना, मुलुकको भौगोलिक, भौगर्भिक र वातावरणीय संवेदनशीलतालाई बिर्सेर, केवल आर्थिक वा राजनीतिक स्वार्थका लागि प्रकृति दोहन कदापि प्रिय हुँदैन ।"
गठबन्धनका ४५ प्रतिशत उम्मेदवार पराजित,"(काठमाडौं)  प्रतिनिधिसभा सदस्य निर्वाचनमा सत्तारूढ पाँचदलीय गठबन्धनका ७३ उम्मेदवार पराजित भएका छन् । प्रत्यक्षतर्फ दोलखाबाहेक सबैको नतिजा सार्वजनिक भइसक्दा गठबन्धनबाट ८९ उम्मेदवार विजयी भएका छन् । मतगणना चलिरहेको दोलखामा गठबन्धन दल माओवादीकै गंगा कार्कीले अग्रता लिइरहेका छन् ।गठबन्धनभित्रको सिट बाँडफाँटअनुसार कांग्रेसले ९१, माओवादी केन्द्रले ४३, एकीकृत समाजवादीले २०, लोकतान्त्रिक समाजवादीले ७ र राष्ट्रिय जनमोर्चाले २ सिटमा उम्मेदवारी दिएका थिए । केही निर्वाचन क्षेत्रमा भने मित्रवत् प्रतिस्पर्धा भएको थियो । त्यसमा कांग्रेसले ५७, माओवादी केन्द्रले १७, एकीकृत समाजवादीले १०, लोसपाले ४ र राष्ट्रिय जनमोर्चाले १ सिट जितेका छन् । स्वतन्त्र उम्मेदवारी दिएका प्रभु साहलाई रौतहट३ र घनश्याम भुसाललाई रूपन्देही१ मा र जनमुक्ति पार्टीका केशबहादुर थापामगरलाई रूपन्देही२ मा गठबन्धनले समर्थन गरेको थियो । तीमध्ये साह मात्रै विजयी भएका छन् । गठबन्धनबाट उम्मेदवारी दिएका मध्ये कांग्रेसका ३४, माओवादी केन्द्रका २५, एकीकृत समाजवादीका १०, लोसपाका ३ र जनमोर्चाका १ उम्मेदवार पराजित भएका छन् । यो कुल उम्मेदवारीको करिब ४५ प्रतिशत हो । कांग्रेसका ३८ प्रतिशत, माओवादी केन्द्रका ५८ र एकीकृत समाजवादीका ५० प्रतिशत उम्मेदवारले विजयी हुन नसकेका हुन् । गठबन्धनकै उम्मेदवार कांग्रेसका सुदीपनरसिंह राणा र लोकतान्त्रिक समाजवादी पार्टीका नेता लक्ष्मणलाल कर्णको जमानत जफत भएको छ । राणा बाँके३ मा र कर्ण पर्सा१ मा उम्मेदवार थिए । कांग्रेस पराजित भएकामध्ये २१ क्षेत्रमा एमाले, ४ क्षेत्रमा राप्रपा, ३ क्षेत्रमा राष्ट्रिय स्वतन्त्र पार्टी, २ क्षेत्रमा जसपा, २ क्षेत्रमा स्वतन्त्र तथा ११ क्षेत्रमा नागरिक उन्मुक्ति पार्टी र लोकतान्त्रिक समाजवादी पार्टीका उम्मेदवार विजयी भएका छन् । रूपन्देही४ मा गठबन्धनकै दल कांग्रेसका प्रमोदकुमार यादव र लोसपाका सर्वेन्द्रनाथ शुक्ल प्रतिस्पर्धामा उत्रँदा शुक्ल विजयी भए । कांग्रेसका १३ पदाधिकारीमध्ये ११ पदाधिकारी उम्मेदवार थिए, त्यसमध्ये सहमहामन्त्रीहरू भीष्मराज आङ्देम्बे, महालक्ष्मी उपाध्याय, महेन्द्र यादव र उमाकान्त चौधरीसमेत पराजित भएका छन् । चौधरी खानेपानीमन्त्री हुन् । कांग्रेसकै गृहमन्त्री बालकृष्ण खाँणले रूपन्देही३ मा चुनाव जित्न सकेनन् । प्रधानमन्त्री पत्नी आरजु राणाको विशेष रुचिमा राष्ट्रिय योजना आयोगको उपाध्यक्षबाट राजीनामा दिएर चितवन१ मा उम्मेदवार बनेका कांग्रेसका विश्वराज पौडेल तेस्रो भए । राज्यमन्त्री उमेश श्रेष्ठ चितवन२ मा सबैभन्दा धेरै मतान्तरले पराजित भए । काठमाडौं६ मा पूर्वमन्त्री भीमसेनदास प्रधान र सप्तरी१ मा कांग्रेस नेता रामदेव साह तेस्रो भए । अरू ३० नेता निकटतम प्रतिद्वन्द्वीका रूपमा पराजित भए । कांग्रेसका पूर्वउपसभापति विजयकुमार गच्छदार, पूर्वमहामन्त्री कृष्णप्रसाद सिटौला, पूर्वसहमहामन्त्री सुनीलबहादुर थापा र पूर्वकोषाध्यक्ष चित्रलेखा यादवले पनि चुनाव जित्न सकेनन् । केन्द्रीय नेताहरू सुजाता कोइराला, बलबहादुर केसी, पद्मनारायण चौधरी, अर्जुनप्रसाद जोशी, सीताराम मेहता, सुरेन्द्रप्रसाद चौधरी, पुष्पा भुसाल, देवेन्द्रराज कँडेल, रामजनम चौधरी, अभिषेकप्रसाप शाह र शिवप्रसाद हुमागाईं पनि निकटतम प्रतिद्वन्द्वी मात्र हुन सके । यसअघि वाम गठबन्धन हुँदासमेत कांग्रेसबाटै चुनाव जितेका भरतकुमार शाह र प्रमोदकुमार यादवले यस पटक चुनाव हारे । माओवादी केन्द्रका पनि चार पदाधिकारीसहितका नेताले चुनाव हारेका छन् । पाँच वर्षअघि वाम गठबन्धन गर्दा प्रत्यक्षमा ३६ सिट जितेको माओवादी अहिले त्यसको आधामा खुम्चिएको छ । गठबन्धनमा माओवादी केन्द्रले सिट लिएका क्षेत्रमध्ये १० सिटमा एमाले विजयी भएको छ भने जसपा, राप्रपा र स्वतन्त्र उम्मेदवारले २२ सिट जितेका छन् । नागरिक उन्मुक्ति पार्टीले १ सिट जितेको छ । माओवादी केन्द्रका महासचिव देवप्रसाद गुरुङलाई लमजुङमा एमाले उपमहासचिव पृथ्वीसुब्बा गुरुङले उछिने । उपाध्यक्ष पम्फा भुसाल ललितपुर३ र पूर्वसभामुख ओनसरी घर्ती काठमाडौं२ मा रोकिए । उपमहासचिवहरू गिरिराजमणि पोखरेल महोत्तरी१ मा, मातृकाप्रसाद यादव धनुषा१ मा, अर्का उपमहासचिव चक्रपाणि खनाल कपिलवस्तु१ मा पराजित भए । स्थायी कमिटी सदस्यसमेत रहेका खेलकुदमन्त्री महेश्वरजंग गहतराजले बाँके१ मा चुनाव हारे । एकीकृत समाजवादीका सम्मानित नेता एवम् पूर्वप्रधानमन्त्री झलनाथ खनाल इलाम२ मा एमालेका महेश बस्नेतसँग पराजित भए । उपमहासचिव जगन्नाथ खतिवडालाई उदयपुर२ मा, पूर्वमन्त्री विरोध खतिवडालाई मकवानपुर२ मा, पूर्वमन्त्री एवम् पार्टी सचिव रामकुमारी झाँक्रीलाई गुल्मी२ मा पनि एमाले उम्मेदवारले नै हराए । मधेस प्रदेशमा गठबन्धन गरेर लोसपाका अध्यक्ष महन्थ ठाकुर महोत्तरी३ बाट, वरिष्ठ नेता शरतसिंह भण्डारी महोत्तरी२ मा र नेता रामप्रकाश चौधरी सर्लाही१ मा निर्वाचित भएका छन् । गठबन्धनबाटै उम्मेदवार भए पनि सप्तरी२ मा जयप्रकाश ठाकुर, धनुषा३ मा अनिलकुमार झा, बारा३ मा लालबाबु सिंह पराजित भए । पर्सा१ मा गठबन्धनका उम्मेदवार लक्ष्मणलाल कर्णको जमानत जफत भयो । प्रत्यक्षतर्फ चुनावी परिणाम अन्तिम चरणमा हुँदा सत्ता गठबन्धन दलहरूले मिश्रित प्रतिक्रिया दिएका छन् । कांग्रेस प्रवक्ता प्रकाशशरण महतले आशा गरेअनुरूप चुनावी परिणाम हासिल नभएको बताए । गठबन्धन दलबीच कतिपय ठाउँमा राम्रो समझदारी र सहकार्य हुन नसक्दा परिणाममा केही तलमाथि परेको छ तर आत्तिहाल्नुपर्ने अवस्था छैन । सरकार गठनका लागि गठबन्धनले साधारण बहुमत पाएको छ, उनले भने । माओवादी केन्द्रले शनिबार र आइतबार केन्द्रीय पदाधिकारीबीच चुनावको अनौपचारिक समीक्षा गरेको छ । हामीले अहिले प्रारम्भिक समीक्षा गर्यौं, विस्तृतमा अब स्थायी कमिटी वा पोलिटब्युरो बसेर समीक्षा हुन्छ, बैठकपछि महासचिव देव गुरुङले भने, प्रारम्भिक समीक्षामा हामीले जुन परिणाम हासिल गरेका छौं, त्यसलाई स्विकारेर अघि बढ्नुको विकल्प छैन ।प्रधानमन्त्री एवम् कांग्रेस सभापति शेरबहादुर देउवाले सोमबार गठबन्धन दलको बैठक बोलाएका छन् । दिउँसो ३ बजे प्रधानमन्त्रीको सरकारी निवास बालुवाटारमा बस्ने बैठकमा चुनावी परिणामको समीक्षा र आगामी सरकारका विषयमा छलफल हुने नेताहरूले बताएका छन् ।"
डेढ महिनामा १ किमि सुरुङ,"(सिन्धुली)  राष्ट्रिय गौरवको सुनकोसीमरिण डाइभर्सन बहुउद्देश्यीय आयोजनाको सुरुङ मार्ग निर्माणले गति लिएको छ । निर्माण थालिएको डेढ महिनामा १ किलोमिटर सुरुङ खनिएको आयाोजनाले जनाएको छ । टनेल बोरिङ मेसिनबाट गत असोज २८ बाट सुरुङ खन्न सुरु गरिएको थियो ।१३३ किमि लामो सुरुङ निर्माणको काममध्ये शनिबारसम्म १ किमि खण्ड छिचोलिसकेको आयोजना प्रमुख मित्र बरालले बताए । कमलामाई नगरपालिका२ कुसुमटारबाट सुरुङ खन्न सुरु गरिएको हो । निर्माणको जिम्मा पाएको चिनियाँ कम्पनी चाइना ओभरसिज इन्जिनियरिङ (कोभेक) ले एक महिनामा ५ सय मिटर सुरुङ खन्ने लक्ष्य राखेकोमा प्रगति धेरै देखिएको उनको भनाइ छ । अहिलेसम्म भौगर्भिक समस्या नआएकाले लक्ष्यभन्दा अगाडि नै छौं, उनले भने, सुरुङ निर्माणको काम भौगर्भिक अवस्थामा निर्भर हुन्छ । चुरे पहाड र महाभारत क्षेत्रमा पुगेपछि चट्टानी भाग आएर समस्या हुन सक्छ । यही गतिमा काम भए २ वर्षभित्रै निर्माण सम्पन्न हुने उनको आकलन छ ।अहिले दिनमा सरदर १८ मिटर र कुनै दिन ३८ मिटरसम्म सुरुङ खनिएको छ, उनले भने, ५१ महिनामा सक्ने गरी कोभेकसँग सन् २०२१ मार्च १९ मा सम्झौता भएको थियो । अहिलेसम्म २० महिना बितिसकेको छ । कोभेकले अबको २ वर्षभित्रै सुरुङको ब्रेक थ्रु गर्ने लक्ष्य राखेको छ । हालसम्मको प्रगति हेर्दा त्यो पूरा हुने देखिन्छ । यसअघि भेरीबबई डाइभर्सन आयोजनाको सुरुङ निर्माणको ठेक्का पनि यही कम्पनीले पाएको थियो । टीबीएम मेसिन जडान गर्न कुसुमटारस्थित प्रवेश मार्गमा ४० मिटर लामो सुरुङ मानिसले नै खनेका थिए । त्यसपछि २३० मिटर लामो उक्त मेसिन जडान गरेर थप खन्न थालिएको थियो । मरिणबाट १३३ किमि सुरुङ खनेपछि सुनकोसी गाउँपालिकाको कानढुंग्रीनजिक सुनकोसी नदीमा पुग्नेछ । यो तामाकोसी र सुनकोसी नदीको संगमस्थल त्रिवेणीभन्दा करिब ७ सय मिटर तल पर्छ । पानी बग्ने ५५ मिटर परिधि रहने गरी अहिले ६६ परिधिको सुरुङ मेसिनले खनिरहेको छ । सुरुङ खन्न मात्रै कोभेकले करिब ११ अर्ब रुपैयाँमा ठेक्का पाएको हो ।टीबीएमले ८८ घण्टाका दरले ३ सत्रमा गरी चौबिसै घण्टा सुरुङ निर्माण गरिरहेको छ । आयोजनाका अनुसार खुर्कोटमा सुनकोसी नदीमा १२ मिटर उचाइको बाँध निर्माण गरी सुनकोसी नदीको पानी सुरुङमार्फत प्रतिसेकेन्ड ६७ क्युसेकको गतिमा कुसुमटारस्थित मरिणखोलामा खसालिनेछ । त्यहाँ ६६ मिटर उचाइबाट पानी झारेर ३१०७ मेघावाट विद्युत् उत्पादन गर्ने लक्ष्यसमेत लिइएको छ ।उत्पादित विद्युत् डबल सर्किट प्रसारण लाइनमार्फत राष्ट्रिय ग्रिड हुँदै नवलपुर सबस्टेसनमा जोडिनेछ । आयोजनाअन्तर्गत सुरुङमार्ग, हेडवर्क्स र पावर हाउस निर्माण मुख्य भौतिक संरचना रहेका आयोजना प्रमुख बरालले बताए । उनका अनुसार आयोजनाको कुल लागत करिब ४६ अर्ब रुपैयाँ रहने अनुमान छ । आयोजनाको मुख्य उद्देश्य विद्युत् उत्पादनसँगै तराईका बारा, रौतहट, सर्लाही, महोत्तरी र धनुषा जिल्लामा गरी एक लाख २२ हजार हेक्टर क्षेत्रमा सिँचाइ सुविधा पुर्याउने रहेको छ ।सुनकोसीको पानी सुरुङमाफर्त मरिण खोलामा खसालेपछि ४४ किलोमिटर बगेर वाग्मती नदीमा मिसिन्छ । वाग्मती सिँचाइ आयोजनाले आफ्नो कमाण्ड क्षेत्रमा अहिले करिब ४५ हजार ६ सय हेक्टरमा सिँचाइ सुविधा पुर्याएको र बाँकी ७६ हजार ४ सय हेक्टरसहित १ लाख २२ हजार हेक्टर जमिनमा वर्षैभरि सुनकोसीको पानीले सिँचाइ सुविधा पुर्याउने योजना रहेको उनले बताए । बाह्रै महिना सिँचाइ सुविधा पुगेमा वार्षिक २६ अर्ब रुपैयाँ बराबरको कृषि उत्पादन बढ्ने र आयोजनाअन्तर्गत उत्पादन हुने विद्युत्बाट वार्षिक एक अर्ब ५५ करोड रुपैयाँ आम्दानी हुनेछ, उनले भने ।"
विकास समिति खारेजीले मेलम्ची आयोजनामै अन्योल,"(काठमाडौं)  चालु आर्थिक वर्ष ०७९८० को बजेट वक्तव्यमार्फत सरकारले मेलम्ची विकास समिति खारेजीको घोषणा गर्यो । उक्त घोषणालाई थाती राख्ने वा कार्यान्वयन गर्ने भन्नेमा अर्थ मन्त्रालयले निर्णय गर्न नसक्दा मेलम्ची खानेपानी आयोजनाकै काम प्रभावित भइरहेको छ । आयोजनाका कार्यकारी निर्देशक कमलराज श्रेष्ठका अनुसार ६ महिनायता समितिले कुनै पनि निर्णय गर्न सकेको छैन । जसका कारण कर्मचारीको नियमित तलबसमेत रोकिएको छ । ठेकेदारले गरेको कामको भुक्तानी दिन भेरियसन प्रक्रियाको निर्णय हुन सकेको छैन । डिसेम्बरमा सकिने कन्सल्ट्यान्टको म्याद थप गर्न कानुनी जटिलता उत्पन्न भएको छ, उनले भने ।गत जेठ १५ मा बजेट वक्तव्यमार्फत अर्थमन्त्री जनार्दन शर्माले समिति खारेजीको घोषणा गर्दै यसले गर्दै आएको काम खानेपानी तथा ढल व्यवस्थापन विभागमातहत रहेर सञ्चालन हुने बताएका थिए । खानेपानीमन्त्री उमाकान्त चौधरीलाई समेत जानकारी नदिई घोषणा गरिएको र आयोजानको कामै नसकी समिति खारेज गरेको भन्दै खानेपानी मन्त्रालयले नै असन्तुष्टि जनाएपछि अन्योलता बढेको हो । समिति फेरि ब्युँताउने, अन्य निकायमा गाभ्ने वा नयाॅ संरचनासहितको अर्को समिति बनाउनेमा अर्थ मन्त्रालयले निर्णय गर्न सकेको छैन । समितिको सम्पत्ति र दायित्व कसले लिने, कर्मचारीको व्यवस्थापन कसरी गर्ने र आयोजनाको थप कामका लागि कसले निर्णय गर्नेसम्बन्धी प्रक्रिया नै सुरु भएको छैन । चालु आवको पहिलो ३ महिनालाई विनियोजन गरेको बजेटसमेत सकिएको छ । कार्यकारी निर्देशक श्रेष्ठले समिति पुनर्गठनको प्रस्तावको फाइल अर्थ मन्त्रालयमा पेश भएको जानकारी दिए । हामीले खानेपानी मन्त्रालयमार्फत मेलम्चीलाई तत्काल पूर्वअवस्थामा राख्न प्रस्ताव गरेका छौं, उनले भने, जे निर्णय भए पनि छिटो भए आयोजना सञ्चालनमा देखिएको अन्योलता हट्ने थियो । समितिको अधिकार कटौती भएर कतिपय विषयमा निर्णय लिनै नसकिएको उनको भनाइ छ । गठन आदेशअनुसार बन्ने यस्ता समितिलाई निर्णय प्रक्रियामा स्वायत्त हुनेगरी अधिकार दिने गरिएको छ ।तलब पनि जोखिम मोलेर खुवाएका छौं, उनले भने । समितिअन्तर्गत स्थायी, अस्थायी र ज्यालादारीसमेत ६८ जनाभन्दा बढी कर्मचारी कार्यरत छन् । समितिले तलबी प्रतिवेदन र दरबन्दी पारित गरेपछि मात्र तलब पाउने नीति छ । आयोजना सम्पन्न भएपछि समितिका कर्मचारी र स्वामित्व काठमाडौं उपत्यका खानेपानी विकास बोर्डमा हस्तान्तरण हुने भए पनि त्यसको पनि प्रक्रिया सुरु भएको छैन ।२०५५ सालमा गठन गरिएको उक्त समिति खारेजीको निर्णय हचुवाको भरमा गरेकाले कार्यान्वयन गर्न नसकिएको खानेपानी मन्त्रालयका अधिकारीहरू बताउँछन् । खारेजीको विषय अलपत्र परेपछि समितिलाई यथावत् राख्नुपर्ने अडान खानेपानी मन्त्रालयकै उच्च अधिकारीहरूले राखेका छन् । समितिको अध्यक्ष खानेपानी सचिव रहने व्यवस्था छ । खानेपानी मन्त्रालयले समितिलाई पूर्वअवस्थामा ब्यूँताउने प्रस्ताव अर्थमा पेश गरेको ३ महिनाभन्दा बढी भइसके पनि निर्णय हुन सकेको छैन । अर्थमन्त्री शर्माले मेलम्चीको पानी काठमाडौं आइसकेकाले अब बाँकी काम आयोजनाले नै गर्ने भन्दै समिति खारेजीको निर्णय गरेका थिए । खारेजीको निर्णयपछि समितिको कर्मचारी, स्वामित्व र सम्पत्ति हस्तान्तरण कसरी गर्नेमा अर्थको कुनै योजना छैन । समितिका स्थायी कर्मचारी निकाल्न नपाइने प्रावधान भए पनि त्यसको बेवास्ता गरिएको गुनासो कर्मचारीको छ । मेलम्ची आयोजनाको पहिलो चरणको निर्माणको काम अन्तिम चरणमा पुगे पनि दोस्रो योजनाअन्तर्गत याङ्गी र लार्के खोलाबाट पानी ल्याउने तयारी भइरहेको छ । विस्तृत परियोजना प्रतिवेदन (डीपीआर) तयार गरेर दोस्रो चरणको काम प्रारम्भिक अवस्थामा छ । पहिलो चरणमा मेलम्ची खोलाको पानी २०७७ चैतमा काठमाडौं ल्याइए पनि बाढीपहिरोका कारण अहिलेसम्म नियमित हुन सकेको छैन ।मेलम्ची आयोजनाका अनुसार बजेट भाषणपछि समितिका विषयमा अध्ययन गरेर सुझाव पेश गर्न खानेपानी मन्त्रालयका सहसचिव तथा मेलम्ची आयोजनाका पूर्वकार्यकारी निर्देशक तिरेश खत्रीको संयोजनमा समिति गठन गरिएको थियो । समितिले दिएको सुझाव पनि मन्त्रालयमै थन्किएको छ । उक्त प्रतिवेदन मन्त्रिपरिषद् बैठकबाट पारित नगरुन्जेल त्यसमा उल्लेखित सुझाव कार्यान्वयन हुन सक्दैन, समितिका एक कर्मचारीले भने, अहिलेसम्म के गर्ने भन्ने पत्तो छैन । फाइल अघि बढेको छैन । बजेट भाषणअघि समिति गठन गरेर सुझाव लिनुपर्नेमा खारेजीको निर्णय भएपछि अध्ययन सुरु गर्नु नै गलत हो ।स्रोतका अनुसार खानेपानी मन्त्रालय सकभर समिति खारेज नगर्ने पक्षमा छ । त्यसैले, उसले अर्थलाई सोही व्यहोराको अनुरोध गरेको छ, खानेपानी मन्त्रालय स्रोतले भन्यो । अर्थले मेलम्ची मात्र होइन, काठमाडौं उपत्यका वरिपरीका पानीका मुहान खोजी र योजना सञ्चालन गर्ने उद्देश्यले समितिलाई पुनःसरचना गर्न खोजेको दाबी अधिकारीहरूको छ । कार्यकारी निर्देशक श्रेष्ठ थप्छन्, जे निर्णय भए पनि छिटो होस् भन्ने हो । मेलम्चीको पानी गत साता सुरुङमा प्रवेश गराइएको छ । आगामी साता सुरुङको पानी काठमाडौंमा पुनः वितरण गर्ने योजना छ । आयोजना सुरु भएको २२ वर्षपछि मेलम्ची खोलाको पानी काठमाडौं ल्याए पनि निरन्तरता पाउन सकेको छैन । बाढीपहिरोका कारण आयोजनाको भविष्यमाथि नै प्रश्न उठिरहेको छ । एसियाली विकास बैंक मुख्य ऋणी रहेको उक्त आयोजनाका लागि मेलम्ची क्षेत्र र सुन्दरीजलको पानी प्रशोधन केन्द्र र काठमाडौंको पानी वितरण संरचनासमेत झण्डै ६५ अर्ब रुपैयाँ खर्च भइसकेको छ ।"
हेटौंडामा जग्गा कित्ताकाट खुला,"(हेटौंडा)  हेटौंडा उपमहानगरपालिकाले जग्गा वर्गीकरणसम्बन्धी प्रतिवेदन स्वीकृत गरेको छ । योसँगै अब जग्गा कित्ताकाट गर्न बाटो खुलेको छ । उपमहानगरको बिहीबार बसेको स्थानीय भूउपयोग परिषद्को बैठकले जग्गा वर्गीकरणसम्बन्धी प्रतिवेदन स्वीकृत गर्ने निर्णय गरेको हो । जग्गाको वर्गीकरण गरेर मात्रै कित्ताकाट खोल्न भूमि व्यवस्था, सहकारी तथा गरिबी निवारण मन्त्रालयको निर्देशनपछि उपमहानगरले उक्त प्रक्रिया अघि बढाएको थियो ।सरकारले गत जेठमा जारी गरेको भूउपयोग नियमावलीमा वर्गीकरणपछि मात्रै जग्गा कित्ताकाट गर्न सकिने व्यवस्था छ । जसको अधिकार स्थानीय तहलाई दिइएको छ । स्थानीय तहले भूउपयोग परिषद् खडा गरी त्यसकै निर्णयका आधारमा जग्गाको विशेषताअनुसार १० वर्गमा बाँड्न सकिने नियमावलीमा उल्लेख छ । उपमहानगर प्रवक्ता सविन न्यौपानेका अनुसार परिषद्को २०७९ असार ४ को बैठकले भूउपयोग क्षेत्र वर्गीकरण कार्य अघि बढाउने निर्णय गरेको थियो । असार २० मा वर्गीकरण कार्यलाई सहजीकरण गर्न ६ सदस्यीय कार्यदलसमेत गठन भयो । कार्यदलले सबै वडाहरूको समन्वयमा भेला राखी प्रतिवेदन तयार पारी भदौ ८ मा नगरमा पेस गर्यो । प्रतिवेदनमाथि सम्बद्ध शाखा र महाशाखाले अध्ययन गरी थप परिमार्जन गरेको थियो । उक्त प्रतिवेदनमाथि सरोकारवाला र नगरवासीको राय, प्रतिक्रिया र सुझाव लिन भदौ १७ मा १५ दिने सार्वजनिक सूचना प्रकाशन गरेको थियो । असोज २६ मा जिल्लास्थित नापी र मालपोत कार्यालयलाई प्रतिवेदनमाथि राय, प्रतिक्रियाको लागि पत्राचार गरिएकोमा असोज २८ मा सुझाव प्राप्त भएको प्रवक्ता न्यौपानेले जानकारी दिए । प्रतिवेदनमाथि छुटपुट राय, प्रतिक्रिया वा समावेश गर्नुपर्ने विषय भए पेश गर्ने प्रयोजनको लागि ३ दिनको समयावधि तोकी पुनः वडा कार्यालयहरूलाई पत्राचार गरिएको थियो, उनले भने, त्यसबाट प्राप्त सुझावसहितको प्रतिवेदन स्वीकृतिका लागि असोज ३० मा परिषद्को बैठकमा पेस भएको हो ।हाल स्वीकृत प्रतिवेदनको सम्पूर्ण विवरण नापी विभाग, प्रदेश भूउपयोग परिषद् र संघीय भूउपयोग परिषद् पठाइने प्रवक्ता न्यौपानेले बताए । जग्गा वर्गीकरणसम्बन्धी प्रतिवेदन कानुनबमोजिम स्थानीय पत्रपत्रिका र पालिकाको वेबसाइटमा समेत राख्छौं, उनले भने । अब भूबनोट, भूमिको क्षमता तथा उपयुक्तता, भूमिको मौजुदा उपयोग र आवश्यकतासमेतका आधारमा कृषि, आवासीय, व्यावसायिक, औद्योगिक, खानी तथा खनिज, वन, नदी, खोला, ताल, सिमसार, सार्वजनिक उपयोग, सांस्कृतिक तथा पुरातात्त्विक महत्त्वलगायत क्षेत्रमा वर्गीकरण हुने उनले स्पष्ट पारे । त्यस्तो वर्गीकरणपछि कानुनले निर्देश गरेअनुसारको जग्गामा कित्ताकिट गर्न कुनै रोकतोक रहने छैन, उनले भने ।"
प्रतिनिधिसभा प्रत्यक्षमा खसआर्यको वर्चस्व,"अल्पसंख्यक १, मुस्लिम शून्यसरकारले सूचीकृत गरेको ९८ अल्पसंख्यक समुदायबाट एक जना मात्र सांसद चुनिएका छन् । हुम्लाबाट छिरिङ डुन्डुल लामा निर्वाचित भएका हुन् । कुल जनसंख्याका ४ प्रतिशत हिस्सा ओगटेका मुस्लिम समुदायबाट प्रतिनिधिसभामा एक जना पनि चुनिएनन् । समानुपातिक प्रतिनिधित्वका आधारमा मुस्लिम ११ जना हुनुपर्ने मानवशास्त्री लामाले बताए । संविधानतः समानुपातिक उम्मेदवार चयन गर्दा जनसंख्याका आधारमा दलित, अल्पसंख्यक आदिवासी जनजाति, महिला, मुस्लिम, अल्पसंख्यक समुदायलाई प्राथमिकतामा पार्नुपर्ने देखिन्छ, उनले भने ।"
सम्पादकलाई चिठी,"निर्वाचनअघि र पछिको माओवादी नेकपा माओवादी केन्द्रले सरकार बनाउनका लागि एमालेसँग पनि वार्ता गर्ने निणर्य गरेर आफ्नो छविलाई थप घमिल्याएको छ । चुनावअघिसम्म एउटासँग अनि सकिएपछि अर्कोसँग जोडिन खोज्नु अवसरवादको चरम रूप हो । यसलाई अर्को शब्दमा राजनीतिक बेइमानीभन्दा पनि हुन्छ । हुन त, एमालेसँग माओवादी जोडिइ सकेको त छैन तथापि यस्तो तरखर गर्नु पनि आफैंमा ठूलो राजनीतिक बेइमानी हुनेछ, जनादेशको अपमान हुनेछ । त्यसो त, माओवादीको छवि र पृष्ठभूमि त्यति राम्रो छैन । सत्ता पाएपछि माओवादी जोसँग पनि जोडिन्छ भन्ने आरोप लाग्दै आइरहेको छ । पहिला एमालेसँग मिलेर नेकपा बनायो, पछि कांग्रेससँग मिलेर सत्ता चलायो । अब पुन एमालेसँग मिल्ने कुरा गर्नुले माओवादीको छवि नराम्रोसँगै धूमिल भएको छ । यस्तो व्यवहारलाई आम जनताले कसरी हेरिरहेका होलान् भन्ने बुझन नसकी एमालेसँग सरकार बनाउन खोज्नु पुष्पकमल दाहाल र माओवादीको बौद्धिक दिवालीयापनबाहेक अरू के नै हुन सक्ला ? हिजोसम्म केपी शर्मा ओलीले संसद्को हत्या गरे, लोकतन्त्रको घाँटी निमोठे, संविधानको धज्जी उडाए, प्रतिगमनको नाइके बने यसर्थ संसद् र संविधान जोगाउन गठबन्धन गर्दै चुनावमा भोट मागेका दाहालले आज आफैंले तिनै ओलीसँग कुम मिलाउन खोज्नुलाई के भन्ने ? आम जनतासँग के भनेर दाहालशेरबहादुर देउवाले भोट मागेका थिए ? यस्तै अवसरवादी चरित्र प्रदर्शन गरेकाले नै राजनीतिक दल र नेताहरूप्रति आम जनतामा वितृष्णा बढेको हो । तैपनि नेताहरूमा चेत आएको छैन । माओवादीमा अलिकति पनि नैतिकता र जनताप्रति उत्तरदायित्व छ भने आफैंले प्रतिगमनकारी शक्ति भनेको एमालेसँग कुनै हालतमा मिल्नु हुँदैन र एमालेको हकमा पनि सोही कुरा लागू हुन्छ । एमाले र माओवादी दुवैले आफू किन खुम्च्यौं भनेर गम्भीर समीक्षा गर्ने बेला आएको छ । गोपाल देवकोटा, गोकर्णेश्वर८, काठमाडौं िििमाओवादी केन्द्रका अध्यक्ष दाहालले एमालेसँग पनि सहकार्य गर्न सकिने भनी कांग्रेससँग बार्गेनिङ सुरु गरेका छन् । सत्ता गठबन्धनकै सरकार बनाउन पुग्ने गरी बहुमत आएको तर गठबन्धनभित्र किचलो सुरु भएको छ । गठबन्धनमा मात्र नभई कांग्रेसभित्र नै एक दर्जन सांसदको प्रधानमन्त्रीका लागि दाबी परेको छ । कांग्रेसले कसलाई प्रधानमन्त्रीका लागि अघि बढाउने अन्योल देखिएको छ । राजनीति स्थिर नभएकाले देशको अर्थतन्त्र झन्झन् नाजुक भइरहेको छ । देश र जनताका लागि भन्दा पनि आफ्नो स्वार्थका लागि नेताहरू अघि बढेका छन् । दलहरूको यस्तै रबैयाका कारण यसपालिको निर्वाचनमा नयाँ दलहरू सफल भए । राष्ट्रिय स्वतन्त्र पार्टी र राष्ट्रिय प्रजातन्त्र पार्टीलाई मतदातले मत दिएका छन् । तिनलाई मुख्य दलको विकल्पका रूपका भोट हालेका छन् । यो प्रमुख दलहरूका लागि चुनौती हो । तैपनि दलहरूले यो विषयमा सोच्न सकेका छैनन् । शीर्ष दलका नेताहरू अझ सुध्रने छाँटकाँट देखिँदैन । सधैंभरि मै शक्तिमा हुनुपर्छ, मबाहेक कोही ठीक छैन भन्ने सोचले शीर्ष नेताहरूलाई गाँजेको छ । तिनको खिचातानीले देशलाई अन्धकारतिर धकेलिरहेको छ । पुरुषोत्तम घिमिरे, जोरपाटी, काठमाडौं कांग्रेसमा प्रधानमन्त्रीको आकांक्षीको व्यवस्थापन चुनावको अन्तिम नतिजा आइनसक्दै नयाँ सत्ता समीकरणको अङ्कगणित सुरु भएको छ । अहिलेसम्मको मतगणना हेर्दा नेपाली कांग्रेस ठूलो दल बन्ने देखिएको छ । संविधानतः संसद्को ठूलो दललाई सरकारको नेतृत्व गर्ने अवसर मिल्नेछ । सत्ता गठबन्धनको नेतृत्वकर्ता कांग्रेस भएकाले आगामी सरकार पनि उसैको नेतृत्वमा बन्ने निश्चितप्रायः छ । यतिबेला कांग्रेसभित्र को प्रधानमन्त्री बन्ने भन्ने होडबाजी सुरु भैसकेको छ । दाबेदारका रूपमा सभापति शेरबहादुर देउवासँगै, रामचन्द्र पौडेल, प्रकाशमान सिंह, शेखर कोइराला, शशांक कोइराला र गगन थापा अगाडि छन् । एकातिर गठबन्धनभित्र सहमति जुटाउनुपर्ने बाध्यता अर्कातिर आधा दर्जन दाबेदारलाई कसरी समायोजन गर्ने भन्ने चुनौती देउवासामु छ । र, उनका अगाडि पार्टी र देश छैन छ त सात पटक प्रधानमन्त्री बन्ने ज्योतिषीको भविष्यवाणी । कांग्रेसभित्र र बाहिर पनि अब थापा प्रधानमन्त्री हुनुपर्छ भन्ने आवाज उठ्न थालेको छ । अर्का महामन्त्री विश्वप्रकाश शर्मा त, थापालाई प्रधानमन्त्री बनाउन जुटिसकेका छन् । प्रदीप पौडेल भने अहिलसम्म यो विषयमा मौन छन् । तर, संसदीय दलको नेता हुन थापालाई सहज छैन । दलको नेता भए भने पनि उनलाई गठबन्धनका अन्य दलले समर्थन गर्नुपर्ने हुन्छ । मिलीजुली सरकार बनाउनपर्ने बाध्यता दलहरूसामु छ । एकातिर पार्टीभित्रै थापाले प्रधानमन्त्रीका लागि बहुमत पुर्याउने सम्भावना देखिँदैन । अर्कातिर पार्टीमा बाजी मारे भने पनि गठबन्धनका अन्य दलले थापालाई प्रधानमन्त्रीमा स्विकार्ने सम्भावना न्यून छ । सुजन देवकोटा, पालुङ्टार४, गोरखा"
गरिबीका पक्षमा लोकतन्त्र,"अहिले देशमा नयाँ सरकार गठनसँगै काठमाडौं महानगरपालिका, वाग्मती सभ्यता एकीकृत विकास समिति, उपत्यका विकास प्राधिकरण आदि शासकीय संरचनाले अँगालेका नीति र हिंसाको परिचर्चा सर्वत्र छ । भनिन्छ, मतदानका आधारमा बन्ने सरकारले शान्तिपूर्ण लोकतन्त्रलाई बलियो बनाउँछ । यही मान्यतामा विश्वस्त हुँदै भोट हाल्ने काम गरिन्छ । अधिकांशको ठम्याइ छ, मतदानबाट वैधता पाएको सरकारले शान्ति र सहमतिका आधारमा शासन गर्ने संस्कृति अँगाल्छ । लोकतन्त्रमा शान्ति र सहमति नै शासनको जग बनिहाल्दैन । सत्तामा पुग्नासाथ निर्वाचित शासकहरूको ध्येय शान्ति बिथोल्ने, सहमति उल्लंघन गर्ने र खुला बजारका नाममा सीमित व्यापारिक स्वार्थ प्रवर्द्धन गर्ने हुन्छ । हाम्रो लोकतन्त्र बलियो नहुनुको प्रमुख कारण यही हो । अहिले पनि यही भइरहेको छ । पछिल्लो निर्वाचनको नतिजा नटुङ्गिँदै काठमाडौं महानगरले अभिजातमुखी व्यवस्था र बल प्रयोग नै आफ्नो शासनको साधन रहेको पुनः प्रमाणित गरेको छ । महानगरले विकासका नाममा पटकपटक हिंसाको प्रयोग गर्न थालेको छ । त्यसमा विनाश निहित छ । विनाश मात्र होइन, सार्वजनिक सहमति बिथोल्दै लोकतन्त्र गरिबविरुद्धको व्यवस्था हो भन्ने सन्देश छ । जबकि लोकतन्त्रले गरिबजनको होइन, गरिबीका विपक्षमा व्यापक शासकीय सहमति जुटाउने विश्वास धेरैले राख्छन् ।गरिबीका विपक्षमा व्यापक शासकीय सहमतिको सम्भावना नै गरिबजनका लागि लोकतान्त्रिक व्यवस्थामा विश्वास गर्ने मुख्य आशा हो । मानव सभ्यताको इतिहासमा आशा के हो वा के होइन भन्नेबारे लामो बुझाइ र व्याख्या छ । आम मानिसलाई केन्द्रमा राख्ने राजनीतिक आशाको इतिहासले धेरै शताब्दी छिचोलिसकेको छ । तथापि बीसौं शताब्दीका प्रारम्भिक दशकहरूसम्म आशा मूलतः धार्मिक र आध्यात्मिक जगमा टिकेको थियो । यस्तो जग कतै प्रकट त कतै सुषुप्त रूपमा छँदै छ, तर बीसौं शताब्दीको मध्यदेखि आशालाई बुझ्ने र नियाल्ने दृष्टिकोण धार्मिक आस्था र मूल्यमान्यताको ढाँचामा सीमित रहेन । मूलतः दोस्रो विश्वयुद्धले निम्त्याएको मानवीय अपराध र निराशासँगै आशा धेरै हदसम्म बढी धार्मिक खाकाबाट बाहिर निस्कियो । अमेरिकामा चलेको रंगभेदविरोधी संघर्षका दौरान मार्टिन लुथर किङले औंल्याएजस्तै आशामा नयाँ वास्तविकता हासिल गर्ने प्रचुर सम्भावना छ । उनी बीसौं शताब्दीका प्रख्यात समाजसुधारकहरूमध्ये एक थिए । मसँग सपना छ भन्ने उक्ति उनका राजनीतिक भाषणहरूमध्ये बहुचर्चित बन्यो । शान्तिपूर्ण परिवर्तन रोज्नेहरूका लागि पुस्तौंपुस्तासम्म उनी प्रेरणाका स्रोत बने । उनको भाषणको अभिप्राय प्रस्ट थियो, जसले रंगका आधारमा संसार विभक्त नहुने आशा देखाएको थियो । तर उनको आशा साकार हुन मानव सभ्यताले नयाँ वास्तविकता हासिल गर्नुपर्छ । त्यस्तो वास्तविकता तत्कालै हासिल हुने छाँट छैन । तर सर्वसाधारणको आशा जीवन्त नरहे सम्भावना पनि रहँदैन । मार्टिन लुथर किङले जसरी रंगभेदरहित नयाँ वास्तविकताको आशा जगाए, त्यसरी वर्गभेदरहित मानव सभ्यताको आशा जगाउनेहरू पछिल्लो शताब्दीमा धेरै छन् । तथापि वर्गभेद हिजोभन्दा आज प्रचुर छ । वर्गभेद प्रचुर रहँदैमा वर्गीय विभेद नरहने नयाँ वास्तविकताको आशा मरिहाल्ने सम्भावना छैन । पछिल्लो समय वर्गभेदलाई बलशाली बनाउन सबैभन्दा छद्म भूमिका लोकतन्त्रले खेलेको छ । यस्तो आखिर कसरी भयो, त्यो पहिल्याउन लोकतन्त्रतर्फ नै फर्कनुपर्छ । लोकतन्त्र फगत जथाभावी बकबक गर्ने, खुला व्यापारका नाममा सीमित व्यापारीले धरतीलाई नष्ट गर्ने र कालचक्रमा मतदान गरिरहने व्यवस्थाको मात्रै नाम होइन । तर अहिले लोकतन्त्र लगभग यत्तिमै खुम्चिएको छ । ग्रीक आदर्शबाट लोकतन्त्रले कोल्टे फेरिसकेको छ । ग्रीक बुझाइमा लोकतन्त्र सर्वसाधारणका पक्षमा ढल्किन सक्ने शासन थियो । तर अहिले पश्चिममा र संसारका अधिकांश भागमा लोकतन्त्र अभिजात र सम्भ्रान्तहरूको शासन हो । यस्तो शासनलाई बलियो बनाउन संसारभर मध्यम वर्गले सघाएको छ । तथापि संसारभर विश्व जनसंख्याको ठूलो हिस्सा गरिब भएकाले लोकतन्त्रको आधारभूत आदर्शले अपूर्व उपस्थिति र जुझारुपन देखाइरहन्छ । उपनिवेशबाट राष्ट्रिय स्वतन्त्रता हासिल गरेका अधिकांश देशमा, जसले जतिसुकै तर्क र दाबी गरे पनि, गरिबजन संविधान बनाउने र देशको भविष्यको सामूहिक खाका कोर्ने कार्यमा सहभागी हुन पाएका छैनन् । गरिबजनको सहभागिताका लागि लोकतान्त्रिक आधार सीमित भएकाले निश्चित देशले कोरेको भावी आशामा उनीहरूको सहमति छैन । अझ नेपालजस्तो प्रत्यक्ष औपनिवेशिक शासन नझेलेको मुलुकले न आफ्ना नागरिकलाई वैश्विक स्तरमै शिक्षित बनाउनेबारे केही गर्यो, न त जनताको आम सहमतिमा जनपक्षीय शासन गर्ने आधार बनायो । पछिल्ला केही दशकमा नेपालले लोकतन्त्रका नाममा धेरै निर्वाचन गरे पनि यस्तो शासकीय आधार बनाउने ठोस प्रयत्न गर्न सकेको छैन । तर आशाको आफ्नै सामर्थ्य हुन्छ । नेपालमा समेत लोकतन्त्र अभिजातीय स्वार्थमा पूर्णतः ढल्किएको भए पनि गरिबजन बिस्तारै लोकतान्त्रिक व्यवस्थाका लागि महत्त्वपूर्ण कर्ता भइरहेका छन् । को गरिब हो र को गरिब होइन, त्यो परिभाषित गर्न सोचेजस्तो सजिलो छैन । पछिल्ला तीनचार दशकमा मात्र गरिबीको रेखाबारे धेरै बाझिने मतहरू हावी भए । गरिबलाई जसरी व्याख्या गरे पनि त्यो एकरूपीय बुझाइ हुन सक्दैन जसको मूल आधार आम्दानी होस् । घरपरिवारको आम्दानी र उपभोग गर्ने क्षमताभन्दा पर सामाजिकआर्थिक पक्षका बहुमुखी पत्रहरूले गरिबजनलाई उत्तिकै असर गरिरहेका हुन्छन् । त्यस्ता विविध असर जसले गरिबलाई गरिबीको चक्रबाट उम्कन दिँदैनन् । गरिबको सामाजिकआर्थिक संसारलाई नबुझी न गरिबीलाई पहिल्याउन सकिन्छ न लोकतन्त्रलाई नै बुझ्न सकिन्छ । अभिजातहरूले लोकतन्त्रबारे जेसुकै दाबी गरे पनि, त्यस्तो व्यवस्थामा नागरिक अधिकारलाई जसरी लिपिबद्ध गरे पनि, गरिबजनले भुइँतहबाट कसरी लोकतान्त्रिक सहमति रोज्छन् भन्ने पक्ष नबुझे लोकतन्त्र बोक्रे रटानमा सीमित हुन्छ । भनिरहनु परेन, सहमतिहरू आफैंमा बहुमुखी हुन्छन् । गरिबजनले अपेक्षा गर्ने सहमति भनेको शासकीय स्वार्थका लागि शेरबहादुर देउवा, पुष्पकमल दाहाल र केपी ओलीले गरेजस्तो गोप्य सहमति होइन । भुइँतहका सर्वसाधारणको सहमति हिंसामा टिकेको अभिजातीय शासनको जगलाई उल्ट्याउनका लागि, जनपक्षीय शासनमा सहमति जुटाउनका लागि र कतिपय अवस्थामा जनविरोधी शासनका विपक्षमा संघर्ष गर्नका लागि हुन्छ । त्यसैले केवल चुनावी चक्र, त्यसको वैधता र मौसमी लहरसँगै उदाएका नवशासकहरूको भूमिकामा कदापि सीमित हुँदैन लोकतान्त्रिक सहमति, न त केवल मध्यमवर्गीय स्वार्थमा सीमित हुन्छ । यो पनि भनिरहनु परेन, गरिबको राजनीतिलाई समाजमा विद्यमान चरम उचनीचको ऐतिहासिकताले धेरै प्रभावित गर्छ । अभिजातले गाउँसहरका अधिकांश जमिन आफ्नो नियन्त्रणमा राखेका छन् । अभिजातमुखी लोकतन्त्रले जमिन मात्र होइन, अन्य स्रोतसमेत आफ्नो नियन्त्रणमा राखेको छ । त्यो चाहे ज्ञान होस्, विदेशी सहायता होस् वा श्रम व्यवस्था । यसै पनि श्रम व्यवस्था वर्ण व्यवस्थाबाट मुक्त छैन । सामाजिक थिचोमिचोमा पेलिएका गाउँका गरिबहरू जबसम्म देशभित्रका वा बाहिरका सहरहरूमा बसाइँ सर्दैनन्, गरिब श्रमिकसँग आफ्नो थातथलोमा जीविकाका लागि खासै राम्रो विकल्प हुँदैन । सहरमा प्रवेश गर्नासाथ अभिजातमुखी लोकतन्त्रले गरिबजनलाई न बासको मेलो दिन्छ न त कामकै । सहरमा राम्रो काम पाउनसमेत गाउँका गरिबलाई गाउँकै संरक्षण चाहिन्छ । तर लोकतन्त्रबारे हाम्रो सार्वजनिक विमर्श जति चुनावी हारजित, दलको जुटफुट र शासकीय लेनदेन आदि चर्चामा अल्झिन्छ, त्यसको एकछेउ पनि गाम्रीण भेगको सामाजिक शक्तिसम्बन्धबारे सोच्दैन । यस्तो चर्चाबेगर, प्रस्ट छ, सहरकेन्द्रित उत्पादन सम्बन्ध एवं सहरको व्यवस्थित बसाइबारे बुझिँदैन, न त सहरको अव्यवस्थित बसोबास र जीविकाका अनेकौं आयामबारे ज्ञान हुन्छ । सँगै, लोकतान्त्रिक व्यवस्था र सो व्यवस्थामा गरिबको महत्त्वपूर्ण भूमिकाबारे अपूर्ण बुझाइ हुन्छ । अपवादबाहेक सुकुम्बासी र भूमिहीन गरिबको सवालमा अहिले यही भइरहेको छ । त्यसैले नेपालमा लोकतन्त्रले सुकुम्बासीसहित अन्य गरिबलाई दिनुपर्ने संस्थागत अवसरहरूबारे सार्वजनिक टिप्पणी अपुरो मात्र होइन, वर्गीय द्वेषले ग्रस्तसमेत छ । पृथ्वीलाई संकटग्रस्त बनाउने कार्यलाई लोकतन्त्र ठानिएको युगमा गरिबीका विपक्षमा यस्तो व्यवस्थालाई ढाल्न सोचेजस्तो सजिलो छैन । अझ जब राजनीतिक निराशाले ग्रस्त प्रतिनिधिहरू जब निर्वाचित हुन्छन् र नवशासकमा परिणत हुन्छन्, गरिबीविरुद्धको लडाइँ थप निराशामा परिणत हुन्छ । नेपालमा अहिले यही भइरहेको छ मानवीय आशाको पराजय र निराशाको जित । मानवीय सभ्यतामा धेरै किसिमले काल क्षणिक भएजस्तै यस्तो निराशाको समय पनि क्षणिक हो । आशा पुनः मडारिएर आउनेछ । नयाँ वास्तविकताले फेरि शिर उठाउनेछ । त्यस्तो नयाँ वास्तविकता जहाँ सर्वसाधारणका पक्षमा लोकतन्त्र ढल्नेछ । यदि लोकतन्त्र अति नै घातक हुन थाले अर्को कुनै नामधारी व्यवस्था आउनेछ । राजनीतिक निराशाको जगमा उम्लिएका हालका शासकहरूले थप निराशा जगाइरहे पनि समानता र समताबेगर मानवीय आशाको यात्राले कदापि विश्राम लिनेछैन । मानवीय इतिहासमा गरिबजनले जगाएको आशा यत्ति कमोजर छैन कि त्यसले क्षणिकको विस्थापनमै प्राण त्याग गरोस् ।"
सत्तामोह र जनअपेक्षा,"राजनीति, पैसा र यौनबाट मानिसले हतपत मुक्ति पाउँदैन । तृष्णा मेटाउन धेरै ठूलो त्याग र दृढ संकल्प चाहिने रहेछ । शक्ति र लोकप्रियताको चुचुरोमा पुगिसकेका, मलेसियाका भूतपूर्व प्रधानमन्त्री मोहम्मद महाथिरले ९७ वर्षको उमेरमा संसदीय चुनाव लड्दा आफ्नो जमानतसम्म गुमाए । उनले मलेसियाको विकासमा उल्ल्ोख्य योगदान गरेका थिए र बारम्बार प्रधानमन्त्री पनि बनेका थिए । यतिले उनको तृष्णा मेटिएनछ र यो उमेरमा पनि संसदीय चुनाव लडे । चुनाव परिणामले उनले जनताको मनोविज्ञान बुझ्न नसकेको पुष्टि गर्यो । निकै थोरै नेताहरू मात्र राजनीतिक शक्ति पहिचान गरी सत्ताबाट अलग हुन सक्छन् । नेल्सन मन्डेलाले जनप्रियताको उचाइमा पुगी एकपल्ट राष्ट्रपति भएपछि अर्को कार्यकाल चाहेनन् । यसले गर्दा उनको इज्जत विश्वव्यापी रूपमा झन् बढ्यो । यदि उनी सत्तालिप्सामा लागेका भए यो सम्मान सधैंका लागि रहने थिएन । यही उदाहरणमा भोटाङका राजा जिग्मे सिंगे वाङचुकलाई पनि लिन सकिन्छ । निरंकुश राजतन्त्र भएको देशमा आफू आजीवन राजा हुने सम्भावना रहे पनि उनी ५४ वर्षको उमेरमा छोरालाई गद्दी सुम्पिएर साधनामा लागे । महात्मा गान्धीले चाहेका भए आफैं राष्ट्रपति र प्रधानमन्त्री बन्न सक्थे । नेपालमा पनि गणेशमान सिंहले राजा वीरेन्द्रले प्रधानमन्त्री बन्न आग्रह गरे पनि आफ्ना कठिनाइ सुनाउँदै कृष्णप्रसाद भट्टराईको नाउँ सिफारिस गरे । आज पश्चिमेली देशका धेरै नेताहरू आफ्ना दलले चुनाव हारे या आफैंले लिएको निर्णय जनताले नरुचाए सहज रूपमा सत्ता वा दलको नेताबाट अलग भएका प्रमाणहरू पाइन्छन् । राहुल गान्धीले आफ्नो दलले निर्वाचनमा कमजोर प्रदर्शन गरेपछि दलको अध्यक्षबाट राजीनामा गरे तर उनी आज भारतीय कांग्रेस (आई) लाई जगाउन भारत यात्रामा लागेका छन् । हालै ताइवानकी राष्ट्रपतिले आफ्ना उम्मेदवारले चुनाव हारेकाले कार्यकारी राष्ट्रपतिजस्तो शक्तिशाली पदबाट राजीनामा दिने घोषणा गरिन् । लोकतन्त्र सञ्चालन कानुनी वा तकनिकी आधारमा मात्र सम्भव हुँदैन, केही न केही मात्रामा नैतिकता या सिद्धान्त अनुसरण गर्नैपर्छ । नेपालमा चाहिँ कानुनी छिद्र खोज्दै वा कानुनलाई आफ्नै अनुकूल व्याख्या गर्दै राज्य सञ्चालन गर्नपट्टि लाग्दा व्यवस्थापकीय मर्यादा सकिने र अस्थिरता हावी हुने प्रवृत्ति बढ्ने गरेको छ । राजा ज्ञानेन्द्रले संविधानको धारा १२७ को प्रयोग गर्दै सत्ता विकृति बढाएर वा राष्ट्रपतिले नागरिकता विधेयक अनुमोदन नगरेर वा केपी ओलीले प्रतिनिधिसभा विघटन गरेर संविधानको मर्म पछ्याए भन्न ठ्याम्मै मिल्दैन । नेपालमा आफ्ना दलले नराम्ररी चुनाव हार्दा पनि शीर्ष नेताहरूले राजीनामा गरेको उदाहरण पाइँदैन । मीनेन्द्र रिजालले कांग्रेस महामन्त्रीको पदमा हारेपछि रक्षामन्त्रीबाट राजीनामा दिएका थिए । पञ्चायतकालमै पनि चित्त नबुझ्दा वा अरू सन्दर्भमा नैतिकताका आधारमा राजीनामा गर्नेहरू थिए । लोकतन्त्र सञ्चालन गर्ने तरिकामा नौलानौला प्रयोग भइरहेका छन् जुन लोकतन्त्रकै लागि घातक हुनेछन् । राजनीतिमा सिद्धान्त गौण भएको छ, नेतातन्त्र नै लोकतन्त्र भएको छ । नेताहरूले जस्तोसुकै अक्षमता देखाए पनि जनताले तिनैलाई जिताउने गरिरहेका छन् । एकातिर नेताको विकल्प खोजिएको छ, अर्कातिर तिनै दलका नेताहरू कुनै न कुनै रूपमा सरकार बनाउने प्रपञ्चमा लागेका छन् । तिनै सीमित व्यक्तिहरूमध्ये कोही एक जना सरकारको नेतृत्व गर्न आतुर छन् । २०७९ सालको आम निर्वाचनले केही नयाँ संकेत दिए पनि राजनीतिको मूल स्वरूपमा कुनै नौलोपन आउने सम्भावना देखिँदैन । दोस्रो पंक्तिका केही नेता हारे, केही नयाँ दल उदाए । ती नयाँ दलको धरातल अझै तय भइसकेको छैन । आक्रोश र निराशाको लहरले परिवर्तनको संकेत देखाए पनि ती कति स्थायी र व्यवस्थित हुन सक्छन्, अहिले नै ठोकुवा गर्ने आधार पाइँदैन । मानिस उमेरले मात्र बूढो हुने होइन । कुनै युवा शारीरिक रूपमा योग्य भए पनि सोच र सिद्धान्त अग्रगामी छैन भने उसबाट के आशा गर्ने ? अहिले नयाँ दलहरूको उत्पत्ति र भविष्यबारे चर्चा चल्न थालेको छ । कुनै पनि दलको उत्पत्ति कि क्रान्ति सम्पन्न गर्न र पछि व्यवस्थापकीय भूमिका खेल्ने उद्देश्यले हुन्छ, कि त व्यवस्थाभित्र नै अभ्यासक्रममा दलहरू अस्तित्वमा आउँछन्Ù जस्तो बेलायत, अमेरिका र अन्य देशमा । अथवा, क्षेत्रीय मुद्दाका आधारमा क्षेत्रीय दलहरू गठन भई बिस्तारै सम्पूर्ण राजनीतिलाई प्रभाव पार्ने भूमिकामा रहने हुन्छन् । भारतमा क्षेत्रीय दल गठनका आधार क्षेत्रीयजातीय विषयले निर्धारण गरेको र यिनै क्षेत्रीय दलले राष्ट्रिय राजनीतिलाई प्रभाव पारेको वा कुनै बेला क्षेत्रीय दलकै वर्चस्व बनेको पाइन्छ । घोर निराशा, आक्रोश र बेथितिले गर्दा केही जोसिला युवाले ल्याएको यथास्थितिविरोधी लहर (वेभ) का कारण पनि जन्मन्छन् राजनीतिक दलहरू । मधेश आन्दोलनको लहरले ल्याएका दलहरू खिइँदै गए पनि अझै आफ्ना भूमिका खेलिरहेकै छन् । यसपल्टको चुनावले केही नयाँ दल जन्माएको त छ तर तिनको जनाधार, जनताका आक्रोश र निराशा हेर्दा ती दलका नेताहरूले कसरी जनताका आकांक्षा पूरा गर्लान् र दलीय स्थायित्वका लागि योग्य होलान्, अहिल्यै केही भन्न सकिन्न । नयाँं दलहरूले स्थायित्व पाएका उदाहरण धेरै छैनन् । पाकिस्तानमा जुल्फिकर अली भुट्टोले गठन गरेको पाकिस्तान पिपल पार्टी (पीपीपी) वा भारतका केही प्रमुख क्षेत्रीय दलबाहेक लोकप्रियतावाद वा आक्रोश वा निराशाले जन्माएका दलहरू चाँडै असान्दर्भिक भएका उदाहरण धेरै छन् । दलविशेषको अस्तित्व नेताको भूमिका, जनताको दृष्टिकोण, कार्यसम्पादन क्षमता र इमानदारीमा धेरै भर पर्छ । नेपालमा मधेशी दलहरूले मधेशका मुद्दा उठाउन र निर्णायक भूमिका खेल्न सके पनि नेताहरूको सत्तामोह, समर्पणवादी ढुलमुले नीतिले जनताको आशा र भरोसामा तुषारपात भएकाले ती दल दिनप्रतिदिन खुम्चिरहेका छन् । त्यसको विकल्प पनि त्यति आशालाग्दो छैन । मधेशमै उदाएको जनमत पार्टीको भावी भूमिका के हुन्छ, सत्ताको खेलमा नेताको कार्यशैली र इमानदारी कति टिक्छ, यकिन हुन समय लाग्छ । त्यस्तै, थरुहटमा नागरिक उन्मुक्ति पार्टी आएको छ, जसको शक्तिको स्रोत जेलजीवन बिताइरहेका रेशम चौधरी हुन् । यो दल विशुद्ध थारू समुदायमा आधारित भएकाले यसको उद्देश्य पनि सीमित क्षेत्र र समूहमा लक्षित छ । तर व्यापक सोच र सही रूपमा जनताको मुक्तिको काम गरे यो भोलि अरू क्षेत्र र समुदायको पनि दल बन्न सक्छ । रेशम चौधरीको जेलजीवनपछिको राजनीति कस्तो हुन्छ र उनी शक्तिलिप्साबाट कति टाढा रहन सक्लान्, त्यसमा यो धेरै भर पर्छ । तर यस्ता समुदायले आफ्ना अधिकारका लागि दल बनाई हाँक दिन सक्नु लोकतन्त्र सबलीकरणका सन्दर्भमा सकारात्मक पक्ष हो । अर्कातिर, राष्ट्रिय स्वतन्त्र पार्टीको उदय भएको छ । हुन त यसको जनाधार नागरिक उन्मुक्ति पार्टीको भन्दा अस्थिर हुन सक्छ किनभने यो बढी आक्रोश र निराशाले पैदा गरेको हुरीजस्तो हो जो अति क्षणिक हुन्छ । जब परिस्थिति स्थिर हुन थाल्छ अनि यो पार्टीलाई परिपक्वताको कसीमा हेर्न थालिन्छ । रवि लामिछानेको पृष्ठभूमि सञ्चारकर्मीको हो । राजनीतिमा अनुभवै चाहिन्छ भन्ने त होइन, किनभने सिकाइको अभ्यास राजनीतिले पनि गराउँछ, तर लोकप्रियता पहिले प्रेम हुँदा र कालान्तरमा परिवार भएपछिको अवस्थाजस्तै हो । प्रेम गरुन्जेल प्रेमीहरूले अनेक सपना देखेका हुन्छन् तर काल्पनिक रोमान्स सकिएपछि प्रेमीको भूमिका परिवर्तन हुन्छ र कतिपय अवस्थामा प्रेम जीवनको अन्त्य भई विछोड पनि हुन्छ । तर प्रेमको अर्को गहिरो र स्थायी स्वरूप पनि हुन्छ जसले वैवाहिक जीवनको सौन्दर्य र गहिराइलाई झल्काउँछ । राजनीतिमा लाग्नेहरू घामपानी, जेलनेल सबै परिस्थितिका लागि तयार हुनुपर्छ । जोखिम र असजिलोपन आउनेबित्तिकै समर्पणवादी हुने हो भने राजनीतिज्ञ बन्न गाह्रो हुन्छ । त्यसैले गान्धीले भने, कातरले राजनीति गर्न सक्तैन । डरले मानिसलाई राजनीतिमा उँभो लाग्ने ठाउँ दिँदैन । आजको राजनीति पहिलेजस्तो जोखिमपूर्ण नभए पनि कर्तव्य र उत्तरदायित्वको ख्याल राख्नैपर्छ । लोकतान्त्रिक राजनीतिले साहस, इमानदारी, दृढता, धैर्य र जनमुखी हुने अटुट विश्वासको अपेक्षा गर्छ । यसकै अभावमा बेथिति बढेकाले, सिद्धान्त लोप हुँदै गएकाले, नेताहरू आत्मकेन्द्रित र लोभी भएकाले राजनीति धमिलो भई जनता विकल्प खोज्नपट्टि लागेका हुन् । नयाँ दलहरूले स्थापित लोकतन्त्रको संवर्द्धन र स्थायित्वका लागि प्रण गर्दै आफूहरूप्रतिको आशंका हटाई जनमानसलाई आश्वस्त पार्न सक्नुपर्छ ।"
महिला अभियानको सार्थकता,"लैंगिक हिंसाविरुद्धको अभियानको सुरुआत सन् १९६० मा डोमिनिकन गणतन्त्रमा मिरावेल परिवारका तीन दिदीबहिनीको तत्कालीन तानाशाही सरकारले निर्मम तरिकाले हत्या गरेको थियो । यसलाई महिला भएकै कारण लिंगका आधारमा गरिएको राजनीतिक हिंसा मानिएको थियो । र, यो घटनालाई महिलाविरुद्धको हिंसाका रूपमा लिएर संसारभरि उनीहरूको सम्मान र सम्झनाका लागि १६ दिने अभियान मनाउन थालियो । समयसँगै यो अभियान नेपाल आइपुग्यो । अहिले प्रत्येक वर्ष यो अभियान सार्थक बनाउन सरकारी तथा गैरसरकारी निकायबाट विभिन्न कार्यक्रम हुने गरेका छन् । तर महिला हिंसा अपेक्षाकृत रूपमा कम हुन सकेको छैन । नयाँ संसद् गठन हुँदै गर्दा महिला सांसदहरूको संख्या घटेको छ । यसले महिलाविरुद्ध हिंसा लगायत सबै खाले भेदभावविरुद्धको आवाज कमजोर बन्ने हो कि भन्ने चिन्ता देखिएको छ । महिला अधिकार मानव अधिकार हो । त्यसैले महिलाविरुद्ध र सबै खाले अन्यायविरुद्ध के महिला, के पुरुष सबैले बोल्नुपर्छ । संसद्मा मात्रै होइन समाजका हरेक क्षेत्रमा यसविरुद्ध आवाज उठ्नुपर्छ । विभेदपूर्ण कानुन हटाउन र विद्यमान कानुनको कार्यान्वयन हुने वातावरण तयार पार्नु पनि त्यत्तिकै जरुरी छ । अनि मात्र यस्ता अभियानहरू सार्थक हुन्छन् । संग्रौला नेपाली कांग्रेसकी केन्द्रीय सदस्य हुन् ।"
उठीबासले दिँदैन समाधान,"विगतझैं यसपालिको निर्वाचनमा पनि सुकुम्बासी समस्या जल्दोबल्दो रूपमा उठ्यो । सुकुम्बासी मतदाताले जग्गाधनी पुर्जा पाउन नसकेको पीडा पोखे । उम्मेदवारहरूले आफूलाई जिताए जग्गाधनी पुर्जा पक्का हुने आश्वासन दिए । राजनीतिक दलहरूका घोषणापत्रमा पनि सुकुम्बासीलाई जग्गाधनी पुर्जा उपलब्ध गराउने विषय छुटेको छैन । सिन्धुपाल्चोक र काभ्रेको सीमामा रहेका बेलडाँडा, दोलालघाट र वनदेउका करिब २ सय मतदाताले आफू बसेको जग्गाको धनीपुर्जा वर्षौंको प्रयासमा पनि पाउन नसकेको भन्दै मतदान बहिष्कार गरे । चुनावलगत्तै काठमाडौं महानगरपालिकाको थापाथलीस्थित वाग्मती किनारको घटनाले सुकुम्बासी समस्याबारे अनेक टीकाटिप्पणी भइरहेका छन् । अर्को चुनावसम्म यो समस्या यथोचित ढंगले किनारा लाग्ला ? वा, यही स्थिति रहला ? चासो सर्वत्र छ । सुकुम्बासी नेपालको पुरानो र जटिल समस्या हो । समस्या समाधानको प्रयास हुँदै नभएको चाहिँ होइन । यसका लागि गठित विभिन्न आयोगमध्ये केहीले जग्गाधनी पुर्जा वितरण गरेका छन् । तर २०४६ सालपछि सुकुम्बासी र अव्यवस्थित बसोबासीको समस्या समाधान गर्ने जिम्मेवारी पाएका आठ आयोगमध्ये दुइटाले मात्र प्रतिवेदन सार्वजनिक गरेका छन् । वितरित जग्गा ककसले पाए, यकिन विवरण पाउन मुस्किल छ । ती आयोगहरूले काम गर्न नसक्नुका थुप्रै कारण छन् । तीमध्ये प्रमुख हुन् अपर्याप्त नीतिगत कानुनी व्यवस्था, केन्द्रीकृत कार्यप्रणाली, प्राविधिक जनशक्तिको अभाव, सरकार फेरिएसँगै आयोगको विघटन, अन्तरनिकाय समन्वय अभाव, समाधान प्रक्रियामा सुकुम्बासी समुदायको सहभागितामा बन्देज । भूमि सम्बन्धी ऐनको आठौं संशोधन२०७६ हुनुअघिसम्म सुकुम्बासी कसलाई भन्ने, तिनको व्यवस्थापन कसरी गर्ने भन्नेबारे कानुनमै कुनै ठोस व्यवस्था थिएन । सरकार फेरिएपिच्छे केवल गठन आदेशको भरमा आयोगहरू बनाइए । कानुनको अभाव देखाएर पछिल्लो पटक २०७१ सालमा सर्वोच्च अदालतले शारदाप्रसाद सुवेदीको आयोगलाई काम अघि नबढाउन आदेश गरेको थियो । अव्यवस्थित बसोबासीबाहेक सुकुम्बासी परिवारको संख्या ३४ लाख हाराहारी रहेको अनुमान छ । ठूलो संख्या भएका कारण यो समुदायलाई राजनीतिक दलहरूले भोट बैंकका रूपमा लिएका छन् । यो समस्याप्रति दलहरूका दृष्टिकोणमा केही भिन्नता पनि छ । तर आम रूपमा वास्तविक सुकुम्बासीको व्यवस्थापन गर्ने विषयमा दलहरूका दस्तावेज र सार्वजनिक अभिव्यक्तिहरू सकारात्मक नै छन् । यति हुँदाहुँदै पनि सरकार फेरिएपिच्छे आयोग विघटन गर्ने र नयाँ बनाउने खेल समस्या समाधानमा ठूलो तगारो बनेको छ । समाधानभन्दा पनि कसले जस लिने भन्ने विषय प्रमुख भएको छ । वा, केही दल मनबाटै यो समस्या समाधानमा इच्छुक छैनन् । सुकुम्बासी परिवारको यकिन लगत तयार पार्न असम्भव नभए पनि चुनौतीपूर्ण पक्कै छ । आयोगका जिल्ला समितिहरूले सूचना निकालेर निवेदन संकलन गरेका आधारमा मात्र सम्भव हुने विषय थिएन यो । अधिकांश जिल्ला समितिले सूचनाका भरमा निवेदन संकलन गरे, ती सूचनालाई विश्लेषण गर्न सकेनन् । पछिल्लो समय त वास्तविक सुकुम्बासीहरू हैरान भएर निवेदन दिन पनि अनिच्छुक देखिए । सुकुम्बासी व्यवस्थापनका लागि राजनीतिक अठोट चाहिन्छ नै, प्राविधिक ज्ञानसीप पनि उत्तिकै जरुरी छ । संकलित विवरणको विश्लेषण, जग्गाको नापनक्सा, भूउपयोग निर्धारण, जग्गाधनी पुर्जा तयारीजस्ता काममा प्राविधिक ज्ञानसीपको आवश्यकता पर्छ । आयोग र जिल्ला समितिमा बस्नेहरू सबै दृष्टिले योग्य हुनुपर्छ । आयोगको जिल्ला समितिहरूमा बसेका मालपोत, नापी, वन, जिल्ला प्रशासन, जिल्ला समन्वय समिति आदिका सदस्यहरूको मूल जिम्मेवारी अन्त हुने र यहाँ समय दिन नभ्याउने समस्या पनि ठूलै छ । कतै फसिन्छ कि भन्ने डरले निर्णय गर्नबाट सकभर पन्छिने प्रवृत्ति पनि बनेको छ ।समस्या समाधान नहुनुको अर्को मूल कारण हो सुकुम्बासीहरूको सहभागिता निवेदन दिनमा मात्र सीमित तुल्याइनु । जुन वर्गको अधिकार सुनिश्चित गर्ने भनिएको हो, उसैलाई बढीभन्दा बढी सहभागी नगराई समाधान कसरी निस्किन्छ ? विडम्बना, यस प्रक्रियामा गैरसुकुम्बासीको सहभागिता ज्यादा छ ।सुकुम्बासी समाधान गर्न नसकिने समस्या होइन । यो समस्याको आकार गत दशकको भन्दा अहिले घटिसकेको छ । ठूलो संख्याका सुकुम्बासी परिवारले स्वदेश र विदेशमा समेत घडेरी जोडेका छन् । त्यति गर्न नसक्नेहरू अझै सुकुम्बासी छन् । यी सबैलाई सरकारले नयाँ ठाउँमा जग्गा खोजेर दिनुपर्ने होइन, अहिले बसिरहेकै जग्गा दर्ता गरिदिँदा समस्या हल हुन्छ । यीमध्ये जोखिम क्षेत्रमा रहेका एवं कानुनले दिन नमिल्ने क्षेत्रमा बसोबास गरेका सुकुम्बासीमध्ये करिब एकचौथाइलाई भने अन्यत्र जग्गा खोजेर व्यवस्थापन गर्नुपर्ने हुन्छ । विस्थापन वा उठीबासले समाधान दिँदैन, समस्या झन् चर्काउँछ ।सुकुम्बासी समस्या समाधानका लागि तीनै तहका सरकार मिलेर काम गर्नुपर्ने संवैधानिक व्यवस्था छ । यही हिसाबले संघीय सरकारले भूमि आयोग बनाई काम अघि बढाएको छ । स्थानीय सरकारको अगुवाइमा भूमिहीन दलित, भूमिहीन सुकुम्बासी र अव्यवस्थित बसोबासीको लगत लिने काम भइरहेको छ । लगत संकलनलाई अभियानकै रूपमा लिई निश्चित समयभित्र सक्नुपर्छ, वडा एवं पालिकास्तरमा त्यसको सत्यापन गराउनुपर्छ । अर्थात्, देशभरका स्थानीय तहमा भूमिहीन सुकुम्बासीको प्रमाणीकृत लगत तयार गर्नु यो समस्या समाधानको पहिलो र आधारभूत कार्य हो । प्रमाणीकृत लगत भएपछि व्यवस्थापनको योजना बनाउन सजिलो हुन्छ । बढी समय र स्रोत लाग्ने भनेको जग्गाको नापनक्सा तयारीमा हो । यसका लागि हाल परिचालित जनशक्ति पर्याप्त हुँदैन । यसो हुँदा जग्गा नापनक्साका लागि आधुनिक प्रविधि अपनाई अमिन र सर्वेक्षकको संख्या थप्नुपर्छ । यो कामलाई तीव्रता दिन स्थानीय तहले आयोग वा नापी विभागले तोकेको गुणस्तर अनुरूप हुने गरी आफैं नापी गर्न सक्ने व्यवस्था हुन आवश्यक छ । भूमि सम्बन्धी ऐनको दफा ५२ ख मा स्थानीय तहको अगुवाइमा भूमिहीन सुकुम्बासी र अव्यवस्थित बसोबासीको लगत लिनुपर्ने, उनीहरूको छानबिन हुनुपर्ने, स्थानीय तहले भूउपयोग क्षेत्र नक्सा बनाई लागू गर्नुपर्ने र अति जोखिम स्थान वा कानुनले निषेध गरेको स्थानमा रहेका परिवारको हकमा विकल्प दिएर मात्र स्थानान्तरण गर्नुपर्ने व्यवस्था छ । जग्गा वितरण भूउपयोग क्षेत्रको प्रतिकूल हुनु हुँदैन । कुन क्षेत्र जोखिमपूर्ण हो वा होइन भनी पत्ता लगाउन, भूउपयोग क्षेत्र नक्सा बनाउन प्राविधिक जनशक्तिको निकै आवश्यकता छ । भूमि सम्बन्धी ऐनको आठौं संशोधनले पर्याप्त कानुनी आधार दिएको भए पनि वन सम्बन्धी ऐनसँग बाझिएको भनि सम्बद्ध अधिकारीहरू यस प्रक्रियामा सहभागी हुन आनाकानी गरिरहेका छन् । कतै निकुञ्ज प्रशासनले मध्यवर्ती क्षेत्रको जग्गा व्यवस्थापनमा समस्या ल्याइरहेको छ । भूमि सम्बन्धी कानुनमै पनि सुकुम्बासी समस्या समाधानसँग जोडिएका विषय हल गर्नेबारे केही कानुनी अपर्याप्तता छन् । तसर्थ आयोगले लगत लिँदै गर्दा संघीय सरकारले विद्यमान नीति, कानुन, नियमावली र आयोगको गठन आदेशको पर्याप्त समीक्षा गरी हालका अनुभवका आधारमा तिनमा परिमार्जन गर्नुपर्छ ।समस्या समाधानका लागि स्थायी प्रकृतिको संरचना जरुरी छ । एउटा सरकारले बनाएको आयोग तोकिएको समयावधिअगावै अर्को सरकारले विघटन गर्न नसक्ने प्रावधान हुनुपर्छ । काम नगर्ने पदाधिकारी एवं सदस्यहरू औचित्य साबित हुने गरी फेर्न सकिने तर आयोग नै विघटन गर्ने अहिलेको गलत कार्यले समस्याको समाधान हुँदैन । आयोगका जिल्ला समितिहरूमा दरबन्दी थपेर भए पनि पूर्णकालीन समय दिन सक्ने गरी सदस्यहरूको व्यवस्थापन गर्नुपर्छ । आयोगको वर्तमान संरचनामा आफ्नो स्वामित्व नभएकाले प्रदेश सरकार निष्क्रियजस्तै छ, अब यो विडम्बनालाई पनि हटाउनुपर्छ । सुकुम्बासी सम्बन्धी पृष्ठभूमि नबुझी, यसका जराहरू नकेलाई गरिने सतही टिप्पणीले समस्या चर्काउन मद्दत पुग्ला तर समाधान दिन सक्दैन । यसले वर्षौंवर्षदेखि अन्यायमा परेका एवं भोक, रोग र सामाजिक अपहेलना बेहोर्दै आएका नागरिकहरूमा अझ पीडा मात्र थप्छ । यो समस्याको समाधान स्थानीय सरकारको अगुवाइमा विगतका अनुभवबाट पाठ सिक्दै सचेत ढंगले गर्न सम्भव छ । यसका लागि पहिलो काम भनेको वास्तविक लगत तयार गरी स्थानीय तहबाट प्रमाणीकरण गराउनु र त्यसलाई कम्प्युटरीकृत प्रणालीमा अभिलेख गर्नु नै हो । यसका लागि सबै सरोकारवालाबाट सकारात्मक पहल र प्रयासको खाँचो छ ।"
कोइलाखानीमा ६ को मृत्यु,इस्लामावाद (एजेन्सी) पाकिस्तानको दक्षिणपश्चिमी बलुचिस्तान प्रान्तको हरनाई जिल्लामा रहेको एक कोइला खानीमा ग्यास विस्फोट हुँदा ६ जनाको मृत्यु भएको छ । खानीमा फसेका उनीहरूको निसास्सिएर मृत्यु भएको हो । शाहराग कोइला खानीभित्र एक हजार ५ सय फिट गहिराइमा श्रमिकहरूले काम गरिरहेका बेला विस्फोट भएको हो । त्यसलगत्तै खानीमा आगलागी भएको र श्रमिकहरू खानीमा फसेका थिए ।
विवादमा तानियो 'कश्मीर फाइल्स,"(नयाँदिल्ली)  प्रधानमन्त्री नरेन्द्र मोदी र सत्तारूढ दल भारतीय जनता पार्टी (भाजपा) नेताहरूले खुलेर प्रशंसा गरेको द कश्मीर फाइल्स फिल्म विवादमा तानिएको छ । गोवामा भएको ५३ औं फिल्म फेस्टिभल समारोहका जुरी हरूले फिल्मलाई भल्गर र प्रोपागान्डा ले भरिएको बताएपछि विवाद चुलिएको हो । इजरायली फिल्म प्रोड्युसर तथा चिफ जुरी नदाव लैपिडले फिल्म फेस्टिभलमा देखाउनबाट रोक लगाएका थिए । उनले फिल्म फेस्टिभल समारोहको मञ्चबाट कश्मीर फाइल्स प्रोपागान्डा र भद्दा भनेका थिए । डेब्यु कम्पिटिसिनमा ७ र इन्टरनेसनल कम्पिटिसनमा सहभागी १५ मध्ये १४ फिल्म गुणस्तरीय भए पनि कश्मीर फाइल्स ले हामी सबैलाई विचलित बनायो, उनले भनेका छन्, यो प्रोपागान्डाले भरिएको भद्दा फिल्म फेस्टिभलमा प्रतिस्पर्धाका लागि अयोग्य थियो । भारतमै भइरहेको समारोहमा सूचना तथा प्रसारणमन्त्री अनुराग ठाकुरकै अगाडि लैपिडले दिएको बयानले उनलाई मात्रै होइन, भारतस्थित इजरायली दूतवासलाई पनि समस्यामा पारेको छ । फिल्मका समर्थकहरूले सामाजिक सञ्जालमार्फत लैपिडको मात्र नभई इजरायलकै विरोध गर्न थालेका छन् । भारतका लागि इजरायली राजदूत नओर गिलोनमाथि पनि धम्की दिन थालिएको छ । ट्वीटरको म्यासेजमा प्राप्त धम्की सार्वजनिक गर्दै उनले आफूलाई भारत छोड्न धम्की आएको उल्लेख गरेका छन् । तर राजदूत गिलोनले इजरायली फिल्म प्रोड्युसर तथा प्रमुख जुरी लैपिडको बयानप्रति भने असन्तुष्टि व्यक्त गरेका थिए । उनले ट्वीटरमै खुला पत्र लेखेर भारतले गरेको आतिथ्यता र मित्रताको विपरीत लैपिडले दिएको बयानप्रति आफू लज्जित रहेको र माफी मागेको उल्लेख गरेका थिए । विवाद बढेपछि फिल्म प्रोड्युसर लैपिड स्वयंले पनि आफ्नो बयानले कश्मीरी पीडित वा पीडितको अपमान गर्नु नरहेको भन्दै उनीहरूलाई पुगेको ठेसप्रति माफी मागेका छन् । तर, आफ्नो बयानप्रतिको अडानमा भने उनी कायम देखिएका छन् । उनले प्रोपोगान्डा ले भरिएकै कारण कश्मीर फाइल्सलाई अन्तर्राष्ट्रियस्तरको प्रतिष्ठित प्रतिस्पर्धात्मक सेक्सनमा प्रदर्शन गर्नु सही नभएको आफ्नो निष्कर्षलाई दोहोर्याएका छन् । भारतमा इजरायली फिल्म मेकर लैपिडमाथि चौतर्फी आक्रमण बढी रहेका बेला लैपिडको बयानलाई अन्य तीन जुरी सदस्यहरूले भने समर्थन गरेका छन् । जुरी सदस्य जिन्को गोटोह, पास्कल चावेन्स र जेवियर एंगुलो बारटुरेनले ट्वीटमार्फत जुरी चिफका रूपमा लैपिडले भनेको कुरा सबै जुरी सदस्यलाई जानकारी रहेको र त्यसमा सबै सहमत छौं, भनेका छन् । विवेक अग्निहोत्री निर्देशित तथा अनुपम खेर मुख्य अभिनेता रहेको द कश्मीर फाइल्स सन् २०२२ को मार्च ११ मा रिलिज भएको थियो । सन् १९९० मा कश्मीरी पण्डितहरूमाथि गरिएको आक्रमण, हत्या र उनीहरूको पलायनलाई फिल्ममा मुख्य कथावस्तु बनाइएको छ । फिल्मलाई भाजपा नेतृत्व रहेका कतिपय राज्य सरकारले कर छुट दिने घोषणा नै गरेका थिए । त्यसका साथै, सरकारी तहबाट नै फिल्मको प्रचारप्रसारसमेत गरिएको थियो । भाजपा बैठकमा प्रधानमन्त्री मोदीले नै फिल्मको प्रशंसा गरेपछि भाजपाको सम्पूर्ण पंक्ति नै फिल्मको पक्षमा उभिन पुगेको थियो । जसका कारण फिल्मले निकै राम्रो व्यापार गरेको जनाइएको छ । फिल्ममा मुस्लिम कट्टरपन्थीबाट कश्मीरी पण्डितमाथि गरिएको आक्रमण तथा अत्याचार देखाइएको छ ।"
इन्डोनेसियामा ज्वालामुखी विस्फोट,लुमाजाङ (एएफपी) इन्डोनेसियाको माउन्ट सेमेरुमा आइतबार ज्वालामुखी विस्फोट भएपछि दुई हजार जनाभन्दा बढी विस्थापित भएका छन् । विस्थापित भएकाहरूलाई सुरक्षित स्थानमा सारिएको छ । ज्वालामुखी विस्फोटसँगै करिब दुई किलोमिटर माथिसम्म तातो खरानीले ढाकेको र पहाडको फेदीतर्फ लाभाका नदीहरू बगेको देखिएको इन्डोनेसियाली अधिकारीले जनाएका छन् । ज्वालामुखीका कारण करिब एक दर्जन मानिसको ज्यान गएको एक वर्षपछि पुनः विस्फोट भएको हो । इन्डोनेसियाको राजधानी जकार्ताबाट करिब आठ सय किलोमिटर दक्षिणपूर्वमा रहेको जाभा टापुको सबैभन्दा अग्लो पहाडबाट ज्वालामुखी विस्फोट भएको हो ।
८ वर्षदेखि एमडीएमएसको अन्योल,"एमडीएमएसको विकासक्रम ०७२मोबाइल डिभाइस व्वस्थापनसम्बन्धी अध्ययन र अवधारणा विकास ०७३ वैशाख १मोबाइल ह्यान्डसेटको पहिचान हुने नम्बर (आईएमईआई) दर्ता सुरु ०७४ वैशाख २८एमडीएमएस प्रणाली सञ्चालनलाई परामर्शदाता छनोट गर्न बोलपत्र आह्वान ०७५ वैशाख १०मोबाइल डिभाइस म्यानेजमेन्ट सिस्टमसम्बन्धी विनियमावली निर्माण असोज २६टेन्डरका लागि आवेदन दिने १३ मध्ये ६ वटा संयुक्त भेन्चर छनोट ०७६ असार २६ महिनाभित्र सिस्टम लागू गर्ने गरी विवादास्पद छविका कम्पनी संलग्न रहेको न्युमेरा, ओएसआई कन्सल्टिङ र नमस्ते ग्लोबलको जेभीलाई ठेक्का प्रदान ०७७ भदौ २८चाबहिलस्थित प्राधिकरणको जग्गामा सिस्टम राखेर सफ्टवेयर अपलोड गरिएको ०७८ असार ३१व्यावसायिक आयातकर्ताले एमडीएमएस प्रणालीको इम्पोटर्स मोड्युलमा अनलाइनबाट आईएमईआई दर्ता गर्ने व्यवस्था सुरू साउन १प्राधिकरणले एमडीएमएस लागू भएको जानकारी दिए पनि लागू हुन नसकेको ०७९ भदौ ३०सफ्ट लन्चमार्फत आंशिक रुपमा एमडीएमएस लागू गरिएको"
सम्पत्ति शुद्धीकरणको शंका लागे प्रमाणबिनै उजुरी,"मूल्यांकनका लागि एफएटीएफ टोली नेपालमा शुद्धीकरण मामिलामा निगरानी राख्ने अन्तर्राष्ट्रिय निकाय एसिया प्रशान्त समूह (एपीजी) र फाइनान्सियल एक्सन टास्कफोर्स (एफएटीएफ) टोली यति बेला नेपालमा छ । पछिल्लो करिब एकडेढ वर्षदेखि अनलाइनमार्फत (अफसाइट) मूल्यांकन गर्दै आएको उक्त टोली स्थलगत (अनसाइट) मूल्यांकनका लागि नेपाल आएको स्रोतले बताएको छ । औपचारिक रूपमा सोमबारदेखि काम सुरु गर्ने टोलीले पुस १ सम्म नेपालमा बस्ने योजना छ । तर मूल्यांकनको काम नसकिए थप केही दिन पनि टोली नेपालमै रहने स्रोतको भनाइ छ । अहिले टोलीले सबै सरोकारवालासँग छलफल गर्ने, आवश्यक कागजात झिकाउने, अध्ययन गर्ने काम गरिरहेको छ, स्रोतले भन्यो, नेपालको स्थिति के कस्तो छ भन्नेबारे मूल्यांकन सकिएपछि थाहा होला । यद्यपि सम्पत्ति शुद्धीकरण निवारणमा नेपालले आफ्नो स्थिति सुधार गर्नेभन्दा उल्टै कमजोर भएर ग्रे लिस्टमा पर्न सक्नेबारे चिन्ता रहेको जानकारहरूको भनाइ छ । विद्यमान कानुनी व्यवस्था समयानुकूल अद्यावधिक हुन नसक्दा तथा भएका कानुनको पालनामा समेत नेपाल कमजोर देखिँदा ग्रे लिस्टको जोखिम बढेको उनीहरूको दाबी छ । केही नेपाल ऐनलाई संशोधन गर्न बनेको विधेयक पारित नभएकाले पनि त्यो जोखिम बढेको बताइएको छ ।"
२३ करोड खर्चिएको वधशाला सञ्चालन भएन,"बुटवल (कास) वर्षौंअघि यहाँ निर्माण थालिएको वधशाला अलपत्र परेको छ । अहिलेसम्म वधशाला निर्माणमा झन्डै २३ करोड रुपैयाँ खर्च भइसकेको छ । ०६५ फागुनमा निर्माण सुरु भएको वधशाला ०६६ वैशाखमै बनिसक्नुपर्ने थियो । तर बनिसक्न झन्डै १० वर्ष लाग्यो । २ करोड ५० लाख रुपैयाँ लगानीको २२ रोपनी क्षेत्रफलभित्र बनेको वधशालामा पशुपन्छी विकास मन्त्रालय र बुटवल उपमहानगरपालिकाको करिब ६ करोड रुपैयाँ खर्च भएको छ । तर निर्माणमा प्राविधिक त्रुटि देखिएको भन्दै भवन सञ्चालनमा आएन । रामनगर क्षेत्रमा बनाइएको उक्त भवन अहिले बेवारिसे अवस्थामा छ । उपभोक्ता भने असुरक्षित तरिकाले वध गरेको मासु खान बाध्य छन् । एक दशक बिताएर बनाएको वधशाला बेवारिस बनेपछि ०७७ असारमा अन्तर्राष्ट्रिय मापदण्डको आधुनिक र व्यवस्थित बनाउने भन्दै अर्को वधशाला निर्माण थालिएको थियो, जसमा थ्रीपी अर्थात् सार्वजनिकनिजी उत्पादक सहकारीको मोडलमा अत्याधुनिक पशु वधशाला निर्माण गर्ने योजना बनाइयो । त्यसमा भवन निर्माणमा प्रदेश सरकार र बुटवल उपमहानगरपालिकाले लगानी गर्ने तर सञ्चालनमा मासु व्यवसायी एवं बाख्रापालक किसानले लगानी र सञ्चालन गर्ने सम्झौता छ । सरकारी निकायको मात्र लगानी हुँदा पशु ल्याउन र वधशाला सञ्चालन गर्न समस्या हुने भन्दै सञ्चालनमा मासु व्यवसायी संघ र बाख्रापालक महिला किसान समेटिएको थियो । त्यसअनुसार खसीबोका उत्पादक महिला किसान र मासु व्यवसायी सम्मिलित बुटवल मासु उत्पादन तथा प्रशोधन प्रालिले वधशाला सञ्चालन गर्ने तय भएको छ ।"
'बैंकको ताकेताले हतोत्साहित बनायो,"(चितवन)  नेपाल राष्ट्र बैंकले जारी गरेको चालु पुँजीसम्बन्धी मार्गदर्शनलाई दुई वर्षपछि मात्रै कार्यान्वयन गर्न, ऋणको ब्याजदर एक अंकमा सीमित गर्न, वस्तु आयातको नीति खुकुलो बनाउन, पुस मसान्तसम्मको ब्याजलाई पुँजीकरण गर्न र पुनर्कर्जाको सुविधालाई निरन्तरता दिन चितवनका उद्योगीहरूले माग गरेका छन् । राष्ट्र बैंकले यी माग पूरा नगरे पुसबाट कुनै कर नबुझाएर आन्दोलन गर्ने उनीहरूको चेतावनी छ । चितवन उद्योग संघले आइतबार भरतपुरमा पत्रकार सम्मेलन आयोजना गरेर बढ्दो ब्याजदर र कच्चा पदार्थको उच्च मूल्यवृद्धिले उद्योग बन्द हुने अवस्थामा पुगेको जानकारी गराएको छ । यति बेला उद्योगीहरू निराश र हतोत्साहित भएको संघका चितवन अध्यक्ष त्रिलोचन कँडेलले बताए । कर्जाको किस्ता तथा ब्याज उठाउन उद्योगीहरूलाई मानसिक तनाव दिने गरी बैंकहरूले ताकेता गर्दा थप हतोत्साहित भयौं, उनले भने ।कोरोनाका कारण दुई वर्षसम्म भएको घाटा र रुसयुक्रेनबीचको युद्धले अकासिएको इन्धनको मूल्यले अर्थतन्त्र नाजुक मोडमा पुगेको उनको भनाइ छ । विदेशी मुद्राको सञ्चय बढाउन आयातमा प्रतिबन्ध लगाउँदा चोरी निकासी बढेको र यसले अर्थतन्त्रलाई झनै चुनौती थपेको कँडेलले बताए । अति विलासिताका वस्तुबाहेक सामान्य आवश्यकताका हरेक वस्तुको आयात खोल्न पनि उनको माग छ । मौद्रिक नीतिको पहिलो त्रैमासिक समीक्षापछि पनि समस्या समाधानका लागि राष्ट्र बैंकले कुनै ठोस कदम नचालेको हुँदा उद्योगीहरूको ध्यानाकर्षण भएको उनले बताए । कोरोनाका बेलामा चितवनका ११ प्रतिशत उद्योग बन्द भएको संघका पूर्वअध्यक्ष राजु पौडेलको भनाइ छ । अहिले देखिएको आर्थिक समस्या र नीतिगत अन्योलमा सुधार नगरे आउँदा दिनमा ४० प्रतिशतसम्म उद्योग बन्द हुने उनको दाबी छ । चितवन कुखुरासँग सम्बन्धित (पोल्ट्री) उद्योग फस्टाएको जिल्ला हो । कुखुराको चल्ला उत्पादन गर्ने ह्याचरी उद्योग बन्द जस्तै भएको चितवन उद्योग संघका अध्यक्ष कँडेलले जानकारी दिए । अन्डा पार्ने लेयर्स कुखुराको चल्ला उत्पादन गर्ने ह्याचरी त चितवनमा जे जति छन्, बन्द जस्तै नै छन् । मासुका लागि पालिने ब्रोइलरका चल्ला उत्पादन गर्ने ह्याचरी पनि संकटमा छन्, अध्यक्ष कँडेलले भने ।पोल्ट्री क्षेत्रमा दानाको खपत अत्यधिक हुने र दानाको कच्चा पदार्थको मूल्य पछिल्ला वर्षहरूमा ४० देखि शतप्रतिशतसम्म बढेको हुँदा पोल्ट्री क्षेत्रमा महासंकट आएको उनको दाबी छ । निर्माण क्षेत्र, खाद्य उद्योग र औषधि उद्योगमा पनि यही समस्या रहेको उनले बताए । त्यसैले सानादेखि ठूला उद्योगीलाई उकास्ने गरेर मौद्रिक नीति ल्याउन माग गरेका हौं, चितवन उद्योग संघका पूर्वअध्यक्ष राजु पौडेलले भने ।"
अर्थ संक्षेप,"शिवम् सिमेन्टले ल्यायो उपहार योजना काठमाडौं (कास) ओपीसी सिमेन्ट उत्पादक कम्पनी शिवम्ले शिवम्सँग उपहार टन्न नामक उपहार योजना ल्याएको छ । यस योजनाअन्तर्गत अब प्रत्येक २० बोरा शिवम् सिमेन्ट किन्दा ग्राहकले एउटा हातखाली नहुने स्क्र्याच कुपन पाउनेछन् । उक्त कुपन स्क्र्याच गरी २ सय रुपैयाँदेखि ५ सयसम्म नगद वा १५ ग्राम चाँदीको सिक्का वा २५० ग्रामदेखि ५ ग्रामसम्म सुनको सिक्का वा सुनको सिक्री पक्का उपहार जित्न सकिने कम्पनीले जनाएको छ । सोही कुपनका आधारमा ग्राहकले मासिक लक्की ड्र तथा मेगा लक्की ड्रमा समेत गरी एउटै कुपनबाट तीन पटकसम्म जित्ने मौका पाउने कम्पनीले बताएको छ । हरेक महिनाको लक्की ड्रमार्फत पहिलो पुरस्कार २ जोडी भाग्यशाली ग्राहकलाई थाइल्यान्ड भ्रमण, दोस्रो पुरस्कार ४ जोडी विजेतालाई हेलिटुर, तेस्रो पुरस्कार ६ जनालाई आधा किलो चाँदी, चौथो पुरस्कार ८ जनालाई हीराको औंठी तथा पाँचौं पुरस्कार १० जोडीलाई माउन्टेन फ्लाइट लक्की ड्रमार्फत प्रदान गरिने कम्पनीको भनाइ छ । चन्द्रपुर, नारायणगढ र हेटौंडामा गल्फको सोरुम काठमाडौं (कास) गल्फ लुब्रिकेन्टको उत्पादक तथा वितरक नेपाल ल्युब आयलले एकैपटक तीन सोरुम विस्तार गरेको छ । कम्पनीले रौतहटको चन्द्रपुरमा आफ्नो आधिकारिक विक्रेताका रूपमा जैसवाल ट्रेडिङ कन्सर्न, नारायणगढमा आशीर्वाद अटो ट्रेडिङ र हेटौंडामा दिव्या बिजनेस कन्सर्न शोरुम सञ्चालनमा ल्याएको हो । नेपाल ल्युब आयलका कार्यकारी निर्देशक करण चौधरीले ती शोरुमको उद्घाटन गरे । गल्फ नेपालमा सबैभन्दा धेरै बिक्री हुने लुब्रिकेन्ट भएको उनको दाबी छ । क्यूआर कोडबाट सानिमाको शैक्षिक कर्जा प्रमाणीकरणकाठमाडौं (कास) सानिमा बैंकले क्यूआर कोड समाहित शैक्षिक कर्जा स्वीकृतिपत्र प्रयोगमा ल्याएको छ । विदेशी शैक्षिक संस्थामा अध्ययन गर्न जाँदा विद्यार्थीहरूले लिने शैक्षिक कर्जाको प्रमाणीकरण बैंकले विभिन्न निकायमा गर्नुपर्छ । त्यसैले यस प्रक्रियालाई सरल र छिटो गर्ने उद्देश्यले क्यूआर कोडसहितको कर्जा स्वीकृतिपत्र ल्याइएको बैंकले जनाएको छ । कर्जा स्वीकृतिपत्रको प्रमाणीकरण विभिन्न निकायबाट फोन वा इमेलमार्फत हुँदै आएकामा अब कर्जा स्वीकृतिपत्रमा उल्लिखित क्यूआर कोड स्क्यान गरी बैंकको आधिकारिक वेबसाइटमार्फत विश्वको कुनै पनि स्थानबाट केही क्षणमै कर्जा प्रमाणित गर्न सकिनेछ । यस प्रविधिले विद्यार्थीको भिसा प्रक्रिया सरल र छिटो गर्न सहयोग हुने बैंकको दाबी छ । अधिकतम १ करोडसम्म आकर्षक ब्याजदरमा १५ वर्षसम्मको यस्तो कर्जा प्रदान गरिन्छ, बैंकले जारी गरेको विज्ञप्तिमा भनिएको छ । देशभर बैंकका १ सय ३० कार्यालय र १ सय २३ एटीएम सञ्चालनमा छन् । याडियाको स्कुटर किन्दा २० हजार छुट काठमाडौं (कास) नेपालका लागि विद्युतीय स्कुटर याडियाको आधिकारिक विक्रेता कुजु नेपालले बम्पर फिफा वर्ल्डकप अफर घोषणा गरेको छ । याडिया ब्रान्डका जुनसुकै स्कुटर किन्दा छुट र उपहार योजना लागू भएको कम्पनीले जनाएको छ । अफरअन्तर्गत ईस्कुटर खरिदमा २० हजार छुट हुनेछ । भाग्यशाली विजेताले गोलाप्रथाबाट एलजीका ४३ इन्चको यूएचडी फोरके टीभी, ३२ इन्चको स्मार्ट एलईडी टीभी र १९० लिटर क्षमताको रेफ्रिजेरेटर पुरस्कारस्वरूप जित्न सक्ने कम्पनीले बताएको छ । याडियाले नेपालमा विभिन्न मोडलका ईस्कुटर बिक्री गर्दै आएको छ । ३ लाख ७० हजार रुपैयाँ मूल्यको सी वान एस, ३ लाख ५० हजार रुपैयाँ मूल्यको जी फाइभ र २ लाख ५५ हजार रुपैयाँको एस लाइक स्कुटर कम्पनीले बिक्री गर्दै आएको कम्पनीले जनाएको छ । आईएमई रेमिट्यान्सको आईपीओ काठमाडौं (कास) रेमिट्यान्स कम्पनी आईएमईको २२ औं साधारणसभाले आईपीओ जारी गर्ने प्रस्ताव पारित गरेको छ । आईएमईले सर्वसाधारणका लागि चाँडै प्राथमिक सेयर निष्कासन गर्ने कम्पनीका प्रमुख कार्यकारी अधिकृत खिलेन्द्र पौडेलले बताए । यसका लागि कम्पनीले सेयर निष्कासन तथा बिक्री प्रबन्धक नियुक्त गरी नियामक धितोपत्र बोर्डमा निवेदन दिनेछ । सम्बन्धित नियामक निकायबाट स्वीकृत प्राप्त हुनासाथ यो प्रक्रिया अगाडि बढ्ने बताइएको छ । ॅसमन्वयमार्फत अर्थतन्त्रका समस्या समाधान काठमाडौं (कास) नेपाल अडिटर्स एसोसिएसन (अडान) ले देशका आर्थिक समस्यालाई सुझबुझपूर्ण रूपमा सबै पक्षको समन्वयबाट समाधान गर्न सरकारलाई आग्रह गरेको छ । अडानको छैटौं राष्ट्रिय महाधिवेशनपछि बसेको दोस्रो केन्द्रीय कार्यसमिति बैठकले बैंक ब्याजमा भएको वृद्धि, आर्थिक मन्दी, जनताको जीवनयापनमा भएको कठिनाइलगायत अर्थतन्त्रका समस्यालाई सुझबुझपूर्ण समन्वयबाट समाधान गर्न सरकारलाई आग्रह गरेको हो । सहकारी ऐन, ०७४ ले कुनै एक सहकारीमा सञ्चालक सदस्य रहेको लेखा परीक्षकले देशभरका अन्य कुनै पनि सहकारीहरूमा समेत लेखा परीक्षण गर्न नपाउने भनी गरेको व्यवस्थाले स्वतन्त्र रूपमा पेसा व्यवसाय गर्न पाउने संवैधानिक र नैसर्गिक अधिकारसमेत कुण्ठित भएको हुँदा र अन्य कुनै पेसामा यस्तो प्रकारको व्यवस्था नरहेकाले सो बन्देज तत्काल खारेज गर्न जोडदार माग गर्दछौं, अडानले भनेको छ । पत्रकारको उपचारमा बी एन्ड बीको छुट ललितपुर (कास) ललितपुरको ग्वार्कोस्थित बी एन्ड बी अस्पतालले देशभरका पत्रकार र परिवारलाई उपचारमा छुट दिने भएको छ । नेपाल पत्रकार महासंघ ललितपुर शाखाको समन्वयमा हस्पिटलले उक्त योजना ल्याएको हो । यसका लागि पत्रकार महासंघ ललितपुर शाखा र अस्पताल व्यवस्थापनबीच सम्झौता भएको छ । सम्झौतामा पत्रकार महासंघ ललितपुरका अध्यक्ष सागर न्यौपाने र बी एन्ड बी अस्पतालका कार्यकारी निर्देशक डा निरजलाल वैद्यले हस्ताक्षर गरे । देशभरका सबै पत्रकालाई उपचार तथा औषधीमा १५ प्रतिशत छुट पाउने अस्पतालको भनाइ छ । यसमा ओपीडी परीक्षणदेखि आकस्मिक उपचार, शल्यक्रियासम्म पर्ने अस्पतालका कार्यकारी निर्देशक वैद्यले जानकारी दिए । पत्रकारलाई मात्रै नभएर आश्रित परिवारलाई पनि छुट सुविधा लागु हुने सम्झौतामा उल्लेख छ ।"
ब्राजिल नेयमरलाई लिएर दुविधामा,"दोहा (एएफपी) ब्राजिलले सोमबार दक्षिण कोरियाको सामना गर्दै छ र त्यसअगाडि प्रशिक्षक टिटे दुविधामा हुनेछन्, १० नम्बरका स्टार खेलाडी नेयमरको स्थितिलाई लिएर । उनी चोटबाट गुज्रिरहेका छन् । तर यही बेला पुराना १० नम्बरका ब्राजिली खेलाडीबारे चिन्ताजनक समाचार पनि आइरहेको छ, महान् पेले आफ्नो स्वास्थ्यसँग संघर्ष गरिरहेका छन् । क्यामरुनविरुद्ध शुक्रबारको खेलपछि टिटेले पेलेलाई शुभकामना दिन बिर्सेनन् । यसै साता पेलेको स्वास्थ्य स्थिति नाजुक बनेपछि साओ पाओलोको अस्पतालमा भर्ना गरिएको छ । तीनपल्टका विश्वकप विजेता पेले ८२ वर्षका पुगे । ब्राजिली समर्थकले पनि उनको स्वास्थ्य स्थितिमा सुधार होस् भन्ने कामनासहितको ब्यानर देखाइरहेका छन् । क्यामरुनविरुद्धको खेल आफैंमा भने ब्राजिल १० ले पराजित रह्यो, त्यो पनि निराशाजनक रूपमा अन्तिम क्षणमा । यसै क्रममा ब्राजिल १९९८ यता पहिलोपल्ट समूह चरणको खेलमा पराजित रह्यो ।बिरामी पेलेको आत्मविश्वास बढाउनका लागि सबैभन्दा राम्रो उपाय भनेको ब्राजिलले कीर्तिमान छैटौंपल्ट विश्वकप उपाधि जित्नु हुनेछ । केही हदसम्म खेलको ड्र ब्राजिलको अनुकूल पनि रहेको छ । ब्राजिलले समूह चरणका तीन खेलमा तीनै गोल मात्र गरे पनि समूहको शीर्षस्थानमा रह्यो । १९७८ को विश्वकपयता ब्राजिल अहिले कम्तीमा गोलको आधारमा कमजोर खेलिरहेको छ । ब्राजिलसँग आक्रमणका पर्याप्त उपाय रहेका छन् । ग्याब्रिएल जेसस घुँडाको चोटबाट घाइते भई विश्वकपबाट बाहिरिसकेको स्थितिमा पनि ब्राजिलसँग अन्य विकल्प पनि छन् । सर्बियाविरुद्ध आफ्नो पहिलो खेलमा प्राप्त २० को जित नै सबैभन्दा उल्लेखनीय प्रदर्शन रहेको छ । क्यामरुनविरुद्धको खेलमा नेयमर बेन्चमै सीमित रहे । शनिबार उनी फेरि मैदानमा देखिए, अभ्यासका क्रममा । यसले देखाएको छ, सम्भवतः उनी यसपल्ट दक्षिण कोरियाविरुद्ध खेलमा देखिनेछन् । नेयमरले इन्स्ट्राग्राममा लेखेका छन्, म राम्रो महसुस गरिरहेको छु । मलाई थाहा छ, अब म के गर्न सक्छु ।सर्बियाविरुद्ध दुवै गोल गरेका खेलाडी रिचार्लिसन पनि भन्छन्, नेयमर टिममा फर्कन्छन् भने यसको फाइदा पूरा टिमलाई हुनेछ । मलाई विश्वास छ, उनी अबको खेलमा खेल्न सक्षम पनि हुन सक्नेछन् । सबैले अनुभव गरिरहेका छन्, उनको अनुपस्थितिमा टिमलाई गाह्रो भएको छ भनेर । उनी खेल्दा मेरो प्रदर्शनमा पनि अझ सुधार आउने विश्वास छ । अन्तिम १६ मा दक्षिण कोरियाको सामना गर्नु कम्तीमा कागजमा ब्राजिलका लागि सजिलो समीकरण नै हो ।तर अहिलेसम्म कोरियाली टिमको प्रदर्शन पनि गर्विलो रहेको छ । दक्षिण कोरियाले अन्तिम १६ मा प्रवेश गर्नका लागि अन्तिम क्षणको गोल मद्दतले पोर्चुगलाई हराएको थियो र त्यसमा ह्वाङ हिचानले निर्णायक गोल गरेका थिए । स्टेडियम ९७४ मा हुने खेलमा जित निकाल्ने हो भने दक्षिण कोरियाले जापान अथवा क्रोएसियाको सामना गर्नेछ । त्यसपछिको बाटोमा भने सम्भवतः अर्जेन्टिना हुनेछ । दक्षिण कोरिया नकआउट चरण पुग्ने सबैभन्दा तल्लो वरीयताको टिम हो । ब्राजिल र दक्षिण कोरियाबीच जुनमा सोलमा मैत्रीपूर्ण खेल भएको थियो, जसमा पाहुना टिम ५१ ले विजयी रह्यो । यसमा नेयमर एक्लैले पेनाल्टीबाट दुई गोल गरे । रिचार्लिसन भन्छन्, दक्षिण कोरिया आक्रामक टिम हो र यो बलियो पनि छ । हामी यस्तो टिमविरुद्ध भूल गर्न सक्ने अवस्थामा हुन्नौं । दक्षिण कोरियासामु भने समूह चरणमा गरेको भूलमा सुधार गरेर नकआउट चरणमा सुधारिएको खेल प्रदर्शन गर्ने राम्रो अवसर बनेको छ ।"
मोड्रिच कप्तानी खेल खेल्दै,"दोहा (एएफपी) क्रोएसियाली टिममा अहिले त्यस्ता खेलाडी कमै मात्र छन्, जसले सन् २०१८ को विश्वकप फाइनल खेले । फ्रान्ससँग उपाधि भिडन्तमा पराजित क्रोएसियाका लुका मोड्रिच भने एक अपवाद हुन्, अझै आफ्नो देशका लागि नेतृत्वकारी भूमिकामा खेलिरहेका छन् । रियल म्याड्रिडका ३७ वर्षीय मिडफिल्डरले बेल्जियमविरुद्ध बिहीबारको गोलरहित बराबरीको खेलमा पूरा ९० मिनेट खेले । त्यसै नतिजाको मद्दतले क्रोएसिया अन्तिम १६ पुगेको थियो ।यही क्रोएसियाले सोमबार जापानको सामना गर्दै छ । कप्तानी खेल खेल्ने क्रममा मोड्रिचले आफ्नो युवा र नयाँ खेलाडीलाई देखाएका छन्, उनलाई यति धेरै उम्दा खेलाडी मानिन्छ भनेर । २०१८ को बेलन डेअर तथा पाँच युरोपेली च्याम्पियन्स लिग उपाधिका विजेता मोड्रिच मध्यपंक्तिमा अझै उत्तिकै खटेर खेलिरहेका हुन्छन् । यस्तोमा टिमका अन्य कोही पनि सदस्यलाई छुट रहने गरेको छैन, मोड्रिचले भन्दा कम मिहिनेत गर्ने ।डिफेन्डर जोसिप जुरानोभिच मान्छन्, मोड्रिचले उदाहरण तयार पारेका छन्, आफ्ना भाइ खेलाडीसामु । सेल्टिकका खेलाडी रहेका जुरानोभिचले आइतबार पत्रकार सम्मेलनमा भनेका छन्, म पूर्णतः तयार छु, अबको खेलका लागि । यो विश्वकप हो, आफ्नो खेल जीवनमा यस्तो मौका फेरि दोहोरिएर आउने गर्दैन । म खेल कहिले सुरु हुन्छ भनेर पर्खिरहेको छु । जति बेला मोड्रिच जस्ता खेलाडीले कडा मिहिनेत गरिरहेका हुन्छन्, नयाँ खेलाडीलाई अझ मिहिनेत गर्न कर लाग्छ ।उनी आफ्नो टिमबारे भन्छन्, अहिले हाम्रो टिममा युवा र अनुभवी खेलाडीबीच राम्रो तालमेल छ । क्रोएसिया आफ्नो समूह एफ को दोस्रो स्थानमा रहेको थियो । त्यसमध्ये २७ वर्षीय जुरानोभिचले तीन खेलमा पूरा ९० मिनेट खेले । मोड्रिचले मोरक्कोविरुद्ध पनि ९० मिनेट खेले, तर क्यानडाविरुद्धको सहज जितमा भने उनी ८६ मिनेट मात्र मैदानमा रहे । बेल्जियम र मोरक्कोविरुद्धको दुवै खेलमा मोड्रिच नै प्लेयर अफ द म्याच भएका थिए ।कुनैकुनै बेला मोड्रिचको मिहिनेत नदेखिन सक्छ, अथवा उनको काम नै जस नपाउने पनि हुन्छ, तर यसपल्ट कतारमा भने उनी खुबै छाएका छन् । क्रोएसियाली टिमको मानसिक स्थितिबारे मिडफिल्डर लोभरो माजेर भन्छन्, हाम्रो रगतमै जितका लागि खेल्ने गुण छ । अहिले पुराना र नयाँ खेलाडीबीच बेजोड तालमेत बसेको छ । यो टिमका लागि निकै महत्त्वपूर्ण छ । पुराना खेलाडीको प्रोत्साहनका कारण नयाँमा जोस र उमंग नै बेग्लै छ ।मोड्रिच आफैं भने चार वर्ष अगाडिको प्रदर्शनलाई लिएर मात्र बढी जोड दिन नहुने मान्छन् । उनी भन्छन्, २०१८ को प्रदर्शनलाई लिएर हामी अझै पनि गर्वित छौं । तर अहिले त्यसलाई बिर्सेर अबको चुनौतीमा केन्द्रित हुन आवश्यक छ । रुसमा खेलेका अधिकांश खेलाडी अहिले हामीसँग छैनन् । त्यसैले हामी नयाँ खेलाडीमा पनि भर पर्नुपर्ने हुन्छ । हाम्रो उद्देश्य अनुभवी र नयाँ खेलाडीबीच सही तालमेल बनाउनु नै हो, हामीले यसका लागि काम गर्नैपर्छ ।१९९१ मा स्वतन्त्र देश बनेको क्रोएसियाले २०१० को दक्षिण अफ्रिकामा भएको विश्वकप खेलेको थिएन । १९९८ मा आश्चर्यजनक रूपमा सेमिफाइनलसम्मको यात्रा तय गरेको क्रोएसिया त्यति बेला पनि फ्रान्सको हातबाटै रोकिएको थियो । फ्रान्सले २०१८ मा पनि क्रोएसियालाई रोक्ने काम गरेको थियो । मोड्रिच अहिले तत्कालका लागि आफ्नो सबै ध्यान जापानविरुद्धको खेलमा लगाइरहेका छन्, एकचित्त भएर ।"
एम्बाप्पेको उत्कृष्ट प्रदर्शन,"अर्जेन्टिना २१ अस्ट्रेलियाशनिबार मध्यरात पहिलो हाफमा अर्जेन्टिनाले पास खेलिरह्यो, अस्ट्रेलियन खेलाडी हेरिरहे । अर्जेन्टिना गोलपोस्टमा आक्रमण गर्ने अवसरको प्रतीक्षामै रह्यो । दोस्रो हाफमा दुवै टिमले बढी मिहिनेत गर्दै आक्रामक खेल्यो । फेरि एकपल्ट लियोनल मेसी खेल परिवर्तनकारी निस्किए । उनले निकोलस ओटोमन्डीको पासमा पाएको बल नियन्त्रण गर्दै तीन डिफेन्सको बीचबाट प्रहार गर्दै ३५ औं मिनेटमा अर्जेन्टिनालाई अग्रता दिलाए । उनको विश्वकपमा तेस्रो गोल हो यो । उनको क्लब र अन्तर्राष्ट्रिय फुटबलमा एक हजारौं खेल पनि हो । यसमा उनले ७ सय ८९ औं गोल गरेका हुन् । त्यसमध्ये ९४ गोल अर्जेन्टिनाका लागि हो ।म्याट रायनको गल्तीमा जुलियन अलभारजले ५७ औं मिनेटमा गोल गर्दै दुईपल्टको विश्वकप विजेताको अग्रता दोब्बर पारे । क्रेग गुडविनले प्रहार गरेको बल ७७ औं मिनेटमा एन्जो फर्नान्डेजमा डिफ्लेक्ट हुँदै गोल भएपछि अस्ट्रेलियाले गोलको अन्तर छोट्यायो । अजिज बेहिचले तीव्र गतिमा चार खेलाडीलाई छक्याउँदै पेनाल्टी क्षेत्रमा लगेको बल गोलमा परिणत गर्न सकेको भए अर्जेन्टिनालाई गाह्रो पर्न सक्थ्यो । उनको प्रहारलाई लिसान्द्रो मार्टिनेजले असफल पारिदिए । अस्ट्रेलियाले ९७ औं मिनेटमा पनि बराबरीको अवसर पाएको थियो । तर, गाराङ कोलले प्रहार गरेको बलमा एमिलानो मार्टिनेजले उत्कृष्ट बचाउ गर्दै अर्जेन्टिनालाई क्वाटरफाइनलमा पुर्याए । अर्जेन्टिनाले सेमिफाइनल प्रवेशका लागि नेदरल्यान्ड्सविरुद्ध शुक्रबार प्रतिस्पर्धा गर्नेछ ।"
स्कटल्यान्ड विजेता बन्ने निश्चित नेपाल दबाबमा,"(काठमाडौं)  स्कटल्यान्डसँग आइतबार विश्वकप लिग२ को खेलमा पराजित भएपछि नेपालको एकदिवसीय अन्तर्राष्ट्रिय मान्यता धरापमा पुगेको छ । नामिबियामा नेपाललाई सानो स्कोरको खेलमा ३ विकेटले पराजित गर्दै स्कटल्यान्ड लिग२ को शीर्षस्थानमा पुगेको छ । विन्डहोकको युनाइटेड क्रिकेट क्लबमा टस हारेपछि ब्याटिङमा आएको नेपाल ४०१ ओभरमा १ सय ३७ रनमा अलआउट भयो । स्कटल्यान्डले ३२१ ओभरमा १ सय ४३ रन बनाउँदै लक्ष्य पूरा गरेर लिग२ को उपाधि जित्ने निश्चित गरेको हो । सबै ३६ खेल खेलिसकेको ओमानको ४४ अंक छ । नेपालमाथि जित हात पारेपछि स्कटल्यान्डले ३० खेलमा ४४ अंक पुर्याउँदै ओमानलाई नेट रनरेटमा पछि पारेको हो । स्कटल्यान्ड बाँकी रहेका ६ खेलमा एक अंक जोडे पनि विजेता बन्नेछ । त्यसविपरीत रहेको छ नेपालको कथा । अमेरिका ३५, नामिबिया ३३, यूएई २७ अंकसाथ क्रमशः दोस्रोदेखि पाँचौं स्थानमा छन् । नेपाल २२ खेलमा १८ अंकसाथ छैटौं स्थानमा छ । सात राष्ट्र सहभागी लिग२ को शीर्ष तीन राष्ट्र विश्वकप छनोटमा पुग्नेछन् भने शीर्ष ५ राष्ट्रले एकदिवसीय अन्तर्राष्ट्रिय मान्यता जोगाउनेछन् । बाँकी रहेका १४ खेलमा ९ मा जित हात पारेमा नेपाल कम्तीमा शीर्ष ५ भित्र अटाउन सक्छ ।ब्रेन्डन म्याकमुलेनले स्कोर बराबरीमा रहेको अवस्थामा सागर ढकालको बलमा स्कटल्यान्डका लागि विजयी छक्का प्रहार गरे । उनले ३४ बल खेल्दै २ चौका पनि प्रहार गरी महत्त्वपूर्ण इनिङ्स खेले । जर्ज मुन्सी १७, कायल कोएटजर र कप्तान रिची बेरिङटन समान ३, म्याथ्यु क्रस १३ रनमा आउट भए । ओपनर क्रिस्टोफर म्याकब्रिजले सर्वाधिक ४३ रन बनाए । उनले ४७ बल खेली ७ चौका प्रहार गरे । म्याकमुलेनले मिचेल लिसाकसँग छैटौं विकेटमा जोडेको ४० रन निर्णायक बन्यो । लिसाकले २९ बल खेल्दै ३ चौका प्रहार गरी २२ रन बनाए । मार्क वाटलाई २ रनमा दीपेन्द्रसिंह ऐरीले स्टम्प आउट गराए पनि म्याकमुलेनले साफयान सरिफ (२) सँग मिलेर स्कटल्यान्डलाई विजयी बनाए । नेपालबाट गुलशन झा, सागर र ललित राजवंशीले २२ विकेट लिए ।यसअघि तल्लोक्रममा गुलशनले सर्वाधिक २९ रन बनाएपछि नेपालले १ सय रनलाई पार गरेको थियो । २९ बल खेलेका उनले ३ चौका र १ छक्का प्रहार गरे । ओपनर आसिफ शेख ७ रनमै आउट भए । अर्जुन साउद १८ रनमा रनआउट हुनु नेपालको दुर्भाग्य बन्यो । ज्ञानेन्द्र मल्लले ३९ बल खेल्दै ३ चौका प्रहार गरी २५ रन बनाए । कप्तान रोहित पौडेलले ४३ बलमा १७ र आरिफ शेखले १४ बलमा १० रन बनाए । यी दुईले कुनै बाउन्ड्री प्रहार गर्न सकेनन् । कुशल भुर्तेल पहिलो बलमै बलर क्रिस सोललाई रिटर्न क्याच दिन पुगे । दीपेन्द्रले २२ बल खेली ९ रन बनाए । सोमपाल कामीको स्थानमा टोलीमा फर्किएका करण केसीले ८, ललितले ३ रन बनाए । सागर ४ रनमा अविजित रहे । स्कटल्यान्डबाट प्लेयर अफ द म्याच सोलले ७ ओभरमा १ मेडन राख्दै १२ रनमात्र खर्चेर ३ विकेट लिए । वाटले ८१ ओभरमा १९ रन खर्चेर २ विकेट लिए । सरिफ, लिसाक र म्याकमुलेनको नाममा ११ विकेट रह्यो ।"
यूएस ओपनमा डालास अल स्टार्स,"काठमाडौं (कास) भारतका उन्मुक्त चन्दको कप्तानीमा डालास अल स्टार्सले यूएस ओपन ट्वान्टी२० क्रिकेटका लागि आफ्नो टोलीको घोषणा गरेको छ । नेपालीहरूको स्वामित्व रहेको डालासले १२ औं संस्करणमा आएर पहिलो पटक यूएस ओपन खेल्न लागेको हो ।चन्दसहित अल स्टार्समा भारतकै सुजित गोवडा, फानी सिमहार्दी, अमेरिकाका एरोन जोन्स, बर्ट ककली, वेस्ट इन्डिजका एस्ली नर्स, केरी पिइरे, सेनोन ग्याब्रियल, सामर स्प्रिङगर, बेलायतका लिएम प्लुन्केट, म्याट क्विन, ज्याक लिनटोट, जोस कोब, एडम रोसिङटन, लुक बेन्केनस्टेन र दक्षिण अफ्रिकाका कोर्न ड्राइ रहेका छन् । नेपालमा नेपाल ट्वान्टी२० लिगको फ्रेन्चाइज लुम्बिनी अल स्टार्सको स्वामित्वमा डालास अल स्टार्स रहेको छ । यसको लगानीकर्तामा सञ्जय शर्मा, वरदान चालिसे, आशिक लामा, उत्सव सिग्देल, अमन खनाल र कमलकिशोर प्रेमी रहेका छन् । डिसेम्बर ५ देखि १३ सम्म हुने प्रतियोगिताको ब्रान्ड एम्बासडरमा वेस्ट इन्डिजका ब्याटिङ हस्ती ब्रायन लारा रहेको सिग्देलले बताए । सहभागी १२ टोलीलाई चार समूहमा राखिएको छ र विजेता टोली सेमिफाइनल पुग्नेछ । विजेताले १ लाख र उपविजेताले २० हजार डलर पाउनेछन् ।"
