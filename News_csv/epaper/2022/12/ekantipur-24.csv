शीर्षक,विवरण
बलात्कार अपराध : टाढै छ न्याय,"बलात्कारपीडितलाई बयान फेर्न लगाएर दोषीलाई उन्मुक्ति दिइएका घटना धेरै छन् । पछिल्लो समय पीडित महिलालाई नै दण्डित गर्ने प्रवृत्ति पनि विकसित हुँदै गएको छ । महिलाले अदालतमा बयान फेर्नेबित्तिकै झूटो जाहेरी दिएको निष्कर्षमा पुगेर पीडितलाई नै सजाय दिइएका उदाहरण प्रशस्तै छन् । पीडितहरू बयान बदल्नुपर्ने बाध्यतामा कसरी पुग्छन् भन्ने पक्षलाई इजलासले वास्ता नगर्दा पीडित नै दण्डित हुने अवस्था आउने गरेको छ । १६ वर्षीया किशोरीलाई विवाह गर्छु भनी १७ वर्षीय किशोरले ललाइफकाई २०७५ चैतदेखि २०७६ जेठसम्म घोराही१० नारायणपुरमा कोठामा राखेर बलात्कार गरेको भन्दै पीडितकी आमाले प्रहरीमा जाहेरी दिइन् । अदालतले आरोपी किशोरलाई पुर्पक्षका लागि बालसुधार गृहमा पठायो । तर, पीडित बालिका र आमाले बयान फेरे । केटाले फोन गरी छोरीलाई सताउने गरेकाले त्यसबाट छुटकारा पाउन जाहेरी दिएको आमाले बताइन् । जिल्ला न्यायाधीश रितेन्द्र थापाले २०७६ असोज ८ मा अभियुक्त किशोरलाई सफाइ दिँदै जाहेरीवाला महिलालाई १५ दिन कैद र ५ सय रुपैयाँ जरिवाना हुने फैसला गरे । जाहेरवालाबाट आरोपित बालकलाई १५ हजार रुपैयाँ क्षतिपूर्ति भराई पाउनेसमेत फैसला भयो । फैसलामा भनिएको छ, जबर्जस्ती करणीजस्तो मुद्दामा आरोपित भई बालक बिरानो ठाउँमा बस्नु सामान्य होइन । नाबालकको व्यक्तिगत स्वतन्त्रता अपहरण गराउन उद्यत जाहेरवाला महिलालाई कैद र जरिवानाको सजाय हुने ठहर्छ ।ती महिला भने आफन्तको दबाबपछि छोरीको भविष्य हेरेर बयान फेर्नुपरेको बताउँछिन् । भोलि बलात्कृत महिला भनेर समाजमा झन् हेला हुन्छ भनेर धेरैले तर्साए, केटा पक्ष मात्र होइन, हाम्रै आफन्तले उल्टै बेइज्जत हुन्छ भनेर डर देखाए । कसैले साथ दिएनन्, ती महिलाले भनिन्, बाध्य भएर मुद्दा अघि नबढाउने अवस्थामा पुगें तर मैले नै उल्टै सजाय पाएँ ।यस्तै प्रकृतिको अर्को घटना अछाममा पनि भएको थियो । २०७८ माघ १५ मा कमलबजारकी १९ वर्षीया किशोरीको घरमा २० वर्षीय युवक आफ्ना दुई साथीसँगै विवाहको प्रस्ताव लिएर पुगेका थिए । घरमा ६० वर्षीया एकल आमा र किशोरी मात्रै थिए । किशोरी पाँच वर्षकी हुँदा नै बुबाको मृत्यु भइसकेको थियो । किशोरीले आमा र छिमेकी बहिनीका साथ अर्को कोठामा सुत्ने तयारी गरिन् । केटाहरूलाई उनकै कोठामा सुत्ने व्यवस्था गरियो । मुटुकी बिरामी किशोरी आफ्नो कोठामा छुटेको औषधि लिन गएका बेला केटी माग्न आएका केटाले श्रीमान्श्रीमती हुने समय आइसकेको भन्दै उनीसँग यौनसम्पर्क राखे । केटाले राति नै भाग्न प्रस्ताव गरे । उनी पनि राजी भइन् ।अलि परको जंगलमा पुगेपछि केटाले फेरि करणी गरे । त्यसपछि भने विवाह गर्न नसक्ने भन्दै उनलाई त्यहीं छाडेर हिँडे । अलपत्र परेकी किशोरीले प्रहरीमा जाहेरी दिइन् । मुद्दा चलेपछि दबाब आउन थाल्यो । केटालाई थुनाबाट निकाल्न सहयोग गरे विवाह गराइदिने आश्वासन आयो । अब आमासमेत वृद्ध भइसकेको अवस्थामा उही युवकसँग बिहे गर्दा सबैलाई सजिलो हुने भन्दै फकाइयो । त्यसपछि किशोरीले अदालतमा आफू आवेगमा आएर आरोप लगाएको बयान दिइन् ।अदालतले अभियुक्तलाई सफाइ दिँदै जाहेरवाला किशोरीलाई भने ३ वर्ष ६ महिना कैदको सजाय गर्यो । वृद्ध र एकल आमाको मात्र संरक्षणमा रहेकी निरक्षर किशोरी बयान फेर्ने अवस्थामा कसरी पुगिन् होला भन्नेमा ध्यानै नदिई इजलासले उनैलाई नै दण्डित गर्ने फैसला दियो । जिल्ला न्यायाधीश नवीन जोशीले झूटो जाहेरी दिने व्यक्तिलाई अधिकतम तीन महिनासम्म कैद सजाय हुन सक्ने कानुनी व्यवस्थाविपरीत ती किशोरीलाई साढे तीन वर्ष कैद फैसला गरे । न्यायाधीश जोशीले फैसलामा लेखेका छन्, परिवर्तित नाम (ढ२) लाई झूटा जाहेरी दिएर प्रतिवादीलाई झूटा मुद्दामा फसाउने प्रयत्न गरेबापतमा मुलुकी फौजदारी कार्यविधि संहिता, २०७४ को दफा ४४ को उपदफा २ को देहाय क १ बमोजिम ३ वर्ष ६ महिना कैद हुने ठहर्छ । तर, त्यतिबेला मुलुकी फौजदारी कार्यविधि संहिताको दफा ४४ को उपदफा २ (क १) को व्यवस्था नै प्रचलनमा थिएन । यो दफा थप्न ल्याइएको अध्यादेश फैसला हुँदा निष्क्रिय भइसकेको थियो ।अछामकै अर्को घटना पनि त्यस्तै छ । २०७५ मा जेठ ४ चौरपाटी गाउँपालिका४ धामीगाउँकी एक महिलाले आफूमाथि बलात्कार गरेको भन्दै ससुराविरुद्ध जाहेरी दिइन् । पति रोजगारीका लागि भारत गएका तथा घरमा सँगै बस्ने सासू र नन्द गाउँको बिहे हेर्न गएका बखत राति ससुराले आफूमाथि ज्यादती गरेको जाहेरी थियो । अदालतमा पीडितका ससुराले त्यो रात आफूले मदिरा सेवन गरेकाले घटनाबारे सम्झना नभएको बयान दिए । अदालतले उनलाई पुर्पक्षका लागि थुनामा पठायो ।पछि, पीडित महिलाले अदालतमा आफूलाई ससुराले बलात्कार नगरेको बरु कुटपिट र गाली गरेकाले रिसमा झूटो उजुरी दिएको बताइन् । मुद्दा दर्ता भएको २० दिनमै फैसला आयो । तर, अदालतले पीडित महिलाले दिएको पछिल्लो बयानलाई प्रमुख प्रमाण मान्यो । न्यायाधीश धर्मराज पौडेलले अभियुक्तलाई सफाइ त दिए नै, उजुरीकर्ता महिलालाई ३ हजार रुपैयाँ जरिवाना हुने फैसला पनि गरे । न्यायाधीश पौडेलले महिलाको उजुरी र बकपत्र विरोधाभासपूर्ण भएको तथा राज्य र कानुनका संयन्त्रहरूलाई हलुकासँग प्रयोग गरेको देखिएकाले उनलाई जरिवाना भराउनुपर्ने फैसलामा लेखेका छन् ।मुलुकी फौजदारी कार्यविधि संहिताको दफा ४४ को उपदफा २ मा झूटो उजुरी वा बयानबकपत्र गरेमा अदालतले कारबाही गर्न सक्ने व्यवस्था छ । यही कानुनी व्यवस्थामा टेकेर अदालतले जाहेरीवाला महिलालाई नै धमाधम कारबाही गरिरहेका छन् । उजुरीकर्ता महिलालाई नै जेल पठाउने फैसलाहरू केलाउँदा पीडितले बयान फेरेको अवस्थामा न्यायाधीश ती महिलाले झूटो उजुरी वा बयान दिएको निष्कर्षमा पुग्ने गरेको देखिन्छ । बलात्कारजस्तो गम्भीर अपराधमा हल्का रूपमा जाहेरी दिएर कसैको चरित्र हत्या गर्ने र राज्यको स्रोतसाधन तथा समयको बर्बादी गराउने प्रवृत्ति बढेपछि कारबाहीको फैसला गरिएको जिल्ला अदालत चितवनका न्यायाधीश रितेन्द्र थापा बताउँछन् । रिसइबी साँध्न र लेनदेनका लागि बलात्कारको आरोप लगाउन पाइँदैन । बलात्कार भएको भनेर जाहेरी दिने र पछि आवेशमा जाहेरी दिएको हुँ भन्ने बयान गरेपछि जाहेरवालालाई नै कैद र जरिवाना हुने गरेको छ, उनले भने ।बयान फेरेकै कारण कारबाही भोगेका महिलाहरू भने यस्तो कारबाहीले आफूहरूलाई थप अन्याय भएको बताउँछन् । हाम्रो बाध्यता कसैले बुझ्दैन । परिवार र समाजसँग लडेर बस्ने अवस्था छैन । थप कठिनाइ भोग्नुभन्दा परिवार र समाजको दबाब स्विकार्नु सजिलो हुन्छ, सजाय पाएकी घोराहीकी एक महिला भन्छिन्, बलात्कार हुँदै नभएको अवस्थामा कसले उजुरी गर्छ र ? अन्याय महसुस भएर उजुरी दिइन्छ । पछि परिवार, समाज, आफन्त सबैले बस्नै नसक्ने बनाउँछन् ।जानीजानी प्रहरीलाई झूटो विवरण उपलब्ध गराउने (फल्स स्टेटमेन्ट्स) वा साँचो बोल्ने शपथ खाएर अदालतमा झूटो बकपत्र गर्ने (पर्जुरी) जस्ता कार्यलाई संसारभर नै अपराध मानिन्छ । त्यसो गरेको ठहर भएमा कैद हुन्छ । झूटो आरोप लागेको व्यक्तिले पाउने दुःख, हैरानी र सामाजिक बेइज्जती पनि धेरै हुने कारणले आरोप लगाउने व्यक्तिमाथि कारबाही गर्ने कानुन बन्नु स्वाभाविक मानिन्छ । तर, हामीकहाँ बलात्कारको उजुरी गरेका महिलामाथि भइरहेका पछिल्ला कारबाहीले भने गम्भीर प्रश्न उठाएका छन् । ती आरोपहरू वास्तवमा झूटा थिए कि बयान ? बयान फेरिएको विवेकले कि बाध्यताले ? भन्ने प्रश्न मूल हुनुपर्ने सम्बन्धित महिलाहरूको भनाइ छ । बयान फेर्न बाध्य भएका पीडित लाई कारबाही गर्दै जाने हो भने बलात्कारलगायत अन्य यौन हिंसामा शक्तिशाली पीडकविरुद्ध उजुरी गर्ने हिम्मत पीडितले कसरी जुटाउलान् ? कारबाहीको डरले उजुरी गर्नै नजाने प्रवृत्तिलाई पो प्रोत्साहन हुने हो कि ? यी प्रश्नतर्फ अदालतले ध्यान पुर्याएको देखिन्न ।कतिपय घटनामा त बलात्कारको अपराधलाई प्रहरी र अदालतसम्म पुग्नै नदिई समाजमै मिलापत्र गरेर टुंग्याइन्छ । जुम्लाको चन्दननाथ नगरपालिका७ का ४८ वर्षीय पुरुषले २०७८ वैशाखदेखि धर्मपुत्रीका रूपमा राखेकी १३ वर्षीया बालिकालाई निरन्तर शोषण गरे । पीडा सहन नसकेर असार २७ मा बालिकाले विष सेवन गरिन् । महतले उनलाई तत्काल उपचार गरी आमाको जिम्मा लगाए । आमासँग बालिकाले सबै घटना बताइन् । आरोपितसँग कुरा गरेपछि उनले विभिन्न प्रलोभन र दबाब दिएर घटना मिलाए । घटना गुपचुप राख्ने सर्तमा ७ लाख रुपैयाँ दिने गरी मिलापत्र पनि भयो । मिलापत्रमा बालिकाको शिक्षामा सहयोगका लागि उक्त रकम दिएको र दुवै पक्षले एकअर्काको चरित्रमा दाग लाग्ने क्रियाकलाप नगर्ने सहमति गरियो । पछि यो कुरा थाहा पाएर समाजमा चर्चा हुन थालेपछि बालिकाकी आमाले बाध्य भएर प्रहरीमा उजुरी गरिन् । अहिले अभियुक्त पुर्पक्षका लागि थुनामा छन् ।कतिपय बलात्कारका मुद्दा भने योजनाबद्ध रूपमा अदालत पुर्याउने र मोलमोलाइ गरेर बयान फेर्ने प्रवृत्ति पनि देखिएको छ । पोखरा३२ सातमुहाने कास्कीका २१ वर्षीय युवकले चितवनको सौराहा घुम्न गएका बेला नमुना भिलेज रेस्टुरेन्टमा लगेर जबर्जस्ती करणी उद्योग गरेको भन्दै २०७६ कात्तिकमा १९ वर्षीया किशोरीले प्रहरीमा जाहेरी दिइन् । अदालतले अभियुक्तलाई पुर्पक्षका लागि थुनामा पठायो । पछि बयानका क्रममा किशोरीले बलात्कार नभएको, प्रहरीले लेखिदिएको जाहेरीमा आफूले दस्तखत मात्र गरेको बताइन् । यस्तो बयानपछि युवकलाई सफाइ दिँदै किशोरीलाई एक महिना कैद र ६३ हजार रुपैयाँ क्षतिपूर्ति तिर्नुपर्ने फैसला भयो ।२०७७ असार ७ गते न्यायाधीश हेमन्त रावलले फैसलामा लेखे, व्यक्तिको चरित्रमा गम्भीर असर पर्ने झूटो आरोप लगाई जाहेरी दिने र अदालतमा प्रतिकूल बकपत्र गर्ने कार्यले फौजदारी न्याय प्रणालीको दुरुपयोग गरी निर्दोष व्यक्तिले अनाहकमा दुःख पाएको अवस्था छ । अधिवक्ता मौसम आचार्य यस्ता झूटा घटनाले वास्तविक पीडितको न्याय पाउने मार्ग अझ साँघुरो हुने बताउँछन् ।महिला अधिकारकर्मीहरू भने महिला होस्टाइल हुने अवस्था आउनु हिंसाका थप स्वरूप भएको बताउँछन् । परिवार, समाज र राज्यले बलात्कृत महिलाको संरक्षण गर्न सक्दैन । पीडित महिला न्यायका लागि एक्लै लड्नुपर्छ, महिला मानवअधिकार रक्षक सञ्जालकी पूर्वसचिव लक्ष्मी आचार्यले भनिन्, सबैको दबाब थेग्न नसकेर बयान फेर्ने हदसम्म पुग्छन् । यसतर्फ न्यायालयको पनि ध्यान पुगेको देखिँदैन ।नेपाल प्रहरीका केन्द्रीय प्रवक्ता प्रहरी नायब महानिरीक्षक टेकप्रसाद राईका अनुसार बलात्कारका घटना बढ्दै गएका छन् । उनका अनुसार पछिल्लो तीन वर्षमा मात्रै बलात्कारका १० हजार २ सय ७८ घटना अदालत पुगेका छन् । वार्षिक सरदर ३ हजार बढी बलात्कारका उजुरी प्रहरीमा दर्ता हुने गरेका छन् ।"
देउवादाहाल निष्कर्षविहीन,"तत्कालीन नेकपा हुँदा प्रधानमन्त्री केपी ओलीसँग संघर्ष गरेर देउवालाई प्रधानमन्त्री बनाएको र अहिले त्यसको सम्मान गर्नुपर्ने दाहालको तर्क छ । गठबन्धनमा रहेका दलहरूको राजनीतिक, कानुनी र संवैधानिक लडाइँका बलमा सर्वोच्चको परमादेशपछि देउवा प्रधानमन्त्री नियुक्त भएका थिए । ओलीले संसद् विघटन गरेपछि तत्कालीन नेकपामा दाहालमाधवकुमार नेपाल समूह र कांग्रेसबीच कार्यगत एकता भएको थियो । पहिलो कार्यकालमा आफू प्रधानमन्त्री बन्न समग्र पावर सेयरिङ मा अधिकतम लचकता अपनाएर देउवाका दोस्रो तहका नेताहरूलाई विश्वासमा लिने दाहालको रणनीति छ ।०७४ मा जस्तै सहमतिअनुसार सहजै सत्ता हस्तान्तरण गर्न आफू तयार हुने विश्वास उनले दिलाउन खोजेका छन् । यो विश्वासलाई पनि उनले आफू प्रधानमन्त्री बन्ने बलका रूपमा हेरेका छन् ।"
कोइरी र गुरुङलाई संसद्मा रोक,मकर श्रेष्ठ (काठमाडौं)कांग्रेस सांसद टेकबहादुर गुरुङ र एमाले सांसद लक्ष्मी महतो कोइरीलाई संसदीय गतिविधिमा संलग्न नगराउन अख्तियार दुरुपयोग अनुसन्धान आयोग र प्रहरी प्रधान कार्यालयले संसद् सचिवालयलाई पत्राचार गरेका छन् ।०७२ भदौ २५ मा मधेस आन्दोलनका बेला सशस्त्रका असई थमन विकको हत्या आरोपित महतो महोत्तरी१ बाट निर्वाचित हुन् । उनी फरार सूचीमा छन् । आन्दोलनकारीको कुटाइबाट गम्भीर घाइते विकलाई उपचारका लागि जनकपुर लैजाने क्रममा एम्बुलेन्सबाट थुतेर हत्या गरिएको थियो । त्यस्तै मनाङबाट निर्वाचित गुरुङविरुद्ध अख्तियारले भ्रष्टाचार अभियोगमा दायर गरेको मुद्दा विशेष अदालतमा विचाराधीन छ । संसद् सचिवालयले दुवैलाई शपथ गराइसकेको छ । उच्च अदालत जनकपुरले महतोलाई मुद्दाको किनारा नलागेसम्म थुनामा राख्न जिल्ला प्रहरी कार्यालय महोत्तरीलाई आदेश दिएको थियो । वारेसबाट उम्मेदवारी दिएका महतोले चुनाव जितेपछि पनि वारेसबाटै प्रमाणपत्र बुझेका थिए । उक्त घटनामा मुद्दा चलेपछि जिल्ला अदालत महोत्तरीले ०७६ असोज २ मा उनलाई १ लाख धरौटीमा छाड्न आदेश दिएको थियो । जनकपुर उच्च अदालतले ०७७ मंसिर १९ मा जिल्लाको आदेश उल्ट्याउँदै थुनामै राख्न आदेश दिएकाले कार्यान्वयनका लागि सहयोग गरिदिन प्रहरीले पत्र पठाएको हो । प्रहरीले सचिवालयलाई अदालतको आदेशसमेत पठाएको छ । त्यस्तै अख्तियारले गुरुङमाथि भ्रष्टाचार मुद्दा अदालतमा विचाराधीन रहेकाले संसदीय गतिविधिमा सहभागी नगराउन आग्रह गरेको छ । काठमाडौं फनपार्कको जग्गा भाडामा लगाउँदा भ्रष्टाचार गरेको अभियोगमा अख्तियारले उनीसहित १६ जनाविरुद्ध ०७५ माघमा मुद्दा दायर गरेको थियो । अख्तियारले गुरुङविरुद्ध मात्रै ३१ करोड रुपैयाँको बिगो मागदाबी गरेको छ । संसद् सचिवालयका प्रवक्ता रोजनाथ पाण्डेले दुवै जनाका बारेमा पत्र प्राप्त भएकाले अब संसद्को गतिविधिमा सहभागी नगराइने बताए । सचिवालयले उनीहरू निलम्बन भएको सूचना टाँस नगरे पनि संसदीय गतिविधिमा सहभागी हुन नपाउँदा निलम्बनसरहको हैसियत हुनेछ । अघिल्लो प्रतिनिधिसभाको नियमावलीअनुसार फरार सांसदलाई पक्राउ गरेमा सचिवालयमा जानकारी गराउनुपर्ने हुन्छ । थुना अवधिभर निलम्बन हुने व्यवस्था अघिल्लो नियमावलीमा छ ।
नेपाललाई मुद्दा हाल्ने योजना बोकेर गए शोभराज,"मातृका दाहाल (काठमाडौं)सिरियल किलर का रूपमा चिनिएका फ्रान्सेली नागरिक चार्ल्स शोभराज अबका १० वर्षसम्म नेपाल प्रवेश गर्न नपाउने गरी शुक्रबार निष्कासित भएका छन् । नेपालमा १९ वर्ष जेल जीवन बिताएका शोभराजले नेपाल राज्यविरुद्ध मुद्दा हाल्ने बताएका छन् । स्वदेश फर्कने क्रममा शुक्रबार साँझ जहाजमा अन्तर्राष्ट्रिय समाचार संस्था एएफपीसँग कुरा गर्दै उनले रिहाई पछि खुसी अनुभूति गरिरहे पनि नेपाल राज्यलगायत धेरैविरुद्ध मुद्दा हाल्ने योजना रहेको खुलासा गरेका हुन् । मैले धेरै काम गर्न बाँकी छ र धेरैविरुद्ध मुद्दा हाल्नु छ, तीमध्ये नेपाल राज्य पनि हो, उनले भनेका छन् । अन्तर्वार्ताका क्रममा उनले आफूलाई सिरियल किलर का रुपमा गलत चित्रण गरिएको भन्दै असन्तुष्टि समेत व्यक्त गरे । उनले नेपालमा आफूमाथि लगाइएको दुई जनाको हत्या आरोप पनि अस्वीकार गरेका छन् । मैले केही नगरे पनि कारागार लगियो, उनले भने, म सबै मुद्दामा निर्दोष छु । त्यसैले मैले नराम्रो र राम्रो ठान्नुपर्ने कुरै छैन । म निर्दोष थिएँ । मलाई फर्जी कागजात (प्रमाण) का आधारमा फसाइएको हो । उनले न्यायाधीशले कुनै साक्षी बिना र आरोपितलाई सफाईको मौका नै नदिई फैसला लेखेको आरोप लगाएका छन् । नेपालमा जिल्ला देखि सर्वोच्च अदालतका सबै न्यायाधीशहरू चार्ल्स शोभराजविरुद्ध पूर्वाग्रही थिए उनको भनाई उद्धृत गर्दै एएफपीले लेखेको छ । सर्वोच्च अदालतको आदेशपछि शुक्रबार केन्द्रीय कारागारबाट छुटेका शोभराजलाई अध्यागमन विभागले २०८९ सालसम्म नेपाल प्रवेशमा रोक लगाउँदै कतारको दोहा हुँदै फ्रान्सका लागि डिपोर्ट गरेको हो ।नेपालमा ४७ वर्षअघि भएको एउटा जघन्य अपराधमा जेल सजाय भुक्तान गरेर निष्कासनमा परेका उनी नेपाल अध्यागमनको कालो सूचीमा पनि छन् । कालोसूचीमा रहेसम्म उनी नेपाल आउन पाउने छैनन् । गृह मन्त्रालयका प्रवक्ता फणीन्द्रमणि पोखरेलले अध्यागमन कार्यविधि २०६५ अनुसार एक दशक नेपाल आउन नपाउने गरी शोभराज निष्कासनमा परेको बताए । निष्कासनअघि नेपालस्थित फ्रान्सेली दूतावासले शोभराज आफ्नो देशको नागरिक रहेको भन्दै जिम्मा लिएपछि विभागले १५ दिनको ट्राभल डकुमेन्ट बनाइदिएको थियो । त्यसबापत शोभराजका तर्फबाट विभागमा ५० हजार रुपैयाँ जरिवाना र भिसा शुल्कबापत ३० डलर बराबरको राजस्व दाखिला गरेपछि उनलाई विमानस्थल लगिएको थियो ।२०३२ सालमा भक्तपुरमा अमेरिकी नागरिक कोन्नी जो ब्रोन्जिच र क्यानेडियन नागरिक क्यारियरे लरेन्टको हत्या अभियोगमा भक्तपुर जिल्ला अदालतले शोभराजलाई दोषी ठहर गर्दै सर्वस्वसहित जन्मकैद सुनाएकामा सर्वोच्चले २०६७ साउन १४ मा जिल्लाको फैसला सदर गरेको थियो । त्यसअघि हत्या गरेर फरार रहेका शोभराज २८ वर्षपछि २०६० असोज २ मा काठमाडौंबाट पक्राउ परेका थिए । त्यसयता केन्द्रीय कारागारमा कैदी जीवन बिताइरहेका उनलाई बुधबार मात्रै सर्वोच्चले बाँकी सजाय छुट दिएर १५ दिनभित्र फ्रान्स फिर्ता गर्न आदेश गरेको थियो । सर्वोच्चले कैद मुक्त गर्न आदेश दिएपछि शोभराजको आपराधिक संलग्नता र उनी फ्रान्स फर्किन लागेको विषयमा विश्वभरका मिडियाले समाचार प्रकाशनप्रसारण गरेका छन् ।कानुनी प्रक्रिया पूरा गर्नुअघि शोभराजले प्रहरी पहरामा केही घण्टा विभागमा बिताएका थिए । अध्यागमन अधिकृतस समक्ष उनले निर्दोष हुँदाहुँदै नेपालले जेल पठाएको भन्दै क्षतिपूर्तिको मागसहित अन्तर्राष्ट्रिय अदालतमा जाने उल्लेख गरेका थिए । फ्रान्समा आफ्नो परिचय लेखक र डकुमेन्ट्री प्रोड्युसरका रूपमा रहेको र बाँकी जीवन त्यहीँ बिताउने उनले बताएका थिए ।शोभराज विमानस्थल जानुअघिको समय न खुसी, न पश्चाताप, सामान्य अवस्थाको मानिसको जस्तो थियो, विभागका एक अधिकृतले भने, करिब २० वर्ष जेल बसेर छुटेका व्यक्तिको हाउभाउ र स्वभावमा केही त फरक देखिनुपर्ने हो, हामीलाई त्यस्तो लागेन । फ्रान्स पुगेर रमाइलोसँग क्रिसमस मनाउँछु भन्थे ।शोभराज केही समय अस्पताल बसेर फर्किन चाहन्थे तर सुरक्षाका कारण विभाग जतिसक्दो छिटो डिपोर्ट गर्नेतर्फ केन्द्रित भएको थियो । २०७४ जेठमा गंगालाल अस्पतालमा उनको मुटुको शल्यक्रिया भएको थियो ।नेपालको कारागारमै रहँदा निहिता विश्वाससँग कानुनी विवाह गरेका शोभराजले डिपोर्ट हुनुअघि निहितासँग भेट्न पाएनन् । कारागारबाट छुट्नुअघि र अध्यागमनबाट विमानस्थल प्रस्थान अघि निहिता र उनकी आमा शकुन्तला थापाले भेट्ने प्रयास गरेका थिए । स्रोतका अनुसार शोभराजलाई सुरक्षा पहरा दिएका प्रहरीले भेट्ने भए विमानस्थल आउनु, त्यहाँ भेट्ने अवस्था हुन सक्छ भनेका थिए । निहिता ज्याकेट बोकर आएकी थिइन् । उनले ल्याएको कालो र रातो रङको ज्याकेट अध्यागमनका कर्मचारीमार्फत शोभराजसम्म पुग्यो । त्यही ज्याकेट लगाएर शोभराज विमानस्थल पुगेका थिए ।अन्तर्राष्ट्रिय विमानस्थलका प्रमुख अध्यागमन अधिकृत वासुदेव घिमिरेका अनुसार शोभराज प्रस्थान कक्षतर्फ लागिसकेका कारण विमानस्थलमा निहितासँग भेट हुन पाएन । कारागार र अध्यागमनमा शोभराजको सहयोगीका रूपमा काम गरेका गोपाल शिवाकोटीले पनि निहितासँग शोभराजको भेट हुन नपाएको बताए । म पनि कागजी प्रक्रिया मिलाउन कारागार र अध्यागमनमा व्यस्त रहेँ । मैले नै डिपोर्टअघिका काममा समन्वय गरेको हुँ, उनले भने, त्यस अवधिमा अध्यागमन र कारागारका मान्छे बाहेक शोभराजको अरूसँग कुरा हुन पाएन ।शुक्रबार दिउँसो अध्यागमन परिसर बाहिर भेटिएकी निहिताले आफूले न्यायका लागि शोभराजका पक्षमा निरन्तर कानुनी लडाइँ लडेको बताइन् । आमा शकुन्तला पनि हँसिलो मुद्रामा भेटिएकी थिइन् । न्यायको लडाइँकै क्रममा शोभराजसँग विवाह भएको निहिताले बताएकी थिइन् । शोभराजसँगै फ्रान्स जाने योजना छैन भन्ने प्रश्नमा उनले आफू कानुन व्यवसायी भएको र नेपालका क्लाइन्ट लाई बीचमै छाडेर तत्काल फ्रान्स नजाने बताएकी थिइन् । फ्रान्स पुगेपछि शोभराज छोरी र आमाका साथ बस्ने उनले बताइन् । निहिताका अनुसार शोभराजकी सय वर्ष नाघेकी आमा छिन् ।"
पर्यटक भिसामा आएर अपराधमा संलग्न,"काठमाडौं (कास) नेपालमा पर्यटक र अन्य भिसामा भित्रिएका विदेशी नागरिक अपराधजन्य गतिविधिमा संलग्न हुने क्रम बढेको छ । एउटा प्रयोजनमा अरू नै धन्दामा सक्रिय हुनेदेखि गम्भीर किसिमका अपराधसम्ममा विदेशी नागरिकको संलग्नताको ग्राफ उकालो लागेको देखिएको छ ।पर्यटक र अन्य भिसामा आएका विदेशी नागरिकको संलग्नता विभिन्न समय ओभरस्टे र गैरकानुनी घुसपैठदेखि बालयौन दुराचार, लागूऔषध कारोबारसम्मका अपराधमा पाइएका घटना छन् । अध्यागमन विभागका अनुसार विदेशी मुद्राको अवैध कारोबार तथा तस्करी, जाली राहदानी प्रयोग, यौन दुराचार, चोरी, लागूऔषध ओसारपसार तथा कारोबार, बैंकिङ कसुर, मानव तस्करीलगायतका अपराधमा विदेशीको संलग्नता देखिन्छ ।कतिपय राजनीतिक आन्दोलन र धर्म परिवर्तनका अपराधमा संलग्न भएकाहरूलाई पनि विभागले निष्कासन गर्दै आएको छ । पछिल्लो ८ वर्ष र सन् २०२२ को अक्टोबरसम्ममा अध्यागमन विभागले ३ हजार ८ सय २१ विदेशीलाई निष्कासन गरेको छ । विभागको तथ्यांकअनुसार सन् २०१४ मा १ सय ९०, सन् २०१५ मा २ सय ७३, सन् २०१६ मा २ सय ६९, सन् २०१७ मा ६ सय ५७, सन् २०१८ मा ७ सय ९३, सन् २०१९ मा ७ सय ६४, सन् २०२० मा ३ सय ३२, सन् २०२१ मा २ सय १८ र सन् २०२२ को सेप्टेम्बर सम्म ३ सय २५ विदेशी नागरिक विभिन्न अपराधमा संलग्न रहेको पुष्टि हुँदा निष्कासनमा परेका छन् ।अध्यागमन कार्यविधि २०६५ अनुसार अपराधमा संलग्न विदेशीलाई २ वर्षदेखि १० वर्षसम्म नेपाल आउन नपाउने गरी निष्कासन गरिएको छ । अन्तर्राष्ट्रिय सिरियल किलरका रूपमा चिनिएका फ्रान्सेली नागरिक चार्ल्स शोभराजलाई शुक्रबार अध्यागमन विभागले १० वर्ष नेपाल फर्कन नपाउने गरी निष्कासन गरेको छ । २ विदेशी नागरिकको हत्या गरेको अभियोगमा दोषी ठहरपछि १९ वर्षदेखि कैद भुक्तान गरिरहेका शोभराजलाई वृद्धावस्था, दीर्घरोगीलगायत कारण देखाएर बुधबार सर्वोच्च अदालतले उनकै देश फ्रान्स पठाउन आदेश दिएको थियो । आदेशबमोजिम विभागले शुक्रबार कतारको दोहा हुँदै शोभराजलाई फ्रान्स डिपोर्ट गरेको छ ।विदेशमा व्यक्ति हत्या गरेर अरूकै राहदानी बोकेर २०३२ सालमा नेपाल आएका उनले त्यही बेला भक्तपुरमा दुई विदेशी पर्यटकको हत्या गरी फरार भएका थिए । त्यही कसुरमा २०६० सालमा शोभराज काठमाडौंबाट पक्राउ परेका थिए ।विदेशी नागरिक नियमन र निगरानी गर्ने संयन्त्र प्रभावकारी नहुँदा गैरकानुनी रूपमा भित्रिएकादेखि कानुनबमोजिम नै आएका विदेशी आपराधिक धन्दामा जोडिएका छन् । भारतीय नागरिकलाई नेपाल प्रवेश गर्न भिसा चाहिँदैन । बाँकी सबै देशका नागरिक नेपाल आउन भिसा प्रक्रिया पूरा गर्नुपर्छ । बुधबार मात्रै पर्यटक भिसामा नेपाल आएका दुई विदेशी महिला कोकिनसहित विमानस्थलबाट पक्राउ परेका छन् । साढे ५ केजी कोकिनसहित युक्रेनकी डारिला एन्टोनेन्को र थाइल्यान्डकी एरिया फोनोक भरिया बनेर ब्राजिलको कोकिन बोकेर काठमाडौं आएका थिए । नेपालबाट तेस्रो देश पठाउन दक्षिण अमेरिकादेखि तस्करले आर्थिक प्रलोभन दिएर कमजोर आय भएका मानिसलाई पर्यटक भिसामा नेपालसम्म पठाउने गरेको देखिन्छ । तस्करले कोकिन, हेरोइनलगायत महँगा लागू पदार्थको ट्रान्जिट नेपाललाई बनाउनुका पछाडि विमानस्थलको कमजोर सुरक्षा प्रबन्ध नै मूल कारण मान्छन् प्रहरीका अधिकारीहरू । अर्कोतर्फ नेपाल भ्रमण गर्न पर्यटक भिसामा सजिलो र खुकुलो हुनुले पनि अपराध बढाएको छ । नाइजेरिया, घाना, जाम्बिया, स्वाजिल्यान्ड, क्यामरुन, सोमालिया, लाइबेरिया, इथियोपिया, इराक, प्यालेस्टाइन, अफगानिस्तानका नागरिक र शरणार्थीबाहेकका देशका नागरिक नेपाल भ्रमण गर्दा प्रवेश बिन्दुमै भिसा लिन पाउँछन् । भिसा कानुन उदार भएका कारण धेरैजसो देशका नागरिक सहजै नेपाल आएर आपराधिक गतिविधिमा संलग्न हुने गरेको भन्दै विभागले त्यसलाई कस्ने गरी कानुन बनाउन गृह मन्त्रालयमा सुझाव दिएको थियो । यो विषयमा गृहबाट अघि बढेको छैन ।गत साउनमा दुई अमेरिकीले त्रिभुवन अन्तर्राष्ट्रिय विमानस्थल अध्यागमन डेस्कमा बायोमेट्रिक दिन नमानेपछि केहीबेर भनाभन भएको थियो । आफूहरूले बायोमेट्रिक नदिने बताएपछि अध्यागमनले अमेरिकीलाई प्रवेश अनुमति नदिई रोक्यो । केहीबेरपछि अमेरिकी दूतावासका अधिकारी नै विमानस्थल पुगेर उनीहरूलाई बुझेका थिए । अमेरिकी नागरिक नेपाल आउँदा सरकारी कर्मचारी भएमा कसैले पनि बायोमेट्रिक दिन नै आनाकानी गर्ने गरेको उच्च स्रोत बताउँछ ।गत वैशाख पहिलो साता करिब १४ करोड रुपैयाँ बराबरको ७ केजी खैरो हेरोइनसहित जाम्बियाका ३५ वर्षीय कापुतुला अविसर्ग र भारतका ३५ वर्षीया लालनुन पुई काठमाडौंबाट पक्राउ परे । कापुतुला पर्यटक भिसामा आएकी थिइन् । भारतीयलाई लागूऔषध बुझाउन मात्रै कापुतुला काठमाडौं आएकी थिइन् । उनले त्रिभुवन अन्तर्राष्ट्रिय विमानस्थलको सुरक्षा घेरा पार गरेर लागूऔषध भित्र्याएकी थिइन् । त्यसको सुइँको विमानस्थल प्रहरी र त्यहाँका अन्य सरकारी संयन्त्रले पाएनन् । उनी विमानस्थल बाहिरबाट पक्राउ परेकी थिइन् । २०७८ कात्तिकमा कास्की प्रहरीले बाल यौन दुराचारको अभियोगमा क्यानेडियन नागरिक रोबर्ट किन्कलाई पक्राउ गर्यो । पर्यटक भिसामा आएका किन्कले नाबालकहरूलाई आर्थिक प्रलोभन र त्रासमा पारेर यौन दुराचार गर्ने गरेको खुलेपछि उनी लेकसाइड क्षेत्रबाट पक्राउ परेका थिए ।पर्यटक भिसामा आएर भिसा संदिग्ध गतिविधि गरेको आरोपमा गत कात्तिकमा दक्षिण अमेरिकी मुलुक बोलिभियाकी क्राओलिना जुलिया बस्टिलो अल्माल्जा र ग्वाटेमालाका ली मुन्नो बार्नी पक्राउ परे । दुवै जना पर्यटक भिसामा आएका थिए । २३ वर्षीया बोलिभियाली युवती र ७३ वर्षका ग्वाटेमालाका वृद्धको शंकास्पद गतिविधि देखिएपछि प्रहरीले निगरानी गरेको थियो । उनीहरूको भिसाको अवधि पनि सकिएको पाइयो । यति मात्र होइन, अरू थुप्रै कसुरमा विदेशीको संलग्नता देखिएको र कसुर पुष्टि भएकालाई अध्यागमन कानुनअनुसार निष्कासनदेखि नेपालकै अरू कानुनअनुसार प्रहरीबाट अनुसन्धान गरेर मुद्दा चलाइएको अध्यागमन विभागले जनाएको छ । ३ वर्षअघि अमेरिकी नागरिक रिचर्ड जोसेफ लिन्डेकरका नाममा जारी राहदानी बोकेर इरानका हसन गोलकर रिजी मलेसिया हुँदै त्रिभुवन अन्तर्राष्ट्रिय विमानस्थल ओर्लिए । शंकास्पद राहदानी छानबिन गर्दा अमेरिकी नागरिक रिचर्डका नाममा जारी भएर इन्टरपोलको स्टोलन एन्ड लस्ट ट्राभल डकुमेन्ट को अभिलेखमा सूचीकृत राहदानी बोकेर इरानी काठमाडौं आएको पाइयो । तर, यस विषयमा थप अनुसन्धान नगरी अध्यागमनले उनलाई विमानस्थलबाटै मलेसिया फर्कायो । उनी मालिन्दो एयरमा मलेसियाबाट आएका थिए । त्यही विमानबाट उनलाई मलेसिया फर्काएको विमानस्थल अध्यागमन हसनको पृष्ठभूमि र कसरी नेपाल भित्रिए भन्ने केलाउनतर्फ नै लागेन ।इन्टरपोलको रेडकर्नर नोटिसमा समेटिएका तीन चिनियाँ नागरिक ३ वर्षअघि विमानस्थल हुँदै काठमाडौं भित्रिएका थिए । तर, अध्यागमन विभागको प्रस्थान सूचीमा उनीहरू नेपालबाट फर्किएको देखिँदैन । अझ इन्टरपोलको रेडकर्नर नोटिसमा समेटिएका उनीहरू सहजै विमानस्थल पार गरेर बाहिरिँदा पनि अध्यागमन र प्रहरी प्रशासनले सुइँको नपाउनुले सुरक्षा अवस्था नाजुक रहेको पनि देखाउँछ । उनीहरू नेपालमै रहेको शंका छ । तर, अहिलेसम्म पक्राउ नपर्नुले उनीहरू हुलिया बदलेर संदिग्ध गतिविधिमा सक्रिय रहेको हुन सक्ने एक सुरक्षा अधिकारी बताउँछन् ।नेपालमा आएका विदेशी कुन प्रयोजनमा देशका कुन ठाउँ पुगेका छन्, होटलमा बसेका छन् कि अन्यत्रै भन्ने नियमन गर्न गृह मन्त्रालय, अध्यागमन विभाग र जिल्ला प्रशासनका अधिकारी सम्मिलित संयन्त्र छन् । यी संयन्त्रअन्तर्गत सुरक्षा निकाय, पर्यटन विभाग, पर्यटन बोर्डदेखि होटलरेस्टुराँ, ट्राभल एजेन्सीका प्रतिनिधि सम्मिलित अनुगमन, नियमन र निगरानी हुनुपर्ने व्यवस्था छ । तर, भएका संयन्त्र क्रियाशील नहुँदा विदेशी नागरिक एउटा प्रयोजनमा आएर अर्कै प्रयोजनमा बस्नेदेखि त्यसकै आडमा आपराधिक गतिविधिमा सक्रिय हुने गरेको देखिन्छ ।विदेशीका गतिविधि नियमन गर्न गृह सचिवको संयोजकत्वमा विदेशी नागरिक अनुगमन निर्देशक समिति, अध्यागमन विभागका महानिर्देशकको संयोजकत्वमा अनुगमन तथा कार्यान्वयन समिति र प्रमुख जिल्ला अधिकारी संयोजक रहेको जिल्ला अनुगमन समिति छुट्टाछुट्टै छन् । विदेशी नागरिक पक्राउ पर्दा उल्टै छुटाउन नेपालस्थित दूतावासका अधिकारी विभाग र मन्त्रालय पुगेर दबाब दिने गरेको स्रोत बताउँछ । कारागार व्यवस्थापन विभागका अनुसार देशभर २७ हजार बढी कैदीबन्दी विभिन्न कारागारमा सजाय भुक्तान र पुर्पक्षका क्रममा थुनामा छन् । त्यसमध्ये भारतसहित विदेशी कैदीबन्दीको संख्या १ हजार ४ सयभन्दा बढी छ । अध्यागमन कानुनलाई कस्न अध्यागमन सुधारसम्बन्धी दोस्रो पञ्चवर्षीय रणनीति२०७८ गत वर्ष नै अध्यागमन विभागले गृह मन्त्रालयमा पठाए पनि अहिलेसम्म लागू भएको छैन । नेपाल भित्रिएका विदेशीको नियमन गर्न अध्यागमन ऐन, २०४९ र त्यसकै आधारमा बनेका नियमावली, कार्यविधि र निर्देशिका समयअनुकूल अद्यावधिक हुन सकेको छैन । एक वर्षअघि गृह मन्त्रालयले स्वीकृत गरेको गृह प्रशासन सुधार कार्ययोजना२०७८ मा उल्लिखित अध्यागमन प्रशासनका विषय पनि अझै सम्बोधन भएको छैन । एक वर्षभित्र अध्यागमन ऐन र नियमावली संशोधन गरेर समयअनुकूल बनाउने निर्णय भए पनि तोकिएको अवधिमा काम अघि बढेको छैन । त्यस्तै स्थल नाकाबाट हुने विदेशी नागरिकको आवागमन व्यवस्थापन र नियमन गर्न थप स्थान पहिचान र त्यस ठाउँमा अध्यागमन कार्यालय स्थापनाको सम्भाव्यता अध्ययन गर्ने भनिएकामा यो विषय पनि कागजमा मात्रै सीमित छ । पञ्चवर्षीय रणनीतिमा सात प्रदेशलाई पर्यटक आवागमन र गतिविधिका आधारमा ४ तहमा वर्गीकरण गरेर त्यसलाई कानुनी रूप दिन खोजिएको थियो । तोकिएका प्रदेशमा विदेशी आवागमन र गतिविधि नियमननिगरानीसम्बन्धी ४ जना निर्देशकले केन्द्रबाट संयोजन गर्ने, सात वटै प्रदेशको समन्वय गर्न महानिर्देशकमातहत अध्यागमन अधिकृतको संयोजकत्वमा सचिवालय गठन र सातै प्रदेशका अध्यागमनसम्बन्धी गतिविधि निगरानी र नियमन गर्न अध्यागमन अधिकृतलाई जिम्मेवारी तोकिने गरी मोडालिटी बनेको थियो । यो प्रस्ताव अझै स्वीकृत भएको छैन । गृह मन्त्रालयका प्रवक्ता फणीन्द्रमणि पोखरेलले अध्यागमन सुधार र समयअनुकूलका कानुनी प्रावधान निर्माणका क्रममा रहेको बताए । अध्यागमन कानुनलाई आगामी संसद् बैठकमार्फत पारित गराउने गरी मन्त्रालयले काम गरिरहेको पनि उनले दाबी गरे ।"
लक्ष्य पछ्याउँदै सहिद मार्ग,"महेश केसी (रुकुम पूर्व) तुम्बिनी प्रदेशको एकमात्र हिमाली जिल्लालाई पहाड अनि तराईसँग जोड्ने सहिद मार्ग निर्माण सुरु भएको १५ वर्ष पुगे पनि २६ प्रतिशत मात्रै भौतिक प्रगति देखिएको छ । २०६४०६५ देखि सहिद मार्ग सडक योजनाअन्तर्गत थालिएको २ सय २० किलोमिटर सडकको १२ किलोमिटर ट्र्याक अझै खोलिएको छैन । यो मार्गमा करिब ३ अर्ब ५० करोड लगानी भइसकेको छ । मगर खामभाषीको बाहुल्य रहेको रुकुम पूर्वको मैकोटपछि भेटिने हुकाम गाउँसम्मको ट्र्याक नखुलेसम्म सडक पूरा हुँदैन ।माओवादीले सशस्त्र संघर्ष थालेको रुकुम र रोल्पालाई गौतमबुद्धको जन्मस्थल लुम्बिनीसँग जोड्ने यो एउटा महत्त्वपूर्ण मार्ग हो । रुकुम पूर्वको उत्तरपूर्वी गाउँ पुथाउत्तरगंगाको मैकोटबाट सुरु हुने यो मार्गमा यात्रा गर्दा रुकुम पूर्वकै भुमे गाउँपालिकादेखि रोल्पाका विभिन्न ग्रामीण बस्तीसँग साक्षात्कार हुन पाइन्छ । निर्माण भइसकेको मैकोटयताको २ सय ८ किलोमिटर यात्राले हिमाल, पहाड र तराईको विविधता देखाउँछ । मैकोटबाट तकसेरा हुँदै भुमेको खाबाङबागर झरेर महत पुगिन्छ । यसपछि केहीबेरमा रोल्पा जिल्ला सुरु हुन्छ । माओवादी युद्धताका राजधानीका रूपमा समेत प्रस्ताव गरिएको र पहिलो संविधानसभा निर्वाचनमा नो भोट नीति अंगालेका कारण चर्चामा रहेको थबाङ गाउँ भेटिन्छ । सडकले जोडेपछि यो गाउँ सुगमतातर्फ उन्मुख छ । स्थानीय बलमान बुढा पछिल्लो विकासले थवाङ फेरिएको बताउँछन् । अब यो सडक कालोपत्र हुनुपर्छ, उनले भने, शिक्षा स्वास्थ्य र रोजगार जस्ता कुरामा पनि राज्यले थबाङलाई विशेष ढंगले हेर्नुपर्छ ।यही गाउँको फेदी भएर बग्ने थबाङ खोलामा बनेको लामो पक्की पुल तरेर केहीअघि बढेपछि थबाङ गाउँ आसपासको दृश्यावलोकन गर्न सकिन्छ । यहाँबाट देखिने रुकुम पूर्वको सिस्ने अनि पुथा हिमालको दृश्यले पनि मोहित बनाउँछ । कामले अपेक्षित गति लिन नसक्दा या मार्ग अझै कच्ची नै छ । तर यात्राका क्रममा भेटिने फरकफरक भूबनोट अनि जनजीवनसँग साक्षात्कार हुँदा रमाइलो अनुभूति हुने रुकुम पश्चिमका तरक केसी बताउँछन् । थबाङ कटेपछि थोरै उकालोओरालो आउँछ । त्यसपछि रोल्पाको टुटु बजार झरेर मिरुल खोलाको तिरैतिर पुत्लाचौर पुगिन्छ । यो रोल्पाको परिवर्तण गाउँपालिकाको केन्द्र हो । सानो बस्तीमाझ पालिकाको मुकाम अनि बजारलाई सहिद मार्गले सुविधामा जोडेको स्थानिय रम्बा बुढाले बताइन् । पहिले त यहाँ न बाटो थियो न बजार, उनले भनिन्, अहिले दाङ जाने बाटो पनि पुग्यो अनि बजार पनि बन्यो । खोलाको तिरैतिर अघि बढेपछि र दुईखोली भेटिन्छ । रुकुम पूर्वको चुन्बाङबाट बगेर आउने खोला र मिरुल खोला मिसिएर माडी खोला बन्छ । यसपछि बबाङबाट माडी गाउँपालिका सुरु हुन्छ । माडीको सिस्ने हुँदै चिउरागाउढ खोला तरेर घर्तीगाउँ पुगिन्छ । पहिलेको गाँउ अब भने बजारीकरणको बाटोमा छ । गाउँमै आधारभूत सुविधा पुगेकोमा खुसी लागेको छ, जगवीर घर्तीले भने, विकासलाई योजनाबद्ध तरिकाले अगाडि बढाएर अब परिणाम दिन सक्नुपर्छ । दैनिक उपभोग्य सामान किन्नका लागी पसल र बास बस्नका लागि आधारभूत सुविधायुक्त होटल बनेका कारण घर्तीगाउँ सुविधा उन्मुख भएको दाङका कुलदीप न्यौपानेले बताए । घर्तीगाउँबाट केही माथि उक्लिएपछि उत्तरतिर सिस्ने हिमालको शिर देखिन्छ भने, अग्लाहोचा पहाडका थुम्काले लोभ्याउँछ । उकाली र ओराली, कतै खोला अनि कतै पहरा छिचोलेर बनेको बाटो भएर यात्रा गर्दै घर्तीगाउँबाट ब्याङखोला, लोसेबाङ, हान्दिङ, मेनाही अनि पुनथोक पुगिन्छ । यसपछि घापबाट रोल्पा नगरपालिका सुरु हुन्छ । दारबोट पुगेपछि ठूलो सहिद गेटले यात्रुलाई स्वागत गर्छ । यो गेटबाट पूर्व गए कोटगाउँ हुदै रोल्पाको सदरमुकाम लिबाङ पुगिन्छ भने पश्चिमतर्फ भएर सहिद मार्ग अघि बढ्छ । तिला पुगेसँगै त्रिवेणी गाउँपालिका सुरु हुन्छ । पहाड केही होचा, सल्लाका रुख अनि गाउँबस्ती र खेतीयोग्य भूभाग देख्न सकिन्छ । तिलापछि नुवागाउँ भएर दहवन पुगिन्छ । दहवनको डाँडाबाट उत्तरतिर नजर लगाउँदा सिस्नेसँगै पुथा अनि धौलागिरि हिमाल, होचाअग्ला पहाड, कतै झुरुप्प त कतै छरिएका बस्ती देख्न सकिन्छ । दहवनबाट सिधा दक्षिणतर्फ अघि बढेपछि केहीबेरमै रुन्टीगढी गाउँपालिकाको होलेरी बजार भेटिन्छ । मझौला पहाडको थुम्कोमा थपक्क बसेको यो बजार यस मार्गको अन्तिम पहाडी बजार हो । केही पक्की, केही पुराना र कच्ची घर रहेको यो बजारमा चहलपहल भने बाक्लै हुने स्थानिय रामवीर थापा बताउँछन् । तिला, दहवनसँगै रोल्पाका विभिन्न ठाउँबाट किनमेलका लागि मान्छेहरू यहाँसम्म आउने गरेका छन् । दाङतर्फबाट आवागमन हुने सवारी चढेकाहरू खानाखाजा खाने अनि सुस्ताउने बजारका रूपमा रहेको होलेरीलाई सहिद मार्गले जोडेपछि थप चहलपहल भएको देखिएको स्थानीयको भनाइ छ । यहाँबाट ३१५ किलोमिटर यात्रापछि घोराही भेटिन्छ । तर होलेरीघोराही सडक खण्ड भने यसअघिको तुलनामा निकै खराब छ । विभिन्न सिमेन्ट कारखानाका लागि कच्चा पदार्थ ओसार्न दैनिक सयौं टिपरको आवतजावत हुँदा सडक कुरूप त छ नै यात्रा अस्तव्यस्त बन्छ । यो खण्डलाई सुधार गरी व्यवस्थित गर्न सकियो भने तराईबाट केहीबेरमै होलेरी उक्लिएर हिमालको दृश्यावलोकनसँगै पहाडको शीतलतामा रम्न सकिने दाङका कुलदीप न्यौपाने बताउँछन् । एक दिनमा रुकुम पूर्वबाट रोल्पा हुँदै दाङ पुग्न सकिने यो मार्ग निर्माणाधीन अवस्थामा भएकाले कच्ची सडकमा यात्रा गर्दा केही असहजता छ । माओवादी आन्दोलनका बेलादेखि नै जनश्रमदानबाट निर्माण थालिएको भएर यस मार्गको नाम सहिद मार्ग रहन गएको रुकुम पूर्वका प्रतिनिधिसभा सदस्य पूर्ण घर्ती बताउँछन् ।यसरी हिमालबाट पहाड अनि तराई जोड्ने सहिद मार्गमा गरिएको सरकारी लगानीको अपेक्षित सदुपयोग हुन नसकेको आरोप बेलाबेलामा लाग्ने गरेको छ । रुकुम पूर्वको हुकामदेखि मैकोटसम्मको १२ किलोमिटरमा ट्र्याक खोल्न डीपीआर भइसकेको र वातावरणीय प्रभाव मूल्यांकन गरेर अर्को वर्ष ठेक्का खोल्ने तयारी गरिएको सहिद मार्ग सडक योजनाका प्रमुख पवन भट्टराईले बताए । हुकामदेखि काँक्रीसम्म ५२ किलोमिटरमध्ये ४२ किलोमिटर खण्डमा ग्राबेल स्तरमा स्तरोन्नतिको जिम्मा लिएको ठेकेदार कम्पनीले काम गर्न नसक्दा कार्यालयले ठेक्का तोड्ने प्रक्रिया थालेको छ । यस खण्डका २ वटा पुल बनाउन ठेक्का लागिसकेको छ । खरीबोटदेखि दुईखोलीको ११ मिलोमिटर र घर्तीगाउँदेखि दारबोटसम्म २५ किलोमिटर कालोपत्र गर्न टेन्डर आह्वानको अन्तिम तयारी भइरहेको प्रमुख भट्टराईले बताए । दारबोटदेखि होलेरीसम्म ३८ किलोमिटरम अगामी वर्षसम्म कालोपत्र सक्ने गरी काम भइरहेको छ, उनले भने, होलेरीघोराही खण्ड सुधारका लागि डीपीआरको काम भइरहेको छ, अगामी वर्षभित्र ठेक्का दिनेछौं । निर्माण थालेको लामो समय भइसक्दा पनि सडक निर्माणाधीन अवस्थामै छ । आगामी पाँच बर्षभित्र कालोपत्र गरिसक्ने लक्ष्य राखिए पनि समयमै त्यो पूरा हुने देखिन्न ।"
१९ केजी सुनसहित सुडानी नागरिक पक्राउ,काठमाडौं (कास) त्रिभुवन अन्तर्राष्ट्रिय विमानस्थलबाट १९ केजी सुनसहित एक सुडानी नागरिक पक्राउ परेका छन् । फ्लाई दुबईको उडानमार्फत यूएईबाट शुक्रबार दिउँसो काठमाडौं ओर्लिएका पी०६२२५९७५ राहदानी वाहक २७ वर्षीय मोहम्मद अहमद डफल्ला साराफेल्डिन भन्सार एरिया पार गर्नै लाग्दा पक्राउ परेका हुन् । आगमन कक्षतिर आउँदै गर्दा अत्तालिएजस्तो देखिएपछि भन्सारका कर्मचारीले उनलाई निगरानीमा राखेका थिए । प्रहरीको सहयोगमा नियन्त्रणमा लिएपछि शरीर खानतलासी गर्दा कम्मरमा १० वटा प्याकेटमा राखिएको अवस्थामा सुन भेटिएको थियो । सामान्य झोला मात्रै भिरेका उनले सुन शरीरमा बेरेर ल्याएका थिए ।विमानस्थलका प्रमुख भन्सार अधिकृत मुक्तिप्रसाद श्रेष्ठले भन्सार क्षेत्रबाट बाहिर निस्कने क्रममा अस्वाभाविक हाउभाउ देखाएपछि खानतलासी गर्दा सुन भेटिएको बताए । सुन दुबईबाट आएको र थप विवरण अनुसन्धानबाट खुलेपछि मात्रै थाहा हुने उनको भनाइ छ । निगरानी गर्ने क्रममा मोहम्मद पर्यटक भिसामा प्रवेश गरेको देखिन्छ । उनलाई विमानस्थल अध्यागमन कार्यालयबाट शुक्रबार दिउँसो २ बजेर ३४ मिनेटमा १५ दिनका लागि भिसासहित प्रवेश अनुमति दिइएको छ । विमानस्थलबाट बाहिरिएर गोंगबुको एक होटलमा जाने योजनासहित आएका उनलाई रिसिभ गर्न अर्का एक सुडानी पनि विमानस्थल पुगेका थिए । मोहम्मद सम्पर्कमा नआएपछि भाग्न खोजेका ती सुडानीलाई भने प्रहरीले पक्राउ गरी अनुसन्धान अघि बढाएको छ । दुवै सुडानी तस्करीमा संलग्न भएको प्रहरी आशंका छ ।
लोकतन्त्रको सुन्दर पक्ष सूचनाको हक : राष्ट्रपति भण्डारी,"(वीरेन्द्रनगर)राष्ट्रपति विद्यादेवी भण्डारीले सामाजिक सञ्जालले पत्रकारिता छायामा पारेको बताएकी छन् । सुर्खेतको वीरेन्द्रनगरमा शुक्रबार सुरु नेपाल पत्रकार महासंघको केन्द्रीय साधारणसभालाई सम्बोधन गर्दै उनले डिजिटल मिडियाको प्रभाव पत्रकारितामा परेको बताइन् । प्रविधिले ल्याएको परिवर्तनलाई नराम्रो भन्न मिल्दैन, उनले भनिन्, तर पत्रकारितामा आचारसंहिता पालना आवश्यक देखिन्छ । विचार र अभिव्यक्ति स्वतन्त्रताको सम्मान भने राज्यले गर्नुपर्ने उनको भनाइ छ । साथै उनले लोकतन्त्रको सुन्दर पक्ष सूचनाको हक भएको बताइन् । राष्ट्रपति भण्डारीले महासंघले पत्रकारको हकहित र राज्यको दायित्वका विषयमा सहजीकरण गर्ने विश्वास पनि आफूले लिएको बताइन् । पत्रकारले समाचार सम्प्रेषण गर्नुअघि सत्यतथ्य हो कि होइन, समाजलाई हित गर्छ कि गर्दैन र व्यक्तिको आत्मसम्मानमा ठेस पुर्याउने काम भएको छछैन विचार गर्न आवश्यक छ, उनले भनिन् । कर्णाली प्रदेशका मुख्यमन्त्री जीवनबहादुर शाहीले पत्रकारिता समाजको ऐना भएकाले पत्रकारहरूको हितमा काम गर्न प्रदेश सरकार तयार रहेको बताए । एमाले महासचिव शंकर पोखरेलले पत्रकारिता क्षेत्रको विकासका लागि आफ्नो पार्टी सधैं सकारात्मक रहेको बताए । पत्रकारहरूले सरकारमा कुन पार्टी छ भनेर अनुहार हेरेर दृष्टिकोण बनाई समाचार लेख्न थालियो भने पत्रकारिता पेसाको मर्यादामा आँच आउने उनको भनाइ छ । माओवादी केन्द्रका प्रवक्ता कृष्णबहादुर महराले सशस्त्र द्वन्द्वदेखि अहिलेसम्म पत्रकारको भूमिकाबारे पार्टीमा सधैं समीक्षा हुने र गणतन्त्र स्थापनामा पनि पत्रकारहरूको भूमिका उल्लेख्य भएको बताए ।स्वदेश तथा विदेशमा रहेका महासंघका शाखाबाट करिब ७ सय प्रतिनिधिको सहभागिता छ । साधारणसभामा २६ जना पत्रकार प्रेस स्वतन्त्रता सेनानीबाट सम्मानित भएका छन् । पत्रकार धर्मेन्द्र झालाई १ लाख रुपैयाँ राशिको कृष्णप्रसाद भट्टराई स्मृति पत्रकारिता पुरस्कार दिइएको छ । त्यस्तै गोविन्द वियोगी पत्रकारिता पुरस्कारबाट गोविन्द पोखरेल सम्मानित भएका छन् । कान्तिपुरकर्मी चित्रांग थापा र हरिहरसिंह राठौरले पनि प्रेस स्वतन्त्रता सेनानी सम्मान पाएका छन् । सुर्खेतमा जारी महासंघको साधारणसभामा प्रेस स्वतन्त्रता हननका ६० घटना भएको तथ्यांक सार्वजनिक भएको छ । सन् २०२२ जनवरीदेखि डिसेम्बर १९ सम्म ६० वटा घटना प्रेस स्वतन्त्रताविरुद्ध घटेका छन् । महासंघका महासचिव रोशन पुरीले सार्वजनिक गरेको प्रतिवेदनमा अझै पनि प्रेस स्वतन्त्रताविरुद्धका घटनामा उल्लेख्य सुधार आउन नसकेको जनाइएको छ । महासंघले सार्वजनिक गरेको प्रतिवेदनमा ती घटनामा १ सय ५६ जना प्रभावित भएको उल्लेख छ । जसमा पुरुष १ सय ३२ र महिला १८ जना महिला प्रभावित भएका छन् । त्यस्तै ६ वटा सञ्चार संस्था पनि प्रभावित भएको महासंघले जनाएको छ । महासंघका अनुसार सन् २०२१ मा ६२ वटा घटना भए । यसबाट १ सय ९४ जना प्रभावित भएका थिए । गिरफ्तारी, कब्जा, अवरोध, धम्की, दुर्व्यवहार, आक्रमण, पेसागत असुरक्षा, नीतिगत बन्देज र विस्थापन लगायत घटना प्रतिवेदनमा उल्लेख छन् । प्रतिवेदनमा महासंघले यस्ता घटनामा व्यक्तिको भौतिक सुरक्षालाई प्राथमिकतामा राखेर काम गरेको पनि जनाएको छ ।"
मोलमोलाइ पनि,"महिना दिनको चिनजान र भेटघाटपछि गत साउन २६ मा प्रमिला नेपालीले एक सुनचाँदी व्यवसायीलाई आफ्नो कोठामा बोलाइन् । ती व्यवसायी राति नेपालीको कोठामा पुगेको केहीबेरमा तीन व्यक्ति आइपुगे । अनि, सुरु भयो मोलमोलाइ मागेजति रकम दिने कि बलात्कार मुद्दामा जेल जाने ? दबाबपछि ती व्यवसायीले १२ लाख २० हजार रुपैयाँको चेक दिए ।घोराही१० नारायणपुर दाङका ती व्यवसायीलाई कोठामा बोलाउनुअघि नेपालीलाई योजनाबद्ध रूपमा एक महिना पहिल्यै उनको पसलमा पठाइएको थियो । नेपालीले नियमित फोन गर्ने, बेलाबेला भेटेर खाजा खाने गरेकी थिइन् । अन्त्यमा योजनाअनुसार नै कोठामा बोलाइन् । त्यही मौकामा योजनाकारहरू आएर उनीसँग रकम असुल गरे ।त्यसपछि ती व्यवसायीले प्रहरीमा उजुरी दिए । प्रहरीले रोल्पाको परिवर्तन गाउँपालिका५ का ४० वर्षीय दिलीपकुमार वली, घोराही उपमहानगरपालिका१० नारायणपुरकी ३२ वर्षीया पवित्रा डाँगी, ३२ वर्षीया विमला डाँगी, २९ वर्षीया शान्ता नेपाली र २२ वर्षीया प्रमिला नेपालीलाई पक्राउ गर्यो । सुरुमा उनीहरूले व्यवसायीसँग घोराही बजारमा घडेरी माग गरेका थिए । घडेरी तत्काल पास गर्न नमिल्ने भएपछि भोलिपल्ट चेक लिएका थिए ।जिल्ला प्रहरी प्रवक्ता डीएसपी राजनकुमार गौतम सम्बन्धविच्छेद गरेर बसेकी प्रमिलालाई व्यवसायी फसाउन सक्ने उपयुक्त पात्रका रूपमा छनोट गरिएको बताउँछन् । उनीहरूविरुद्ध अहिले आपराधिक लाभको कसुरमा मुद्दा चलाइएको छ ।यस्तै, २०७८ असार ६ गते घोराहीका एक कानुन व्यवसायीलाई स्थानीय ३२ वर्षीया सीतादेवी थापाले लेनदेन मुद्दामा सहयोग गरिदिनुपर्यो भनेर फोन गरिन् । उनी थापालाई भेट्न घोराही१५ स्थित कोहिनुर रेस्टुरेन्ट पुगे । रेस्टुरेन्टमा थापाका साथमा खुमा वली र सुष्मा परियार पनि थिए । केहीबेर लेनदेन मुद्दाबारे छलफल गर्दै सँगै खाजा खाए । थापा कानुन व्यवसायीको नजिकै बसिरहेकी थिइन् । कुराकानीका क्रममा उनीहरू केही जिस्किए, ठट्टा गरे । अरू महिलाले त्यसको भिडियो खिचेका रहेछन् । अन्त्यमा उनीहरूले ५० लाख रुपैयाँ नदिए बलात्कारको मुद्दा हाल्ने भन्दै बार्गेनिङ गरे । तत्काल कुरा नमिलेपछि अर्को दिन भेट्ने सर्तमा ती वकिल घर गए ।केही दिनपछि त्यही विषयमा छलफल गर्न अर्को होटलमा बोलाइयो । गुन्डाहरू बोलाएर तर्साए । एकैछिनमा पुलिस बोलाएर यहींबाट पक्राउ गराउँछौं पनि भने, उनी भन्छन्, पैसा नदिएसम्म छुटकारा पाउने अवस्था नभएपछि त्यहाँबाट उम्कनकै लागि भए पनि १८ लाख रुपैयाँ दिन सहमत भएँ । ती पुरुषले एक साथीलाई बोलाएर तत्काल एक लाख नगद दिए र १७ लाखको सिभिल बैंकको चेक दिए ।त्यसपछि भने उनी प्रहरीमा पुगे । प्रहरीले उनीहरूबीच भएका फोनवार्ता र प्रत्यक्ष वार्ताका अडियो रेकर्ड हेरेपछि तीन महिलालाई चेकसहित पक्राउ गर्यो । उनीहरूविरुद्ध ठगी, आपराधिक विश्वासघात तथा आपराधिक लाभसम्बन्धी कसुरमा मुद्दा दर्ता भयो ।यस्तै, तुलसीपुरका एक पुरुषसँग बलात्कारको जाहेरी दिने धम्की दिँदै रकम लिन थालेको अवस्थामा मंसिर १६ गते घोराहीमा दुई महिला र एक पुरुष पक्राउ परे । गढवा गाउँपालिका६ घर भई हाल तुलसीपुर उपमहानगरपालिका६ दशरथ टोल बस्ने ३५ वर्षीया अनुष्का सिंह भन्ने कृष्णा गहतराज, तुलसीपुर१८ ग्वारखोलाकी ३८ वर्षीया कृष्णाकुमारी बस्नेत र उनीहरूलाई सघाउने घोराही उपमहानगरपालिका१० नारायणपुरका २६ वर्षीय जनक भन्ने रुद्रबहादुर केसी पक्राउ परेका हुन् । यी प्रतिनिधिमूलक घटनाले बलात्कारलाई हतियार बनाएर रकम असुल्ने अपराध पनि भइरहेको देखाउने यी मुद्दामा अनुसन्धान गरेका प्रहरी उपरीक्षक सुरेशप्रसाद काफ्ले बताउँछन् । यस्ता घटनाले बलात्कारपीडित महिलाको न्याय प्राप्तिको लडाइँलाई अझ कठिन बनाउने जोखिम रहन्छ । बलात्कारजस्तो मुद्दामा बार्गेनिङ र आर्थिक लेनदेन गर्ने कार्यले समाजलाई आपराधिक बाटोमा जान प्रेरित गरिरहेको छ, महेन्द्र बहुमुखी क्याम्पस दाङका समाजशास्त्रका उपप्राध्यापक नवराज सुवेदीले भने ।"
"ढुवानी व्यवसायीको भाडावृद्धि, उपभोक्तालाई मूल्यवृद्धि","राजु चौधरी (काठमाडौं)भारतीय आयल कर्पोरेसन (आईओसी) ले पठाएको इन्धनको पछिल्लो मूल्यसूचीअनुसार आयल निगमलाई २ महिनामा सवा २ अर्ब रुपैयाँ नाफा भएको छ । अन्तर्राष्ट्रिय बजारमा क्रुड तेल र रिफाइन तेलको मूल्यमा भएको गिरावटले निगमको नाफा बढेको हो ।निगमको नाफा बढे पनि उपभोक्ता मूल्य (खुद्रा बिक्री मूल्य) भने स्थिर राखेर निगमले घाटा घटाउन मात्रै ध्यान दिएको छ । आईओसीले नोभेम्बर १ मा पठाएको मूल्यसूचीअनुसार निगमको पाक्षिक नाफा १८ करोड पुगेको छ । नोभेम्बर १६ को मूल्यसूचीअनुसार १५ दिनको नाफा २६ करोड छ । डिसेम्बर १ मा आईओसीले पठाएको मूल्यसूचीअनुसार १५ दिनको नाफा ५८ करोड पुगेको छ । डिसेम्बर १६ कै मूल्यअनुसार १५ दिनमा १ अर्ब ३२ करोड नाफा हुने आकलन छ । नाफा बढिरहँदा मूल्य आफ्नो घाटा घटाउनेतर्फ मात्र निगमको चासो छ । इन्धनकै कारण बजारमूल्य बढिरहँदा निगमले इन्धनको खुद्रा मूल्य घटाउन चासो दिएको छैन । मूल्य बढेका बेला ह्वात्तै मूल्य बढाएको निगमले आईओसीले मूल्य घटाएर पठाउँदा ३ रुपैयाँ मात्रै कम गरेर उपभोक्तमाथि बेइमानी गरेको उपभोक्ता अधिकारकर्मीहरू बताउँछन् । स्वचालित मूल्यसूचीले दिएको अधिकारको बहानामा जनतामाथि बेइमानी भइरहेको उनीहरूको आरोप छ । निगमको पछिल्लो निर्णय नीति विपरीत छ । मूल्य बढाउँदा स्वचालित मूल्य प्रणालीको अधिकार नहेरेको निगमले घटाउँदा स्वचालित मूल्यसूचीअनुसार ३ रुपैयाँ मात्रै अधिकार भनेर टारेको छ । यो जनतामाथिको धोका हो, उपभोक्ता हित संरक्षण मञ्चका अध्यक्ष ज्योति बानियाँले भने, आईओसीले बढाएर मूल्य पठाउँदा मनलाग्दी बढाएपछि घटेर आएपछि त्यही अनुपातमा घटाउनुपर्छ । ऋणको बहाना बनाएर उपभोक्तामाथि मूल्य थोपर्न पाइन्न । निगमले भने स्वचालित मूल्य प्रणालीअनुसार नै समायोजन गरिएको जनाएको छ । निगमको व्यवस्थापनको अधिकारअनुसार प्रतिलिटर ३ रुपैयाँसम्म मूल्य घटाइएको उसको भनाइ छ । निगमको अधिकार २ प्रतिशत अर्थात् ३ रुपैयाँ मात्रै हो । त्योभन्दा बढी घटबढ गर्न सञ्चालक समितिमा लैजानुपर्छ, निगमका आपूर्ति तथा वितरण विभाग निर्देशक वीरेन्द्र गोइतले भने, जहाँसम्म नाफाको कुरा छ, आईओसीलाई भुक्तानी गर्नुपर्ने रकम १२ अर्ब बाँकी छ । सरकारलाई तिर्नुपर्ने ऋण ७ अर्ब रुपैयाँ छ । उधारो रकम तिर्न आईओसीले पटकपटक ताकेता गरेकाले त्यता प्राथमिकता दिएका हौं । आईओसीले सातैपिच्छे इमेल अनि फोन गर्दै ताकेता लगाइरहेको गोइतले बताए । ७ प्रतिशतका दरले बक्यौता रकमको ब्याज तिर्नुपर्छ । रकम भुक्तानी गर्न जति ढिलाइ गर्यो, निगमलाई त्यति घाटा हुन्छ, उनले भने, निगमलाई केही नाफा देखिए पनि त्यो रकम ऋण चुक्ता गर्नमै जान्छ । ऋण चुक्ता भएपछि मात्र पूर्ण रूपमा स्वचालित मूल्यमा जान सकिन्छ । घाटा हुनुमा सरकार नै दोषी रहेको रहेको निगमले जनाएको छ ।रुस र युक्रेनबीच युद्ध चर्किएलगत्तै अन्तर्राष्ट्रिय बजारमा कच्चा र प्रशोधित तेलको मूल्य ह्वात्तै बढेको थियो । प्रशोधित तेलको मूल्य बढेपछि प्रतिलिटर पेट्रोलको मूल्य एकै पटकमा १६ र डिजेलको २४ रुपैयाँ बढेको थियो । सोही अनुसार यहाँ मूल्य समायोजन हुन नसक्दा नोक्सानी बढेको निगमले जनाएको छ । नोक्सानी बढेर ५० अर्ब रुपैयाँभन्दा बढी पुग्यो । त्यसपछि आईओसीलाई भुक्तानी गर्न सकेनौं । त्यसपछि कर घटाइदिन प्रस्ताव पनि गर्यो तर सुनुवाइ भएन, निगमका प्रवक्ता विनीतमणि उपाध्यायले भने, आपूर्ति सहज बनाउन वाणिज्य बैंक र सरकारसँग ऋण लिनुपर्ने अवस्था आयो । आईओसीलाई तिनुपर्ने बक्यौता बाँकी नै छ । अहिले त्यही चुक्ता गर्नु निगमको दायित्व हो । उपभोक्ता मूल्य थोरै मात्रै घटाएको निगमले ट्यांकरको ढुवानी भाडा वृद्धि गरिदिएको छ । निगमले रुटअनुसार ढुवानी भाडा ८ प्रतिशतसम्म वृद्धि बढाएको छ । पुस २ देखि लागू हुने भाडा वृद्धिले निगमलाई वार्षिक करिब ४४ करोड रुपैयाँ व्ययभार थपिएको छ । जानकारका अनुसार बढेको मूल्य उपभोक्ता मूल्यबाटै असुलिन्छ । निगमले भने यातायात व्यवस्था विभागको वैज्ञानिक फर्मुला कार्यान्वयन गरेको जनाएको छ । यो भाडादर ०७५ सालकै हो । बढेको भाडादर चालकको तलब, टायर, सवारी मर्मत खर्च, नेपाल सरकारको कर, भारत सरकारको करराजस्वसहित हो, गोइतले भने, यातायात विभागको भाडादर निगमले कार्यान्वयन गरेको मात्रै हो । यसअघि रक्सौल र सिनामंगल रुटका आधारमा भाडादर कायम गरिएको थियो । नयाँ भाडादर ३६ वटा रुटका आधारमा वैज्ञानिक दरमा कायम गरिएको गोइतको दाबी छ । भाडाका विषयमा ०७८ मंसिरमा उद्योग, वाणिज्य तथा आपूर्ति मन्त्रालयका उपसचिव उर्मिला केसीको संयोजकत्वमा अध्ययन कमिटी गठन भएको थियो । काठमाडौं विश्वविद्यालय र यातायात विभागसहितको टोलीले तयार पारेको प्रतिवेदन ०७८ माघ १० मा निगम सञ्चालक समितिमा पेस भयो, गोइतले भने, त्यसपछि सञ्चालक समितिले थप परामर्शका लागि त्रिविवि इन्जिनियरिङ अध्ययन संस्थान, पुल्चोकमा पठाउने निर्णय भयो । ०७९ वैशाखमा पेस गरेको प्रतिवेदनमा ट्यांकरको मर्मत खर्च घटाइयो । विगतमा सबैलाई वार्षिक ७ लाख दिने गरेकामा अहिले २ देखि ७ लाख रुपैयाँ छ । प्रतिवेदन वैज्ञानिक छ ।०७८ साउनमा सार्वजनिक सवारीसाधनको भाडादर वृद्धि भएपछि ट्यांकर व्यवसायीले पनि भाडा बढाउन माग गर्दै आएका थिए । भाडावृद्धि माग गर्दै व्यवसायी पटकपटक आन्दोलन गर्दै आएका थिए । भाडादर वृद्धि नभएको भन्दै व्यवसायीले गत १८ चैतमा इन्धन लोड नै बन्द गरे । उनीहरूले २० चैतदेखि देशभर इन्धन आपूर्ति ठप्प पार्ने चेतावनी दिएका थिए । व्यवसायीले साउनमा पुनः पत्र लेख्दै १५ साउनसम्म ढुवानी भाडा वृद्धि नभए आन्दोलन गर्ने चेतावनी दिएका थिए । २० साउनमा तेल नउठाउने धम्की दिएपछि निगमले एक सातालाई हडताल रोकेको थियो ।"
कोरियाबाट उन्नत जातका ५७ करोडका बाच्छी र साँढे,"काठमाडौं (कास) दक्षिण कोरियाले नेपाल सरकारलाई पौने ५७ करोड बराबरका १ सय १ वटा बाच्छी र २० वटा साँढे उपहारस्वरूप दिएको छ । नेपालमा उच्च प्रजनन क्षमताका गाईको स्रोत केन्द्र विकास, दूध उत्पादनमा वृद्धि र जातीय विकासका लागि कोरियाले हेफर इन्टरनेसनलमार्फत उक्त उपहार दिएको हो । पहिलो चरणअन्तर्गत बिहीबार ४२ वटा बाच्छी र साँढे नेपाल आइपुगेको कृषि तथा पशुपन्छी विकास मन्त्रालयले जनाएको छ । होलस्टिन फ्रिजन जातका बाच्छी र साँढेलाई बिहीबार एसियाना एयरलाइन्सबाट नेपाल ल्याइएको हो । कोरियाबाट नेपाल ल्याउन हेफर इन्टरनेसनल नेपाल र हेफर इन्टरनेसनल कोरियाले सहयोग गरेका हुन् । पहिलो लटअन्तर्गत ३६ वटा गाई र ६ वटा साँढे ल्याइएको हो । पहिलो चरणमा बिहीबार ४२ वटा बाच्छी र साँढे ल्याइएको छ । ती बाच्छी र साँढेलाई त्रिभुवन अन्तर्राष्ट्रिय विमानस्थलमा नेपालका लागि दक्षिण कोरियाका राजदूत पार्क सोङ सुकले पशुपन्छी विकास सचिव दीपककुमार खराललाई हस्तान्तरण गर्नुभयो, मन्त्रालयका प्रवक्ता प्रकाशकुमार सञ्जेलले भने, कोरियाबाट आयात भएका बाच्छी र साँढेलाई केही दिन नेपाल कृषि अनुसन्धान परिषद् खुमलटारमा राख्छौं । त्यसपछि पशु प्रजनन कार्यालय पोखरा, लहान कार्यालय र सिन्धुलीको कमलामाई नगरपालिकामा हस्तान्तरण गर्छौं । शुक्रबार पनि २१ वटा बाच्छी आइपुगेका छन् । यी बाच्छी कोरियन एयरलाइन्सबाट नेपाल ल्याइएको हो ।एउटा बाच्छीको मूल्य ३ हजार डलर र एउटा साँढेको मूल्य २ लाख डलर पर्ने हेफर इन्टरनेसनल नेपालका सञ्चार प्रबन्धक प्रवीन गुरुङले जनाए । यसअनुसार ५७ वटा बाच्छीको मूल्य २ करोड २५ लाख रुपैयाँ (एक डलर बराबर १ सय ३२ रुपैयाँको दरअनुसार) पर्छ । ६ वटा साँढेको मूल्य १५ करोड ८४ लाख रुपैयाँ पर्छ । नेपाल सरकारको पहल र कोरिया सरकारको सहमतिमा कोरियाका किसानको उपहारमा बाच्छी र साँढे आएका हुन्, गुरुङले भने, पुस १३ सम्म बाँकी सबै आइपुग्छन् ।कोरिया सरकारबाट प्राप्त बाच्छीमध्ये किसानलाई ८१ वटा वितरण गरिनेछ । बाँकी सरकारलाई नै हस्तान्तरण गरिने गुरुङले जनाए । यी बाच्छी र साँढे व्यावसायिक कृषि कार्यका लागि मात्रै उपयुक्त मानिने उनको भनाइ छ । बाच्छी र साँढेको उपहारले नेपालको दुग्ध उद्योगलाई रूपान्तरण र आधुनिकीकरण गर्न योगदान पुर्याउने उनको दाबी छ । अभाव पूर्ति गर्न सरकारी स्वामित्वको दुग्ध विकास संस्थान र निजी क्षेत्रले भारतबाट समेत दूध आयात गरेका थिए । कोरियाले गरेको सहयोगले दुग्ध उत्पादन बढाउन केही मद्दत पुग्ने जानकारहरू बताउँछन् ।"
२० वर्षदेखि उभिनै गाह्रो,"विनोद पाण्डे (काठमाडौं)पाकिस्तानविरुद्ध जित हासिल गरिसकेर सनसनी मच्चाइसकेकाले यतिमै रोकिनुहुन्न भन्नेमा थिए सबैजना । तर नेपालले प्लेट सेमिफाइनलमा बंगलादेशविरुद्ध जुन प्रदर्शन गरेको थियो, त्यो हेर्दा त्यहाँबाट अगाडि बढ्ने सम्भावनाहरू पातलिएका थिए । यो सम्झँदै गर्दा वासुदेव थापाको आङ सिरिङ्ग भएर आउँछ । यो न्युजिल्यान्डमा भएको सन् २००२ को आईसीसी यू१९ विश्वकपको प्रसंग हो । जतिबेला नेपालले क्राइसचर्चस्थित युनिभर्सिटीको मैदानमा बंगलादेशविरुद्ध खेल्दै थियो । दोस्रो पटक यू१९ विश्वकप खेल्दै गरेको नेपालले समूह चरणमा पाकिस्तानमाथि ३० रनको विजय हात पारे पनि प्लेट च्याम्पियनसिपतर्फ धकेलिएको थियो । बंगलादेशमाथिको विजयले नेपाललाई पहिलो पटक प्लेट फाइनलमा पुर्याउँथ्यो । बंगलादेशसँग नेपालको ब्याटिङ खुल्न सकेको थिएन । पहिला ब्याटिङ गरेको नेपाल ४३ औं ओभरभित्र १२४६ को स्थितिमा पुगिसकेको थियो । वासुदेव र मन्जित श्रेष्ठ क्रिजमा थिए । तर ४५ औं ओभरमा वर्षाले खेल अवरुद्ध हुन पुग्यो, जतिखेर नेपालको खातामा १ सय ५० रन पनि थिएन । प्रतियोगिताको वैकल्पिक दिन राखिएको थियो । नेपालले ४५ ओभरबाट अर्को दिन ब्याटिङ गर्नुपर्ने भयो । दोस्रो दिन खेलको सुरुमै बलले खुट्टामा नलागे पनि वासुलाई दौडिँदा खचक्क भएजस्तो भयो । रोकिएर हेर्दा एङ्कलमा समस्या देखियो । अब ब्याटिङ गर्न सक्दैनस् भन्दै नेपाली पेभिलियनबाट सबैले उनलाई आइज आइज भनेर बोलाइरहेका थिए । दौड्न नसक्ने भए पनि आफू विकेटमा सेट भइसकेकाले वासु रनर लिएर खेल्न चाहन्थे । नेपाली टोलीले उनलाई ब्याटिङ गर्ने अनुमति दियो र वरदान चालिसेलाई रनर बनाएर पठायो । बल थोरै छ, जतिसक्दो रन बनाएर खेल्न रनरको रूपमा आएका वरदानले वासुलाई भनिरहेका थिए । वासु र मन्जितले अन्तिम ५ ओभरमा जोडेको ५० रनले नेपाली टोलीमा ज्यान थप्यो र पूरा ५० ओभर खेलेर ६ विकेट गुमाई १ सय ८० रन बनायो । वासु अविस्मरणीय इनिङ्स खेल्दै ५२ बलमा २ चौकासहित ४१ रनमा अविजित रहे । मन्जितले २४ बलमा अविजित २७ रन बनाए । यही प्रयासमा नेपालले बंगलादेशविरुद्धको खेल २३ रनले जित्दै फाइनल पुग्यो । नेपाली इनिङ्स सकिनेबित्तिकै वासुलाई अस्पताल पुर्याइएको थियो । पहिलो पटक उनका दुवै खुट्टाको एक्सरे गरियो, केही पत्ता लागेन । दोस्रो पटक एक्सरे गर्दा अलिकति हड्डी भाँचिएको देखिएकाले देब्रे खुट्टा प्लास्टर गर्नुपर्ने भनियो । तर उनले प्लास्टर गर्न मानेनन् । बंगलादेशसँग उनले आफू प्लेयर अफ द म्याचको हकदार ठाने । सबै टोलीलाई युनिभर्सिटीको होस्टेलमा राखिएको थियो । अस्पतालबाट त्यहाँ पुगेपछि उनले थाहा पाए रनर वरदानले त्यो अवार्ड पाएका रहेछन् । ब्याटिङमा २७ र बलिङमा ४ विकेट लिएका वरदानदेखि उनलाई अलिकति जलन पनि भयो । उनले सोही चोटका कारण जिम्बावेसँगको फाइनल गुमाउन पुगे । नेपालजस्तो कमजोर देशसँगको हारपछि बंगलादेशले क्रिकेट बोर्डले छानबिन समिति नै बनायो । यता नेपाल फर्किएको एक महिनापछि मात्र वासुले आफ्नो चोटग्रस्त खुट्टाको प्लास्टर गरे अनि ओछ्यानै एक महिना थन्किए । प्लास्टर खोलेर पनि उनले केही समय भैरहवामै आराम गरे । जब मैदान फर्किए उनलाई पुनः दुख्न लाग्यो । काठमाडौं आएर राष्ट्रिय प्रतियोगिता खेले, एक खेलेपछि नै देब्रे खुट्टाको एङ्कलको दुखाइले खेल्नै दिएन । सन् २००३ मा काठमाडौं आएको भारत यू१९ विरुद्ध नेपाल यू१९ ले खेलेका तीन मध्य दुई खेल वासुले खेले । सोही वर्ष नेपाल भ्रमणमा आएको मेरिलेबोन क्रिकेट क्लबविरुद्ध दुई खेल खेले । दुवै शृंखलामा चोटका कारण उनी खुलेर दौडिन सकेनन् । नेपाली यू१९ टोली २००३ मा पाकिस्तानको कराँची खेल्न जाँदै थियो एसीसी यू१९ कप खेल्न । वासु १८ सदस्यीय टोलीमा त थिए, तर यसपालि पनि उनलाई खुट्टाले धोका दियो । उनी त्यसपछि खेल्न नसक्ने भए । सन् २००२ को यू१९ विश्वकपमा नेपालले हात पारेका पाकिस्तान र बंगलादेशविरुद्धको दुवै टेस्ट राष्ट्रसँगको खेलमा वरदान प्लेयर अफ द म्याच बनेका थिए । हामीलाई प्लेट फाइनल पुग्न जरुरी थियो, त्यसैले बंगलादेशलाई जसरी हुन्छ हराउनु थियो, नत्र पाकिस्तानमाथिको विजयले त्यति ठूलो महत्त्व नपाउन सक्थ्यो, वरदान आफू चिनिनुका कारण दिन्छन्, वासुले बंगलादेशविरुद्ध जुन इनिङ्स खेले त्यसले नै मलाई हिरो बनायो । खास हिरो त उनै हुन्, नभई हामी फाइनल पुग्न सक्दैनथ्यौं ।िििनेपालले विश्वकप लिग २ का लागि जुनमा अमेरिका भ्रमण गर्दा वासुप्रति कृतज्ञ भएर वरदान ह्युस्टनमा आफ्नो भाव साटिरहेका थिए । सोही समयमा वरदानसम्मिलित नेपाली अल स्टार्सले नेपालमा हुन लागेको नेपाल टी२० लिगको फ्रेन्चाइज लिने भयो । लुम्बिनी अल स्टार्सको जन्म नहुँदै वरदानको नाममा आएको पहिलो नाम वासु नै थियो । वासु केन्द्रित रहेर उनी अल स्टार्सको टोलीमा न्युजिल्यान्डमा यू१९ विश्वकप खेलेको टोलीका मनोज कटुवाललगायत साथीलाई समावेश गर्ने योजना बुनिरहेका थिए । वासु पुनः भैरहवा आएर आफ्नो जीवन अघि बढाउन थालेको ७ वर्षमात्र भयो । खुट्टामा चोट बोकेपछि खेल्न नसक्ने भएका कारण उनी भैरहवादेखि सडक मार्गबाट २३ घण्टा टाढा रहेको भारतको गोरखपुर बस्ने गरेका थिए । फ्ल्याट फिट भएपछि उनको जीउ एकतिर मात्र ढल्न लागेको थियो । खुट्टाले साथ दिएको भए केही समय खेल्ने, त्यसपछि लेभल१, नभए लेभल२ सम्म प्रशिक्षण लिएर प्रशिक्षक बन्ने सपना उनले बुनेका थिए । उभिँदा पनि जिउका कुनाकाप्चा दुखेर आउँछ उनलाई । बंगलादेशसँगको खेल सम्झँदा वासुलाई अहिले पनि मैदान गएर पुनः ब्याटिङ गरौं जस्तो लाग्छ । नेपाली क्रिकेटले उनीबाट धेरै आस गरेको थियो । नेपालमा दुईदिवसीय र तीनदिवसीय क्रिकेट पनि सुरु भएको थियो । प्रशिक्षक रोय डायस उनलाई निकै उपयागी क्रिकेटर भन्थे । त्यही भएर बहुदिवसीय खेल आफूलाई अझै सुहाउने उनले बुझेका थिए । तर उनीसँग निरास हुनुबाहेक विकल्प रहेन । न्युजिल्यान्ड यू१९ विश्वकपपछि उनले लगभग खेल्न सकेनन् । २० वर्षपछि आउँदा पनि अभिभावक संस्था नेपाल क्रिकेट संघ (क्यान) बाट के भयो र कसो भयो भनेर कसैबाट सोधपुछ हुन्न । यसले उनलाई थप निरास बनाउँछ । नेपाल क्रिकेट खेलाडी संघ (सीप्यान) ले उनलाई ४ वर्षअघि आफ्नो अवार्डमा ५० हजार दिएर सम्मान गरेको थियो, त्यसले उनको पीडा थोरै भए पनि कम गर्यो । अहिले आएर उनलाई आफ्नो खुट्टाको हड्डीहरू कमजोर भएका कारण ज्यान धान्न नसके जस्तो लाग्छ । भिटामिनसहितका अरू औषधी खाइरहेका छन् । उनको खुट्टा झमझमाउन लागेपछि नसाको औषधी पनि सुरु गरेका छन् । गोरखपुरमै उनले तीन महिनाअघि आफ्नो परीक्षण गराएका थिए । उनलाई दिइएको औषधीले काम नगरेमा ५ महिनापछि डाक्टरले शल्यक्रिया गर्नुपर्ने भनेको छ । २० वर्षअघि उनले चोट बोक्दा कहिल्यै शल्यक्रिया गर्नुपर्छ भनेर भनिएको थिएन । औषधीले होस् वा शल्यक्रिया गरेपछि आफू मजाले हिँड्ने र दौडिने कल्पना गर्छन् उनी । खोच्याङ खोच्याङ गरेर घर पुग्दा सबैको अनुहार उनलाई मधुरो लाग्छ । तर, श्रीमती कमलाले हौस्याउँदै उनलाई उर्जा भरिदिन्छिन् । १४ र ५ वर्षका दुई छोरा छन् । जेठा छोरा साहिल क्रिकेट र फुटबल दुवै खेल्छन् । क्रिकेट खेल्दा आफू यो स्थितिमा पुगे पनि छोराले यही खेल खेलेमा उनी अझ खुसी हुने जनाउँछन् । गोरखपुरमा बस्दा उनले खेलकुद शिक्षकको रूपमा जीवन बिताइरहेका थिए । भैरहवा आएपछि साई ग्लोबल कलेजमा उनी यही भूमिकामा छन् । धीरज क्षेत्री, दीपेन लामगादे, शक्ति गौचन, हरिबहादुर थापालगायतको साथले पनि उनलाई एकदिन राम्रैसँग उभिन सक्छु जस्तो लागेको छ । २० वर्षअघि फर्किंदा उनी यू१९ विश्वकप सम्झेर झनै रोमाञ्चित हुन्छन् । नेपाल यस्तो टोली थियो, जुन मैले कल्पना पनि गरेको थिइनँ । सबैले आफ्नो भूमिका निभाइरहेका हुन्थ्यौं, कोही ठूलो कोही सानो थिएन, टिम भनेपछि सबै हुरुक्कै हुन्थ्यौं, अब यस्तो टिम बन्न सक्नेमा उनलाई शंका छ । ती दिन सम्झँदा उनी बंगलादेशसँगको खेलमा पुगेर टक्क अडिन्छन् । उनलाई बंगलादेशसँगको खेलको प्लेयर अफ द म्याचको पुरस्कार वरदानले छिनेर लगे जस्तो लाग्थ्यो । अहिले उनै वरदान उनका आडभरोसा बनेका छन् । वरदानले वासुलाई आर्थिकदेखि सबैखाले सहयोग गर्दै आएका छन् । वरदानले उनलाई पहिला लुम्बिनी अल स्टार्सको प्रशिक्षक बन्न प्रस्ताव गरेका थिए । मेरो यस्तो स्थिति छ । हिँड्नु कि खेलाउनु ? वासुले यसो भन्दै स्वीकारेनन् । वरदानले वासुलाई छाडेनन् र अल स्टार्सको मेन्टर बनाइदिए । यदि म फिट हुन्थें भने यो मेरा लागि ठूलो प्लेटफर्म हुन्थ्यो । अहिलेलाई यो मेरा लागि सहयोग हो, वासुले भने, लुम्बिनी अल स्टार्सले मलाई चोटबाट पिरोलिएको छ भनेर महसुस गर्न दिएको छैन ।वासु गोरखपुरमा हुँदा उतै रहेका नेपाली राष्ट्रिय टोलीका अर्का पूर्व खेलाडी आकाश गुप्तासँग दुःखसुखका कुरा साट्थे । गोरखपुरमै एकेडेमी चलाइरहेका आकाशलाई वासुले नै अल स्टार्सको प्रशिक्षण टोलीमा ल्याएका छन् । वासु झन्डै ११ वर्ष पारि गोरखपुर गएर बसे । सोहीक्रममा यता वारि भैरहवामा शल्यक्रिया गर्दा वासुको देव्रे खुट्टा काटियो भन्ने हल्ला आएको थियो ।"
दोस्रो वाग्मती प्रदेश खेलकुद चैतमा,"हेटौंडा (कास) वाग्मती प्रदेश खेलकुद परिषदले दोस्रो संस्करणको बृहत प्रदेश खेलकुद चैत २४ देखि ३० सम्म आयोजना गर्ने भएको छ । बिहीबार परिषद बोर्ड बैठकमा विज्ञसमेतको राय लिएर प्रदेश खेलकुदको मिति निर्धारण गरिएको सदस्यसचिव सूर्यलाल भण्डारीले जानकारी गराए ।पहिलो संस्करणको तुलनामा खेल संख्या पनि बढाइएको छ । दोस्रो संस्करणमा उसु, जुडो, आईटीएफ तेक्वान्दो र पौडी थपिएको छ । पौडीको जिल्लागत प्रतिस्पर्धा नगराई सिधै प्रतियोगितामा गराइने छ । अघिल्लो वर्ष फागुन २८ देखि १० दिनसम्म चलेको प्रतियोगितामा ८ खेल समावेश थिए । त्यतिबेला तेक्वान्दो, एथलेटिक्स, कराते, बक्सिङ, फुटबल, क्रिकेट, ब्याडमिन्टन र भलिबललाई यसपल्ट पनि निरन्तरता दिइएको छ । पहिलो संस्करणमा १३ जिल्लाका टिमले प्रतिस्पर्धा गरेकोमा ४ नयाँ टिम थप्दै टिम संख्या १७ पुर्याउने निर्णय भएको सदस्यसचिव भण्डारीले बताए । काठमाडौं, ललितपुर र भरतपुर महानगर तथा हेटौंडा उपमहानगरपालिका टिम थपिने छन् । परिषद्ले असोजकात्तिकमा गण्डकी प्रदेशमा आयोजित नवौं राष्ट्रिय खेलकुदमा पदक जितेका वाग्मती प्रदेशका खेलाडी, प्रशिक्षक र व्यवस्थापकलाई नगद पुरस्कारसहित सम्मान गर्ने निर्णय गरेको छ । व्यक्तिगत र टिम स्पर्धाका पदक विजेताले जनही समान नगद पुरस्कार पाउने न् । स्वर्ण जित्नेले १ लाख, रजतले ७५ हजार र कांस्य जित्नेले ५० हजार रुपैयाँ प्रदान गरिनेछ । प्रशिक्षकतर्फ स्वर्णले २५ हजार, रजतले १५ हजार र कांस्यले १० हजार पुरस्कार पाउने छन् । वाग्मती प्रदेशले राष्ट्रपति रनिङ सिल्डको केन्द्रीय प्रतियोगिता हुने १५ दिनअघि नै प्रदेश छनोट सम्पन्न गरिसक्ने निर्णय गरेको छ । राष्ट्रपति रनिङ सिल्डको स्थानीय र जिल्लास्तरीय प्रतियोगितामा सबै विद्यालयको सहभागिता गराउने परिषदको निर्णय छ ।"
प्राज्नाको जोडी विजयी,"काठमाडौं (कास) नेपालकी प्राज्ना मानन्धर र भारतकी हनी जुमानी गौरवको जोडीले २० औं जयकर स्मृति एटीएफ यू१४ टेनिस प्रतियोगिताअन्तर्गत सर्किट२ को गर्ल्स डबल्समा उपाधि जितेको छ । सातदोबाटोस्थित टेनिस कोर्टमा सम्पन्न फाइनलमा उनीहरूको जोडीले नेपालकी स्वस्तिका विष्ट र भारतकी सान्भी रेड्डीको जोडीलाई ६४, ६३ को सोझो सेटमा हरायो ।मन जयकर टेनिस एकेडेमीद्वारा आयोजित प्रतियोगिताको ब्वाइज डबल्समा हङकङका की छियोङ मोरिस ताङ र वान हिम दोनोभन यिमको जोडीले फाइनलमा भारतका सिद्धार्थ जिबु र भिभान मिर्धाको जोडीलाई ७५, ६३ को सोझो सेटमा हराएर उपाधि जित्यो । शनिबार ब्वाइजगर्ल्स सिंगलको फाइनल हुनेछ । ब्वाइजमा नेपालका राजवीर प्रधान र हङकङका ताङ भिड्ने छन् । गर्ल्समा भारतीय सराह चौधरीले तनिसा भटनागरसँग प्रतिस्पर्धा गर्नेछन् ।"
अर्को वर्ष ठूला तीन प्रतियोगिता,"(काठमाडौं)नेपालले सन् २०२३ मा तीन ठूला अन्तर्राष्ट्रिय खेलकुद प्रतियोगितामा चुनौती पेस गर्न सक्नेछ । यी प्रतियोगिता छन्, १९ औं एसियाली खेलकुद, छैटौं एसियाली इन्डोर मार्सल आर्ट्स र दोस्रो एनोक वर्ल्ड बिच गेम्स रहेका छन् । सन् २०२३ मै पाकिस्तानमा १४ औं दक्षिण एसियाली खेलकुद हुने कार्यक्रम रहे पनि त्यसबारे केही निश्चित भएको छैन । एसियाली खेलकुद चीनको हाङ्झाउमा सेप्टेम्बर २३ देखि अक्टोबर ८ सम्म हुनेछ । एसियाली इन्डोर मार्सल आर्ट्स थाइल्यान्डको बैंकक र चोनबुरीमा नोभेम्बर १७ देखि २६ सम्म हुनेछ । एनोक वर्ल्ड बिच गेम्स अगस्ट ५ देखि १२ सम्म हुने तालिका छ । दक्षिण एसियाली खेलकुदबारे अन्तिम निर्णय हुन बाँकी छ । नेपाल ओलम्पिक कमिटीको शुक्रबार सम्पन्न १३ औं साधारणसभाको अवसरमा यी अन्तर्राष्ट्रिय प्रतियोगिताबारे चर्चा गरिएको हो । कमिटीका अध्यक्ष तथा पयर्टनमन्त्री जीवनराम श्रेष्ठले एनओसीको भावी नीति र कार्यक्रमबारे प्रकाश पारे । बन्द सत्रमा कमिटीका महासचिव नीलेन्द्रराज श्रेष्ठले सन् २०२२ को प्रगति विवरण पेस गर्दै भावी कार्यक्रमबारे बताएका थिए ।कोषाध्यक्ष रतनकुमार टण्डनले आर्थिक वर्ष ०७८०७९ को आर्थिक विवरण पेस गर्दै सन् २०२३ को अनुमानित बजेट प्रस्तुत गरे । कमिटीका केन्द्रीय सदस्य गोपालसुन्दर लाल कक्षपतिले एनओसी अवार्ड र कार्यक्रमबारे प्रकाश पारे । उद्घाटन सत्रमा कमिटीका मानार्थ अध्यक्ष ध्रुवबहादुर प्रधान र सल्लाहकार शरतसिंह भण्डारीलाई प्रतिनिधि सभा सदस्यमा निर्वाचित भएकोमा सम्मान गरिएको थियो ।"
पुलिस स्कुललाई आईजीपी ट्रफी,"काभ्रे (कास) २८ औं अन्तरविद्यालय आईजीपी फुटबल रनिङ ट्रफीको उपाधि नेपाल पुलिस स्कुल धरानले जितेको छ । शुक्रबार फाइनलमा उसले लिटिल एन्जल्स स्कुललाई टाइब्रेकरमा ५४ गोलले हराएको थियो ।निर्धारित समयमा गोल हुन नसकेपछि खेल अतिरिक्त समयमा धकेलिएको थियो । अतिरिक्त समयमा पनि दुवैबाट गोल भएन । टाइब्रेकरमा पुलिस स्कुल धरानले बाजी मार्यो ।विजेता टिमलाई प्रहरी महानिरीक्षक धीरजप्रताप सिंहले ५० हजार रुपैयाँसहित ट्रफी हस्तान्तरण गरे । उपविजेता टिमलाई प्रहरी अतिरिक्त महानिरीक्षक सहकुल थापाले ४० हजारसहित पुरस्कत गरे । तेस्रो भएको ल्याबोरेटरी स्कुललाई काभ्रेकी प्रमुख जिल्ला अधिकारी हुमकला पाण्डेले ३० हजारसहित पुरस्कृत गरिन् । विजेताका साहेब मन्सुरी म्यान अफ द म्याच भए । सर्वाधिक गोलकर्ता रोहन गुमइता, लिटिल एन्जल्सका भार्गव सिलवाल म्यान अफ द सिरिज र उत्कृष्ट गोलकिपर रोजिन सलजु घोषित भए । फेयर प्लेको ट्रफी नेपाल पुलिस स्कुल साँगा ए ले पाएको छ । सबैले जनही २ हजार पुरस्कार पाए ।"
"विख्यात कोविद, गुमनाम कोविद","रतन आँखाभरि आँसु बनाएर पछि फर्किए । त्यसपछि पो केटाहरूले बल्ल कुरा बुझे । ट्रेनिङ गर्न आउने सरहरूले व्यावहारिक क्लास प्राइमेरीका नानीहरूसँग लिनुपर्ने रहेछ । पढाएको कुरा बुझेर नानीहरूले राम्रो जवाफ दिए मात्रै सरहरू पास हुने रहेछन् । त्यही भएर पो रतनले ट्रेनिङ गर्न आउने सरहरूलाई दग्दी दिँदा रहेछन्, पास हुने मन भए ब्रेड किनिदिनुस् !रतनले त्यसपछि सधैंका निम्ति ब्रेड अर्डर गर्न छाडिदिए । सन् १९६७ मा प्रकाश कोविद ले बीटी परीक्षा पहिलो श्रेणीमा पास गरे । उनी फेरि दार्जिलिङ फर्किए ।कोविद सँग एउटा क्षमता थियो । उनी जहाँ पुग्थे, त्यहीँको परिवेशमा उपन्यास लेख्थे । त्यहीँ वरिपरिका पात्रहरूलाई कथामा सुटुक्क घुसाउँथे । कालेबुङको परिवेशमा पनि उनले अर्को जन्म लेखे । त्यो उपन्यास पछि यति चर्चित बन्यो, जसको कथामाथि फिल्म नै बन्यो । अहिले पनि नयाँ नयाँ कभरमा त्यो उपन्यास बजारमा बिकिरहेकै हुन्छ ।प्रकाश कोविद ती लेखक हुन्, जसले नेपाली पाठकलाई किताब पढ्न सिकाए ।उनको कथा धागोको त्यो डल्लोजस्तै हुन्थ्यो, जो फुस्किन थालेपछि नसकिएसम्म पाठकलाई तानिरहन सक्थ्यो । उनी कथामा त्यो इमोसन हालिराख्थे, जसले हरेक मुटुलाई सहजै छोइहाल्थ्यो । त्यसैले त कमानका मान्छे पत्ती टिपेर फुर्सद पाउनासाथ उनकै उपन्यास पढिरहेका हुन्थे । बस्तीका मान्छे गाई गोठोला गर्न जाँदा उनकै उपन्यासँग रोइरहेका हुन्थे । स्कुले विद्यार्थीहरू कोही खेल्न बाहिर निस्केन भने सम्झे हुन्थ्यो, लुकेर प्रकाश कोविदकै उपन्यास पढिरहेका छन् ।उनी सरल मानिस थिए, सरल कथा लेखिरहे । जुन समाजमा हुर्किए, त्यही समाजको कथा भनिरहे । पहिलो प्रेमिका हराएपछि गंगामाया सुब्बासँग उनको भेट भयो, जो प्रसिद्ध गायक कुमार सुब्बाकी दिदी थिइन् । कोविदले उनैसँग बिहे गरे । तर, क्षयरोगको कारण उनी छिट्टै बितिन् । स्वास्नी बितेको महिना दिन नपुग्दै आमाले पनि सधैंका निम्ति धर्ती छाडिन् । त्यसपछि त उनी अझ विह्वल बने । र, त्यही वियोगको कथा उपन्यासमा लेख्न थाले । त्यसपछि बल्ल उनको भेट रूपा राईसँग भयो । उनले दोस्रो बिहे गरे । रूपा चित्र बनाउँथिन् । कला बुझ्थिन् । त्यसैले उनलाई लेख्न अझ सहज भयो । तर, लेखकको दुःख कहिले सकिन्थ्यो र ? कोविद लाई फेरि फोक्सोको रोगले समातिहाल्यो ।उनलाई बिस्तारै अब सास फेर्नै गाह्रो हुन थाल्यो । जुन लेखक हरेक कथामा शब्दले नै सास हालिदिन्थे, तिनै लेखकलाई अब आफैं सास फेर्न गाह्रो हुन थालेको थियो । त्यसैले घरकाहरू आत्तिए । उनलाई अस्पताल पुर्याए । डाक्टर आफन्तै थिए । तैपनि केही गर्न सकेनन् । जब अन्तिम अवस्थामा पुगे, तब डाक्टरले भने, अब हामीबाट केही हुन्न । प्रार्थना गर्नुहोस्, माथिबाट केही हुन्छ कि ?साँच्चै त्यस्तै भयो । लामो समय बेहोसजस्तै बनेका कोविद होसमा फर्किए । र, कान्छी श्रीमतीलाई बोलाएर भने, रूपा म त धेरै माथि पुगेर फर्किएँ । हिँड्दाहिँड्दा खुट्टा गल्यो । साह्रै थाकेको छु आज ।उनी बोलेको सुनेर सबैको अनुहार उज्यालियो । हरेकको अनुहारमा नयाँ घाम उदायो । र, त्यही घामको न्यानोसँग कोविद लाई लिएर सबै जना भोटे बस्तीको पुरानै घर फर्किए । तर, घर फर्किएर दिन पनि बित्न पाएको थिएन, उनी सधैंका निम्ति हिँडे । आफ्नो कथामा अलग संसार बनाएर हरेक पाठकलाई घुम्न लगाउने कोविदले ११ नोभेम्बर १९९२ मा सधैंका निम्ति यो संसार छोडे ।हो । कोविद जति सुन्दर लेख्थे, उत्तिकै सुन्दर चित्र बनाउँथे । उत्तिकै सुन्दर कथा लेख्थे । अनुवाद गर्थे । नाटक लेख्थे । निबन्ध लेख्थे । बाल कथा लेख्थे । पाठ्यपुस्तक तयार गर्थे । बाँसको खपेटामा बनाएको उनको चित्र त यति सजीव हुन्थ्यो नि, जसले हरेकलाई नयाँ दुनियाँमा पुर्याइहाल्थ्यो । यस्तो लाग्छ, कोविद लाई रङहरूसँग बेहद प्रेम थियो । त्यसैले त जब उनी कुनै उपन्यास लेखेर सिध्याउँथे, रङहरूसँगै खेल्न थालिहाल्थे ।तर, जब उनी लेख्न थाल्थे, सबथोक बिर्सन्थे । कहिलेकाहीँ बिहान चार बजेदेखि बेलुकी पाँच बजेसम्म लगातार लेखिरहन्थे । जब मुड हुन्थ्यो, हातमा चाम्स सिग्रेट सल्काउँथे । सुलेखाको मसी फाउन्टेन पेनमा लगाउँथे । र, कथासँग दगुर्न थाल्थे । जब लेखेर थकित हुन्थे तब लोकल रक्सी पिउँथे । र, एक्लै धुमधुम्ती नारायणगोपालको गीत सुन्दै गुनगुनाउन थाल्थे, मलाई नसोध कहाँ दुख्छ घाउ !त्यो घाउ के थियो होला ? प्रकाश कोविद ती भाग्यमानी लेखक हुन्, जसले प्रेम लेखेरै दुनियाँको मन जिते । हजारौं पाठक कमाए । केही पुस्तालाई नेपाली किताब पढ्ने बनाए । दर्जनौ नयाँ लेखक जन्माए । तर, ती अभागी लेखक पनि त थिए, जसलाई प्रेम लेखेकै कारण समालोचकहरूले साइडलाइन गरिरहे । कोविद ले प्रेम लेखे । प्रेमसँगै समाज लेखे । समाजसँगै आम मान्छेको कथा भने । उनको कथामा हाम्रै मान्छेका पीडा हुन्थ्यो । तर, त्यही कथा पढेर लेख्न सिक्नेहरूले नै उनको लेखनलाई एउटै कारण ओझेलमा पारिराखे कि कोविदले प्रेम मात्रै लेखे । साह्रै सस्तो साहित्य लेखे ।उनले जुन समाजमा प्रेम लेखे त्यो समाजका मान्छेले प्रेमलाई लुकाएर राख्नुपर्थ्यो । युवाहरूले गर्न नपाएको प्रेमको अभिव्यक्ति उनका उपन्यासमा देखिए । र, नै त उनले लेखेको प्रेमकथा यति धेरै चर्चित भए । तर, त्यही प्रेम लेखेकै कारण देखाएर उनको योगदानको मूल्यांकन गर्न साहित्यिक जमात सधैं चुकिरहे । जानअनजानमै किन नहोस्, कोविद लाई सधैं अनदेखा गरिरहे, गुमनाम पारिरहे । सधैं दुखिरहने प्रकाश कोविद को त्यो घाउ कतै यही त थिएन के ? सोध्न नमिल्ने त्यो घाउको डाम कतै त्यही त थिएन के ?(काविमो प्रतिष्ठित जेसीबी पुरस्कारका लागि सर्टलिस्ट भएको उपन्यास सङ अफ द सायल (फातसुङ) का लेखक हुन्)"
मैले नपढेका कोविदहरू,"सत्य के हो भने मैले प्रकाश कोविद पढेको छैन । युधीर थापा पनि पढेको छैन । वसन्त, सुवास पनि पढ्न पाइनँ मैले । किशोरवयमै सनत रेग्मी, नन्दराम लम्साल र श्यामलजस्ता अग्रजको संगतको असर हुनुपर्छ, प्रकाश कोविदहरूको लेखन साहित्य होइन र त्यस्तो लेखन पढेर समय बर्बाद गर्नुहुन्न भन्ने चेत मभित्र स्थापित भएको थियो । त्यसबाहेक नेपालगन्जमा जसरी वेदप्रकाश शर्मा, रानु, गुलशन नन्दाहरूका पकेट बुक साहित्य सहज उपलब्ध हुन्थे, त्यसरी प्रकाश कोविदहरू उपलब्ध थिएनन् । नेपालगन्जमा मैले किशोरवयदेखि नै जान थालेको महेन्द्र पुस्तकालयमा पनि प्रकाश कोविदहरूका किताब थिएनन् सायद । लेखनका प्रारम्भिक दिनहरूमा मसित प्रश्नहरू थिएनन् । नत्र लेखनमा योयो कुरा भयो भने साहित्य हुन्छ भनेर सिकाउनेहरूसित लेखनमा केके कुरा घुस्यो भने साहित्य हुँदैन भनेर सोध्ने थिएँ । उसो त मैले त्यतिबेलै प्रकाश कोविद र युधीर थापासित जोडिएका किस्सा कहानीहरू सुनेकै थिएँ । उनीहरूको उपन्यास पढ्दा आँसु पुछ्ने रुमाल पनि सँगै लिएर बस्नुपर्छ, युवतीहरू उनीहरूका उपन्यासहरू सिरानमुनि लुकाईलुकाई पढ्छन्, उनीहरूको उपन्यास पढ्दा सिनेमा हेरेजस्तै मजा आउँछ भन्नेजस्ता किस्साहरू पनि सुनेकै थिएँ । तर, पनि उनीहरूको किताबलाई मेरो मगजले वर्जित विषय नै ठानिरह्यो ।काठमाडौं आएपछि थाहा भयो, मैले जजसको लेखनलाई वर्जित गरेँ, तीसको दशकमा स्थापित भएका धेरै साहित्यकार तिनीहरूलाई पढ्दापढ्दै लेखनक्षेत्रमा लागेका थिए । जजसले पढे, पछि तिनै साहित्यकारहरूले प्रकाश कोविदहरूको लेखनलाई तुच्छ साबित गर्न कुनै कसर बाँकी राखेनन् । आज आएर मलाई लाग्छ, प्रकाश कोविदहरू वर्जित गर्नुपर्ने वा निषेध गर्नुपर्ने लेखक होइनन् । भावुकता, संवेदना, उमेरजन्य रतिरागात्मक चेत, अतिनाटकीय प्रेमको अपेक्षा र कल्पना गर्ने उमेरमा बेलगाम बरालिन या स्खलित हुन खोज्ने मन मस्तिष्कलाई प्रकाश र युधीरका साहित्यले बिसौनी या थेरापीको काम पक्कै पनि गरेकै हुन् । अर्को कोणले हेर्दा के भन्न सकिन्छ भने उनीहरूका किताब रातारात पढेर भ्याउने लाखौं पाठकमध्येबाटै केही प्रतिशतमा भए पनि गम्भीर मानिने वा भनिने साहित्यको पठन या लेखनतिर पक्कै आएका थिए । यस अर्थमा उनीहरूको किताब पढ्नु साहित्यरूपी भर्याङको प्रारम्भिक खुड्किलो चढ्नु पनि थियो । अतिशय भावुक, रुमानी, आदर्शोन्मुख अनि अतिशय सुन्दर, सुकोमल र रुन्चे पात्रहरू । साह्रै सूत्रबध्द र नाटकीय प्रस्तुति । बलजफ्ती विश्वासयोग्य बनाइएका संयोगात्मक घटनाक्रमहरूको कोचाकोच । प्रेम र वियोग नै जीवनको अन्तिम र अनिवार्य सत्य हो भनेजसरी निर्माण गरिएका कथानक । पाठकलाई समाजका समस्या र विसंगतिहरूप्रति प्रश्नशील, विद्रोही या आलोचक होइन, बरु तिनलाई रुनसम्म रुवाउँछु भन्ने लेखकीय नियत । सम्भवतः यस्तैयस्तै लेखनीलाई हामीले बजारिया साहित्य, प्रकाश कोविदमार्का साहित्य भनेका या मानेका हौं । तर, मलाई लाग्छ, पठन संस्कृतिको विकासमा बाधा पुर्याएकाले यिनको या यस्तो साहित्यलाई वर्जित गर्नुपर्छ भन्ने हदको फैसलाको लिखत दिमागमा धारण गरेर बस्नु हुँदैन हामीहरू । किनभने खोजी पस्यो भने उनीहरूको लेखनमा पनि समाजको एउटा तहको मूल्य, मान्यता, सोच र चेतना प्रकट भएकै हुन्छ । कतिपय दाजुपुस्ताका लेखक या मेरा समकालीन लेखक साथीहरूले प्रकाश कोविदका उपन्यासमा प्रयुक्त हरफ र कविताहरू आज पनि बडो भावुक भएर सुनाउनुहुन्छ । मलाई लाग्छ, उहाँहरूको लेखनयात्राका लागि साँघुरै भए पनि त्यस्तै भावुक संवेदनाहरूले गोरेटो तयार गरिदिएका थिए । त्यही गोरेटो हुँदै उहाँहरू साहित्यको फराकिलो राजमार्गमा हिँडिरहनुभएको छ । राजमार्गको आनन्दमा गोरेटोलाई बिर्सनु भएन भन्ने मेरो आग्रह हो ।त्यसैले मैले नपढेका प्रकाश कोविदप्रति मेरो सम्मान छ ।"
संसार परिक्रमा,"पहिलो फिल्म आमा (२०२२) देखि २०७९ सम्मको अवधि हेरौं । नेपालमा अहिले बर्सेनि ९० वटासम्म फिल्म बन्न थालेका छन् । नेपाली बजारमा त नेपाली फिल्म छाएकै छन् । तर, अन्तर्राष्ट्रिय मञ्चमा नेपाली फिल्मको उपस्थिति कस्तो छ ? आउनुस् विमर्श गरौं । नेपाली फिल्मले अन्तर्राष्ट्रिय फिल्म महोत्सवमा पाइला चालेको कुमारी (०३५) बाट हो । ०३४ मा बनेको नेपालको पहिलो रंगीन फिल्म कुमारी लाई तत्कालीन शाही नेपाल चलचित्र संस्थानले उज्वेकिस्तानको तासकन्द अन्तर्राष्ट्रिय चलचित्र महोत्सवमा पठाएको थियो । महोत्सवमा चैत्यदेवी सिंह, नीर शाह र निर्देशक प्रेमबहादुर बस्नेत सहभागी थिए । चैत्यदेवीका अनुसार, अन्तर्राष्ट्रिय चलचित्र महोत्सवको रेड कार्पेट मा नेपाली चलचित्रकर्मी हिँड्न पाएको त्यो पहिलो घटना हो । महोत्सवमा पठाउनकै लागि कुमारी लाई केही छोटो बनाई अंग्रेजीमा सबटाइटल राखिएको थियो । अंग्रेजी सबटाइटल राखिएको पहिलो नेपाली फिल्म त्यही हो । एक वर्षपछि ०३६ सालको सिन्दूर लाई पनि सोही महोत्सवमा पठाइएको थियो । महोत्सवमा सिन्दूर की अभिनेत्री मीनाक्षी आनन्दसहित शाही नेपाल चलचित्र संस्थानबाट चेतन कार्की, लक्ष्मीनाथ शर्मा र प्रदीप रिमाल सहभागी भए । सिन्दूर लाई तिब्बत टेलिभिजन (एक्सजेड टीभी) ले तिब्बती भाषामा स्वरारोपण गरी लगातार प्रदर्शन गर्दै आएको छ । यो फिल्म कहिले र कसरी उक्त टेलिभिजनसम्म पुग्यो ? त्यो सूचना सरकारी रेकर्डमा छैन ।सरकारी निकाय चलचित्र विकास बोर्ड ले हरेक वर्ष राष्ट्रिय पुरस्कार विजेता तथा विशेष चलचित्र घोषित फिल्मलाई अन्तर्राष्ट्रिय महोत्सवहरूमा पठाउँछ । बोर्डले भूषण दाहाल निर्देशित कागबेनी लाई ०६५ मा चीनको प्रतिष्ठित सांघाई अन्तर्राष्ट्रिय चलचित्र महोत्सवमा पठाएको थियो । सांघाईमा त्यसअघि अरू कुनै पनि नेपाली चलचित्रले अवसर पाएका थिएनन् । भारतका मुम्बई र हैदरावाद अन्तर्राष्ट्रिय चलचित्र महोत्सवमा समेत यसले भाग लिएको थियो । २०३६ को सिन्दूर पछि नेपाली चलचित्रले विदेशी महोत्सवमा प्रवेश पाउन २०५९ सालसम्मै पर्खिनुपर्यो । छिरिङरितार शेर्पाको मुकुन्डो ले उक्त वर्ष सनफ्रान्सिस्को, फ्रिबर्ग, फुकुओका, गोटेवर्गजस्ता केही अन्तर्राष्ट्रिय चलचित्र महोत्सवमा प्रवेश पायो । यसले ७३ औं ओस्कार अवार्डको उत्कृष्ट विदेशीभाषी फिल्मको प्रतिस्पर्धामा नेपालको प्रतिनिधित्वसमेत गर्यो । यो चलचित्रको पटकथाले जापान ब्रोडकास्टिङ कर्पोरेसन (एनएचके) को नगद पुरस्कार जितेको थियो । सोही पुरस्कारबाट चलचित्र निर्माण गरिएको थियो । विदेशी फन्डिङ जित्ने नेपालको पहिलो फिल्म मुकुन्डो नै हो ।मुकुन्डो पछि २०६० मा नवीन सुब्बा निर्देशित नुमाफुङ ले विदेशी मञ्चमा दरिलो उपस्थिति जनायो । विदेशी कम्पनीले वितरण गरेको पहिलो नेपाली चलचित्र हो यो । यसलाई स्विट्जरल्यान्डको ट्रिगन फिल्मले युरोपका विभिन्न देशमा रिलिज गरेको थियो । लिम्बू समुदायको सुनौलीरूपौली प्रथामा आधारित यो चलचित्रले फुकुओका, गोटेबर्ग, सनफ्रान्सिस्को, सिंगापुर, बंगलादेश, भारत, फिनल्यान्ड लगायतका विभिन्न ४५ वटा अन्तर्राष्ट्रिय महोत्सवमा राम्रो प्रभाव छोड्यो । ढाका इन्टरनेसनल फिल्म फेस्टिभलमा बेस्ट रनरअप र फ्रान्सको भिजुअल फिल्म फेस्टिभलमा पब्लिक च्वाइस अवार्ड पनि जित्यो ।सुब्बाको अर्को चलचित्र गुडबाई काठमान्डु ले २०७४ मा मात्रै अन्तर्राष्ट्रिय महोत्सवमा प्रवेश पायो । एसियाको प्रतिष्ठित बुसान इन्टरनेसनल फिल्म फेस्टिभलमा आधिकारिक रूपमा प्रतिस्पर्धाका लागि मनोनयनमा परेको यो पहिलो नेपाली चलचित्र थियो । त्यसअघि चलचित्र सुन्तली बुसानमा प्रदर्शन भएको थियो, तर त्यो मनोनयनमा नपरी वर्ल्ड पानोरमा अन्तर्गत थियो । गुडबाई काठमान्डु १० हजार अमेरिकी डलर पुरस्कार राशि रहेको बुसानको किम जेसीओके अवार्डमा छनोट भएको थियो । किम जेसीओके अवार्डमा दुई फिल्मलाई पुरस्कृत गरिन्छ । बुसानमा न्यु करेन्ट विधा पछि सर्वाधिक पुरस्कार राशि रहेको विधा हो यो । दीपक रौनियार निर्देशित २०७० को हाइवे बर्लिन फिल्म फेस्टिभलमा प्रिमियर भयो । बर्लिनमा प्रिमियर हुने पहिलो नेपाली चलचित्र बन्यो यो । यद्यपि हाइवे ले बर्लिनको मुख्य प्रतिस्पर्धा नभई पानोरमा सेक्सनमा मात्रै प्रवेश पाएको थियो । रौनियारको ०७३ को चलचित्र सेतो सूर्य ले पनि संसारकै सबैभन्दा पुरानो भेनिस फिल्म फेस्टिभलमा छनोट हुने अवसर पायो । भेनिसको ओरिजोन्ती सेक्सनमा सेतो सूर्य छनोट भएको थियो । भेनिसको अफिसियल सेलेक्सन मानिन्छ यो सेक्सनलाई । सेतो सूर्य ले त्यहाँ एउटा प्रायोजित पुरस्कार इन्टरफिल अवार्ड जितेको थियो । यसले २७ औं सिंगापुर अन्तर्राष्ट्रिय फिल्म फेस्टिभलमा बेस्ट एसियन फिचर फिल्म को सर्वोत्कृष्ट अवार्ड जित्यो । उक्त फेस्टिभलको यो नै प्रमुख अवार्ड हो । यो फेस्टिभलबाट सेतो सूर्य ले ५५ हजार ५ सय सिंगापुर डलर अर्थात् करिब ४२ लाख ५४ हजार रुपैयाँ पुरस्कारस्वरूप प्राप्त गर्यो । चलचित्रले १० हजार सिंगापुर डलर तत्काल प्राप्त गर्यो भने बाँकी रकम रौनियारले बनाउने अर्को चलचित्रको प्राविधिक कार्यका लागि उपलब्ध हुनेछ । यो चलचित्रलाई एकेडेमी अवार्ड ओस्कार को ९० औं संस्करणमा नेपालबाट पठाइएको थियो ।भेनिस फिल्म फेस्टिभलमा नेपाली फिचर फिल्मले पहिलोपटक सहभागिता पाएको मीनबहादुर भामको कालो पोथी बाट हो । २०७२ सालमा बनेको कालो पोथी भेनिसको इन्टरनेसनल क्रिटिक्स विकमा सहभागी भएको थियो । क्रिटिक्स विक अन्तर्गत यसले क्रिटिक्स अवार्ड जितेको थियो । क्रिटिक्स विक भनेको भेनिस महोत्सव परिसरमै हुने समानान्तर कार्यक्रम हो ।यस चलचित्रमा नेपालसँगै जर्मनी, फ्रान्स र स्विट्जरल्यान्डका निर्माताको समेत लगानी थियो । यो चलचित्र बुसान, मस्को, सिंगापुर, टोकियो फिल्मेक्ससँगै नेपालबाहिरका अन्य ७८ वटा फेस्टिभलमा प्रदर्शन भएको छ । त्यस्तै यो चलचित्र ८९औं एकेडेमी अवार्ड ओस्कार मा सर्वश्रेष्ठ विदेशी भाषा चलचित्र विधाका लागि नेपालबाट छानिएको थियो ।फ्रान्सका विभिन्न सहरमा सार्वजनिक प्रदर्शनमा आएको चलचित्र सुनगाभा मा पहिलोपटक महिला समलिंगीको कथा उठाइएको थियो । सुवर्ण थापा निर्देशित ०६८ को यो चलचित्र हम्बर्ग, पाल्म स्प्रिङ तथा भारतका विभिन्न अन्तर्राष्ट्रिय फिल्म फेस्टिभलहरूमा छानिएको थियो । साथै फ्रान्सको योङ डाइरेक्टर फिल्म फेस्टिभल र सेटर साउथ एसियन फेस्टिभलमा चर्चित बनेको थियो ।सुजित बिडारीद्वारा निर्देशित ऐना झ्यालको पुतली दक्षिण कोरियाको बुसान इन्टरनेसनल फिल्म फेस्टिभलमा छनोट हुने अर्को नेपाली चलचित्र हो । यो चलचित्र सन् २०२० मा आयोजना भएको उक्त फेस्टिभलको २५ औं संस्करणमा सबैभन्दा ठूलो पुरस्कार राशिको न्यु करेन्ट सेक्सन मा छनोटमा परेको हो । यो विधाको पुरस्कार राशि ३० हजार अमेरिकी डलर छ । यो फिल्म नेपालबाट ओस्कार का लागि पनि छानियो ।निर्देशक सुजित बिडारी नेपाली चलचित्रको अन्तर्राष्ट्रिय पहिचान बढ्यो भने समग्र चलचित्रकर्मीकै आत्मविश्वास बढ्ने बताउँछन् । निर्देशक मीन भामको बुझाइमा नेपाली चलचित्र अन्तर्राष्ट्रिय मञ्चमा पुग्नु भनेको उद्योगकै लागि उपलब्धि हो । विदेशी भूमिमा नेपाली फिल्मको उपस्थिति सन्तोषजनक छ, भाम भन्छन् ।"
एउटा नाटक साँच्चैको,"सानैदेखि अभिनय र संगीत मन पर्थ्यो । नौ कक्षा पढ्दैदेखि कविता लेख्थें, वाचन गर्थें । तर, अभिनय, संगीत मन परे पनि त्यस क्षेत्रमा मलाई हात समाएर डोहोर्याउने कोही थिएन । विसं २०३७ । म त्रिभुवन विश्वविद्यालयको कीर्तिपुर बहुमुखी क्याम्पसमा बोटनी विषयमा एमएस्सी पढ्दै थिएँ, प्रथम वर्षमा । त्यतिबेला उपत्यकाका विभिन्न क्याम्पसहरू मिलेर अन्तरक्याम्पस नेपालभाषा साहित्य सम्मेलन आयोजना गर्थे । क्याम्पसमा नेवाः विद्यार्थीको छुट्टै समूह पनि हुन्थ्यो, जसलाई पाःलाः भनिन्थ्यो । कीर्तिपुर बहुमुखी क्याम्पसमा गं साहित्य पाःलाः थियो । त्यस वर्ष साहित्य सम्मेलन गर्ने पालो कीर्तिपुर क्याम्पसको सोही साहित्य पाःलाःलाई परेको रहेछ । र, प्रज्ञा भवनमा एउटा सांस्कृतिक कार्यक्रम गर्ने निधो भएछ । त्यो सांस्कृतिक कार्यक्रम साहित्य सम्मेलनको आर्थिक संकलनका लागि गरिएको थियो । त्यसमा गीत, नृत्य, सितारवादन, प्रहसनसँगै एउटा एकांकी नाटक पनि समावेश गर्ने तय भयो । मभन्दा दुई वर्ष सिनियर जुलोजीका विद्यार्थी प्रकाश वज्राचार्यको लेखन र निर्देशन रहेको फ्वगिं गुथि (मगन्ते गुठी) नामक ख्यालः (प्रहसन) मा छोटो भूमिका खेल्ने मौका पाएँ मैले । प्रहसनमा आँखा नदेख्ने, बोल्न नसक्ने, हिँड्न नसक्ने र एक कुप्रो गरी चार पात्रको मुख्य भूमिका थियो । एक बटुवाको भूमिकामा म थिएँ । प्रहसनमा यी चार पात्र बाटामा मागिरहेका हुन्छन् । मचाहिँ तरकारी किनेर घर फर्किरहेको हुन्छु । मलाई देखेर बोल्न नसक्ने पात्रले भोक लाग्यो भनी हातले इसारा गर्छ । म पर्स खोलेर एक मोहरको सिक्का तिनीहरूको कचौरामा फालिदिन्छु । मैले सिक्का दिएपछि आँखा नदेख्ने र बोल्न नसक्ने पात्र एकआपसमा कुरा गर्न थाल्छन् । म छक्क पर्दै गाली गर्न थाल्छु, अन्धोले मोहर कसरी देख्यो ? लाटाले कसरी बोल्यो हँ ? ए कुहिएका मगन्तेहरू, युवा भएर पनि यसरी अन्धो र लाटो भई मागेर खान लाज लाग्दैन ? तर, मेरो गाली सुनेर उनीहरू लजाउँदैनन् । बरु ए मय्जु, एए भन्दै मलाई जिस्क्याउन आउँछन् । म वास्तै नगरी अगाडि बढ्छु । नाटकमा यो मेरो पहिलो अवसर थियो । त्यस सांस्कृतिक कार्यक्रमपछि उठेको पैसाले अन्तरक्याम्पस नेपालभाषा साहित्य सम्मेलन भव्य रूपले सफल भयो । त्यतिबेला क्षेत्रपाटीस्थित पब्लिक युथ क्याम्पसका नेवाः विद्यार्थीहरूले सँझ्याः साहित्य पाःलाः सञ्चालन गरेका थिए । त्यस साहित्य पाःलाःले हरेक वर्ष अन्तरक्याम्पस एकांकी नाटक प्रतियोगिता आयोजना गर्दै आइरहेको थियो । त्यसमा पनि एउटा नाटकमा खेल्ने अवसर मलाई प्राप्त भयो । मभन्दा दुई वर्ष सिनियर बोटनीका विद्यार्थी दिनेश भुजूको नाटकमा एउटी बूढी आमाको भूमिका मलाई दिइएको थियो । त्यतिबेला म २२ वर्षकी थिएँ । भूमिका ७० वर्षकी बूढीको थियो । प्रज्ञा भवनको मेकअप रूपमा स्वयम्भुरत्न वज्राचार्य र नीलम ताम्राकारले ममाथि यति मेकअप गरे कि ऐना हेर्दा म आफैं झसंग भएँ । २२ वर्षकी युवती एकाएक ७० वर्षकी बूढीमा रूपान्तरण हुँदा म त तर्सेर उफ्रिहालेछु । मेकअप रुमबाट निस्कँदा मेरो काया बदलिइसकेको थियो । म वृद्धामा फेरिएकी थिएँ । ऐनामा आफ्नै अनुहार हेरेर आत्तिएकी थिएँ । त्यो कायाकल्पपछि मस्तिष्कमा अनेक तरंग आए, गए । आफ्नो रूप हेरेर म रोऊँ कि हाँसूँ ? त्यस नाटकको नाम थियो छगू प्याखं धाथेंगु (एउटा नाटक साँच्चैको) । कलाकारहरू थिए दिनेश भुजू, गौरीशंकर मानन्धर, प्रकाश वज्राचार्य, सुरेन्द्र माथेमा, शशि राजवंशी, विश्वलक्ष्मी मानन्धर, रमेश शाक्य र म । त्यो एक किसिमको दर्शकै अलमल्याउने प्रयोगवादी नाटक थियो । नाटकको विषय थियो, एउटा नाटकको तयारी । मञ्चमा एउटा नाटक देखाउने तयारी भइरहेको हुन्छ । नाटक देखाउने समय भइसकेको हुन्छ । तर, तयारी सकिएको हुँदैन । त्यो भद्रगोल देखाउनु नै नाटकको विषयवस्तु थियो । २०२२ मिनेट जति लामो नाटकमा मेरो उपस्थिति अन्दाजी ५६ मिनेटको थियो । नाटक सफलतापूर्वक मञ्चन भयो । नाटक सकेपछि मेकअप रुम जाने करिडोरमा पुग्दा मजस्तै बूढी आमाको रोल गर्ने अरू दुई कलाकार पनि भेटिए । तीन जना नक्कली बूढीहरू एकै ठाउँ भेट हुँदा तीनै जना निकै हाँस्यौँ । अन्य दुई बूढी हरूमा पद्मकन्या क्याम्पसको प्रस्तुति रहेको पद्मरत्न तुलाधरद्वारा लिखित ग्वय्दाँ (निमन्त्रणा) नाटकमा खेल्ने रामेश्वरी वज्राचार्य थिइन्, अर्की पाटन संयुक्त क्याम्पसको प्रस्तुति रहेको दुर्गालाल श्रेष्ठद्वारा लिखित न्हूगु छेँया भमचा (नयाँ घरकी दुलही) नाटकमा खेल्ने अनिता वज्राचार्य ।मेकअप उतारिसकेपछि एक जना मान्छे (नाम बिर्सें) हाम्रो नाटकको नाम लिँदै मछेउ आए, बूढी आमाको रोल गर्ने को हो ? ती मान्छे मलाई देखेर छक्क परे । उनको कल्पनामा म एक बूढी मान्छे नै हुँ भन्ने रहेछ । तर, म त थिएँ भर्खरकी तरुनी युवती ।उनले भने, हेंऽऽ बूढी आमै त तरुनी पो रहेछ । बूढी आमाको रोल छोटो भए पनि नाटकलाई स्वाट्टै उचालेको छ । तपाईंको ठूलो स्वरले सबैको ध्यान तान्यो । तपाईंलाई साँच्चै नासःद्यः (कलाका देवता) कै आशीर्वाद परेको रैछ । बेस्ट एक्स्ट्रेसको पुरस्कार तपाईंलाई पर्ने सम्भावना छ है ।नाटकमा देखाइएझैं त्यो समय महिलाले नाटक खेल्नु राम्रो मानिन्नथ्यो । घर फर्किंदा बाटामा क्याम्पसकै एक महिला साथीले व्यंग्य गरिन्, तिमीले जस्तै मैले नाटक खेलेको भए मेरी आमाले मेरो खुट्टै भाँच्नुहुन्थ्यो ।पुरानो विचारकी साथीको कुरा सुनेर दिक्क लाग्यो । घरमा त मलाई पनि आमाले नाटक खेल्ने ? भनेर गाली गर्नुभएको थियो । गाली बेवास्ता गर्दै मैले आमालाई जवाफ फर्काएकी थिएँ, मलाई मन पर्ने भएकाले खेलेको ! वास्तवमा नेवार समाजमा त्यस बेलासम्म गीत गाउने, नाच्ने, नाटकफिल्म खेल्ने कलाकार बिग्रिन्छन् वा बिग्रेका हुन्छन् भन्ने मान्यता थियो । तर, त्यो मान्यता छोरा होइन छोरीमाथि मात्रै लागू हुन्थ्यो । बिग्रने, सप्रने त मान्छेकै हातमा हुन्छ । पहिले आफू सतर्क हुनुपर्छ भन्ने सोच्थें म । म अलि विद्रोही स्वभावकी पनि थिएँ । नाटक खेल्न घरपरिवारमै एक खाले विद्रोह गर्नुपरेको थियो । र, गरेकी थिएँ । दुई दिनको त्यस नाटक प्रतियोगितामा जम्मा सात नाटक मञ्चन भएका थिए । हाम्रो कीर्तिपुर बहुमुखी क्याम्पसको गं साहित्य पाःलाः ले प्रस्तुत गरेको नाटकले प्रथम पुरस्कार प्राप्त गर्यो । हाम्रो नाटकले मञ्चन भइन्जेल दर्शकदीर्घाबाट ताली पाएको पायै थियो । हाम्रो नाटक हिट होइन, सुपरहिट भएको थियो । त्यस नाटकले उत्कृष्ट निर्देशन र उत्कृष्ट लेखनको समेत पुरस्कार पाएको थियो । मञ्चमा पुरस्कार ग्रहण गरेर फर्कंदै गर्दा निर्णायक मण्डलका सदस्य, चर्चित नाटककार प्रचण्ड मल्लले मेरो कुममा हात राख्दै भन्नुभयो, तिम्रो अभिनय राम्रो छ । स्वर पनि राम्रो । कमान्डिङ भ्वाइस रहेछ, कलाकार हुन चाहिने स्वर । तर, नाटकमा तिम्रो रोल छोटो भएकाले बेस्ट एक्स्ट्रेसको नोमिनेसनमा मात्रै पर्यो । तिमीलाई कलाकार हुने इच्छा छ भने हाम्रो नाटक विभागमा स्वागत छ ।म फेरि अघिल्लो दिनजस्तै उत्साहित भएँ । खुसी भएर उहाँलाई जवाफ दिएको थिएँ, एमएस्सी पढ्दै छु, जाँच आउन लाग्यो । हजुरलाई भेट्न म पछि आउँछु । केही वर्षपछि अर्को एउटा नाटकमा खेलेँ । तर, त्यसमा मेरो भूमिका मञ्चमा जानुनपर्ने खालको थियो । मञ्चमा एक्लो कलाकार थिए, पुष्कर माथेमा । उनीसँग नेपथ्यमा बसेर फोन संवाद गर्ने भूमिका थियो मेरो । त्यो पनि प्रयोगवादी नाटकै थियो । त्यसपछि २०४२ सालतिर अशेष मल्लको लेखन, निर्देशनमा नेपाली भाषाको रेडियो नाटक अर्को जन्म मा मुख्य भूमिकामा खेलेँ । एमएस्सी पास भएपछि लोकसेवा जाँचका लागि व्यस्त भएँ । प्रज्ञा भवनको नाटक विभागमा कलाकार बन्न जाने कि आफू पढेकै विषयमा जागिर खान जाने ? मनमा अन्तर्द्वन्द्व थियो । स्थायी सरकारी जागिर पाएपछि म प्रचण्ड मल्लसँग भेट्न गइनँ । त्यसपछि रंगमञ्च सम्झनामा मात्रै रह्यो । लेखन भने जारी रह्यो । त्यस समय नेपालभाषामा पनि भिडियो फिल्म र टेलिफिल्म बन्न सुरु भइसकेको थियो । हाम्रो सुपरहिट नाटक सम्झनेहरूले मलाई एकदुई फिल्म खेल्ने अफर पनि गरे । तर, रोल भने हिरोइनकी आमा वा कहिले हिरोकी आमा । म त तरुनी युवती थिएँ, त्यसैले आमाको रोल चित्तै बुझेन । कलाकार भएपछि जुन रोलमा पनि खेल्नुपर्छ भन्ने बुद्धि त्यतिबेला आएकै थिएन । जब अफिसबाट रिटायर्ड हुन लागेँ तब भने अभिनय गर्ने मेरो इच्छा एकदमैसँग बौरिएर आयो । नाटक होस् वा फिल्म, आमाको रोल होस् वा अरू कुनै, मलाई अफर आएका जे भूमिका पनि खेल्छु भनी स्वीकार गरेँ । मैले आफैं लेखेको, निर्माण गरेको दुईवटा नेपालभाषाका सर्ट फिल्म खेलें । अहिले बौद्धबदान भन्ने टेलिसिरियल खेल्दै छु । मां, झीगु कर्म, जातः (फिल्म) र सत्यमोहन जोशीलिखित वैद्यबाः (टेलिसिरियल) मा पनि आबद्ध छु । रोल जस्तो होस् (पोजिटिभ वा नेगेटिभ, सानो वा ठूलो) त्यसलाई भगवान्को प्रसाद ठानेर स्वीकार गर्नेछु । जीवनको उत्तरार्द्धमा मलाई अभिनय किन गरिनँ भन्ने पश्चात्ताप छैन । बरु झन् धेरै नाटक, फिल्ममा काम गर्ने रहर छ ।(मानन्धर नेपालभाषाको पहिलो उपन्यास शैली लेख्ने महिला उपन्यासकार हुन् ।)"
गैरआख्यानभित्रको आख्यान,"निबन्ध यस्तो विधा हो, जहाँ लेखक आकाशमा विचरण गर्ने चराझैं स्वतन्त्र र सर्वव्यापी हुन्छ । लेखकलाई दिमाग र मनका दुईपाङ्ग्रे रथमा नारिएका कल्पनाका घोडा दौडाउन छुट हुन्छ । अनुभव, अनुभूतिको चास्नीमा शब्दलाई चुर्लुम्म डुबाएर नयाँ स्वाद र मीठासतत्व सृजना गर्नु निबन्धकारको शिल्पगत विज्ञता हो । लेखक केशव दाहालको किताब माधवी ओ माधवी कै कुरा गरौं न ! यो किताबमार्फत लेखक आफ्नो वैचारिक यात्रामा पाठकलाई सँगसँगै हिँडाउँछन् । किताबका निबन्धलाई तीन भागमा वर्गीकरण गर्नु उपयुक्त हुन्छ विचार तथा जीवन दर्शन, राजनीति र प्रेम । पहिलो वर्गमा उनका ती निबन्ध पर्छन्, जहाँ उनले विचार र दर्शनको विकासयात्राको वर्णन गरेका छन् । यी निबन्धमा लेखकले शैशवकालदेखि वयष्क हुँदासम्मको वैचारिक यात्राको सिंहावलोकन गरेका छन् । आफ्नो वैचारिक यात्रामा पाठकलाई सँगै हिँड्न बाध्य पार्छन् । ईश्वरको पतन, मृत्युको कथा, पहिलो किताब, नक्सलबाडीका नक्सलाइटहरू, मानव वधशाला, मार्क्सका तीन अवतार, राजनीतिको र र कमरेडको खैरो श्रीपेच पढ्दा पाठकले यिनमा आफ्नो वैचारिक यात्राका डोब भेट्न सक्छन् । फरकफरक अध्यायमा जसरी जीवनको वास्तविक भोगाइ र बुझाइले लेखकको जीवनदर्शन, विचार र भावनामा परिवर्तनका छालहरू उठेको देखिन्छ, ती स्वाभाविक र यथार्थ लाग्छन् । कम्युनिस्ट केशव बदलिँदो समयसँगै कसरी स्वतन्त्र विचारक हुन पुगे ? यो यात्रा रोचक र घोचक छ । मार्क्सका तीन अवतार मा उनी लेख्छन्, कम्युनिस्टहरूले मार्क्सलाई सबैभन्दा धेरै बदनाम गरे ! उनको लेखनलाई प्रमाण मान्ने हो भने लेखक विचारमा जडसूत्रवादी लाग्दैनन् । उनको विचारप्रवाह पहाडको उँचो शिखरबाट खसेको झरनाझैं सुललित र संवेगमय छ । भावनामा होस् वा विचारमा, तलाउजस्तो जमेर बस्न चाहँदैनन्, बग्न चाहन्छन्, झर्न चाहन्छन्, पोखिन चाहन्छन् । उनी कतै मिसिन चाहन्छन् चाहे त्यो अर्को नदी होस् वा सागर ! किताबका यी वैचारिक निबन्ध बोधगम्य र सारपूर्ण छन् । भर्खर राजनीतिक विचारले रापिन, बाफिन थालेका युवाका लागि यी निबन्ध शिक्षाप्रद र मार्गदर्शक बन्न सक्छन् । कमरेडको खैरो श्रीपेच विचारोत्तेजक निबन्ध हो । आफ्नो कमरेड यात्रा र बिसौनीलाई मार्मिक भावले अभिव्यक्त गरेका छन् उनले । कमरेडप्रतिको लगाव र आसक्तिलाई उनी यसरी प्रकट गर्छन् अँध्यारोमा लड्न लागेको बेला मेरो हात समाउँदै गोपाल थोप्राले सम्बोधन गरे कमरेड । म गदगद भएँ । त्यसपछि मलाई कमरेड शब्द विछट्टै मन पर्न थाल्यो । उमेरसँगै कमरेडहरूको गोलोभित्र पसें । लेकमा शीत झरेजस्तै यत्रतत्र कमरेड थिए । त्यसपछि त कवितामा कमरेड, कथामा कमरेड, उपन्यासमा कमरेड । कहिलेकाहीं मनमा प्रश्न आउँथ्यो यो धरतीमा सर्वप्रथम कमरेड भनेर कसले कसलाई बोलायो होला ? कमरेडप्रतिको रुमानी भाव देखाउने लेखक यसै निबन्धको अर्को परिच्छेदमा लेख्छन्, त्यसपछि झुप्रोका रुमानी सपनाहरूको जगमा उठेको समाजवादमा झुप्रो हरायो, दरबार, सिंहासन र श्रीपेच देखापर्यो । श्रीपेच अर्थात् नयाँ बादशाह । सर्वहाराहरू लालघोडामा सवार भई मान्छेको सार्वभौमिकतामाथि कोर्रा चलाउन थाले । यसरी सिंहासनमा आरोही कमरेडले श्रमिकको रगतले लतपतिएको मुठी उठाउँदै लालसलाम गर्यो र भन्यो म यो धरतीको सबैभन्दा ठूलो बादशाह हुँ । राजनीतिको र अर्को बोधगम्य निबन्ध हो । यसमा लेखक आफ्नो राजनीतिक यात्रा र नेपालको राजनीतिको जरैदेखि चिरफार गर्ने प्रयत्न गर्छन् । राजनीतिक व्यक्ति तथा विश्लेषक विचारमा सोझो र सरल देखिनु गौरव गर्नलायक विषय हो । यस निबन्धमा उनी स्वः घोषणा गर्छन्, राजनीतिमा सत्यको खोजी गर्नु मेरो काम हो । तर, म सत्य मात्रै खोजिरहेको छैन । राजनीतिमा सुन्दरता पनि खोजिरहेको छु । राजनीति विचार मात्र होइन, यो व्यबहार पनि हो भन्ने वास्तविकताप्रति सचेत र सजग देखिन्छन् । व्यक्तिगत तथा व्यावसायिक कामले देशविदेश घुम्दा जानेबुझेका विषयवस्तुलाई टपक्कै टिपेर उनले शब्दहरूको माला उन्ने जमर्को गरेका छन् । मानव वधशाला मा उनले पोलपोटको शासनकालमा कम्बोडियामा मारिएका आम नागरिकको करुणगाथा पस्केका छन् भने नक्सलबाडीका नक्सलाइटहरू मा आम भारतीय नागरिकले नक्सलाइटका नाममा भोग्नुपरेको दुःखपीडालाई उद्घाटित गरेका छन् । मार्क्सका तीन अवतार मा कम्युनिस्टहरूले नै मार्क्सको नाम, सिद्धान्त र दर्शनको कसरी व्यापारीकरण गरे भन्ने उल्लेख गरेका छन् । आम नागरिकको हक, अधिकार र कल्याणका लागि कम्युनिस्ट दर्शन बोकेर क्रान्ति गर्नेहरू पछि किन आफैंमा भ्रान्तिको सृजना गर्छन् ? सर्वहाराहरू किन मालिक बन्छन् ? किन जनताका उद्धारकर्ता हत्यारा बन्छन् ? यी निबन्धमा उनले यी प्रश्नको जवाफ पर्गेल्ने प्रयास गरेका छन् । जीवनदर्शन र राजनीतिक विचारमाथि लेखिएका यी निबन्ध कोरा भावुकता र कल्पनाको सृजना नभई लेखकको अनुभव र अन्वेषणको निचोड हो । समाज र राजनीतिलाई केन्द्रविन्दुमा राखेर लेखिएका निबन्ध हुन् इबेलाको उडान, देश अर्थात् प्रश्नहरू, चिहानबाट, चार झड्का, कति टाढा छ अमेरिका ?, किन रिसाउँछ उल्लु मुसहर ?, बदनाम बन्द, चुनावको खेती, बिहारको बालुवा । यिनमा लेखकले देशमा भइरहेको अत्याचार, कुशासन, भ्रष्टता, विभेद र गैरजिम्मेवारिताप्रति चिन्ताविरोध प्रकट गर्नुका साथै राज्यको शासन प्रणालीमा रजगज गरिरहेका सीमित व्यक्तिको हालीमुहालीप्रति रोष व्यक्त गरेका छन् । राजनीतिक विषयवस्तु र सन्दर्भमाथि लेखिएका निबन्धमार्फत राजनीतिक पार्टीहरूमा देखिएको विचलन, विकृति र गलत पद्धतिमाथि चोटिलो प्रहार गरेका छन् लेखकले । यी निबन्धमा देशप्रतिको लगाव, प्रेम र जिम्मेवारी बोधलाई महसुस गर्न सकिन्छ । लेखकले देशप्रतिको चिन्ता र चासोलाई सम्बोधन गर्ने प्रयास गरेका छन् । जनताले पीरमर्का र दुःखको बिसौनी ठानेका नेता व्यक्तिगत, समूहगत र पार्टीगत स्वार्थमा चुर्लुम्म डुबेर देशजनताप्रतिको अहम् दायित्वबाट विमुख भइरहेको वर्तमान समयलाई अनुभूत गराउन सफल छन् लेखक । इबेलाको उडान मा उनी किर्गिस्तानमा भइरहेको राष्ट्रपतिको निर्वाचनमा इबेलाले भोट दिन चाहेका दुई उम्मेदवारबारे इबेलालाई सोध्छन्, तिनीहरूको राजनीतिक विचार के हो ? उनीहरूले विकासको कुरा गरेका छन् । इबेला जवाफ दिन्छे । उनीहरूको दर्शन के हो ? सायद उनीहरूका लागि विकास नै दर्शन हो । इबेला झन् मुखरित हुन्छे । त्यसो भए के किर्गिस्तानमा मार्क्सवादी, लेनिनवादीहरू छैनन् ? मैले त्यस्ता मान्छे कम्तीमा इसाकुलमा देखेकी छैन । कस्तो अनौठो कुरा ! लेनिनकै पूर्वसोभियत भूमिमा लेनिन छैनन् । किर्गिस्तानमा मनग्गे भोड्का छन् । भेडा छन् । घोडा छन् । तर, लेनिन छैनन् । गोठ छ, तर गोठमा वर्गसंघर्ष होइन, प्रेमका कथा पढिन्छ । के किर्गिस्तान फेरिएकै हो त ? इबेलाले अत्यन्तै सरल उत्तर दिई, हो नि फेरिनै त पर्छ ।किर्गिस्तानकी इबेलासँगको संवादमार्फत लेखक छ्याङ्ग भएको नीलो आकाशझैं खुलेका छन् । मान्छेको सरल र समुन्नत जीवनका लागि राजनीतिक विचार नै सर्वोत्तम होइन, विचार छ, तर त्यो विचारले मानव विकासमा अवरोध सृजना गर्छ, प्रेममा तगारो हाल्छ र मान्छेका जिजीविषालाई तुच्छ ठान्छ भने किर्गिस्तानमा मार्क्स र लेनिनवादको अवसान भएझैं जुनसुकै विचारको पनि अवसान अवश्यम्भावी छ भन्ने लेखकको अभिमत छ । यस निबन्धमा प्रतीकात्मक रूपमा उनी नेपालमा सबै व्यक्ति, वर्ग र समुदायमा जरो गाडेको फोस्रो र गतिहीन राजनीतिमाथि कटाक्ष गर्छन् । दिनप्रतिदिन बद् से बदतर भइरहेको नेपालको राजनीतिको नियति पनि एकदिन किर्गिस्तानको घोडाभन्दा पनि बेकाम्मे हुने सम्भावनाप्रति खबरदारी गर्छन् ।देश अर्थात् प्रश्नहरू जीवन्त र मार्मिक निबन्ध हो । उनी आफैंलाई प्रश्न गर्छन् देश भनेको के हो ? त्यो उमेरमा हाम्रा लागि देश भनेको खेत थियो । हाम्रा गाईबस्तु चर्ने खर्क थियो । गाउँको बीचमा उभिएको बरको रूख, मन्दिर र हामी पढ्ने स्कुल थियो । त्योभन्दा बढी आयतनको देश हाम्रा लागि गुरुले नक्सामा देखाउने किरिङमिरिङ चित्र थियो । एक दिन हाम्रो स्कुलमा नयाँ मान्छे देखा परे । तीनले गीत गाउँदै सुनाए मेरो देश खोज्दै जाँदा देश मैले भेटें, जनता नै देश रैछ देश मैले देखें । जुन देशका नागरिक सुखशान्तिको खोजीमा देश छोडेर भारतमा भासिनुपर्छ, त्यहाँनिर देश कहाँ छ ? जनआन्दोलन भयो, क्रान्ति भयो, एक दशकसम्म सशस्त्र युद्ध भयो । देशमा नयाँ संविधान आयो । तर, त्यो सबै माछीमाछी भ्यागुतो भयो भुइँमान्छेका लागि ! देश भनेको जनता हो भनेर बुझेका लेखक जब देशको परिचयलाई शासकले परिचय बनाएको, कुनै अमुक पार्टीको झन्डामा देशलाई गाँठो पारेको, देशको परिचय ढुंगा भएको र नेताले मागी खाने भाँडो भएको देख्छन् तब उनी आक्रोशित भएर प्रश्न गर्छन् आँखिर देश भनेको के हो ? लेखक शान्तभावुक भएर उत्तर दिन अग्रसर हुन्छन्, देश करोडौं मान्छेको मनको कविता हो । किताबमा प्रस्तुत अर्को पाटो हो प्रेम ! राजनीतिक विचार र सिद्धान्त पनि प्रेमशून्य हुन सक्दैन भन्ने विचारका पक्षपाती हुन् उनी । जुन विचारक प्रेम बुझ्दैन उसले सर्वहाराको प्रेम अनुभूत गर्दैन । जुन नेता प्रेमको कुरा गर्न जान्दैन त्यसले नागरिकका सुखदुःखका कुरा गर्न जान्दैन । र, जुन लेखकको सृजनामा प्रेम हुँदैन, त्यो सृजनामा जीवन हुँदैन । माधवी ओ माधवी मा भरपूर प्रेम छ । तर, प्रेमको उद्गार फरकफरक छ । मार्क्सलाई आफूले प्रेम गर्न सुरु गरेको घटना जीवनकै ठूलो घटना ठान्छन् उनी । आमा बितेपछि एक जनाले लेखकलाई भन्यो, खोई आमा ? आमा त आकाशमा हराइन् । लेखकले जवाफ दिए, आमा आकाशमा हराएकी छैनन् । आमा त स्वयं आकाश भइन् । उनको प्रेमको परिधि यति उन्नत र फराकिलो छ । राधे राधे, सुन्दर मन, बादलमाथिको देशमा, प्यारी जलजला र माधवी ओ माधवी निबन्धमा उनी प्रेमिल मनका साथ प्रकट भएका छन् । व्यक्तिव्यक्तिबीचको प्रेम, व्यक्तिसमाजबीचको प्रेम, एक समाजअर्को समाजबीचको प्रेम र सद्भावले व्यक्तिसमाजको प्रगति, परिवर्तन र गतिशीलतालाई कसरी अभिप्रेरित गर्न सक्छ ? यी निबन्धमा जीवनको भोगाइलाई शोधपत्रका रूपमा प्रस्तुत गरिएको छ । किताबको शीर्षक निबन्ध माधवी ओ माधवी मा लेखकले महाभारतको एक कथाकी पात्र माधवीलाई प्रेमिकाको रूपमा कल्पना गरेका छन् । माधवीको फरक कथा बुनिएको छ । लेखक, जो यहाँ माधवीको प्रेमी बनेका छन्, माधवीलाई साधनजस्तो भोग्या ठान्ने गालवप्रति रोष छ । राजाहरूबाट श्यामकर्णी घोडा प्राप्त गर्न तिनकी भोग्या बन्नुपर्ने नियतिबाट ग्रसित माधवीको उन्मुक्तिका लागि प्रेमी लेखक विद्रोह गर्छन् । पौराणिक ग्रन्थमा वर्णित कथामा सहज र स्वाभाविक अर्थमा प्रस्तुत गरिएको नारी विभेद र नारीप्रति हुने अत्याचारलाई सम्बोधन गर्न लेखकले पौराणिक कथाको संरचना, दृष्टिविन्दु र पात्र विधानलाई कुल्चिँदै नारी अधिकार र अस्मिताको रक्षार्थ नयाँ कथाको खाका कोरेका छन् । यस अर्थमा उनले माधवीको कथालाई नयाँ सोच र दृष्टिबाट पर्गेल्नुपर्ने आवश्यकता बोध गराएका छन् ।किताब पब्लिसर्सबाट प्रकाशित माधवी ओ माधवी एक गहकिलो निबन्धकिताब हो, जसमा समाविष्ट २३ वटै निबन्धले पाठकलाई आफूले पनि सोचेजस्तो, अपनाएजस्तो, भोगेजस्तो, बेहोरेजस्तो र प्रेम गरेजस्तो अनुभूति दिलाउँछन् । लेखकको सोचाइ उनकै मात्र सोचजस्तो लाग्दैन । लेखकको भोगाइ उनकै मात्र एक्लो भोगाइजस्तो लाग्दैन । उनले गरेको प्रेम उनैले मात्र गरेजस्तो लाग्दैन । यो मेरो पनि सोचाइ, भोगाइ र प्रेम होजस्तो लाग्छ । निजी विचार, भोगाइ र प्रेमलाई सर्वव्यापक र सर्वकालीन बनाउन सक्नु नै लेखकको सफलता हो भन्ने म ठान्छु म । यस अर्थमा लेखकले माधवी ओ माधवी बाट सशक्त उपस्थिति दर्साएका छन् ।"
हेर्दाहेर्दै खस्यो उदाउादै गरेको सूर्य,(छोरी शिल्पा विष्टको सम्झनामा)
'जादु हाम्रो दर्शनको जरो,"मान्छेहरू भन्छन् दर्शनसम्बन्धी किताब छिचोल्न असाध्यै गाह्रो छ । यो साँच्चै गाह्रो विषय हो कि दार्शनिकहरूले गाह्रो बनाइदिएको ?साँचो अर्थमा भन्नुपर्दा दर्शनबिना कोही पनि चल्न सक्दैन । दर्शनसम्बन्धी काम गरिरहेका मान्छेलाई पनि आफूले दर्शनसम्बन्धी काम गरेको थाहा हुँदैन । कुनै पनि विषयमा जाँदाखेरि त्यसको मूल विषयवस्तुबारे थाहा हुनैपर्यो । जुनसुकै शास्त्र पढ्दा पनि त्यसका पारिभाषिक पदावली हुन्छन् र निश्चित विषयवस्तु पनि हुन्छ । त्यसैले दर्शनको अध्ययन जटिलजस्तो बन्न जान्छ । सारमा भन्नुपर्दा दर्शनले म यो हुँ र यसो गर्दै छु भन्ने बोध गराउँछ । यो धेरै जटिल र गाह्रो विषय भने होइन । दर्शनशास्त्र आमव्यक्तिले समेत बुझ्ने गरी लेख्न सकिँदैन र ? सकिन्छ, तर भाषाशैली सरल हुनुपर्छ । यो शास्त्रीय खालको विषय पनि हो । यो पढ्ने मान्छे जनता होइनन् भन्न भएन । संस्कृत भाषामा पढ्नुपर्दा यो केही जटिल बन्न जान्छ, तर नेपाली भाषामै कुरा गर्दा पनि दार्शनिक पदावलीहरूको सन्दर्भ त आउँछ । त्यो पदावली नबुझेका कारण गाह्रो भएको हो । पारिभाषिक शब्द बुझ्नु जरुरी छ दर्शन बुझ्नलाई । पहिले त जनताले पनि बुझ्नुपर्यो कुनै पनि शास्त्र सरल हुँदैन । तपाईंहामी सबै जनता त हौं, मजाले अध्ययन गरेर सिक्नुपर्यो । हामीमा एउटा निश्चित वर्गले मात्रै बढी अध्ययन गर्ने, अरू धेरैले नपढ्ने अवस्था छ । राज्यसत्ताले सबैलाई पढ्ने बनाउनुपर्छ । त्यो काम लेखकको त होइन नि । लेखकले त सरलसँग बुझाउन सक्ने कुरालाई सरल ढंगले नै बुझाउला । मैले हिमाली दर्शन मा नौवटा दर्शनबारे लेख्दा त्यो प्रयास गरेको छु । हरेक दर्शनमा छुट्टाछुट्टै आचार्य हुन्छन् । अब एउटै किताबमा नौवटा दर्शन बुझाउन त गाह्रो छ । यो पुस्तक बढी प्राज्ञिक क्षेत्रसित सम्बन्धित छ । एक त संस्कृत भन्नेबित्तिकै यसमा धर्मकर्मपुरेत्याइँ मात्रै छ भनेर यसलाई हेलाँको दृष्टिले हेर्ने गरिन्छ । म संस्कृतको विद्यार्थी पनि भएकाले भन्न सक्छु, गजबको भौतिकवाद संस्कृतमा छ । गजबको द्वन्द्ववाद संस्कृतमा छ । आदर्शवाद पनि छ । सबै छ यसमा । भाषाको दृष्टिकोणले पुरानो भाषा हो संस्कृत । हो त्यही पुरानो संस्कृत भाषामा लेखिएका कुरालाई मैले सकेसम्म सजिलो बनाएको छु । त्योभन्दा पनि सजिलो बनाउन त अप्ठ्यारै पर्छ । यस किताबमा मैले नौवटा दर्शनलाई छुट्याएर लेखेको पनि सबैले बुझून् भनेरै हो । दर्शनशास्त्रको उद्भव कसरी भयो ?दर्शनको इतिहास हेर्न दर्शन नै चाहिन्छ । जीवन, जगत् जान्नेबुझ्ने प्रक्रियामा दर्शनको उद्भव भएको हो । दर्शनमाथि पहिले धर्मले अधिकार जमाएको थियो । तर्कलाई पनि त्यहाँ हेरिन्नथ्यो । कतिपय प्रश्नको उत्तर धर्मले दिन सकेन । त्यस्ता विषय तर्कका आधारमा पर्गेल्न सुरु भयो र दर्शनको विकास भयो । धर्म, दर्शन अनि विज्ञान आफ्नो विकास प्रक्रियामा जोडिएका छन् । धर्म पहिलो होइन । पहिलो त गणचिह्नवाद (टोटमवाद) हो । संसार बुझ्दा आधा तार्किक हिसाबले, आधा धार्मिक हिसाबले बुझ्न थालियो । सुरु त्यहाँबाट भयो । एस राधाकृष्णनले पनि भनेका छन् आदर्शवाद जति पुरानो छ भौतिकवाद त्यति नै पुरानो छ । त्यसकारण आदर्शवाद र भौतिकवाद दुवै पुराना हुन् । गणचिह्नवादसित जन्तरमन्तर, झारफुक, धामीझाँक्री, तन्त्र जोडियो । त्यसमा धर्म पनि जोडिन पुगेको हो । धर्म र दर्शनबीच के फरक छ ? धर्म आस्था र दर्शन तर्कसित सम्बन्धित विषय हुन् । विशेषतः सामन्तवादी युगमा आइसकेपछि दर्शन मात्रै होइन, ज्ञानविज्ञानका सम्पूर्ण शाखाहरू धर्मकेन्द्रित बने । छुट्टै धर्मदर्शन पनि जन्मियो । तर, दर्शन र धर्म बिलकुल अलगअलग विषय हुन् । दर्शनको विषयवस्तु सत्ता र चिन्तनबीचको सम्बन्धमा आधारित छ । दर्शन यसै प्रश्नको वरिपरि घुमेको छ । अर्को शब्दमा भन्नुपर्दा दर्शनमा वस्तुगत र आत्मगत पक्षबीचको सम्बन्धबारे अध्ययन गरिन्छ । धर्म अलौकिक शक्तिसँग जोडिएको छ भने दर्शन वस्तुगत, विषयगत र आत्मगत चिन्तनमा । धर्म र दर्शनको फरक यही हो । विज्ञानको युगमा दर्शनको उपादेयता के छ ?विज्ञान र दर्शन एकअर्कामा अन्तरसम्बन्धित छन् । विज्ञानले सत्यसँग सम्बन्धित एउटा पाटोको अध्ययन गर्छ । तर, दर्शन त सत्यको समग्र अध्ययनमा आधारित छ । विज्ञान कुनै विशेष ज्ञानसँग सम्बन्धित हुन्छ । तर, दर्शन समग्र विषयको सामान्य ज्ञान हो । सामाजिक चेतनाका राजनीतिक, धार्मिक, नैतिक, सौन्दर्यपरक चेतनाजस्ता विभिन्न चेतनालाई दर्शनले एकीकृत तुल्याउँछ । दर्शन यी सबै चेतनाको संश्लेषणात्मक ज्ञान हो । कुनै पनि शास्त्र कुन वर्गको सेवामा छ ? किन छ ? आदि प्रश्नको जवाफ दर्शनले नै दिन्छ । आदर्शवादी तथा अधिभूतवादी दर्शनले विज्ञानको प्रगतिमा अवरोध खडा गरेको र भौतिकवाद तथा द्वन्द्ववादले विज्ञानको विकासमा मार्ग प्रशस्त गरेको इतिहास त हामीले पढेकै छौं । मार्क्सवादी दर्शनले विज्ञान र दर्शनबीचको आपसी सम्बन्धबारे राम्रो विवेचना गरेको छ । यो विश्व, ब्रह्माण्ड एकरूप छ कि बहुरूप ? यो ईश्वरीय रचना हो कि आफैं बनेको हो ? यस्ता प्रश्नमा विभिन्न दार्शनिक तथा वैज्ञानिकहरूबीच निकै लामा बहस र विवाद चल्दै आएका छन् । यी प्रश्नमा द्वन्द्वात्मक भौतिकवादीहरू नै सत्यको सन्निकट रहिआएका देखिन्छन् । सफल वैज्ञानिक अनुसन्धानका लागि सच्चा दर्शनले सही मार्गदर्शन गर्छ । तसर्थ, वैज्ञानिक युगमा पनि दर्शनको उपादेयता रहन्छ । बालकृष्ण समले त ॅज्ञान मर्दछ हाँसेर, रोइ विज्ञान मर्दछ भन्नुभएको छ नि ? त्यो त ईश्वरभक्त प्रह्लादको सन्दर्भमा समले भनेका हुन् विज्ञानले गर्दा भौतिक जगत्मा दुःख पाउनुपर्छ, त्यसकारण त्यो रुन्छ र ईश्वरसम्बन्धी ज्ञान ईश्वरमा तल्लीन भएपछि केही दुःख नगरी स्वतः आउँछ । आदर्शवादी दृष्टिकोणमा आधारित यो भनाइ गलत छ । ज्ञान र विज्ञान दुवै वस्तुगत तथ्यका उपज हुन् । भारतीय भनिँदै आएका दर्शनशास्त्रहरूलाई तपाईंले ॅहिमाली नाम दिनुभयो । ॅभारतीय दर्शन पदावलीप्रति नै विमति जनाउँदै चार्वाक, जैन, बौद्ध र षड्दर्शन सबैलाई हिमाली दर्शनअन्तर्गत राख्नुभयो । यो राष्ट्रवाद प्रेरित दृष्टिकोण मात्र हो कि अरू केही ? विभिन्न देशका आआफ्ना दर्शन हुन सक्छन् । नेपालको पनि आफ्नो दर्शन छ । तर, सबै नेपाली दार्शनिकका नाम भारतीयले लगिदिए । नेपाली दर्शन पनि भारतमा विकसित दर्शन भनेर पढ्नुपर्ने अवस्था छ । सर्वपल्ली राधाकृष्णन्का अनुसार त बुद्ध, गार्गी, कपिल सबै भारतकै भन्ने भ्रम पर्न जान्छ । भारतीय दार्शनिकलाई भारतीय भन्नुपर्यो, नेपाली दार्शनिकलाई नेपाली भन्नुपर्यो । अन्तर्राष्ट्रवादी बन्न राष्ट्रवादी पनि बन्नुपर्छ । हिमाली दर्शन ले यी सबै क्षेत्रमा भएका दार्शनिकहरूलाई साझा नाम पनि दिन खोजेको हो । हिमाली भनेपछि मैदान कहाँ आयो त ?हिमाल र मैदानको कुरा होइन । मैले त दक्षिण एसियाली क्षेत्रमा विकसित दर्शनलाई हिमाली दर्शन भन्न खोजेको हुँ । भारतीय दर्शनभन्दा अहिलेको भारतलाई इंगित गरेको ठहर्छ र ? हो, सुरुमा यस भेगलाई समग्रमा भारतवर्ष पनि भनिन्थ्यो । तर, त्यो भनेको भारत नै हो भनेर नेपालको सन्दर्भमा त्यस्तै धारणा बन्यो । नेपालले पनि दर्शनको विकास गरेको छ भन्ने चिन्तनका हिसाबले हिमाली दर्शन ल्याउनुपरेको हो । बुद्धबारे कतिपय भारतीयले विवाद खडा गरेका छन्, उनीहरूले आफ्नै बनाउन खोजिराखेका छन् । हामीले यसमा बोल्नु तथा प्रतिवाद गर्नुपर्छ भन्ने लाग्छ । हिमाली दर्शनमा किरातजस्ता यहाँका रैथाने संस्कृति, उनीहरूका दर्शनको स्थान कहाँ छ ? किरातीहरूले पनि दर्शनको क्षेत्रमा अवश्यै विकास गरेका छन्, तर तार्किक हिसाबले उनीहरूको संस्कृतिमा दर्शनले त्यति धेरै विकास गर्न सकेको छैन । रीतिरिवाज, संस्कृति आआफ्नो छ र आफ्नो सापेक्षतामा दर्शनको पनि केही विकास त भएको छ । भारतीय वा हिमाली दर्शनलाई पूर्वीय दर्शन भन्नु हुँदैन भन्नुभएको छ । किन ?हिमाली दर्शनलाई सिंगो पूर्वीय दर्शन भन्नु बेठिक छ । नेपाल र भारतको दर्शनलाई मिसाउने हो भने हिमाली दर्शन भन्दा हुन्छ भनेको हुँ । मेरो कुरा भारतीय दर्शनभित्र गौतम बुद्ध लगायतका नेपाली दार्शनिक पर्नु हुँदैन भन्ने हो । हिमवत्खण्ड भन्छ नि, त्यसमा भारतलाई पनि समेट्न सकिन्छ भनेको हुँ । यसलाई पूर्वीय दर्शन भन्न मिलेन, पूर्वीयमा त चीन पनि आउँछ । भारतीय दर्शन भन्ने हो भने नेपाल छुट्यो । दुइटाको साझा नाम तुलनात्मक रूपमा राम्रो हिमाली दर्शन भनेको हुँ । भारतीय दर्शन पनि ठीकै छ, त्यसलाई निषेध गर्न खोजेको होइन । भारतमा विकास भएको भारतीय दर्शन, नेपालमा विकास भएको नेपाली दर्शन हुन्छ । तपाईंले धर्मभन्दा पहिले जादु विकास भएको बताउँदै आउनुभएको छ । त्यसको आधार को हो ? जादु भनेको मान्छेलाई सम्मोहित गर्नु हो । धर्म भन्दाखेरि ईश्वरको प्रार्थनाजस्तो बुझिन्छ, जादुमा त्यस्तो गरिँदैन । त्यसमा आफूले चाहेको कुरा गर्न लगाइन्छ, आदेश दिइन्छ । जस्तो तन्त्र, झारफुक । झारफुक एक प्रकारको जादु हो । हाम्रोमा बोक्सी भनेर हेप्छन् नि, तर सुरुमा ती बोक्सीहरू पण्डितिनी थिए, त्यही तन्त्रमन्त्र जान्नाले । मानिसका जिज्ञासा हुन्छन् हरेक कुरामा । जस्तो पानी आउँछ, के कारणले आयो ? सामान्यजनलाई थाहा हुने कुरा भएन । कसैले खोज गर्यो र थाहा पायो । यसरी जिज्ञासा राख्नेहरूले भौतिक चिजहरू पत्ता लगाउँदै गए । अनि विज्ञानको विकास भयो । पहिले सबै कुरा जादु थिए, ती पछि गएर साहित्य कला, विज्ञान, धर्म, दर्शन आदिमा रूपान्तरित भए । हिमाली दर्शन र पाश्चात्य दर्शनबीच मूल भिन्नता के छ ? दर्शनशास्त्रको विषयवस्तुको दृष्टिकोणले भन्नुहुन्छ भने सबै ठाउँको विषयवस्तु एउटै हो । दुनियाँ केले बनायो ? कसरी बन्यो ? आफैं बन्यो कि अरू कसैले बनायो ? यी र यस्ता प्रश्न नै सबै दर्शनको चिन्तनका विषय हुन् । दुनियाँ आफैं अर्थात् गतिशील पदार्थबाट बन्यो भन्ने दर्शन भौतिकवादी भयो, भगवान् वा कुनै चेतन शक्तिले बनायो भन्यो भने त्यो आदर्शवादी भयो । यो यहाँ पनि छ, त्यहाँ पनि छ । यहाँ चार्वाकले अग्नि, जल, तेज, वायुले संसार बन्यो भनेजस्तै त्यहाँ पनि विभिन्न भौतिकवादीहरूले त्यही कुरा भनेका छन् । ईश्वर छ भन्नेवालाहरूले पनि त्यही तरिकाले भनेका छन् । यो विषय आदर्शवादी र भौतिकवादी जहाँसुकैका लागि सत्य हो । दर्शनको अर्को विषय चिन्तन पद्धतिसित सम्बन्धित छ । संसार गतिशील छ कि स्थिर ? दुनियाँभरका द्वन्द्ववादीहरूले संसार गतिशील छ, परिवर्तनशील छ भनेका छन् । दुनियाँभरका अधिभूतवादीले संसार स्थिर छ भनेका छन् । आदर्शवादी र भौतिकवादी दुईथरी दर्शनलाई मिलाउने समन्वयवादी पनि हुन्छन् । जीवन र जगत्सित जोडिएर आउने प्रक्रियामा दर्शनको विकास जुन रूपमा हुनुपर्ने हो, यहाँभन्दा पश्चिममा भौतिकवाद पनि, आदर्शवाद पनि राम्रै तरिकाले विकसित भएका छन् । यहाँ आदर्शवादको कुरा गर्ने हो भने वेदान्त दर्शनमा जानुपर्छ । यता बुद्ध, दिङ्नाग, धर्मकीर्तिजस्ता दार्शनिकहरूले द्वन्द्ववादी तथा तार्किक किसिमले विषयवस्तुलाई प्रस्तुत गरे । त्यही उता हेरेक्लाइटस, हेगेल र कान्टहरूले गरे । मार्क्स तिनैबाट प्रभावित भएका हुन् । तर, यहाँको समाज अलि बढी स्थिर भयो ।यताको समाजमा दर्शनभन्दा धर्म बढी गाँजिएको हो ?त्यो यहाँ पनि त्यहाँ पनि उस्तै हो । त्यहाँ विज्ञानको बढी विकास भयो, भौतिकवादले धर्मविरुद्ध प्रहार गर्यो । जस्तो यहाँ पनि चरकहरूले विकास गर्न खोजेका हुन् । चरकहरूले शल्यक्रिया गर्नका लागि लास चिरफार गर्नुपर्यो, तर मरेको लास चिरफार गर्न यहाँका धार्मिकहरूले दिएनन् । त्यसका विरुद्ध उनीहरू यहाँ लड्न सकेनन् । त्यहाँ पनि पृथ्वी स्थिर छ भन्नेहरूले भौतिकवादीहरूलाई जिउँदै जलाइदिए । तर, त्यहाँ त्यसविरुद्ध उनीहरू लडे, यहाँ लडेनन् । कैयौं भौतिकवादी धर्मविरुद्ध लडे, कैयौं आदर्शवादी पनि धर्मविरुद्ध लडे । सबै आदर्शवादी धार्मिक हुन्छन् भन्ने छैन । यहाँको ब्राह्मणवाद, सामन्तवाद धेरै जटिल भयो । त्यसकारण पनि विकास हुन सकेन । सामन्तवाद त्यहाँभन्दा यहाँ जब्बर किन भयो ?उताजस्तो यहाँ क्रान्ति र परिवर्तन भएनन् । यहाँ भारतवर्षमा पनि आत्मनिर्भर खालको समाज थियो । जस्तो हली, पण्डित, भाँडा बनाउने, कामी, लुगा सिउने दमाई इत्यादि । वर्ण व्यवस्थाले समाज चलायमान हुन दिएन । मुद्रा थिएन, सट्टापट्टा प्रणाली थियो । सट्टापट्टा गरेर चलाउनुपर्थ्यो । भारतमा पछि रेल, बिजुली आएपछि अलि प्रगति भयो । त्यसको प्रभाव यहाँ पनि पर्यो । पुँजीवादले विकास नगरेको त होइन नि । औपनिवेशिक युगभन्दा पहिले भारत, चीनको अर्थतन्त्र एकदमै बलियो थियो होइन र ?बलियो त थियो, तर किसानहरूका लागि थिएन, केही सामन्तका लागि थियो । खास विकास भनेको पुँजीवाद, भौतिकवाद र विज्ञान यी तीनटा कुरा हुन् । उतातिर पुँजीवाद छिटो विकास भयो, यता भएन । यस भेगमा बौद्ध धर्म एक समय उत्कर्षमा थियो । पछि निकै कमजोर भयो । यसबारे केही बताइदिनुस् न !बुद्धको जमाना त धेरै पुरानो हो । बुद्ध निश्चित रूपमा पुरानो धर्म, संस्कार मान्नेवाला थिए । उनी पूर्ण भौतिकवादी थिएनन् । पूर्ण आदर्शवादी पनि थिएनन् । समन्वयवादी हुन् । निश्चित रूपमा आस्तिक बनेर ईश्वरवादले डन्डा फिँजाएका बेलामा तुलनात्मक रूपमा त बुद्ध ठीक थिए । प्रगतिशील थिए । गतिलो द्वन्द्ववादी थिए । उनी सब क्षणिक हो, परिवर्तनशील छ भन्थे । एकातिर तान्त्रिक विकृतिले बौद्ध धर्मलाई कमजोर बनायो भने अर्कातिर शंकराचार्यहरूले बौद्धहरूलाई भौतिक रूपमा र दार्शनिक रूपमा पनि लखेटे । आठौं शताब्दीमा शंकराचार्यका समयमा ठाउँठाउँमा बौद्ध धर्मका कैयौं बिहार भत्काइए । त्यसपछि बुद्ध धर्मको अलिकति संरक्षण नेपालमा भयो, अनि तिब्बततिर पनि गयो । उनीहरूले त चार्वाक दर्शनलाई पनि त्यस्तै गरे । वेदान्त दर्शनले राज्यसत्ताको संरक्षणमा यस्तो गर्यो । अशोक, हर्षवर्द्धनको पालासम्म शासकहरूले बुद्ध धर्मको संरक्षण गरेका थिए, तर त्यसपछि भएन । नेपालमा पनि पछिल्लो लिच्छविकालदेखि नै बुद्ध धर्म राज्यको धर्म भएन । पछि तन्त्रले सबै समाजलाई नै विकृत पार्यो । चीन, तिब्बत, नेपाल त्यही तन्त्रले विकृत पार्यो । मैले यहाँ पञ्चमकार भनेर व्याख्या गरेको छु । मांस, मद्य, मत्स्य, मुद्रा र मैथुन । यी पूरै यतैतिर गए । सबै धर्म मान्नेवाला विलासितातिर गए । यहाँ तन्त्रको कुरा गर्दा शैव धर्म, शाक्त धर्म, वैष्णव धर्मको कुरा आइहाल्छ । देवीहरूको पूजा, पूजा गर्ने वैदिक विधि एउटा छ, तान्त्रिक विधि अर्कै छ । तान्त्रिक विधिले वैदिक विधिलाई मान्दैन । पुराणले वैदिक विधि र तान्त्रिक विधिलाई जोड्ने काम गर्यो । अन्ततः यहाँ ब्राह्मणवाद बलियो भयो । पातञ्जल दर्शन र बौद्ध दर्शनमा कति कुरा मिल्छन् । यी दुइटै स्वतन्त्र रूपले उद्भव भएका हुन् कि एउटामा अर्के दर्शनको प्रभाव छ ?यस हिमाली भूभागमा जैन साधुहरू र गौतम बुद्धले योगाभ्यास गरेका हुन् । पतञ्जली बुद्धभन्दा धेरै पछिका हुन् । योगदर्शनलाई सूत्रबद्ध गर्ने काममा पतञ्जलीको ठूलो भूमिका रह्यो । योग दर्शनसित कपिलको सांख्यदर्शन जोडिएको छ । कपिलकै नामबाट कपिलवस्तुको नामकरण भएको हो । बुद्ध त्यहीँ जन्मिएका हुन् । बुद्धको समयमा कपिलवस्तुमा सांख्य दर्शनको चर्चा हुन्थ्यो । त्यही भएर बुद्ध दर्शनमा सांख्य र योग दर्शनको प्रभाव देखिएको हो । बुद्धको अष्टाङ्ग मार्गभित्र सम्यक् दृष्टिदेखि समाधिसम्म पर्छन् । र, पतञ्जलीको अष्टाङ्ग योगअन्तर्गत यम, नियमदेखि समाधिसम्म आउँछन् । पातञ्जल र बौद्ध दर्शन त धेरै पछिका दर्शन हुन् । यिनमा कति कुरा मिल्छन्, कति मिल्दैनन् । दर्शनशास्त्रमा तपाईंको रुचि कसरी जाग्यो ? यसलाई कसरी परिभाषित गर्नुहुन्छ ? म त संस्कृतको विद्यार्थी हुँ । संस्कृत पढ्दा गुरुहरूले दर्शन पढ्नुपर्छ भन्नुभएकाले यतातिर लागेको हुँ । विशेषगरी जनता महाविद्यालय, दाङका प्रधानाध्यापक रामेश्वर पोखरेल गुरुले मलाई दर्शनमा प्रवृत्त गराएका हुन् । पढ्दापढ्दै ज्ञान सिद्धान्त, तर्कशास्त्र राम्रो लाग्यो । म दर्शनको स्नातक पढ्ने बेला कम्युनिस्ट भएँ । त्यसपछि पाश्चात्य दर्शन र मार्क्सवादी दर्शन पढ्न थालेपछि तिनलाई मैले यहाँको दर्शनसित तुलना गर्न थालेँ । अनि ममा दर्शनप्रति रुचि बढ्दै गयो । भारतीय दर्शन, पाश्चात्य दर्शन, भारतीय चिन्तन परम्परा बुझ्न मैले डा राधाकृष्णन्, चन्द्रधर, देवीप्रसाद चट्टोपाध्याय, के दामोदरनका दर्शनका ठेलीहरूको लामो समय अध्ययन गरेँ । दर्शनशास्त्रलाई विद्याको अनुराग भनेर परिभाषित गरिएको छ । विश्वका समस्या बुझ्ने मानवीय प्रयास हो भनेर राधाकृष्णन्ले भनेका छन् । यो संश्लेषणात्मक अध्ययन हो । यसले समग्र पक्षको अध्ययन गर्छ । म त मार्क्सवादी हुँ, त्यसअनुसार दुनियाँलाई बुझ्नु र बदल्नु दर्शनको मूल कार्यभार हो । दर्शन बुझ्ने प्रक्रियामा समाज बुझ्नुपर्यो । समाजमा विद्यमान अन्तरविरोधहरूको राम्रोसित अध्ययन गर्नुपर्यो । त्यसपछि ती अन्तरविरोधको हल कसरी गर्ने भन्ने दर्शनले देखाउँछ । अनि बल्ल राजनीति आउँछ । राजनीतिले दर्शनलाई पछ्याउँछ ?हो । समाजमा कति किसिमका अन्तरविरोधहरू छन्, तिनलाई दर्शनको पथप्रदर्शनमा पहिल्याएर तिनको समाधान गर्ने कोसिस गर्ने हो राजनीतिले । सरल भाषामा भन्ने हो भने शोषक र शोषितबीचको अन्तरविरोधलाई बुझ्न सक्नुपर्यो । अहिलेको विश्वलाई हेर्ने हो भने पुँजीपति वर्ग र सर्वहारा वर्गबीचको अन्तरविरोधलाई ठीक ढंगले बुझ्नुपर्यो । र, त्यो अन्तरविरोधको समाधान गर्नुपर्यो । मार्क्सवादीहरूको काम हो यो । पुँजीवादी दर्शनको काम सर्वहारालाई दबाएर पुँजीपतिको पक्षपोषण गर्नेु हो । द्वन्द्ववादी त सबै हुन्छन् । आफूलाई पनि बुझ, दुश्मनलाई पनि बुझ, विपरीतहरूको अध्ययन गर, त्यही त हो द्वन्द्ववाद । दर्शनको मूल कार्यभार दुनियाँ बुझ्ने, दुनियाँ बदल्ने नै हो । दर्शनले राजनीतिको सेवा गर्छ । हिमाली दर्शनमध्ये कुनचाहिँमा तपाईंको रुचि बढी छ ?हिमाली दर्शनमा पनि म न्याय दर्शनमा बढी केन्द्रित छु । न्याय दर्शनमा परमाणुवाद छ । खासगरी ज्ञानमीमांसाको क्षेत्रमा न्याय दर्शनको विशेष महत्त्व छ । कैयौं विषय मार्क्सवादी दर्शनसँग मिल्छन् । जस्तो मान्छेको मनभन्दा बाहिर वस्तुको स्वतन्त्र अस्तित्व छ । यो त गजबको भौतिकवादी दर्शन भयो । वस्तुबारे ज्ञान भनेको त्यो जस्तो छ त्यस्तै अनुभव हुनु हो । जुन वस्तुबारे हामी जान्दछौं त्यो त्यस्तै हुनु ज्ञान हो । जुन वस्तु बाहिर जस्तो छ चेतनामा पनि त्यही प्रतिबिम्बित हुनु ज्ञान हो । त्यो ठीक हो कि गलत हो ? कसरी प्रामाणिक मान्ने ? त्यसका लागि व्यवहारमा जानु आवश्यक हुन्छ । व्यवहारमा जुन लागू भयो त्यो सत्य भयो । जुन लागू भएन त्यो सत्य भएन । मार्क्सको धारणा पनि त्यही हो, लेनिनको पनि त्यही हो, माओको पनि त्यही हो । न्याय दर्शनको यही कुराबाट म प्रभावित भएको हुँ । पश्चिमाहरूले प्रायशः न्याय दर्शन पढेनन्, सबै देशका भौतिकवादीहरूले यो दर्शन पढ्नुपर्छ । मान्छेहरूलाई दर्शनशास्त्रमा रुचि कसरी जगाउने ? सरकारी स्तरबाटै दर्शनमा रुचि जगाउने काम हुनुपर्छ । विश्वविद्यालयहरूमा दर्शनशास्त्रका विभाग स्थापना गर्नुपर्छ । हाम्रोमा दर्शनशास्त्रको समानान्तरमा पढाइने समाजशास्त्रले अत्यन्तै बिगारेको छ । किनभने मार्क्सवादी दर्शनविरुद्ध समाजशास्त्र ल्याइएको छ । समाजशास्त्रमा जातपात, संस्कृति, धर्म आदिबारे अध्ययन गरिन्छ, परन्तु समग्र विश्वदृष्टिकोणबारे होइन । वस्तुको विकासको प्रक्रिया र त्यसलाई समग्रमा बुझ्न दर्शनशास्त्रै पढ्नुपर्छ । अन्य देशमा थुप्रै ठाउँमा दर्शनशास्त्र पढाइन्छ, तर यहाँ विशेष महत्त्व दिएर पढाइन्न । नेपालमा अन्य शास्त्रहरूसँगै दर्शनशास्त्रको पनि अध्ययनअध्यापनमा विश्वविद्यालयहरूले विशेष जोड दिनुपर्छ, सरकारले निर्देशित गर्नुपर्छ । त्यसबाट नयाँ नेपाल निर्माणमा मद्दत पुग्छ ।"
