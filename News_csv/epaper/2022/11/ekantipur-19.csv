शीर्षक,विवरण
मतदान केन्द्रबाटै गायब हुन्छन् निर्वाचन सामग्री,"स्वस्तिक छाप लगाएको नमुना मतपत्र बरामदमहोत्तरी महोत्तरीको बर्दिबासबाट स्वस्तिक छाप लगाएको मतपत्र बोकेको भारतीय गाडी प्रहरीले नियन्त्रणमा लिएको छ । शुक्रबार साँझ ७ बजे बर्दिबास३ स्थित गौरीडाँडाबाट एचआर ३६ एस ५४७१ नम्बरको भारतीय गाडी नियन्त्रणमा लिइएको महोत्तरीका प्रहरी प्रमुख एसपी कृष्ण पंगेनीले जानकारी दिए । सूर्य चिह्नमा स्वस्तिक छाप लगाएको २ सय ६२ थान नमुना मतपत्र फेला परेपछि गाडी नियन्त्रणमा लिएका हौं, उनले भने । पक्राउ परेको गाडी इलाका प्रहरी कार्यालय बर्दिबासको नियन्त्रणमा छ । मौन अवधिमा आचारसंहिताविपरीत चुनावी प्रचारका सामग्री लिएर हिँडेको गाडी र चालकलाई निर्वाचन कार्यालयमा कारबाहीका लागि सिफारिस गरिने एसपी पंगेनीले बताए ।"
हिउँ पन्छाउँदै मतदानस्थल,"(म्याग्दीलमजुङ)  मुस्ताङका बाटोमा रोकिएका मतदान अधिकृतसहित निर्वाचनमा खटिएका कर्मचारी डोजरले सडकको हिउँ पन्छाएपछि मतदानस्थल पुगेका छन् । हिउँ छिचोल्न नसकेपछि बारागुङ मुक्तिक्षेत्र५ साङ्तास्थित हिमाली आधारभूत विद्यालय मतदान केन्द्र हिँडेका कर्मचारी र सुरक्षाकर्मी बिहीबार बाटैमा रोकिएका थिए । शुक्रबार हिउँ पन्छाएपछि उनीहरू मतदानस्थल पुगेका हुन् । मुस्ताङडोल्पा जाने बाटोमा करिब एक किलोमिटर क्षेत्रको बाक्लो हिउँ डोजरले पन्छाएर निर्वाचनमा खटिएका कर्मचारीलाई मतदानस्थलमै पुर्याएर फर्केका छौं, जिल्ला प्रहरी प्रमुख डीएसपी रवीन्द्रनाथ पौडेलले भने, जिल्लाका सबै मतदानस्थलमा निर्वाचन गराउन खटिएका कर्मचारी र सुरक्षाकर्मी पुगेर काम सुरु गरेका छन् ।मुख्य निर्वाचन अधिकृतको कार्यालय मुस्ताङका अनुसार निर्वाचन गराउन ३८ वटा मतदान केन्द्रमा मतदान अधिकृतसहित २ सय ९६ जना कर्मचारी निर्वाचन सामग्री, सुरक्षाकर्मीसहित पुगेका छन् । मतदानस्थल सुरक्षा, मतपेटिका ल्याउने, भण्डारण गर्ने र गणनास्थलसमेत सबैको तयारी पुरा भएको जिल्ला प्रशासन कार्यालयले जनाएको छ । मौसम हेर्दा तत्काल हिउँ पर्ने सम्भावना देखिँदैन । यदि भएछ भने पनि थोरै मतदाता भएकाले विद्यालयमै मतदान गराउन सकिन्छ, प्रमुख जिल्ला अधिकारी नेत्रप्रसाद शर्माले भने, सडकबाटै मतपेटिका ढुवानी गर्ने गरी तयारी अवस्थामा छौं । डोजर र ढुवानी गर्ने गाडी तयार राखेका छौं ।प्रतिनिधिसभामा एक मात्र निर्वाचन क्षेत्र रहेको मुस्ताङमा १० हजार ९ सय ५७ मतदाता छन् । सबैभन्दा कम बारागुङमुक्ति क्षेत्र गाउँपालिकाअन्तर्गतको समर आधारभूत विद्यालय केन्द्रमा ३४ र बढी थासाङ गाउँपालिकाको जनआदर्श मावि कोवाङ केन्द्रमा ६ सय ५० मतदाता छन् । त्यस्तै सबैभन्दा दुर्गम लोमन्थाङको सम्जोङ मतदान केन्द्रमा ६१ जना र बारागुङमुक्ति क्षेत्र गाउँपालिका ६ साङताको हिमाली आधारभूत विद्यालय मतदान केन्द्रमा ३५ मतदाता छन् ।उता मनाङको विकट नार (४२०० मिटर) गाउँमा साँझ साढे ६ बजेतिरको तापक्रम माइनस १५ डिग्री सेल्सियस छ । खुलेको आकाशमा घाम लाग्दा पनि ३ देखि ४ डिग्री सेल्सियसभन्दा बढ्दैन । नाकमुखबाहेक सबै अंग छोपेर घाम तापिरहेका मनाङी आइतबारको चुनावको प्रतीक्षामा छन् । नार्पाभूमि गाउँपालिकाका पूर्वअध्यक्ष मिङ्मा छिरिङ लामाले भने, यहाँका मतदाताले जतिसक्दो छिटो चुनाव सकियोस् भन्ने चाहेका छन् ।विकटमा पुगेका कर्मचारीलाई पनि चुनाव कहिले सकिएला भन्ने पिरलो छ । नार्पाभूमि३ का मतदान अधिकृत राजेन्द्रकुमार श्रेष्ठले साँझ बिहान माइनस १५ डिग्री रहेको बताए । मदिरा सेवन गरेर आउनेलाई मतदान केन्द्रभित्र प्रवेश नदिने निर्णय गरेका छौं, उनले भने । मनाङमा निर्वाचनका लागि २ सय कर्मचारी खटाइएका छन् । सेना, सशस्त्र, नेपाल प्रहरी र म्यादी गरी ६ सय ८७ सुरक्षाकर्मी परिचालित छन् । भानु मावि ताल मतदान केन्द्रका मतदान अधिकृत मतिलाल चपाईका अनुसार सर्वदलीय बैठकले चुनावलाई निष्पक्ष र भयरहित वातावरणमा सम्पन्न गराउने निर्णय गरेको छ । जिल्ला निर्वाचन अधिकारी पुष्पराज शर्माका अनुसार मनाङमा पुरुष ३ हजार २ सय ८१ र महिला ३ हजार ४ सय ९८ गरी ६ हजार ७ सय ७९ गरी कुल ६ हजार ७ सय ७९ मतदाता छन् । जिल्ला कारागार अस्थायीसहित मनाङमा २९ मतदान केन्द्र छन् । अधिकांश मतदाता काठमाडौं रहेकामा उनीहरू आउने क्रम पनि जारी छ ।"
'९९ प्रतिशत मत सदर हुने विश्वास छ,"अहिलेसम्मको प्रचारप्रसार र चुनावी गतिविधि कस्तो खालको पाउनुभएको छ र निर्वाचन कसरी सम्पन्न हुँदै छ ?निर्वाचन प्रचारप्रसारको सन्दर्भमा आचारसंहिता जारी गर्दा सबै राजनीतिक दलसँग सहमति गरेर हामीले केही व्यवस्था गर्यौं । तदनुसार नै दलहरूबाट अधिकांश ठाउँमा पालना भएको छ । त्यसको बर्खिलाप हुने गतिविधि भएका ठाउँमा हामीले आवश्यक निगरानी पनि गरेका छौं । विगतमा कत्रो जुलुस भयो, कति मान्छे भेला भए, कस्तो पोस्टर, पम्प्लेट र ब्यानर प्रदर्शन भयो वा कति गाडी र मोटरसाइकल र्याली गर्यो भन्ने अर्थमा निर्वाचन प्रचारप्रसारलाई बुझ्ने गरिन्थ्यो । अझ विभिन्न खाले भित्ते लेखनले सहर नै कुरूप पार्ने गरी गरेका क्रियाकलापलाई प्रचारप्रसार भन्थ्यौं । अहिले लेख्नुहुन्छ भने पनि सामाजिक सञ्जालमा लेख्नुस् भन्ने हिसाबले तदनुसार व्यवस्था गर्यौं । बाह्य प्रचारप्रसारको दृष्टिकोणले हेर्दा अलिकति निर्वाचनको माहोल नबनेको हो कि जस्तो देखिए पनि यथार्थमा अहिले फरक ढंगबाट व्यापक रूपमा प्रचारप्रसार भएको छ ।आचारसंहिता उल्लंघनको अवस्था कस्तो छ ?स्थानीय तह निर्वाचनमा भन्दा यस पटक आचारसंहिता उल्लंघन कम भएका छन् । पोस्टरपम्प्लेट, लुकिछिपी जुलुस, आमसभाजस्ता कार्य नियन्त्रित भयो । हामीले स्थानीय तहको निर्वाचनमा के देख्यौं भने एउटा उम्मेदवारले ५ लाख खर्च गर्न पाउने सीमा छ तर उसकोमा गरिएको आमसभाको दिनको खर्च नै १० लाख छ कि जस्तो देखियो । हामीले प्रश्न पनि गर्यौं तर एउटा उम्मेदवारको हैन, धेरै उम्मेदवारको भएकाले भन्ने तर्क गरिएको थियो । यो निर्वाचनबाट कसैले आमसभा गर्दा बनाएको खर्चको हिसाब पनि हामी लिन्छौं भन्ने कुरा गरेको हुनाले अलि कम तडकभडक भयो । प्रचारप्रसारमा खर्च र तडकभडक पनि कम भएको छ । तपाईंहरूले दलहरूलाई अंकुश लगाउन खोजेको हो कि जस्तो देखियो । कतिपय चिठी काट्नुभयो, स्पष्टीकरण सोध्नुभयो । आयोग अनुदार हुँदै गएको हो ? यसलाई दुई दृष्टिकोणबाट हेरौं । हामीले यो निर्वाचनमा एउटा मानक नारा तय गर्यौं र त्यो मूलतः दुई कुरामा केन्द्रित छ । एउटा निर्वाचनलाई पद, प्रतिष्ठा, पहुँच, पैसा र प्रलोभनजस्ता कुराले निर्देशित गरिनु हुन्न । इमानले, निष्ठाले जित्नुपर्छ भन्ने विषय र सामाजिक सञ्जालको व्यापक उपयोग गरौं तर दुरुपयोग हुन नदिउँ भन्ने विषय जोड्यौं । दोस्रो, राजनीतिक दल नै यो निर्वाचनमा सहभागी हुने हो । स्थानीय तहको निर्वाचनमा दल निर्वाचित हुँदैन । दलले छानेका प्रतिनिधि उम्मेदवार भएर निर्वाचनमा सहभागी हुने हो । यहाँ त दल पनि निर्वाचित हुन्छ । दल स्वयं निर्वाचनमा गइराख्या छ । राजनीतिक दल भनेको त नीति, सिद्धान्त, विचार, संगठन र स्थापित निर्वाचन चिह्न भएको हुनाले यस्तो प्रचार गर्नु त्यतिधेरै खर्च र अनुत्पादक कार्य गरिरहनु हुँदैन भन्ने आयोगको सोचाइ हो । ०७३ सालमा बनाएको जस्तो निर्वाचन कसुर तथा सजाय ऐन हामीले अहिले बनाएको त होइन । त्यो ऐनले भन्ने कुराहरू र त्यसलाई हामीले पालना गर्नुपर्ने कुरा अति महत्त्वपूर्ण थिए । कुनै आदरणीय नेताज्यूलाई हामीले स्पष्टीकरण सोध्दा त्यस्तो पनि कानुन छ र भन्नेसम्मको अभिव्यक्ति पायौं । आयोगका कतिपय निर्णयविरुद्ध अदालतमा मुद्दा पर्यो र उल्टिए । केही निर्णय आयोग आफैंले फिर्ता लिनुपर्ने अवस्था आयो । कमजोरी भयो भन्ने लाग्दैन ?त्यो भएको छ । कतिपय निर्णय आयोगका विभिन्न तहबाट हुन्छ । जस्तो निर्वाचन अधिकृतको कार्यालयबाट केही निर्णय र आदेश हुन्छ तर आयोगले गर्यो भन्ने सुनिन्छ । आयोगभित्र पनि सचिवको तहबाट निर्णय हुन्छ, त्यो पनि आयोगले गरेको हुन्छ । आयोगको लेटरप्याडमा त्यो निर्णय आएको हुन्छ । केही निर्णय आयुक्तलाई प्रत्यायोजित अधिकारअन्तर्गत पनि हुन्छन् । त्यो पनि आयोगकै हुन्छ । यसले गर्दा तल्लो तहको निकायबाट गरिएको निर्णय कहींकतै त्रुटिपूर्ण भयो भने आयोगले सच्याउँछ । सच्याउने विषयलाई मैले अन्यथा अर्थमा लिन्न । जहाँसम्म आयोगले गरेको निर्णयमा अदालतबाट अन्यथा फैसला हुने भन्ने विषय छ । आयोग न्यायिक निकाय होइन, आयोगले गर्ने निर्णय भनेको प्रशासनिक प्रकृतिको हुन्छ, अर्धन्यायिक व्याख्या गर्ने ढंगले निर्णय गर्छौं । निर्णय गर्दा कानुनको व्याख्या गर्दैनौं । उम्मेदवारको योग्यता पुग्नेनपुग्ने विषयमा मौन अवधि सुरु हुनुभन्दा केही अगाडिसम्म उजुरी आए । आयोग पहिल्यै त्यस्ता उम्मेदवारबारे स्क्रिनिङ गर्ने, कागजात भेरिफिकेसन गर्ने कुरामा केही चुक्यो नि ?कानुन नै पल्टाएर हेर्दा उम्मेदवारको अयोग्यताको विषयमा तीन तहबाट स्क्रिनिङ हुन्छ र निर्णय हुन्छ । उम्मेदवार भएर आउँदा नै के भन्छौं भने कानुनका सबै कारणले योग्य छु भनेर उम्मेदवार आफैंले आफ्नो योग्यता घोषणा गर्दछ । म कुनै पदका लागि योग्य र अयोग्य छु भन्नेबारे त आफैं सबैभन्दा बढी जान्ने हो नि । आफूले पेस गरेका सबै डकुमेन्ट सही छन्, तलमाथि गरेको छु भने कानुनबमोजिम सहुँलाबुझाउँला भनेर उम्मेदवारले दस्तखत गरेको हुन्छ । उम्मेदवारको योग्यताको विषयमा उजुरबाजुर छ भने एक दिनभित्र उजुर गर्नुस् भन्छौं । त्यो समयमै हुन्छ । त्यो घोषणाअनुसार छानबिन गरेर कारबाही हुन्छ । आयोग आफैंले उजुर र प्रमाण खोज्दै हिँड्दैन । निर्णय भइसकेपछि पनि कसैलाई शंका लाग्न सक्छ । होइन यसको योग्यता पुग्दैन भन्छ भने मतगणनाको नतिजा प्राप्त हुनुअगाडिको निर्णय आयोगले गर्छ । अहिले यहाँले उठाउनुभएको विषयमा त्यही ठाउँमा छौं । मलाई पनि दुःख लागेको छ, आयोगले सुनसरी ४ को प्रदेशसभाका एक जनाको उम्मेदवारी खारेज गर्ने निर्णय गर्नुपर्यो । त्यो पनि अन्तिम समय हो । उहाँले पेस गरेको डकुमेन्ट झूट भएको पायौं । त्यस्तै, यहाँले उठाउनुभएको विषय (रवि लामिछाने) मा हाम्रो अवधिभित्र सबै डकुमेन्ट आयो भने हामीले निर्णय गर्नैपर्छ, त्यो गर्छौं । हामीले गर्न सकेनौं भने पनि त्यो उम्मेदवारको योग्यताको विषय जीवन्त हुन्छ । उसको कार्यकालभरि कुनै पनि बेला त्यो निर्णय हुन सक्छ । आचारसंहिता उल्लंघन गर्नेहरूलाई स्पष्टीकरण त सोध्नुभएको छ तर निर्णय गर्न किन ढिलाइ भइरहेको छ ? के कारबाही हुन्छ ?अहिलेसम्म १९९ वटा जति उजुरी केन्द्रमा परेका छन् । जिल्लास्तरमा पनि परेका छन् । जिल्लास्तरमा करिब ३५ वटा उजुरीमा स्पष्टीकरण सोधिएको भन्ने छ । झन्डै २३५ उजुरी परे भन्ने छ । कुल १३५ जतिमा स्पष्टीकरण सोध्यौं । आजसम्म ९९ वटाको जवाफ प्राप्त भइसकेको छ । जवाफ प्राप्त भइसकेपछि कानुन हेर्ने टिम क्रियाशील छ । त्यसले तयार गरेको खाकाअनुसार करिब ३० प्रतिशत उजुरीमा कारबाही गर्नुपर्ने स्थिति देखिएन । अरू सचेत गराउने र जरिवाना गर्नेसम्मका विषय छन्, त्योभन्दा ठूलो कारबाही गर्नुपर्ने विषय देखिएको छैन । मौन अवधिमा उम्मेदवारले मतदातालाई पैसा बाँड्ने र विभिन्न प्रलोभन दिने विगतका अभ्यास सुन्छौं । यसलाई रोक्न आयोगले के गरेको छ ?हामीले केन्द्रबाट तल परिचालन गरेको टिमलाई सूचना दिने र तत्काल एक्सनमा जान प्रेरित गर्ने काम गरेका छौं । यसपल्ट सम्पूर्ण कारबाहीको अधिकार तल प्रत्यायोजन गरेका छौं । आफ्नो क्षेत्रभित्र त्यहाँको प्रहरी युनिटले यो विषय हेर्न सक्छ । राष्ट्रिय अनुसन्धान विभागले पनि आफ्ना ढंगले सूचना संकलन र कारबाही गर्न सक्छ । अहिले मतदान अधिकृतलगायतको कर्मचारी टोली र मतदान सुरक्षाका निम्ति पठाइएको सुरक्षा निकायको टोली पनि परिचालन गरेका छौं । उसलाई पनि अधिकार प्रत्यायोजन गरेका छौं । मूल रूपमा जिल्लामा अनुगमन गर्न संयन्त्र छ । त्यो संयन्त्रभित्र सुरक्षा निकायका प्रमुख, प्रमुख जिल्ला अधिकारी, हामीले अनुगमनका लागि भनेर तोकेको अधिकृत पनि हुन्छन्, उनीहरूलाई स्रोतसाधनसहित परिचालन गरेका छौं । हेर्दा शान्त अवधि तर विगतका व्यवहार हेर्दा सबैभन्दा अशान्त अवधि भनेजस्तो व्याख्या भएको छ । हामीले यो साँच्चिकै शान्त अवधि हो भन्ने पार्नका लागि निजामती कर्मचारीको नेतृत्वमा आचारसंहिता, निर्वाचन खर्चलगायत आयोगको सम्पूर्ण अधिकार र स्थानीय प्रशासन ऐन २०२८ अनुसार प्रमुख जिल्ला अधिकारीले दिएको प्रत्यायोजित अधिकार प्रयोग गर्ने गरी प्रहरीसहितको टोली विभिन्न जिल्लामा परिचालित गरिएको छ । सदरमुकामजस्ता ठाउँमा र प्रहरी संयन्त्र आफैं परिचालित हुन सक्ने ठाउँमा छुट्टै परिचालन गर्न पर्दैन । साथसाथै, हामीले कसैले यस्तो कुनै जानकारी पाउनुभयो भने हामीलाई वा नजिकको प्रहरीलाई भनिदिनुस् भनेका छौं । कसैले यस्तो दुस्साहस गर्छ भने उसका लागि पक्कै महँगो हुन्छ । हामीले हाम्रा सबै संयन्त्र मोबिलाइज गरेका छौं । कुनै उम्मेदवार वा राजनीतिक दलले त्यस ढंगले प्रभावित गर्न खोज्छ भने त्यो मतदाताको पनि अपमान हो । त्यसमा मतदाता पनि चनाखो हुनुपर्छ ।विगतको भन्दा बढी संख्यामा मतदातालाई मतदानस्थलसम्म पुर्याउन कस्तो व्यवस्था गरिएको छ ?एउटा, मतदातालाई घरघरमा गएर भोट हाल्न आउनुस् भनेर उम्मेदवार र राजनीतिक दलहरूले पनि भनेकै हुन्छन् । विभिन्न कारणले मतदाता मतदानस्थलसम्म आउँछन् । विभिन्न माध्यमबाट हामीले आह्वान गरेका पनि छौं तर उहाँहरू आउनु मात्रै उपलब्धि होइन । उहाँहरूले गरेको मतदान बदर नहुने गरी हुन्छ कि हुँदैन भन्ने प्रश्न ज्वलन्त हो । यसका निम्ति यो वर्ष हामीले सामाजिक परिचालक र स्थानीय तहका संघसंस्था, निकाय, विभिन्न क्लब र सामाजिक संस्थाहरूलाई परिचालन गरेर मतदाता शिक्षा दिनका लागि प्रेरित गरेका छौं । स्थानीय तहहरूबाट महत्त्वपूर्ण सहयोग यो विषयमा प्राप्त पनि भएको छ । दोस्रो, राजनीतिक दलहरूले पनि प्रचारप्रसार शैलीलाई मिडिया र सामाजिक सञ्जालतिर केन्द्रित गरेको हुनाले हामीले पनि सामाजिक सञ्जाल र सञ्चारमाध्यमलाई भरपुर प्रयोग गर्ने नीति अवलम्बन गरेका छौं । आजभोलि पनि त्यो गर्न सक्छौं र गरिराखेका छौं । यस पटक तुलनात्मक रूपले सजिलो मतपत्र, एउटा मतपत्र एउटा चिह्न, सजिलै भोट हाल्न सक्ने गरी तयार गरिएकाले मतदाता झुक्किनुहुन्न भन्ने अपेक्षा छ ।विगतमा शतप्रतिशत मत खसेका, बुथ कब्जा भएका केही ठाउँ छन् । जस्तो स्थानीय तह निर्वाचनमा बाजुरामा पुनः निर्वाचन गर्नुपर्ने भयो । यस्तो हुन नदिनका लागि तयारी के छ ?योभन्दा पहिले झडप भयो कि भएन ? मतपेटिका लुट्नेलगायतका काम भयो कि भएन ? पुनः मतदान गर्नुपर्ने अवस्था आयो कि आएन भनेर मतदान केन्द्रको संवेदनशीलता मूल्यांकन गर्थ्यौं । यसपल्ट केही ठाउँमा गज्जबको तस्बिर आयो शान्तिपूर्ण कब्जा र ९९ प्रतिशतसम्म मतदान । शब्द सुन्दा मिठो ९९ प्रतिशत मतदान भयो । विगतमा अस्वाभाविक मतदान भएको ठाउँलाई संवेदनशील ठाउँ हो भन्ने ढंगले हेरेका छौं र यसमा तीनचारवटा रणनीति अवलम्बन गरिएको छ । त्यहाँ सुरक्षा कर्मचारी विशेष दीक्षित, सक्षम र तुलनात्मक रूपले बढी पठाइएको छ । त्यस्ता ठाउँहरूको तीन लाइनको घेरा छ, त्यसलाई अलिकति मजबुत बनाइएको छ । मतदान अधिकृत र कर्मचारीहरूलाई यो विषयमा सूचित र सचेत गरिएको छ । योपल्ट त्यस्तो स्थिति हुँदैन कि भन्ने अपेक्षा छ । मतदानको दिन हवाई गस्ती गर्ने र तत्काल समस्या समाधान गर्ने गरी तयारी गरेका छौं । त्यस्ता संवेदनशील क्षेत्र कतिवटा पहिचान गर्नुभएको छ ?झन्डै ३ हजारको हाराहारीमा मतदान स्थल तथा मतदान केन्द्रहरू अति संवेदनशील छन् तर यो संवेदनशीलता फेरिन पनि सक्छ । मतदानकै दिन पनि एकदुई घटनालाई लिएर सामान्य भएको केन्द्र असंवेदनशील भइदिन पनि सक्छ । त्यसकारण हाम्रो दृष्टि सबै मतदान केन्द्र संवेदनशील भन्ने नै हो तर अहिलेको बन्दोबस्त गर्दा २०६४ देखि २०७९ सालसम्मका अभ्यास हेरेका छौं । कतिपय त २०६४ सालमा पुनः मतदान गर्नुपरेको ठाउँमा २०७९ सालमा पनि परेछ । त्यसबाहेक अरू सूचकहरूका आधारमा पनि सबै केन्द्र संवेदनशील छन् किनभने निर्वाचनमा भाग लिने पनि, नलिने पनि छन् । बिगार्ने पनि छन्, सपार्ने पनि छन् । जसरी पनि जित्नुपर्छ भन्नेहरू पनि छन् । त्यसकारण सबैको दृष्टिकोणलाई हेरेर सजिलो छ भन्यौं भने दुर्भाग्य हुन सक्छ ।विगतका चुनावहरूमा मत धेरै खस्ने र ठूलो संख्यामा बदर हुने थियो । बदर मतसंख्या घटाउने योजना के छ ?यसपालि हाम्रो अपेक्षा मत बदरको संख्या १ प्रतिशत पुग्ने छैन । ९९ प्रतिशत मत सदर हुने विश्वास छ । विगतमा मतदान गर्न नजानेर मात्रै बदर भएको छैन, धेरै जानेर पनि बदर भएको छ । मतपत्रलाई कुनै प्रतिको रिस पोख्ने माध्यमका रूपमा प्रयोग भयो कि भन्ने पनि हामीलाई लागेको छ । अहिले हामीले प्रस्ट निर्देशिकामा कुनै व्यक्ति मतदान कक्षमा गएर मतदान गर्दैगर्दा पनि क्रियाकलाप नियाल्न भनेका छौं । अशोभनीय क्रियाकलाप देखियो भने निगरानी गर्न भनेका छौं । फेरि मतदान गर्ने हक मतदाताको हो तर आफ्नो हक प्रयोग गर्दा निर्वाचनको स्वच्छतालाई असर पार्ने गरी नगरिदिनुस् । निर्वाचन स्वच्छ गराउने हाम्रो हक हो । अहिले स्थानीय तहको जस्तो एउटै मतपत्रमा धेरै चिह्न हुने अवस्था नभएकाले मत बदर हुँदैन ।विगतमा आयोगले समयमा मतपरिणाम सार्वजनिक गर्न नसकेको आरोप थियो । समानुपातिक मतपरिणाम बुझाउन पनि धेरै समय लगाउने उदाहरण थियो । यस पटक परिणाम छिटो बाहिर ल्याउन के तयारी गर्नुभएको छ ? कति दिनभित्र परिणाम सार्वजनिक हुन्छ ?यस पटक हरेक घण्टाका मतपरिणाम सबै मिडियालाई सिधै उपलब्ध गराउने प्रणालीमा जाँदै छौं । सूचनामा सहजताको नीति अवलम्बन गरेका छौं । १६५ वटै मतगणना कार्यालयमा सूचना इकाइ र त्यहाँको कुनै सहायक मतदान अधिकृत वा सहायक मतगणना अधिकृत राखेर हरेक घण्टाको सूचना दिने गरी सफ्टवेयर तयार गरिएको छ । आयोगले आवश्यक पर्ने जनशक्ति, वित्तीय स्रोतसाधन र भौतिक सुविधा उपलब्ध गराउँछ बढीभन्दा बढी ठाउँमा मतगणना गर्नुस्, मतपेटिका आउनेबित्तिकै मतगणना प्रारम्भ गर्नुस् भनेका छौं । अहिलेको मतपत्र सजिलो पनि छ । सौहार्दपूर्ण वातावरणमा मतदान हुनेछ । ५ गते बेलुकासम्ममा सबै ठाउँका मतपेटिका आइपुग्नेछन् । जुन ठाउँमा ४ गते नै मतपेटिका आउँछ, साँझ वा रातिदेखि नै मतगणना सुरु हुनेछ । ५ गतेभित्रमा हेलिकोप्टर प्रयोग गरेर भए पनि सबै मतपेटिका सम्बन्धित निर्वाचन अधिकृतको कार्यालयमा पुर्याउने योजना छ । अप्ठ्यारा ठाउँहरूमा मतपत्र पनि सजिलो हुन्छ र मतसंख्या पनि कम छ । ७ गते रातिसम्ममा प्रत्यक्षतर्फको सम्पूर्ण मतपरिणाम सार्वजनिक गर्ने तयारी छ । सँगसँगै समानुपातिकको मतगणना गर्न पनि पाइन्छ । त्यो तयारी गरेका छौं । त्यसको पाँच दिनभित्रमा समानुपातिकतर्फको मतगणना सक्ने र सदर मत यति, कुन दलले कति प्राप्त गरेको छ भनेर आयोगले दिने हो । त्यसपछि माननीय निर्वाचित गर्नुपर्ने हुन्छ । निर्वाचित गर्नका निम्ति आयोगले तपाईंले यति जना निर्वाचित गर्न पाउनुहुन्छ भनेर थ्रेसहोल्ड पूरा गर्ने दलहरूलाई पत्राचार गर्नुपर्छ । उहाँहरूलाई अप्ठ्यारो छैन । हामीले सूचीमा कायम भएको नामबाट यति जना राख्नुस् भन्छौं । नाम मात्रै नतोक्ने हो, काम सबै गर्छौं । हुन त ७ दिनको समय दिन्छौं तर कहिलेकाहीं कानुनले धेरै समय दियो भनेर केही हुँदैन । छिटो दिँदैमा केही फरक पर्दैन ।२०७४ को निर्वाचनमा केही संवैधानिक र कानुनी जटिलताको कारणले मंसिर २२ देखि मतगणना सुरु भयो, एकै पटक फागुन २ गतेमात्रै परिणाम शीतलनिवास पुर्याएको भन्ने हामीलाई आरोप लागेको थियो । त्यतिबेला जटिलता थिए । त्यतिबेला हामी नै भएको भए पनि त्यही गर्थ्यौं होला तर त्यसबाट हामीलाई मज्जैले पीर परेको छ । यसपालि मंसिर २२ सम्ममा सम्पूर्ण नतिजा प्रकाशित गरेर नयाँ संसद्को अधिवेशन आह्वान गर्ने अवस्था सिर्जना गर्ने तयारी छ । अपेक्षा गरौं, मंसिर अन्तिम साता हामी नयाँ निर्वाचनपछिको सरकार प्राप्त गर्न सक्नेछौं ।मंसिर ४ मा मतदान हुँदै छ । तपाईंहरूले धेरै सूचना जारी गरिसक्नुभएको छ । मतदातालाई अपिल पनि गर्नुभएको छ । प्रमुख आयुक्तका तर्फबाट आममतदाता र राजनीतिक दललाई केही अपिल छ ?यसमा मूलभूत रूपमा निर्वाचनमा खटिने कर्मचारीलाई भन्नु छ, त्यो के हो भने तपाईंले जुन जिम्मेवारी पाउनुभएको छ, त्यो गर्वको विषय हो । त्यसलाई गर्वका रूपमा लिनुस् र तपाईंको निष्पक्षता, तटस्थता र इमानदारिताले नै निर्वाचनको स्वच्छता कायम हुन सक्छ । त्यो कायम राख्नुस् । आयोग अहिले मतदान केन्द्रमा छ भन्दा हुन्छ, उहाँहरूले सम्पूर्ण जिम्मेवारी लिएर जानुभएको छ । मतदानको कार्यमा सुरक्षा निकायका कर्मचारी खटिनुभएको छ । तपाईंहरूका जटिलता होलान् तर तपाईं सम्पूर्ण रूपले आयोग हो । तपाईंले विगतको जस्तो दृश्य टुलुटुलु हेरेर बस्न मिल्दैन । तपाईं दृढतासाथ काममा हुनुहुन्छ । यो गरेर देखाउने बेला हो ।आममतदातालाई तपाईंहरू पक्कै पनि ४ गतेको निर्वाचनका लागि चाँजोपाँजो मिलाएर मतदान गर्ने तयारीमा हुनुहुन्छ । मतदान गर्न जाँदा आफूले लानुपर्ने परिचयपत्र जे छ, त्यो बोकेर गइदिनुस् । शान्तिपूर्ण ढंगले मतदानमा सहभागी भइदिनुस् । कुनै डर, धाकधम्की, प्रलोभन आदि हुन सक्छन् तर त्यसबाट टाढा रहनुस् । हामी एउटा नागरिकको अधिकारमात्रै प्रयोग गरिरहेका छैनौं, यो मुलुकलाई अब कता दिशानिर्देश गर्ने हो र हाम्रो प्रतिनिधि कस्तो हुन्छ भन्ने छनोट गर्दै छौं । यस्तो अवसर सधैं प्राप्त हुँदैन । त्यसकारण आवधिक निर्वाचनले दिने अधिकारलाई सम्पूर्ण रूपले प्रयोग गर्नुस् । एकदमै सक्रियतापूर्वक सहभागी हुनुस् । मतदान गरेपछि अरू झमेलामा नपर्नुस् । सिधै आफ्नो घर वा कामतिर गइदिनुस् । शान्तिपूर्ण वातावरणमा निर्वाचन सम्पन्न होस् । सबै सरोकारवाला र निर्वाचनको स्वच्छता, निष्पक्षता, विश्वसनीयता चाहने र मूलरूपमा राजनीतिक दल तथा उम्मेदवारसँग यो अपिल गर्दछु । हामीले गर्ने निर्वाचनमा जित्ने मान्छेलाई त्यहाँ पराजित हुने सबैले अंकमाल गरेर बधाई दिने वातावरण तयार गर्नुपर्छ ।"
शैलुङका किसानको माग बाह्रैमास सहज सडक,"(दोलखा)  शैलुङ पर्यटकीयस्थल मात्रै होइन, दोलखामा सबैभन्दा बढी व्यावसायिक तरकारी खेती गर्ने किसानको बसोबास रहेको क्षेत्र पनि हो । यहाँ ३ हजारभन्दा बढी परिवार तरकारी खेतीमा संलग्न छन् । आम्दानीको मुख्य स्रोत नै मौसमी तरकारी र आलु हो । शैलुङ गाउँपालिकाबाट वार्षिक ६० करोड रुपैयाँभन्दा बढीको तरकारी बाहिरिन्छ । तर, वर्षौंदेखि यहाँको साझा समस्या सडकको दुरवस्था छ ।यहाँका धेरैजसो घरका पुरुष विदेशमा रहेकाले महिलाले खेतीपाती धानेका छन् । शैलुङ८ मनगाउँकी शिवमाया कार्कीलाई चुनावी चहलपहलले छोएको छैन । कारण हो नेतृत्वप्रतिको असन्तुष्टि । झोर र मनगाउँ तरकारी र आलुको पकेट क्षेत्र हो । सडक गाडी चल्ने नहुँदा गएको बर्खामा उनका तरकारी बारीमै कुहियो । भोट माग्न आउने बेलामा परिश्रमी किसानहरू भन्दै मक्ख पार्छन्, उनले भनिन्, सडक वर्षैभरि सञ्चालन हुन्छ भनेर वाचा गर्छन्, तर खोलो तरेपछि लौरो बिर्सेझैं चटक्कै बिर्सने गरेका छन् । सडक बाह्रै महिना गाडी चल्ने बनाइदिन आग्रह गरे पनि कतैबाट सुनुवाइ नभएको उनले गुनासो गरिन् ।शैलुङ क्षेत्रका किसानले ३ लाखदेखि २० लाखसम्मका तरकारी फलाउँछन् । सडक, खानेपानी लगायतका पूर्वाधारको सुविधा नहुँदा किसान जहिल्यै गुनासो गर्छन् । मुडेमेलुङ सडकको ट्र्याक खुलेको २५ वर्ष नाघिसकेको छ । तर हरेक वर्ष सडककै कारण कृषकले तरकारी बारीमा कुहाउने गरेका छन् । बल्लतल्ल ट्रक वर्षामा तरकारी बोक्न आउने गरेको मनगाउँकी लक्ष्मी श्रेष्ठले बताइन् । मुख्य सिजनमा सडक हिलाम्मे भएर गाडी चल्दैन, उनले भनिन् तरकारी बोक्न आएको गाडी पनि कतै फस्छ बल्लतल्ल आइपुगे फर्कनै नसकेर बाटैमा तरकारी फलिदिन्छ । चुनावमा सडक कालोपत्र गर्ने भनेर आश्वासन दिएर भोट माग्छन् तर जितेपछि नेता कहिल्यै नफर्केको उनले बताइन् । वर्षामा बजारमा लैजान नसक्दा मुला सबै बारीमै कुहियो, उनले भनिन्,ट्रकले लगेको मुला पनि गाडी फसेर बाटैमा फालिदियो ।मुडेदेखि तरकारीको पकेट क्षेत्र ढुंगेसम्म ५० करोड लागतमा २० किलोमिटर कालोपत्रे सडक निर्माणको ठेक्का लागेको ३ वर्ष बितिसक्दा पनि ४० प्रतिशत काम भएको छैन् । यहि सडक हुँदै झेर र मनगाउँ पुगिन्छ । ठेकेदारले सडक अलपत्र पार्दा कोही नेताले नबोलिदिएकोमा खिन्न छन् पूर्णबहादुर खड्का । सडक कालोपत्रे हुने भनेपछि निकै उत्साहित बनेको उनले बताए । सडक कालोपत्रे हुने भएपछि सबै किसान खुबै उत्साहित थियौं, उनले भने, तर ठेकेदारले सडक बिगारेर काम छाडिदियो, कोही चुक्क बोल्दैनन् । हिउँदमा फलेका काउलीबन्दा लगायतका तरकारीले सडकका कारण ढुवानीमा ढिला भएकाले राम्रो भाउ नपाएको उनले बताए । तर धुलाम्मे सडकका कारण एक तिहाइ तरकारी नष्ट हुने गरेको उनको गुनासो छ । उनले भने तरकारी पठाउन मात्रै होइन बिरामी परिहाले कसरी अस्पताल लैजाने भनेर चिन्ता हुन्छ । असारबाट बन्द भएको सडक एक हप्ताअघिबाट उक्त क्षेत्रमा यात्रुवाहक बस संचालनमा आएको गंगा श्रेष्ठले बताइन् । सडक बन्द भएको पाँच महिनापछि बल्ल गाडी आउन थाल्यो, उनले भनिन्, हिजोआज बन्दा काउलीलगायतका तरकारी बजार लैजान पाएका छौं ।बोत्लेमा वाग्मती प्रदेशले शीत भण्डार बनाए पनि किसानका लागि प्रयोगमा आउन सकेको छैन । गाउँपालिकाको केन्द्र बाघखोरदेखि शैलुङको भैंसेसम्म थप २० किलोमिटर कालोपत्रे गर्न ठेक्का लागिसकेको छ । उक्त सडकले मेलुङ र रामेछापको शैलुङ दोरम्बा किसानलाई राहत हुनेछ । तर तरकारीको मुख्य पकेट क्षेत्रमा भने अझै पनि सडक भरपर्दो नभएकोमा किसाले गुनासो गरेका छन् । बजार पठाउन बारीमा काउली काट्दै गरेका मनगाउँका रामचन्द्र काफ्लेले भोट माग्दा गाउँसम्मै भरपर्दो सडक ल्याइदिने आश्वासन दिएर नेताहरुले अझै पुरा नगरेको गुनासो गरे । वर्षाका बेला आलु घरमा थन्क्याउने ठाउँ हुँदैन, ठेकेदार सडकको कारण आउँदैन, उनले भने, कोल्डस्टोर बनेको छ भनेर सुनेको छ, बोकेर लैजान सम्भावना नै छैन । समयमा बजारमा तरकारीजन्य वस्तु पठाउन नसक्दा बर्सेनि भाउ नपाउने गरेको उनको गुनासो छ ।"
उपत्यका छाड्नेको लर्को,"(काठमाडौं)  निर्वाचनका लागि उपत्यकाबाट गृहजिल्लामा मतदाता लैजान दलहरूबीच प्रतिस्पर्धा छ । आइतबार हुने निर्वाचनका लागि गाडी रिजर्भ गरेर लैजान उम्मेदवारहरूले प्रतिनिधि नै राखेका छन् । पार्टी कार्यकर्तालाई मतदातालाई फोन गरेर पायक पर्ने ठाउँमा बोलाई गन्तव्यसम्म लगिरहेका छन् । अहिले कोटेश्वर, नयाँ बसपार्क र कलंकीमा यात्रुको भीड लाग्ने गरेको छ । चुनावका लागि यात्रु बाहिरिने क्रम शनिबार साँझसम्म रहने काठमाडौं उपत्यका ट्राफिक प्रहरी कार्यालयले जनाएको छ । एसएसपी राजेन्द्रप्रसाद भट्टका अनुसार टिकट काटेर जाने यात्रुको संख्या कम भए पनि गाडी रिजर्भमा जाने धेरै छन् । बुधबार र बिहीबारयता उपत्यका छाड्नेको संख्या १ लाख १३ हजार ४ सय ४१ रहेको उनले बताए । अघिपछि उपत्यका भित्रिने र बाहिरिने यात्रुको संख्या उस्तै नै हुन्छ, एसएसपी भट्टले भने, अहिले भित्रिनेभन्दा पनि बाहिरिनेको संख्या धेरै छ । उनका अनुसार बुधबार ७ हजार ७ सय ९ सवारीमा ५५ हजार १ सय ४७ यात्रु बाहिरिएका थिए । बिहीबारदेखि शुक्रबार बिहानसम्म ८ हजार सवारीमा ५८ हजार २ सय ९४ जना बाहिरिएका छन् । हिजोअस्तिभन्दा उपत्यकामा ट्राफिक जाम कम छ, उनले भने, तर स्थानीय तहको चुनावभन्दा कम सवारी र यात्रु बाहिरिएका छन् । शनिबार अझै बढी यात्रु र सवारी बाहिरिने उनको भनाइ छ ।नेपाल यातायात व्यवसायी राष्ट्रिय महासंघका अध्यक्ष विजय स्वाँरका अनुसार उम्मेदवारहरुले आआफ्नो हिसाबले काठमाडौंमा विद्यार्थीलगायत सर्वसाधारणलाई गाडी रिजर्भ गरेर लैजाने गरेका छन् । यो पटक चुनावमा जानेको संख्या कम हुनुको कारण तिहारका लागि गएकाहरू कमै फर्किए, चुनावका लागि भन्दै धेरै उतै बसे, उनले भने, त्यसैले अहिले जाने यात्रुको चाप कम भएको हो, स्थानीय तहको चुनावमा करिब १० लाख हाराहारी यात्रु बाहिरिएका थिए । दसैंमा करिब २० लाखले उपत्यका छाडेर घर गएका थिए । तीमध्ये ७० प्रतिशत हाराहारी मात्रै फर्किएको र दसैंतिहार बिदा हुनेहरू प्रायः उतै बसेको स्वाँर बताउँछन् । अहिले पनि रिजर्भमा जाने धेरै छन्, उनले भने । उनका अनुसार कात्तिक २२ देखि २५ सम्म २ सय ७० सार्वजनिक सवारी रिजर्भ गरेर सुरक्षाकर्मी चुनावका लागि विभिन्न जिल्ला गएका छन् । गाडी समयमै नपुग्ने ठाउँमा हवाईजहाज र हेलिकोप्टरमार्फत उम्मेदवारले मतदाता लैजाने गरेको उनको भनाइ छ ।"
मतदान केन्द्र निर्माण धमाधम,सिन्धुली (कास) प्रतिनिधिसभा तथा प्रदेशसभा निर्वाचनका लागि सिन्धुलीमा मतदान केन्द्र बनाउने काम धमाधम छ । प्रतिनिधिसभाको दुई र प्रदेशसभाको चार वटा निर्वाचन क्षेत्र रहेको सिन्धुलीमा १ सय ५३ वटा मतदानस्थल र दुई अस्थायीसहित २ सय ६९ मतदान केन्द्र छन् । केन्द्रमध्ये सिन्धुली१ मा १ सय ३७ र २ मा दुई अस्थायीसहित १ सय ३२ मतदान केन्द्र रहेको निर्वाचन कार्यालयले जनाएको छ । निर्वाचन गराउन २ हजार १ सय ३६ जना कर्मचारी परिचालन गरिएको जिल्ला निर्वाचन अधिकारी पुष्पा झाले जानकारी दिइन् । सिन्धुली१ मा १ हजार ९६ र २ मा १ हजार ४० जना कर्मचारी परिचालन गरिएको छ । जिल्लामा २ लाख ८ हजार ३ सय ६९ मतदाता छन् । यसमा १ लाख ७ हजार ४ सय १० पुरुष र १ लाख ९ सय ५९ जना महिला मतदाता छन् ।
एसियन पेन्ट्स र अभिकलाई ३३ लाख जरिवाना,"(काठमाडौं)  काठमाडौं वाणिज्य, आपूर्ति तथा उपभोक्ता संरक्षण विभागले एसियन पेन्ट्सलाई ३ लाख रुपैयाँ जरिवाना गरेको छ । अनुगमनका क्रममा ३८ लाख १६ हजार ४ सय २५ रुपैयाँ बराबरको म्याद नाघेको र रिलेबलिङ गरेको पेन्ट्स भेटिएपछि विभागले उपभोक्ता संरक्षण ऐनअनुसार एसियनलाई जरिवाना गरेको हो । एसियन पेन्ट्सकै गोदाममा म्याद नाघेको पेन्ट्स राख्ने अभिक इम्पेक्सलाई पनि ३ लाख जरिवाना गरेको छ । इम्पेक्सले ८२ लाख ५५ हजार ५ सय ४५ रुपैयाँ बराबरको म्याद नाघेको र रिलेबलिङ गरेको पेन्ट्स राखेको विभागले जनाएको छ । कात्तिक १८ मा नैकापसतुंगल क्षेत्रमा अनुगमन गरिरहँदा एसियन पेन्ट्सको गोदाममा पनि पुग्यौं । पेन्ट्स राखेको बक्समा माथिबाट लेबल लेखेर पेपर टाँसिएको थियो । निरीक्षण गर्दा भित्रबाट कोरेको देखियो, विभागका प्रवक्ता होमनाथ भट्टराईले भने, त्यहाँका कर्मचारीसँग सोधपुछ गर्दा माथिबाटै त्यस्तै आएको खबर भयो । त्यसपछि बालकुमारीको गोदाममा अनुगमन गर्दा त्यहाँ पनि त्यस्तै देखियो । गोदाममा कैफियत भेटिएपछि अनुगमन टोलीले सतुंगलस्थित पेन्ट्सको गोदामबाट म्याद गुज्रिएका र रिलेबलिङ गरेका पेन्ट्ससहित दुई गाडी (बा१०च ५८९२ र बा२०च ११३५ नम्बर) नियन्त्रणमा लिएको छ । बालकुमारीबाट ८२ लाख ५५ हजार ५ सय ४५ रुपैयाँ बराबरको म्याद गुज्रेको पेन्ट्स र २६ लाख २४ हजार ९ सय ३६ रुपैयाँ बराबरको रिलेबलिङ गरिएको पेन्ट्स जफत गरेको विभागले जारी गरेको विज्ञप्तिमा उल्लेख छ । कम्पनीहरूसँगको बयान र अध्ययनका आधारमा एसियन पेन्ट्स र इम्पेक्सलाई ३३ लाख रुपैयाँ जरिवाना गरिएको प्रवक्ता भट्टराईले बताए । विभागले दुवै गोदामबाट नियन्त्रणजफत गरिएको १ करोड २० लाख ७१ हजार रुपैयाँ बराबरको पेन्ट्स नष्ट गर्ने जनाएको छ । कम्पनीकै लागतमा नियन्त्रित पेन्ट्स नष्ट गर्ने व्यवस्था मिलाउन निर्देशन दिएका छौं, उनले भने ।"
मौन अवधिमा पनि हटाइएन सामाजिक सञ्जालका विज्ञापन,"(काठमाडौं)  आइतबार हुने प्रतिनिधिसभा र प्रदेशसभा निर्वाचनका लागि बिहीबार राति १२ बजेदेखि नै स्थिर समय (मौन अवधि) सुरु भइसकेको छ । यस अवधिमा कुनै पनि दल तथा उम्मेदवारले कुनै पनि माध्यमबाट चुनावी प्रचारप्रसार गर्न पाउँदैनन् । तर पनि शुक्रबार दिनभर कतिपय उम्मेदवारले फेसबुकमा मत माग्दै गरेका विज्ञापन पोस्ट गरे । केहीले त आफ्ना प्रतिस्पर्धीको नामै लेखेर अफवाह भरिएका पोस्टसमेत गरेको देखियो । यसबारे जिज्ञासा राख्दा निर्वाचन आयोग भने बेखबर थियो । फेसबुकमा बिहीबार पब्लिस्ड कतिपय स्पोन्सर्ड पोस्ट शुक्रबार हटाइएका थिएनन् । केही उम्मेदवारले एक साताअघि नै पब्लिस गरेका सशुल्क विज्ञापन यो समाचार तयार पारुन्जेल शुक्रबार रातिसम्म फेसबुकमा एक्टिभ देखिन्थे । आयोगले नयाँ विज्ञापन नराख्न मात्रै होइन, पहिलेका पोस्टसमेत हटाउन दल, उम्मेदवार र तिनका समर्थकलाई आग्रह गरिरहेको छ । आयोगको यो आग्रह र निर्वाचन आचारसंहिता उल्लंघन गर्दै कतिपयले सामाजिक सञ्जालमा आफ्ना चुनावी विज्ञापनलाई निरन्तरता दिइरहेका छन् । निर्वाचन आचारसंहिता०७९ को परिच्छेद ३, नियम ५ को खण्ड ख (६) मा मतदान हुने दिनको अघिल्लो ४८ घण्टादेखि मतदानको दिन मतदान केन्द्र बन्द नहुन्जेलसम्म कुनै पनि अन्तर्क्रिया, सम्मेलन, कार्यशाला, गोष्ठी वा निर्वाचनसँग सम्बन्धित छलफल वा सामूहिक मन्थन आदि गर्न नहुने उल्लेख छ । परिच्छेद ४ को नियम १७ मा यसबारे थप व्याख्या गरिएको छ । सामाजिक सञ्जाल, अनलाइन, छापा वा अन्य कुनै माध्यमबाट राजनीतिक दल वा उम्मेदवारको पक्ष वा विपक्षमा कुनै सन्देश, सूचना, प्रचारप्रसारका लागि सामग्री पोस्ट वा सेयर गर्न वा गराउन नहुने, यसबारे आचारसंहितामा थप भनिएको छ, कुनै पनि विधि, प्रक्रिया वा माध्यमबाट मत माग्न र निर्वाचन प्रचारप्रसार गर्न नहुने ।निर्वाचन प्रचारप्रसार त परको कुरा, स्थिर समयमा फेसबुक, ट्वीटर, युट्युबलगायत सामाजिक सञ्जालमा देखिने चुनावी प्रचारका कन्टेन्टमा लाइक, कमेन्ट, सेयर, ट्याग वा प्रतिकमेन्टसमेत नगर्न आयोगले प्रयोगकर्तालाई आग्रह गरेको छ । तर सांसद बन्ने लक्ष्य लिएका उम्मेदवारमध्ये केहीले आफैं निर्वाचनको आचारसंहिता पालना नगरेको पाइयो । उहाँहरूले पैसा वा समयका हिसाबले विज्ञापन गर्नुभएको होला, सञ्चारविज्ञ उज्ज्वल आचार्य भन्छन्, यति पैसाको विज्ञापन यति दिनलाई भनेर गरियो होला । त्यही भएर ती मौन अवधिमा पनि देखापरे । कतिले चाहिँ निगरानी हुँदैन भनेर पनि जानाजान विज्ञापन गरेको हुन सक्छ । प्रतिनिधिसभा सदस्यका लागि मोरङबाट उम्मेदवारी दिएका एक वरिष्ठ नेताको फेसबुक पेजमा १२ वटा विज्ञापन शुक्रबार एक्टिभ थिए । ती पोस्टमा ह्यासट्याग भोट फर फलानो लेखिएको थियो । पछिल्लो एक महिनामा उनको पेजबाट ३४ वटा सशुल्क चुनावी विज्ञापन गरिएको मेटाको एड लाइब्रेरी रिपोर्टमा देखिन्छ । यसका लागि १ सय ७३ अमेरिकी डलर (करिब २२ हजार रुपैयाँ) खर्च भएको छ । काठमाडौंका एक उम्मेदवारको फेसबुक पेजमा पनि शुक्रबार दिनभर ७ वटा विज्ञापन सक्रिय थिए । उनले शुक्रबार दिउँसो विपक्षीको नामै तोकेर पत्तासाफ हुने र आफू मन्त्री बन्ने भन्दै पोस्ट गरेका थिए । पछिल्लो एक महिनामा १ सय डलर तिरेर उनले ९ वटा विज्ञापन बुस्ट गरेका रहेछन् ।काठमाडौंकै अर्का उम्मेदवारको पेजमा ७ वटै विज्ञापन एक्टिभ थिए । कात्तिक २४, २७, २८ र ३० देखि फेसबुकमा सक्रिय उनका सःशुल्क विज्ञापन शुक्रबारसम्म हटाइएको थिएन । संघीय निर्वाचनमा काठमाडौंबाटै उम्मेदवारी दिएकी एक युवा नेत्रीको पेजमा पनि बुस्ट गरिएका चार वटा विज्ञापन शुक्रबार एक्टिभ देखिन्थे । पछिल्लो एक महिनामा उनले मेटा प्लाटफर्मबाट ५१ वटा चुनावी विज्ञापन गरेको एड लाइब्रेरी रिपोर्टमा देखिन्छ । त्यसका लागि ८ सय ४२ अमेरिकी डलर खर्च भएको छ । मौन अवधिमा दर्जनौं उम्मेदवारले जानेर वा अञ्जानमै सामाजिक सञ्जालबाट विज्ञापन गरेको पाइयो । यसबारे जिज्ञासा राख्दा आयोगका केही पदाधिकारीले त्यस्तो त नहुनुपर्ने बताए । एक्टिभ विज्ञापनको स्क्रिनसट पठाउन संवाददातालाई नै उल्टै आग्रह गरे । आयोगका सहायक प्रवक्ता कमल भट्टराईले भने आचारसंहिता उल्लंघन गर्ने उम्मेदवारलाई जिम्मेवार बनाइने र हटाउन लगाउने कान्तिपुरलाई बताए । यसबारे मेटा कम्पनीलाई पनि अवगत गराएको उनको भनाइ छ । यो समयमा फेसबुकमा कुनै पनि विज्ञापन एक्टिभ हुनुहुँदैन भन्ने मेटालाई थाहा छ, उनले भने, कुनै विज्ञापन एक्टिभ देखिए मेटासँग सम्पर्क गरेर हटाउन लगाउँछौं ।आचारसंहिता कार्यान्वयन गर्न र सामाजिक सञ्जालबाट प्रवाह हुन सक्ने मिथ्या सूचना, दुष्प्रचार र द्वेषपूर्ण अभिव्यक्ति रोक्न आयोगले मेटासँग सहकार्य गरेको भट्टराईको भनाइ छ । सहकार्यका क्रममा हामीले मेटाबाट धेरै सपोर्ट पनि पाएका छौं, उनले भने, अहिलेको विशेष अवधिमा सामाजिक सञ्जालबाट कुनै पनि राजनीतिक विज्ञापन हुनुहुँदैन । भएको पाइए सम्बन्धित उम्मेदवारलाई जिम्मेवार बनाई हामी हटाउन लगाउँछौं ।स्थिर समयमा सामाजिक सञ्जालबाट प्रचारप्रसार गर्नु भनेको निर्वाचन प्रक्रियालाई अनादर गरेको हुने सञ्चारविज्ञ आचार्य बताउँछन् । निर्वाचनको निष्पक्षता र निष्ठाका लागि मौन अवधि कायम गरिएको हो, उनले भने, सामाजिक सञ्जालबाट प्रचारप्रसार हुनेबित्तिकै मौन अवधिको उद्देश्य नै विफल हुने भयो । अर्को कुरा, जोजो अझै पनि प्रचारमा हुनुहुन्छ, उहाँहरूले फाइदा पाउनुभयो । तर आचारसंहिता पालना गर्ने उम्मेदवारलाई त अन्याय भयो । किनभने सबैले समान हिसाबले, एउटै ग्राउन्डमा बसेर प्रचार गर्न पाउनुपर्छ भन्ने हो । त्यो नहुनेबित्तिकै यसले असर गर्यो । हालै सम्पन्न संयुक्त राज्य अमेरिकाको निर्वाचनका बेला मेटाले एक सातासम्म रेस्ट्रिक्सन पिरियड लागू गरेको थियो । त्यस बेला मेटाका कुनै पनि प्लाटफर्मबाट राजनीतिक र चुनावी विज्ञापन गर्न नमिल्ने बनाइएको थियो । यसबारे मेटाले आफ्नो एड लाइब्रेरीमा सूचनासमेत राखेको थियो । हाम्रो निर्वाचनका बेला त्यस्तो सूचना हालसम्म देखिएको छैन । यद्यपि मेटाले नेपालमा एड लाइब्रेरी एक्टिभेट गरेर पहिलो पटक फेसबुक र इन्स्टाग्रामबाट हुने चुनावी विज्ञापन र त्यसको खर्चलाई पारदर्शी बनाइदिएको छ । हालै निर्वाचन सम्पन्न भएका कतिपय देशमा मौन अवधिमा पनि फेसबुकमा चुनावी विज्ञापन पोस्ट भएको विषयमा मेटालाई प्रश्न गरिएको थियो । यसको एआईले कतिपय राजनीतिक विज्ञापन पहिचान गर्न नसक्ने र कन्टेन्ट मोडरेसन बलियो नहुँदा आचारसंहिता उल्लंघनका घटना रोक्न कठिन भएको विज्ञहरूले औंल्याएका छन् । त्यस्तो अवस्थामा निर्वाचनलाई संयमित बनाउन मुख्य जिम्मेवारी पाएका निकायले बलियो भूमिका खेल्नुपर्ने उनीहरूको भनाइ छ ।"
पुरानै लयमा सगरमाथाको पर्यटन,"(सोलुखुम्बु)  कोरोना महामारीपछि सुस्ताएको सगरमाथा क्षेत्रको पर्यटन व्यवसायले यस सिजनमा बल्ल लय समातेको छ । शरदयाममा पर्यटकको उपस्थिति ह्वात्तै बढेकाले व्यवसाय ३ वर्षपहिलेकै अवस्थामा फर्किएको व्यवसायीहरूले बताएका छन् । बर्खा सकिएपछिको समयलाई भ्रमणको मुख्य सिजन मानिन्छ । यस अवधिमा २१ हजार ४ सय ५१ पर्यटकले यस क्षेत्रको भ्रमण गरिसकेका छन् ।सोलुखुम्बुमा विश्वकै सर्वोच्च शिखर सगरमाथालगायत ८ हजार मिटर अग्ला ४ वटा हिमाल छन् । सिजनको पहिलो महिना असोजमा मात्रै ८ सय २९ जना आन्तरिक पर्यटक, ७ सय ३३ जना सार्क राष्ट्रका र ६ हजार ७ सय ३१ जना अन्य मुलुकका पर्यटकले यो क्षेत्र घुमेका थिए । यो संख्या कात्तिकमा झन्डै दोब्बरले बढेको छ । कात्तिकमा १ हजार ५ सय जना नेपाली, ७ सय ८६ जना सार्क राष्ट्रका र १० हजार ८ सय ७२ जना अन्य मुलुकका पर्यटक भित्रिएको सगरथामा राष्ट्रिय निकुञ्जका प्रमुख भूमिराज उपाध्यायले बताए ।विदेशी पर्यटक विशेषगरी अक्टोबर र नोभेम्बर गरी २ महिना हिमाली क्षेत्रको अवलोकन एवं भ्रमणमा आउँछन् । अझै १५ दिनसम्म पर्यटक आउने क्रम जारी रहने उपाध्यायले जनाए । उनका अनुसार असोज र कात्तिकमा मात्रै निकुञ्जले प्रवेश शुल्कबापत सवा ४ करोड रुपैयाँभन्दा बढी राजस्व उठाएको छ । असोजमा १ करोड ५२ लाख ३० हजार ४ सय ६७ रुपैयाँ र कात्तिकमा २ करोड ७५ लाख ३० हजार ३ सय २ रुपैयाँ गरी अहिलेसम्म ४ करोड २७ लाख ६० हजार ७ सय ६९ रुपैयाँ संकलन भएको हो । प्रवेश शुल्कबापत नेपाली नागरिकलाई प्रतिव्यक्ति १ सय, सार्क राष्ट्रका नागरिकलाई १ हजार ५ सय र अन्य देशका पर्यटकलाई ३ हजार नेपाली रुपैयाँ उठाउँदै आएका छौं, उनले भने । निकुञ्जले खुम्बु क्षेत्रको एक मात्र प्रवेशद्वार जोरसल्लेमा चेक पोस्ट नै राखेर राजस्व संकलन र पर्यटकको अभिलेख राख्ने काम गरिरहेको छ । खुम्बु क्षेत्रमा चिसो बढेसँगै फर्कने पर्यटकको संख्यामा पनि वृद्धि भएको तथ्यांकले देखाउँछ । प्रतिदिन ३ सयको हाराहारीमा पर्यटक फर्किरहेको सगरमाथा प्रदूषण नियन्त्रण समिति (एसपीसीसी) का अध्यक्ष लामाकाजी शेर्पाले बताए । दिनको ३ सयभन्दा बढी पर्यटकले खुम्बु क्षेत्र छोडिरहेका छन् भने १ सय पर्यटक भित्रिरहेका पनि छन्, उनले भने ।हिमाल आरोहणका लागि वसन्त ऋतु उपयुक्त हुने भए पनि सगरमाथा क्षेत्रको दृश्यावलोकनका लागि भने शरद याममा पर्यटकको घुइँचो नै लाग्छ । यस क्षेत्रमा आउने ८० प्रतिशतभन्दा बढी पर्यटक हवाई क्षेत्र हुँदै आउँछन् । बाँकी भने सदरमुकाम सल्लेरी हुँदै ग्राभेल सडक प्रयोग गरी खुम्बु पासाङल्हामु गाउँपालिकाको थामडाँडासम्म पुग्छन् । त्यसपछि आधा दिनको पैदल यात्रा गर्दै लुक्ला पुग्छन् ।पर्यटकको संख्या बढेसँगै अहिले खुम्बुवासीको आर्थिक उपार्जनको मुख्य स्रोत होटल भरिभराउ छन् । खुम्बु क्षेत्रमा सानाठूला गरी ५ सयभन्दा बढी होटल सञ्चालनमा छन् । ३ वर्षदेखि होटलमा तालै लगाएर राखिएको थियो, यो सिजनमा पर्यटक आएपछि निकै राहत पुगेको छ, नाम्चेका व्यवसायी छिमिकाल्देन शेर्पाले भने । कोरोना महामारीले रोजगारी गुमेका सयौं पर्यटन व्यवसायी र मजदुरको समेत जागिर जोगिएको छ । एउटा पर्यटक नेपालमा पाइला टेक्नासाथ ३ जना नेपालीले जागिर पाउँछन्, ट्रेकिङ एजेन्सी एसोसिएसन अफ नेपाल (टान) का अध्यक्ष नीलहरि बाँस्तोलाले भने, खुम्बु क्षेत्रमा यस पटक मात्रै ४० हजारभन्दा बढीले प्रत्यक्ष रोजगारी पाएका छन् ।"
सवारीमा क्यासलेस डिभाइस खरिदको बाटो खुल्यो,"(काठमाडौं)  वाग्मती प्रदेश मुख्यमन्त्री कार्यालयको हस्तक्षेपका कारण ६ महिनादेखि रोकिएको सार्वजनिक सवारीसाधनमा नगदरहित (क्यासलेस) भाडा भुक्तानी प्रणालीको डिभाइस खरिदसम्बन्धी प्रस्ताव अघि बढ्ने भएको छ । मुख्यमन्त्री कार्यालयले प्रदेशको श्रम, रोजगार तथा यातायात मन्त्रालयलाई पत्राचार गरेर जिम्मेवारी दिएपछि प्रस्ताव अघि बढ्ने भएको हो । कानुनतः मन्त्रालयले सम्पादन गर्नुपर्ने काममाथि शंका गरेर मुख्यमन्त्री कार्यालयले अवरोध गर्दै आएपछि प्रक्रिया नै रोकिँदै आएको छ । प्रस्ताव (टेन्डर) प्रक्रिया अन्तिम चरणमा पुर्याएका बेला मुख्यमन्त्री कार्यालयले तीन पटकसम्म कार्यविधि परिवर्तन गर्न लगाएर मन्त्रालयको अधिकारमा हस्तक्षेप गरेको भन्दै विवाद चर्किएको थियो । जसकारण सरकारी लगानीबिनै सुरुमा ८० करोडभन्दा बढीको आर्थिक भार निजी क्षेत्रले नै बेहोरेर काठमाडौंका सार्वजनिक यातायातमा गरिने डिभाइस जडान योजना रोकिँदै आएको छ । अब भने मुख्यमन्त्री कार्यालयले मन्त्रालयले कानुनअनुसार गर्नू भनेकाले रोकिएको आर्थिक प्रस्ताव खोल्ने सूचना प्रकाशन गरिने स्रोतले जनाएको छ । मुख्यमन्त्री कार्यालयबाट कानुनअनुसार डिभाइस जडान प्रक्रिया अन्तिम निर्णयमा पुर्याउने काम मन्त्रालयकै भएको बेहोरासहितको पत्र प्राप्त भएको यातायात मन्त्रालयका सचिव सुरेश राउतले पुष्टि गरे । मुख्यमन्त्री कार्यालयले गठन गरेको छानबिन समितिको प्रतिवेदनसहितको पत्र प्राप्त भएको छ । अब मन्त्रालयले नै प्रतिवेदन हेरेर सुझावअनुसार निर्णय प्रक्रियामा लैजानुपर्छ । सार्वजनिक यातायातमा यात्रुले भाडा तिर्दा नगदरहित प्रणाली लागू गर्ने उद्देश्यले यातायात मन्त्रालयले डिभाइस र सीसीटीभी जडान तथा प्रिपेड कार्ड खरिद गर्न टेन्डरको आर्थिक प्रस्ताव खोल्ने सूचना सार्वजनिक गर्न लागेको थियो । तर उक्त सूचना मन्त्रालयलाई थाहै नदिई रद्द मुख्यमन्त्रीको कार्यालयले रोक्न लगाएपछि विवाद बढेको थियो । सार्वजनिक खरिद ऐनअनुसार मन्त्रालयले गर्नुपर्ने कामलाई बीचैमा हस्तक्षेप गरेर मुख्यमन्त्री कार्यालयले अमुक कम्पनीको पक्षमा निर्णय गराउन खोजेको आरोप मन्त्रालयसम्बद्ध अधिकारीहरूले लगाउँदै आएका थिए । अब भने टेन्डरका लागि फिन्टेच इन्टरनेसनल प्रालि, काठमाडौं, वी पे थ्री सिक्स्टी जोइन्ट भेन्चर, काठमाडौं र डिजिटल भ्याली प्रालि, ललितपुर प्राविधिक रूपमा प्रिक्वालिफाइड भएका छन् । आर्थिक प्रस्ताव खोलेपछि तिनीहरूमध्ये एउटाले डिभाइज जडानलगायतको काम पाउनेछन् । यस विषयमा सुरुमा यातायातमन्त्री घनश्याम दाहाल र मुख्यमन्त्री राजेन्द्र पाण्डेबीच भनाभन नै भएको थियो । मन्त्री दाहालले आआफ्नो मन्त्रालयको काममा हस्तक्षेप गरेको भन्दै मुख्यमन्त्री पाण्डेसँग भनाभन गरेका हुन् । अब एक पटक राष्ट्र बैंकको सल्लाह लिएर निर्णयमा पुगिने यातायात सचिव राउतले जनाए । मुख्यमन्त्री कार्यालयले पठाएको प्रतिवेदनलाई मन्त्रालयले मूल्यांकन समितिले अध्ययन गरेपछि त्यसका आधारमा निर्णय हुन्छ, राउतले भने । सार्वजनिक खरिद ऐन ०६४ को दफा (७) मा सार्वजनिक निकायको हकमा सम्बन्धित निकायसँग सम्बन्धित सचिव र अन्य सार्वजनिक निकायका हकमा सम्बन्धित सार्वजनिक निकायको खरिद नियमावली वा विनियममा व्यवस्था भएको अधिकारीबाट स्वीकृत हुनुपर्ने उल्लेख छ । यसका आधारमा टेन्डर प्रक्रियाका सबै काम मन्त्रालयले गर्ने कानुनी व्यवस्था छ । तर मुख्यमन्त्री कार्यालयले मन्त्रालयले गठन गरेको मूल्यांकन समितिमाथि शंका गरेर अर्को छानबिन समिति बनाएको थियो । कानुनतः मुख्यमन्त्री कार्यालयले मन्त्रालयको अधिकार हनन गरेको बताउँदै आएको थियो । स्रोतका अनुसार आफ्नो इन्ट्रेस्ट मा निर्णय गर्न नमिल्ने भएपछि मुख्यमन्त्रीको कार्यालयले अध्ययन प्रतिवेदन मन्त्रालयलाई नै पठाएको हो । सुरुमा गत ०७८ चैत ९ मा प्राविधिक प्रस्ताव आह्वान गरेको गरिएको थियो । उक्त प्रस्ताव मुख्यमन्त्री कार्यालयकै दबाबमा सोही चैत २५ मै रद्द गरिएको थियो । दोस्रो पटक ०७९ साउन १० मा आह्वान गरिएको प्राविधि प्रस्ताव मन्त्रिपरिषद्बाट सोही साउन १९ मै स्वीकृत गरिएको थियो । डिभाइस खरिदका लागि सेवा प्रदायक पाँच कम्पनीले प्रस्ताव गरेकोमा तीन वटा प्रिक्वालिफाइड भएका थिए । प्राविधिक प्रस्तावअनुसार पाँचमध्ये तीन कम्पनी छानिएका थिए । प्राविधिक प्रस्तावपछि तीन कम्पनीको आर्थिक प्रस्ताव खोल्ने सूचना प्रकाशन गर्न बन्देज लगाइएको थियो । डिभाइस खरिदको अन्तिम प्रक्रियामा पुगेका बेला प्रदेश यातायात मन्त्रालयले गत भदौ २० गते प्रकाशन गर्न खोजेको आर्थिक प्रस्ताव खोल्ने सूचना नै मुख्यमन्त्री कार्यालयले रोकेपछि विवाद झन् बढ्दै गएको हो । मुख्यमन्त्री कार्यालयले राखेको इन्ट्रेस्टविपरीत गएपछि तत्कालीन यातायात सचिव नेत्र सुवेदीलाई गत असारमा लुम्बिनी प्रदेशमा सरुवा गरिएको थियो ।"
"'भोट अरूले हाल्छन्, हाम्रो नङमा मसी मात्रै","(बझाङ)  जयपृथ्वी नगरपालिका१ पिमीमा बुधबार दिउँसो निर्वाचनलक्षित घरदैलो चलिरहेको थियो । मूलबाटोसँगै जोडिएको घरको आँगनमा बिस्कुन सुकाइरहेकी अधबैंसे महिलाको नजिक पुगेर उम्मेदवारले आफूलाई मतदान गर्न अनुरोध गरे । हात जोड्दै आफ्ना एजेन्डा सुनाए । उम्मेदवारका कुरा ध्यानपूर्वक सुनिसकेपछि महिलाले भनिन्, कुरा त तपाईंकै मन पर्यो, हाम्रो भोट अर्कैले हाल्छ, दिउँला भनेर के गर्नु ? आफ्नो मत कसले हाल्छ भन्ने पनि थाहा नपाएको बताउँदै उनले थपिन्, चुनावका दिन तपाईंले हाल्दा भोट बिग्रेला भनेर छोराभतिजाले मतपत्र खोसेर आफैं भोट हाल्छन् । मैले त अहिलेसम्म भोटै हालेकी छैन । ६ कक्षासम्म पढेकी ४४ वर्षीया सिद्धादेवी सिंह लेखपढ गर्न जान्दछिन्, मोबाइल, फेसबुक चलाउन पनि आउँछ । मतपत्रमा लेखिएका अक्षर र चिह्न मजाले छुट्याउन सक्छिन्, विडम्बना आफ्नै हातले मतपत्रमा छाप लगाउन पाएकी छैनन् । हुम्लाबाट ०५३ सालमा विवाह गरेर बझाङ आएपछि उनको गाउँमा आठ पटक चुनाव भइसक्यो । तर, कुनै पनि चुनावमा आफ्नो मत आफैंले हाल्न नपाएको उनले गुनासो गरिन् । भोट हाल्न जानुपर्छ भनेर घरमै बोलाउन आउँछन्, लाइन लगाउँछन् । भोट हाल्ने बेला तपाईं बिगार्नुहुन्छ हामी हाल्दिन्छौं भनेर मतपत्र खोस्छन्, सिद्धाले भनिन्, गाउँका जान्नेसुन्नेले त्यसो भनेपछि कसरी नाइँ भन्नु ? भोट अरूले हाल्छन्, हाम्रो नङमा मसी मात्रै लाइदिन्छन् । उनले गाउँका अधिकांश महिलाको मत पनि अरूले नै हालिदिने गरेको बताइन् । महिलाहरूको मत स्वयं मतदातालाई हाल्न नदिएर दलका एजेन्ट, कार्यकर्ता, आफन्त र छिमेकीले हालिदिने यस्तो अभ्यास सिद्धाको गाउँको मात्र होइन जिल्लाभरि नै छ । छबिसपाथीभेरा गाउँपालिका७ खोरीकी ५४ वर्षीया किट्टीदेवी बोहराले जीवनभर एक पटक पनि आफ्नो मत आफूले हाल्न पाएकी छैनन् । तपाईंले हाल्दा बिग्रन्छ भन्छन्, साँच्चै बिग्रने पो हो कि भन्ने लाग्छ, उनले सुनाइन्, सधैं अरूले हालिदिन्छन्, मैले त आजसम्म एकचोटि पनि आफैंले भोट हालेकी छैन । आफ्नो मत आफैं हाल्न नपाएकामा अधिकांश महिलाको गुनासो छ । उनीहरू आफन्त र छिमेकीको करकापका अगाडि खुलेर विरोध गर्न सक्दैनन् । मतदान गर्नुअघि मतदाता शिक्षा दिन आएका सहजकर्तासँग छाप लगाउने तरिका सिके पनि गत वैशाखमा भएको स्थानीय तह निर्वाचनमा एक नातेदारले जिद्दी गरेर आफ्नो मत हालिदिएको मस्टा गाउँपालिकाकी सौरीदेवी बोहोराले बताइन् । मतपत्र नदिएसम्म भोट बिगार्छौ भनेर झगडा नै गर्न थाले । खानु न पाउनु भोटका लागि के झगडा गर्नु भनेर चुप लागें, उनले भनिन्, दिनभर लाइनमा बसेर पनि भोट हाल्न पाइनँ । मतपत्र नदिँदा नातेदारसँगको सम्बन्ध बिग्रने डरले आफू चुप लाग्नुपरेको उनले बताइन् । मतदान गर्ने दिन महिलाको भोट हाल्नका लागि पुरुषहरूबीच बझाङका मतदानस्थलमा मतपत्र खोसाखोस गरिरहेका दृश्य हरेकजसो चुनावमा देखिन्छ । गएको स्थानीय निर्वाचनमा सुर्मा गाउँपालिका३ कृष्ण प्रावि काटै मतदान केन्द्रमा महिलाको मत हाल्ने विषयमा दुई पार्टीका कार्यकर्ताबीच मतपत्र खोसाखोस भएर विवाद हुँदा मतदान नै स्थगित गर्नुपरेको थियो । यहाँ चार दिनपछि जेठ २ मा पुनः मतदान भएको थियो । हाम्रो गाउँपालिकाका बढीजसो महिलाले आफ्नो मत आफैं हाल्न पाउँदैनन्, सुर्माकी पवित्रा बोहोराले भनिन्, मतदान गर्न जान्ने महिला भए पनि आफूले चाहेको भन्दा अर्कै पार्टीलाई भोट दिन्छन् कि भन्ने शंकाले पुरुषले नै मतपत्र कब्जा गर्ने गरेका छन् । कदाचित महिलाले आफैं मत दिएमा, आफूले भनेको भन्दा अर्कैलाई भोट दिएको शंका लागेमा घरमा झगडासमेत हुने गरेको घटना आफूले देखेको उनले बताइन् । सुर्माका कुल ५ हजार ४ सय ४ मतदातामध्ये महिला मतदाता २ हजार ५ सय १३ छन् । पालिकाभर एक हजारभन्दा बढी महिलाको मत अरूले नै हाल्ने गरेको स्थानीय बताउँछन् । अधिकांश महिला निरक्षर भएको र साक्षर महिलामा पनि आत्मविश्वासको कमीका कारण मत हाल्दा बिग्रने डरले अरूले नै हस्तक्षेप गर्ने गरेको महिला अधिकारकर्मी बताउँछन् । धेरैजसो पुरुषमा महिलाले आफूले चाहेको भन्दा अर्को उम्मेदवारलाई मत हाल्छन् कि भन्ने शंका हुँदा महिला मत हाल्नबाट वञ्चित हुने गरेको अधिकारकर्मी ममता शाहले बताइन् । कतिपय महिला आफूले हाल्दा बिग्रन्छ कि भन्ठानेर अरूलाई नै मत हाल्न दिन्छन्, उनले भनिन्, धेरैजसो महिलालाई पुरुषले विश्वास नगरेका कारण जबर्जस्ती मतपत्र खोसेर भोट हाल्ने गरेको पनि पाइएको छ । बझाङको औसत साक्षरता ५५५० प्रतिशत छ । जिल्ला समन्वय समितिका अनुसार करिब ७३ प्रतिशत पुरुष साक्षर छन् भने महिला साक्षरता ४० प्रतिशत मात्र छ । मत बिगार्छन् भन्ने निहुँ बनाए पनि सबैको नियत आफ्नो पक्षमा मत बढी खसाल्ने नै हुन्छ, एक गैरसरकारी संस्थामा कार्यरत राजेन्द्र सिंहले भने, एक हिसाबले भन्ने हो भने अधिकांश महिलाको मत कब्जा नै गरिन्छ भन्दा पनि हुन्छ । महिला सशक्तीकरणको अभावले यस्तो हुने गरेको उनको बुझाइ छ । बझाङमा १ लाख २२ हजार ३ सय ७६ मतदातामध्ये ६० हजार ६ सय ९४ महिला मतदाता छन् भने पुरुष मतदाताको संख्या ६१ हजार ६ सय ८२ छ । संख्याको हिसाबले आधा महिला भए पनि उनीहरूको मतको उचित प्रतिनिधित्व हुने गरेको छैन । मुख्य निर्वाचन अधिकृत नन्दकिशोर प्रसाद यादवले कानुनमा दृष्टिविहीन र अशक्त मतदाताको मत मतदाताले इच्छाएको एकाघरको सदस्यले हाल्न पाउने व्यवस्था गरेको र अरू मतदाताको हकमा आफैंले मत हाल्ने प्रावधान रहेकाले यो व्यवस्था लागू गराउन प्रतिबद्ध भएको बताए । स्थानीय तहको निर्वाचनमा जस्तो नहोस् भनेर यसपालि कडाइका साथ लागू गर्न मतदान अधिकृतलाई निर्देशन दिएका छौं, उनले भने, आफूले मतदान गर्न पाउने अधिकारबाट कोही वञ्चित नहोऊन् भनेर हामी सचेत छौं । यो निर्वाचनमा स्थानीय तहजस्तो खोसाखोस हुँदैन ।"
आकाशमै थर्किएपछि ट्वीनअटर फिर्ता,काठमाडौं (कास) भोजपुरतर्फ उडिरहेको नेपाल वायुसेवा निगमको ट्वीनअटर जहाज फ्लाइट कन्ट्रोल सिस्टममा देखिएको समस्याका कारण काठमाडौं नै फर्किएको छ । १५ यात्रु बोकेर उडिरहेको निगमको अल्फा ब्राभो युनिफर्म जहाज टेकअफ भएलगत्तै थर्किन थालेपछि काठमाडौं नै फर्काइएको आन्तरिक उडानमा रहेका एक पाइलटले बताए । उक्त विमान शुक्रबार बिहान पौने ७ बजे भोजपुरका लागि उडेको थियो । निगमको उक्त जहाज ग्राउन्डेड भएपछि अर्को नहुँदा दुवैतर्फका यात्रु अलपत्र परेका छन् । उक्त ट्वीनअटरले भोजपुरपछि फाप्लु र दाङ उडान गर्ने तालिका थियो । यी दुई गन्तव्यका यात्रु पनि टिकट लिएर अलपत्र परेका छन् । निगमसँग आन्तरिक उडानमा दुइटा ४० वर्ष पुराना ट्वीनअटर छन् । बेलाबेला आइरहने प्राविधिक समस्या र स्पेयर पाटर््स अभावले दुर्गम र हिमाली भेगका लागि हुने उडान नियमित छैनन् ।
अरबको पहिलो विश्वकप,"दोहा (एएफपी) विवादको मरुभूमीय आँधीबेरीको १२ वर्षपछि अन्ततः आइतबार कतारमा विश्वकप सुरु हुँदै छ । विश्व फुटबलका सबैभन्दा ठूला स्टार लियोनल मेसी आफ्नो खेलजीवनको पहिलो विश्वकप जित्ने प्रयासमा हुनेछन् । यो अरबमा हुने पहिलो विश्वकप हो । उत्तरी गोलार्द्धबाहिर हुने पहिलो विश्वकप पनि हुनेछ । पहिलो खेल समूह ए मा ६० हजार दर्शक क्षमताको अल बाएट स्टेडियममा आयोजक कतार र इक्वेडरबीच हुनेछ । यससँगै विश्व फुटबलको सबैभन्दा ठूलो महोत्सव एक महिना चल्नेछ । कतारको एकमात्र उद्देश्य रहनेछ, यो प्रतियोगितालाई पछि राम्रोसँग आयोजना गरिएको आधारमा सम्झना गरियोस् न कि खालि विवादका लागि । तर यस विश्वकप आफैं भ्रष्टाचार, आप्रवासी कामदारीमाथिको ज्यादती र कतारको खराब मानवअधिकारका कारण ओझेलमा परेको छ । तर फुटबलप्रेमीको विश्वास के पनि छ भने एकपल्ट प्रतियोगिता सुरु भएपछि चर्चा फुटबलकै होस् । सायद सबैको ध्यान अर्जेन्टिना र कप्तान मेसीमै हुनेछ । उनी अहिले ३५ वर्षका भइसके । आफ्नो खेलजीवनको पाँचौं तथा अन्तिम विश्वकप खेलिरहेका छन् । पेरिस सेन्ट जर्मेन (पीएसजी) तथा बार्सिलोनाका पूर्वस्टारले अहिलेसम्म क्लब फुटबलमा सबथोक जितेका छन्, तर विश्वकपमा उनी खाली हात नै रहेका छन् । व्यवस्थापक लियोनल स्कालोनीको नेतृत्वमा मेसीले आफ्नो देशका लागि लय समातेका छन् । यसैक्रममा अर्जेन्टिनाले गत वर्ष कोपा अमेरिका जितेको छ । त्यतिमात्र होइन, अर्जेन्टिना अहिले ३६ खेलको अपराजित यात्रामा रहेको छ । अर्जेन्टिनाको पहिलो खेल मंगलबार साउदी अरेबियाविरुद्ध छ । विश्वास छ अर्जेन्टिनाले सजिलै समूह सी जित्ने छ । यसमा पोल्यान्ड र मेक्सिको पनि छन् । अर्कोतर्फ ब्राजिल पनि सट्टेबाजका लागि विश्वकप जित्ने सबैभन्दा बलियो दाबेदार रहेको छ, त्यो पनि कीर्तिमान छैटौंपल्ट । मेसीका पीएसजी पार्टनर नेयमर पनि सफलता चाख्न चाहन्छन् । त्यो पनि सन् २०१४ र २०१८ को विश्वकप असफलता बिर्सेर । नेयमरले बेलायती पत्रिका डेली टेलिग्राफलाई यसै साता भनेका छन्, विश्वकप नै मेरो सबैभन्दा ठूलो सफता हो । फुटबलबारे बुझ्न थालेदेखि नै यो मेरो सपना हो । मैले अहिले एक अर्को मौका पाएको छु । विश्वास गरौं, यो प्राप्त हुनेछ । ब्राजिलले समूह जी मा सर्बिया, स्विट्जरल्यान्ड र क्यामरुनको सामना गर्नेछ । सम्भवतः क्वाटरफाइनलमा ब्राजिलको सामना जर्मनी वा स्पेनसँग हुन सक्नेछ, जुन ब्राजिलका लागि टाउको दुखाइ हुनसक्छ । नेयमरले थपेका छन्, यो विश्वकपमा आश्चर्यजनक नतिजा आउने छन् । केही यस्ता टिम प्रतियोगितामा छन्, जसमाथि धेरैको विश्वास छैन । तर यस्ता टिमले अनपेक्षित रूपमा लामो यात्रा तय गर्न सक्छन् । मलाई के लाग्छ भने अझै पनि अर्जेन्टिना, जर्मनी, स्पेन र फ्रान्स नै उपाधिका बलिया दोबदार हुन् । त्यसबाहेक ब्राजिल त्यस्तो टिम हो, जसले फाइनल यात्रा गर्न सक्छ । दुई दक्षिण अमेरिकी देश अर्जेन्टिना र ब्राजिल दुवै पूर्णतः फिट खेलाडी लिएर कतार आएका छन् । तर, डिफेन्डिङ च्याम्पियन फ्रान्समाथि भने अनिश्चितता छाएको छ । सन् २०१८ को च्याम्पियन लगातार विश्वकप जित्ने अभियानमा हुनेछ । यस्तो गर्न सके सन् १९६२ मा ब्राजिलले चुमेको उपलब्धि दोहोरिने छ । तर उसका प्रमुख खेलाडी घाइते भएर खेल्न नसक्ने भएका छन्, विशेषतः मिडफिल्डका पाउल पोग्बा र एनगोलो कान्टे । फ्रान्सले समूह डी मा सन् २०२० को युरो सेमिफाइनल खेलेको डेनमार्क, ट्युनिसिया र अस्ट्रेलियाको सामना गर्नेछ । यदि फ्रान्सले समूह जित्नेछ भने उसको क्वाटरफाइनल सामना इंल्यान्डविरुद्ध हुन सक्नेछ । इंग्ल्यान्डलाई के विश्वास छ भने कुनै ठूलो उपाधिका लागि आफूले गरिरहेको ५६ वर्षको पर्खाइ यसपल्ट समाप्त हुनेछ । तर गारेथ साउथगेटको इंग्ल्यान्ड पछिल्ला ६ खेल जित्न असफल रहेको छ । यो सन् १९९३ यताको सबैभन्दा खराब प्रदर्शन हो । इंग्ल्यान्डले समूह बी मा इरानविरुद्धको खेलबाट प्रतियोगिता सुरु गर्नेछ । यस समूहमा वेल्स र अमेरिका छन् । युरोपका अधिकांश खेलाडी प्रतियोगिता सुरु हुनु केही दिन अगाडिसम्म पनि आआफ्नो क्लबका लागि व्यस्त थिए । त्यतिमात्र होइन, प्रतियोगिता समाप्त भएलगत्तै फेरि क्लब जिम्मेवारीका लागि फर्कने छन् । त्यसैले यसपल्टको विश्वकपका लागि लगभग सबै टिमले कम समय पाएका छन् । प्रतियोगिताको समाप्तिमा खेलाडीले आराम पनि पाउने छैनन् । यो खेलाडीको प्रदर्शन र सबैभन्दा ठूलो स्वास्थ्यका लागि प्रतिकूल हुन सक्नेछ ।"
कस्तो हुनेछ एसियाली चुनौती ?,"दोहा (एएफपी) कतार विश्वकपमा एसियाबाट कीर्तिमान ६ टिमको प्रतिनिधित्व हुनेछ । फेरि एकपल्ट विश्वकप एसियामै हुँदै छ । त्यसैले एसियाली फुटबल समर्थकको कामना हुनेछ, कुनै टिमले सन् २००२ मा दक्षिण कोरियाले जस्तै सेमिफाइनल वा त्यसभन्दा माथिको यात्रा तय गरोस् । दक्षिण कोरियाको त्यस ऐतिहासिक प्रदर्शनको २० वर्षयता कुनै पनि एसियाली टिमले त्यस छेउछाउको प्रदर्शन गर्न सकेका थिएनन् ।त्यतिबेला गुस हिडिंकको कोरियाली टिमले पोर्चुगल, इटाली र स्पेनको चुनौती काट्दै आफ्नै घरेलु मैदानमा भएको प्रतियोगिताको अन्तिम चारसम्मको अविश्वसनीय यात्रा तय गरेको थियो । यसपल्ट आयोजक कतारसँगै जापान, दक्षिण कोरिया, साउदी अरेबिया, इरान र अस्ट्रेलियाले एसियाली चुनौती पेस गर्नेछन् । उनीहरू सबैको समान उद्देश्य रहनेछ, प्रतियोगितामा आफ्नो प्रदर्शन पछिसम्म सम्झिने गरेर छाप छाड्न सकियोस् । तर, यसका लागि कडा मिहिनेत चाहिनेछ ।सन् २००२ यता दक्षिण कोरिया एकैपल्ट मात्र नकआउट चरण पुगेको छ । अहिले पनि उसको सम्भावना कमजोर छ । त्यसको एकमात्र कारण टिमका सबैभन्दा प्रमुख खेलाडी सन ह्युङमिन घाइते छन् । टोटेनहमका खेलाडीलाई यसै महिना प्रिमियर लिग खेल्ने क्रममा अनुहारमा चोट लागेको हो । उनी कतारमा टिमसँगै छन् । फेस मास्क लगाएर अभ्यास गरिरहेका छन् । स्वयं ३० वर्षीय खेलाडीले आफूले विश्वकप खेल्नेमा शंका रहेको बताएका छन् ।पहिलो चरणमा दक्षिण कोरियाले पोर्चुगल, उरुग्वे र घानाको सामना गर्नेछ । म चोटका बावजुत पनि यहाँ आएको छु । मलाई कुनै पनि बेला चोट बल्झिने डर छ । म प्रत्येक खेल खेल्ने छु भनेर भन्न सक्दिनँ । बरू म आफ्नो स्वास्थ्य स्थितिबारे प्रत्येक दिन, प्रत्येक क्षणको जानकारी दिइरहेको हुनेछु । जापान भने तीनपल्ट विश्वकपको नकआउट चरण पुगेको छ । जापान समूह ई मा जर्मनी, स्पेन र कोस्टारिकासँग जित निकाल्ने दाउमा हुनेछ ।जापानले चार वर्षअगाडि अन्तिम १६ को खेलमा बेल्जियमलाई कडा चुनौती पेस गरेको थियो । तथापि ३२ ले पराजित रह्यो । यो खेल प्रतियोगिताकै उत्कृष्ट प्रतिस्पर्धा रहेको थियो । तर जापानको तयारीमा धक्का लागेको छ, जतिबेला जापान अन्तिम मैत्रीपूर्ण खेलमा क्यानडाको हातबाट हालै २१ ले पराजित रह्यो । कप्तान माया योशिदाले भनेका छन्, यो खेलले हाम्रो टिमको कमजोरी प्रस्ट देखाएको छ । त्यसैले टिममा सुधार आवश्यक छ ।आयोजक कतार पहिलोपल्ट विश्वकप खेल्दै छ । सन् २०१९ मा एसिया कप जितेर कतारले केही हदसम्म आफूलाई प्रमाणित भने गरेको छ । स्ट्राइकर अल्मोज अली प्रतियोगितामा सर्वाधिक गोल गर्ने खेलाडी बनेका थिए । सन् २०२१ को उत्तर अमेरिकाको गोल्डकपमा पनि उनले यस्तै उपलब्धि दोहोर्याएका थिए, जतिबेला कतारलाई पाहुना टिमका रूपमा बोलाइएको थियो । कतारी टिमका लागि स्पेनी प्रशिक्षक फेलिक्स सान्चेज अभिभावकका रूपमा रहेका छन् ।उनले १६ वर्षदेखि कतारी टिमको जिम्मेवारी सम्हालिरहेका छन् । उनलाई विश्वास छ, सबै प्रकारको सम्भावना खुला छ । तर, उत्तिकै गाह्रो पनि छ, किनभने कतारको समूहमा नेदरल्यान्ड्स, इक्वडेर र सेनेगल छन् । सान्चेज मान्छन्, सन् २०१९ मा कतारले एसिया कप जित्नेमा कसैको विश्वास थिएन । पक्कै पनि म कतारले यसपल्ट विश्वकप जित्ने छ भनेर भनिरहेको छु, तर हामी राम्रो खेल्नेछौं र प्रतिद्वन्द्वीलाई बलियो चुनौती पेस गर्नेछु ।इरान लगातार तेस्रोपल्ट विश्वकपमा छनोट भएको छ । तर इरानको पनि तयारी कमजोर रहेको छ । सेप्टेम्बरमै मात्र ड्रागन स्कोसिच बर्खास्तगीमा परे । उनको स्थानमा फेरि कार्लोस क्विरेज व्यवस्थापकमा फर्केका छन् । अहिले तत्काल २२ वर्षीय महसा अमिनीको निधनका कारण पूरा देशमा सरकार विरोधी प्रदर्शन चर्किरहेको छ । महिलाको पोसाकसम्बन्धी नियम तोडेको आरोपमा उनी पक्राउमा परेकी थिइन् । प्रहरी नियन्त्रणमै उनको मृत्यु भएको थियो ।इरानी कप्तान अलिरेजा जहानबक्सले आफ्ना सबै खेलाडीको ध्यान पूर्णतः विश्वकपमै केन्द्रित रहेको दाबी गरेका छन् । फेयर्नुडका खेलाडी जहानबक्सले भनेका छन्, हामी यहाँ फुटबल खेल्न आएका हौं र यसमै केन्द्रित रहने छौं । अस्ट्रेलियाले प्लेअफमा पेरुलाई पन्छाएर कतारको टिकट काटेको थियो । साउदी अरेबिया आफैं कठिन समूहको रहेको छ । साउदीले आफ्नो समूहमा अर्जेन्टिना, पोल्यान्ड र मेक्सिकोको सामना गर्नेछ ।"
नेपाललाई पहिलो घरेलु शृंखला,"अन्तिम विकेटको साझेदारीयूएईले खराब सुरुआत गरेको थियो । टोलीले ९३ रन बनाउँदा ९ विकेट गुमाइसकेको थियो । आयन खान र हजरत बिलालले अन्तिम विकेटमा अविजित ८३ रनको साझेदारी गरेपछि यूएई केही बलियो बनेको थियो । दसौं विकेटमा यौ चौथो ठूलो साझेदारी हो । वेस्ट इन्डिजका भिभियन रिचर्डसले माइकल होल्डिङसँग मिलेर सन् १९८४ मा इंग्ल्यान्डविरुद्ध म्यानचेस्टरमा अविजित १ सय ६ रन जोडेका थिए, जुन १० औं विकेटको अहिलेसम्मकै उच्च साझेदारी हो । यसै शृंखलाबाट एकदिवसीय अन्तर्राष्ट्रिय क्रिकेट सुरु गरेका आयनले ६३ बलमा अविजित ५४ रन बनाए । उनले ७ चौका र १ छक्का प्रहार गरे । बिलालले ५४ बल खेल्दै १ छक्कासहित २० रन बनाए । दुवैको एकदिवसीय अन्तर्राष्ट्रियमा उच्च स्कोर हो । त्यसअघि एलिसन सराफुले ३३ र रोहन मुस्तफाले २४ रन बनाएका थिए । सराफुले ६९ बल खेल्दै ४ चौका प्रहार गरे । पूर्वकप्तान मुस्तफाले ५६ बलको इनिङ्समा २ चौका प्रहार गरे । ओपनर मोहम्मद वासिमले ११ रन बनाए । दोस्रो ओभरको पहिलो बलमै वासिमले गुलशन झाको बलमा छक्का प्रहार गरेका थिए । त्यसको अर्को बलमा गुलशनले वासिमलाई विकेटकिपर आसिफ शेखबाट क्याच गराए । अर्का ओपनर वृत्य आनन्दलाई सोमपाल कामीले शून्यमा बोल्ड गरे । गुलशनले यूएईका कप्तान सीपी रिजवानलाई ४ रनमा आसिफबाटै क्याच गराएपछि नेपालले खेल नियन्त्रणमा लिएको थियो । सराफु र मुस्तफाले चौथो विकेटमा ६३ रनको साझेदारी गरे । दीपेन्द्रसिंह ऐरीले मुस्तफालाई कुशलबाट उत्कृष्ट क्याच गराएपछि यूएईको पतन पुनः सुरु भएको थियो । सराफुलाई कुशलले आफ्नो लेग स्पिनबाट बोल्ड गरे । बसिल हमिद ८ र विष्णु सुकुमरन २ रनमा आउट भए । पूर्वकप्तान अहमद राजा र जाहुर खानले खाता खोल्न सकेनन् । जाहुर रनआउट भए ।नेपालबाट गुलशन, दीपेन्द्र र कुशलले २२ विकेट लिए । दीपेन्द्रले १० ओभरमा ३ मेडन राख्दै २२ रन खर्चे । ललित राजवंशीले १० ओभरमा २ मेडन राख्दै २० रनमात्र खर्चेर १ विकेट लिए । नेपालले अलराउन्डर करण केसीको स्थानमा हरिशंकर शाहलाई प्लेयिङ ११ मा राखेको थियो । हरिशंकरले यसै शृंखलाको पहिलो खेलबाट एकदिवसीय अन्तर्राष्ट्रियमा डेब्यु गरेका थिए ।"
लाइभ बेटिङ गर्ने ५० जना पक्राउ,"काठमाडौं नेपाल र यूएईको तेस्रो एकदिवसीय अन्तर्राष्ट्रिय खेलका क्रममा लाइभ बेटिङ गर्दै गरेको अवस्थामा नेपाल प्रहरीले त्रिवि क्रिकेट मैदान कीर्तिपुरबाट एक हूललाई पक्राउ गरेको छ । उनीहरूलाई दर्शकदीर्घाबाट पक्राउ गरिएको हो ।हरेक बलपिच्छे लाइभ बेटिङ राखेको, ब्याटिङ र पूरै खेलको पनि बाजी लगाएको, पैसा अनलाइनबाटै लेनदेन गरेको पाइएपछि कीर्तिपुर प्रहरी वृत्तको सहयोगमा प्रहरीको केन्द्रीय अनुसन्धान ब्युरो (सीआईबी) ले ५० जनालाई नियन्त्रणमा लिएको थियो । त्यसमा ६ जनाको संग्लग्नता नदेखिएपछि उनीहरूलाई छाडिएको छ । बाँकी पक्राउ परेका ४४ जना सबै भारतीय भएको प्रहरीले जनाएको छ । उनीहरूको साथबाट ८० थान मोबाइल बरामद गरिएको छ । लाइभ बेटिङ प्रकरणको सीआईबी र साइबर ब्युरोले संयुक्त रूपमा अनुसन्धान गरिरहेको सीआईबीका प्रमुख प्रहरी अतिरिक्त महानिरीक्षक उत्तम सुवेदीले बताए । यूएईले ब्याटिङ गरिरहेको अवस्थामा सुरुआती घन्टामै दर्शकदीर्घामा रहेका शंकास्पद व्यक्तिहरूलाई प्रहरीले नियन्त्रणमा लिएको थियो । सबैलाई सीआईबीको नियन्त्रणमा राखिएको छ । सोमबार भएको पहिलो एकदिवसीय अन्तर्राष्ट्रिय खेलबाटै उनीहरूलाई निगरानीमा राखेर शुक्रबार प्रमाण भेटिएपछि पक्राउ गरिएको प्रहरीले जनाएको छ ।"
नेपाल कस्तो सांग्रिला हो ?,"केही समयदेखि मलाई सांग्रिला शब्द र यसको व्याख्या गर्ने संयोग परिरहेको छ । अमेरिकामा अध्ययन गरेर उतैका विश्वविद्यालयमा पढाउने मेरा पूर्व विद्यार्थीहरूले एउटा किताब प्रकाशित गरे । नेपाल ए सांग्रिला ? (२०२२) शीर्षकमा उनीहरूका निम्ति मण्डला बुकले त्यो किताब प्रकाशित गरेको छ । त्यसमा मैले भूमिका लेखेको छु । विषय सांग्रिलाकै छ । तर, त्यसको शीर्षकमै उनीहरूले प्रश्नचिह्न राखेका छन् । बाहिर बस्ने र भित्र बस्ने हाम्रा निम्ति सांग्रिला सुन्दर भविष्य र जीवनको परिकल्पना भएको छ । नेपालमा हामी यो सांग्रिला शब्दको निकै प्रयोग गर्न थालेका छौं । यही शब्दको प्रयोग नगरे पनि यसले बुझाउने काल्पनिक आनन्दमय समय र थलोका परिकल्पना गर्ने हाम्रो बानी बसेको छ । त्यसमा पनि अहिले मंसिर ४ को चुनावमा मतदाता आकर्षित गर्न यस्तै सपनाहरूको व्यापक प्रचार भइरहेको अवस्था छ । नेपालको राजनीतिमा हामीले थाहै नपाई सुन्दर सुखमय जीवनको कल्पना एउटा भाषा नै भएको छ । यो नेपाल भूमिमा कस्ताकस्ता जादुमय परिवर्तन गर्ने, यहाँको तराईदेखि हिमालसम्मका भूखण्डमा कस्ताकस्ता काम गर्ने, कस्ता साधनहरूका रचना गर्ने, पहाड खोपेर कस्ता सुरुङ खन्ने, हिमालदेखि नागबेली परेर रेलहरू कसरी कुद्दै झर्ने र उकालो लाग्ने मिलाउने, खाली भूमिमा कस्ता ठूला हवाइमैदान बनाउने र ठूला जहाजहरू अवतरण गराउने, पानी जहाज कहाँ र कस्ता जलराशिमा चलाउने योजना र न्यारेटिभहरू त्यही सांग्रिलाका काल्पनिकी हुन्, सुन्दर तर यथार्थसँग अलिक मेल नखाने काल्पनिकी । यसको अर्थमाथि केही लेखौं । सांग्रिलाको कल्पना निकै चर्को विषय हो । दुःखले थाकेका मानिसको कुनै बिसौनीको कल्पना हो सांग्रिला । मानिसलाई मन नपर्ने र ऊ डराउने विषय रोग, वय र मृत्यु हुन् । यी कुराबाट भाग्ने काल्पनिकी सांग्रिलाको खोज हो । यो शब्दको पश्चिमीहरूले धेरै प्रयोग गरे । तर, जरा अथवा बृद्धत्व र मरणबाट विस्मित हुने अनि त्यसको समाधान खोज्ने पहिलो मानिस गौतम बुद्धलाई मानेका छौं । बालक छोरा र पत्नी सुतेको ठाउँबाट लुसुक्क निस्केर हिँडेका ती मानिस जरा मरणबाट मुक्तिको खोजमा हिँडेका थिए । तिनले मुक्ति पाए अनि अरूलाई पनि त्यो बाटो सिकाए । तर, तिनकी पत्नी यशोधरा उर्फ बिम्बा सधैं तिनको दैहिक र भावनाको प्रेम पर्खेर बसिरहिन् । मैले बिम्बाका सपना भन्ने नाटक लेखेर तिनको चित्रण गर्ने जमर्को गरें । ती बिम्बाको खप्की खाँदा खाँदा गरें । तर, संयोगबस पाँचौं शताब्दीमा अमुक भिक्षुले पाली भाषामा बिम्बाको बयान गरेर केही पाठ लेखेका रहेछन् । त्यसको प्रयोग गर्दा केही समाधान निकालें । बुद्धको विषयमा मात्रै लेखिन्छन् सबै कुरा । यी यशोधराको विषयमा के लेख्थे र ! आकार थिएटरले त्यो नाटक मञ्चन गरे । म पश्चिमी लेखक र साहित्यकारका कुराले अलि बढी बहकिएको मानिस हुँ । सांग्रिलाकै कल्पना गरिरहें । सोधें, के बुद्ध कुनै सांग्रिलाको खोजीमा निस्केका थिए त ? उनको यात्रा व्यापक र सबैले मानेका छौं, महान थियो । तर, सांग्रिलाको काल्पनिकीमा बल्झिएर आउने कुरा पनि तिनै हुन् । सांग्रिलाको प्रयोग कसरी भयो त्यसको कथा यस्तो छ । जेम्स हिल्टन भन्ने आङ्ल लेखकले लेखेको लस्ट होराइजन अथवा गुमेको क्षितिज भन्ने एउटा उपन्यास सन् १९३३ मा लन्डनमा प्रकाशित भयो । यस उपन्यासमा मानिस र प्रकृतिको अनि विभिन्न थरीका मानिस मिलेर बसेको काल्पनिकी छ । हिमालयपारि कुनै तिब्बती उपत्यका र भित्री ठाउँमा यो सांग्रिला रहेको छ भन्ने कल्पना बलियो भएर आयो । त्यो ठाउँका बासिन्दा बूढाबूढी हुँदैनन् अनि त्यो परम सुन्दर भूखण्डमा बस्छन् भन्ने वर्णन छ त्यसमा । यस्ता उत्तरी र हिमाली खण्डमा सांग्रिला हुन्छ भन्ने विश्वासले निकै मानिसमा खोजी गर्ने आतुरता बढ्यो । सांग्रिलाको पर्यटकीय भाष्यमा यसको धेरै प्रयोग गरिने कारण त्यस्तै स्वप्नधारीहरूलाई केही न केही सांग्रिलाका विम्ब, सपना जगाउने कुरा दिएर आकर्षित गर्ने होडले गर्दा हो । पश्चिमका युवायुवतीहरू यस्तै अमुक काल्पनिक थलोका खोजीमा निस्किने क्रम बढ्यो । उनीहरू सन् १७७३ देखि लेखिएका पश्चिमी यात्रुहरूका बयानबाट प्रेरित थिए । तिब्बतमा चीनको शासन १९५९ मा लागू भएपछि यस्ता वर्णनहरू लेख्ने क्रममा परिवर्तन आयो । पश्चिमेली स्वप्नधारी युवायुवतीहरू अतिरिक्त सांग्रिलाको खोजीमा लागे । उनीहरूले नेपाललाई त्यस्तो ठाउँ भएको र त्यो यहाँ भेटिएको ठाने । द इम्पेरियल आर्काइभ (१९९३) किताबमा टमस रिचार्डसले लेखे, यी नवयुगको सपना खोज्ने युवाहरू बलियो र व्यापक ज्ञानको खोजी गर्दै नेपालमा आइपुगे । तिनलाई अर्को भाष्यमा हिप्पी पनि भनिएको छ । तिनीहरूका खोजी काल्पनिकी वा युटोपियाली थिए । तर, उनीहरूले त्यो काल्पनिक थलोका अवस्था बुझ्ने त्यति प्रयाश गरेनन् । उनीहरू नेपाललाई सांग्रिला भनेर मान्ने चाहनाले ओतप्रोत थिए ।तर, नेपालका युवायुवतीहरूका बाहिर जाने अवस्था कस्ता हन् ? ती कस्ता सपनाको खोजीमा जान्छन् त ? मलाई लाग्छ, सुन्दर जीवनको खोजीमा जाने चाहना बलियो छ नेपाली युवाहरूमा । त्यो काल्पनिक होला, तर उनीहरू यथार्थ अवस्थासँग धेरै जुध्छन् । श्रम गर्न विदेश जाने लाखौं नेपाली अमुक सांग्रिलाको खोजीमा जाँदैनन् । जीवनको यथार्थसँग जुध्न जान्छन् । तर, अर्कोतिर त्यस्ता बाहिरतिर जानेहरू पनि छन्, जो इच्छाले युटोपियाली खोजमा जान्छन् । प्रवासी नेपालीका संघको निमन्त्रणामा एउटा साहित्यिक अनलाइन छलफलमा भाग लिएको थिएँ । ती छलफलमा सांग्रिला काल्पनिकी कहीँ न कहीँ एउटा बलियो विषय भएर आएको थियोजस्तो लाग्यो । डायास्पोराजस्ता शब्दले व्याख्या गरिने अनेकौं विषय छन् । नेपालको सांग्रिला काल्पनिकीसँग त्यो यथार्थ कति मेल खान्छ भन्न सजिलो छैन । नेपालको कुरा गर्दा सांग्रिला शब्द किन आउँछ ? यसको एउटै उत्तर मैले भेटेको छैन । तर, नेपालमा सपनाहरूको चर्चा निकै हुन्छ । त्यसलाई राजनीतिले धेरै प्रयोग गरेको छ । सपना बुन्नु, अनि ती सपना पूरा गर्ने बहानाका भाष्य बनाउनु र राजनीति गर्नु अहिले नेपालको सबभन्दा बलियो विशेषता भएको छ । सपनाहरू बनिनु स्वाभाविक प्रक्रिया हो । साधारण आवश्यकता पूरा भएनन् भने, जीवन कठिन हुँदै गयो भने, आधुनिक संसारमा स्वाभाविक रूपमा पूरा हुनुपर्ने चाहनाहरू पनि पूरा भएनन् भने मानिसहरू कि आक्रोशित हुन्छन्, कि सपना बुन्न थाल्छन् । नेपालमा राजनीतिक रूपले मानिस मुक्त भएको, तर जीवन भोग्ने क्रममा कठिनाइहरूसँग सामना गर्नुपरेको अवस्था छ । गतिलो राजनैतिक अभ्यासले समाधान गरिनुपर्ने विषय हुन् यी । ती कुरा यसरी पूरा हुन्छन् वा यसरी हामी पूरा गर्छौं भन्ने प्रतिज्ञाहरू गर्ने संघ र संगठनहरूलाई हामी राजनैतिक पद्धति भन्छौं । यो कुरालाई अहिलेको आमनिर्वाचनको अवसरले प्रस्ट बनाइदिएको छ । अहिले राजनैतिक दलहरूका घोषणापत्रहरू भनेका तिनै सपना पूरा गर्ने विभिन्न योजना हुन् । अहिलेको नेपाली राजनीतिको चरित्र भनेको हाम्रा सपनाहरूको व्याख्या गर्ने, तिनको समाधन गरिदिने प्रतिज्ञा गर्ने भाष्यको प्रयोग गर्ने हो । अहिले आम मानिसले व्यक्त गर्नेे भावनाहरूमा यही अभ्यासको परीक्षा छ । नेपालको महिमा साहित्यिक काल्पनिकीमा गरिन्छ, त्यो स्वाभाविक हो । महाकवि लक्ष्मीप्रसाद देवकोटाले लेखेको निबन्ध के नेपाल सानो छ ? लाई उदाहरण लिन सकिन्छ । तर, सबभन्दा जटिल प्रश्न हो, हाम्रो नेपाल सांग्रिला हो भन्ने केही आधार छन् भने ती के हुन् ? त्यसका उत्तर प्रस्ट छैनन् । तर, हामीसँग सांग्रिला चरित्र बुझाउने केही विषय छन् भन्ने मान्छौं हामी । पर्यटकलाई तिनको प्रयोग गरेर आकर्षित गर्न चाहन्छौं । हामी हाम्रा सांस्कृतिक, फोकलोरसम्मत विशेषताहरू, हाम्रा महान् कला, हस्तशिल्प र तिनका रूपहरू, हिमालय, प्रकृति र संगीतमा सांग्रिला काल्पनिकीलाई चलाउन निकै सिपालु भएका छौं । तर, जनताका यथार्थ कल्पनासँग राजनीति गर्नेहरूले जनतालाई सम्मान गर्ने काम गरून्, हाम्रो यही भनाइ छ ।"
सत्ताइतरका बागी जीवनीलायक हुन्छन्,"तपाईंले भन्नुभएको थियो, ॅकसको जीवनी लेखिनुपर्ने हो, त्यो कसले तय गर्छ ? त्यो निकाय कुन हो ? यसको जवाफ सरल छैन र ? शक्तिशाली मान्छेको जीवनी लेखिन्छ । होइन र ?जवाफ सरल थियो, अब रहेन । शक्ति संरचनामा उँचो स्थानमा बसेकाले आफू वा आफ्ना वरपरका कथा प्रसार गर्थे । बादशाह र उसका सेना, राजा र उसका विद्वान्, बौद्धिक क्यानन निर्माण गर्ने दार्शनिक र संग्रामहरूको नेतृत्व गर्ने नेता, कथा यिनैका लेखिन्थे । समय बदलिएको छ, सत्ता चुनौतीविहीन छैन । आम मान्छेले आफ्ना कथा आफैं भन्ने, आफूजस्तै अन्यका कथा लेख्ने सामर्थ्य बनाएका छन् । महाश्वेतादेवीले रिक्साचालकलाई आफ्ना सुखदुःख आफैं लेख्न हौस्याइन्, रिक्साचालक मजदुरी गर्दागर्दै लेखक बने । जात र भाषा, लिङ्ग र क्षेत्र, वर्ग र समुदायका आधारमा वञ्चितिमा परेकाको कथा लेखिन र छापिन थालेका छन् । त्यसैले हिजोको सरल जवाफ आज जटिल बनेको छ । भनिन्छ, विश्वको इतिहास केही पनि होइन, केवल महान् मान्छेहरूको जीवनी हो । यस भनाइमा व्यङ्ग्य निहित छ कि यसले जीवनीको महत्ता स्थापित गर्छ ?महानता स्वयं बौद्धिक परीक्षणमा छ । हिजो महामानव बनाइएकालाई साधारण मान्छेका रूपमा तिनका व्यक्तित्वमाथि छ्यानविचार गरिएका छन्, पहिले जन्तु भनेर कज्याइएका प्राणीको यस धर्तीमा अधिकार छ भन्ने सोच अघि सारिएको छ । विश्वको इतिहासमा हिजो आम मान्छे बोल्दैनथे । आन्दोलन र क्रान्तिका आँधीबेहरी सृजना भएका बखत ती हजारौं मान्छे जनता र सेना, क्रान्तिकारी र उन्मादी भीडका रूपमा चित्रित हुन्थे । ईपी थम्पसनजस्ता विद्वान्ले गरिखाने वर्गका मान्छेका सोच र चिन्तन, तिनका कविता र गीत, तिनका वाणी र तिनैका आस्था, यी सबैलाई आफ्ना किताबमा मुखर तुल्याए । आम श्रमिकलाई केवल तथ्याङ्क होइन, ती सबैका आआफ्ना व्यक्तित्व र तिनका कथा छन् भनेर द मेकिङ अफ द इंग्लिस वर्किङ क्लास जस्तो किताब लेखे । त्यस किताबमा थम्पसनले भने, श्रमिक वर्ग जति अरूद्वारा निर्मित हो, श्रमिक स्वयं सोही वर्गको निर्माता पनि हो । त्यसपछि इतिहास पहिलेजस्तो नेपोलियन र निकोलस दोस्रो, पृथ्वीनारायण र चंगेज खाँको मात्रै रहेन । बुझ्दै जान थालियो, सत्ताभन्दा पर बसेका सिर्जनात्मक मान्छे जीवनी लेखिनलायक हुन्छन् । आत्मकथा प्रशस्त छापिए । नेपाली बजारमा भएका केही जीवनी पनि अरूलाई लेख्न लगाइएका आत्मकथा नै हुन् । जीवनी र आत्मकथाबीचको भेद नै मेटिएजस्तो लाग्छ । यी विधाबीच फरक हुँदैनन् ? आफैंले आफ्नो जीवनबारे बोल्ने र त्यसरी भनिएको कथा अरू कसैले टंकण र सम्पादन गरेर छाप्दा, त्यो किताब कथा भन्ने व्यक्तिको आत्मकथा हुन्छ । अर्थात, किताबको लेखक सोही कथावाचक हो । टंकण गर्ने र सम्पादन गर्ने महत्त्वपूर्ण सहयोगी हुन् । मैले अहिले लेखेको किताब एक बागी यसरी तयार गरिएको आत्मकथाको किताब होइन । विषयबारे अध्ययन र लेखन नै मेरो हो । यो किताबमा वर्णित खगेन्द्र संग्रौला मुख्य विषय र पात्र हुन्, लेखक म हुँ । त्यसैले यस किताबलाई जीवनी भनियो, आत्मकथा भनिएन । एक जिउँदा पात्रको जीवनका भोगाइ, उनले गरेका केही निजी र धेरैजसो सार्वजनिक गतिविधि, सर्जकका रूपमा उनले सिर्जेका साहित्य र बौद्धिकका रूपमा उनका लेखनलाई मुख्य मौलो बनाएर नेपाली इतिहासको सानो अंश लेख्ने सामान्य कोसिस गर्दा यो जीवनी बन्यो । यही किताब हेर्दा पनि आत्मकथा र जीवनी भनिने दुई विधाबीचको भेद स्पष्ट छ भन्ने बुझिन्न र ? ॅश्री फलानो यति सालमा जन्मिए, यति पढे, यति देश घुमे, यति उमेरमा बिहे गरे, देशका नाममा यति योगदान गरे, यति पुरस्कार पाए र यति सालमा मरे नेपाली भाषामा लेखिएका अधिकांश जीवनीको जम्माजम्मी जमिन यत्ति हो । जीवनी भन्नु जम्माजम्मी यत्ति होइन र ? ॅएक बागी यसभन्दा बेग्लै के हो ? आफ्नै निर्मम समीक्षा गर्नुस् त ।समीक्षा गर्ने पाठकहरू छँदै छन् । मुख्य उद्यम नै समीक्षा र समालोचना बनाएका प्रबुद्ध पाठकहरूले निर्ममतापूर्वक समीक्षा लेख्दै होलान् । अहिलेलाई यति भनौं खगेन्द्र संग्रौलाजस्ता लेखक भए, ती त्यस्ता किन र कसरी भए भनेर खोज्ने प्रयत्न हो यो । नेपाली समाजमा भएका कस्ता परिवर्तन र त्यसबीच आम मान्छेमा परेका कस्ता प्रभावका कारण उनका विभिन्न लेखन सम्भव भए भनेर थाहा पाउने कोसिस हो एक बागी । उदाहरणका लागि, आमा र यमदूतहरू किताब लेख्ने लेखक किन र कसरी बने संग्रौला ? त्यो किताब लेखिएपछि नेपाली आमवृत्तमा कस्ता तरंग उत्पन्न भए ? एक बागी मा वर्णित यो कथाले पाठकलाई व्यक्तिको सेखपछि गरिने काजक्रिया कति निजी र कति सार्वजनिक विषय हो भन्नेबारे सोच्न सघाउला । त्यसैगरी नालापानीदेखि समरबहादुरसम्म र नकटो दोर्जेको शालिक जस्ता चर्का राष्ट्रवादी कथा लेखेर ख्याति कमाएको एउटा लेखक म राष्ट्रवादी रहिनँ भन्ने उद्घोष गर्ने ठाउँसम्म कसरी आइपुग्छ भनेर बुझ्न खोज्दा यो किताब बनेको हो । प्राज्ञिक अन्वेषण गर्ने कसैले किताबको यस्ता प्रसंगका आधारमा नयाँ खोजी गरेर अन्वेषणात्मक आलेख नै तयार गर्न सक्लान् । त्यसैले एक बागी खगेन्द्र संग्रौलाले पाएका पुरस्कार वा देखाएका कथित महानताको प्रशस्ति होइन, बरु उनले गरेका सिर्जनात्मक एवं बौद्धिक प्रयत्न र त्यस क्रममा देखिएका अन्तरविरोधको खोजी हो । केन्द्रमा एक जना पात्र भए पनि जीवनीमा उसको समय, समाज, देश र दुनियाँ बोल्छन् । मेरो प्रयास समयको चित्र खिच्नमा केन्द्रित थियो । कति सफल भयो, पाठकले भन्नेछन् । ॅएक बागी ले राम्रै प्रारम्भिक समीक्षा पाइरहेको छ । मेहनत गरेर लेख्नुभएको छ भन्ने टिप्पणीहरू सुनिन्छन् । समय पनि मनग्गे लिनुभयो, पाँचछ वर्ष । यत्रो लामो समय किन लाग्यो ? म साह्रै व्यवस्थित र भयंकर जाँगरिलो लेखक नभएकाले समय धेरै लागेको होला । खगेन्द्र संग्रौलाका किताब र समग्र लिखत भेला पार्न नै मलाई हम्मे भयो । यस्ता खोजबिन गर्नमा बानी परेका अन्वेषकलाई सहज हुँदो हो, मलाई भएन । उनका लेखनबाहेक अन्य कस्ता र कति सामग्री जुटाउने, अन्तर्वार्ताहरू कति र कसरी गर्ने, सुनेका र पढेका विषय कति र कसरी समेट्ने, फेला परेका ससाना विन्दुलाई उनेर सग्लो कथा कसरी भन्ने, यी सबै तय गर्न मेरा लागि सहज थिएन । २००३ सालदेखि २०७६ सम्मको समय खिच्न पनि कठिन भयो । अनि, यही किताबकै मात्र काम गरेर बसेको भए, ३४ वर्षमै प्रकाशित भइसक्थ्यो होला । जिन्दगीका उल्झन, क्षमताको अल्पता र समयको व्यवस्थापन गर्ने सीपको न्यूनताका कारण आवश्यकभन्दा धेरै समय लागेको होला । जीवनीको नायकसँग जीवनीकारको निकटताले कस्तो अर्थ राख्दो रहेछ ? पात्रलाई ॅऊ जस्तो छ, उस्तै रूपमा प्रस्तुत गर्न गाह्रो नहोला ? सत्यका सवालमा सम्झौता नगरिएला र ? लेखक संग्रौलासँगको आफ्नो निकटतालाई सन्दर्भित गर्दै जवाफ दिनुहोला । खगेन्द्र संग्रौलालाई एक अग्रजका रूपमा म सम्मान गर्छु, लेखकका रूपमा उनीबाट प्रभावित छु, पछिल्ला केही वर्षदेखि म उनको साथी भएको छु । हाम्रो यस सम्बन्धका कारण नै मलाई उनको जीवनी लेख्न दकस लागेको थियो । जे लेखिन्छ, त्यो प्रभाव र स्नेह, आदर र दोस्ती मात्रको दसी हुन पुग्ला भनेरै म सकसमा थिएँ । तर, गहिरिएर सोच्दा लाग्यो, यो निकटता आफैंमा एउटा सामर्थ्य पनि बन्न सक्ला । निकटताबारे सचेत हुँदै काम गरें । र, हामीबीचको सम्बन्धमा पर्दा हालेर शतप्रतिशत शुद्धताको जिरह गरेको छैन । संग्रौलाका लेखनी र सार्वजनिक गतिविधिमा मैले देखेका अन्तरविरोध र बेमेलहरू सतहमा ल्याउने प्रयत्न गरें । उनका आलोचकले उनका लेखन र व्यक्तित्वबारे गरेका दाबी र तिनका कारण खोज्ने कोसिस भएको छ । त्यसैले यो जे बन्यो, मेरो निकटता र त्यो निकटताका प्रभावप्रतिको मेरो सचेतताबीच बन्यो । तपाईं आफू जीवनी विधा कत्तिको पढ्नुहुन्छ ? कस्ता जीवनी पढ्नुभएको छ ?मैले धेरैजसो बौद्धिक र लेखकहरूका जीवनी पढेको छु । कुनै लेखकबारे थप जान्न उत्सुक भएपछि तिनका राम्रा जीवनी छन् भने खोजेर हेर्छु । समाज विज्ञानसम्बन्धी अनुसन्धानका लागि पनि जीवनी उपयोगी औजार मानिन्छ । पछिल्लो समय पढेका दुई जीवनी मन परे ः अक्षय मुकुलले लेखेको भारतीय हिन्दी साहित्यका प्रसिद्ध लेखक अज्ञेयको जीवनी र विनित गीलले लेखेको अर्का सर्जक निर्मल वर्माको बौद्धिक जीवनी । मुकुलको किताबमा अज्ञेयका निजी जीवनका रोचक घुम्तीसहित हिन्दी साहित्य संसारका उतारचढाव खिचिएका छन् । गीलले भने वर्माका लेखनीलाई मुख्य आधार बनाएर बौद्धिक अन्वेषण गरेका छन् । यी दुवै कृति मैले आफ्नो किताब लेखिसकेपछि बजारमा आएका हुन् । गत वर्ष टिमोथी ब्रेननको प्लेसेस अफ माइन्ड ः अ लाइफ अफ एड्वार्ड सइद पढेको थिएँ । किताबमा सइदको निजी जीवनका केही रोचक झलकहरू भए पनि मूलतः उनको बौद्धिक जीवनीमा केन्द्रित किताबले सइदका कृति पढेका पाठकलाई उनीबारे थप स्पष्ट हुन सघाउँछ । प्याट्रिक फ्रेन्चले भीएस नयपालबारे लेखेको द वर्ल्ड इज ह्वाट इट इज पनि मन परेको काम हो । प्रख्यात बौद्धिक सुसन सोन्ट्यागको जीवन र लेखनीमा अन्वेषण गर्दा बेन्जमिन मोसरले ६ सयभन्दा बढी मान्छेसँग अन्तर्वार्ता गरेको थाहा पाउँदा आत्तिएको थिएँ, त्यो किताब भने पूरा पढ्न सकेको छैन ।"
विश्वकपको हिसाबकिताब,"फिफालाई नाफैनाफाफिफाको भागमा अपरेटिङ कस्ट परेको छ । सबैभन्दा ठूलो भाग पुरस्कार राशिमै छ । यसपल्टको विश्वकपको कुल पुरस्कार राशि ४४ करोड डलर छ, जसमध्ये विजेता टिमले पाउनेछ, चार करोड २० लाख डलर । विश्वकपका लागि जति पनि टिम छनोट भएका छन्, ती सबै खाली हात घर फर्कने छैनन् । त्यो के अर्थमा भने कुल सहभागी टिमको संख्या छ ३२ । त्यसमध्ये १६ टिम नकआउट चरणमा पुग्नेछन् । बाँकी १६ टिम भने समूह चरणको खेल समाप्तिसँगै घर फर्कनेछन् । यी १६ टिम प्रत्येकले ९० लाख डलर पाउनेछन् । यहाँनिर सबैले एउटा तुलना भने गर्ने गरेको छ । त्यो के भने महिला विश्वकपमा पुरस्कार राशि कति छ ? विश्वास नहुन सक्छ, पुरुष फुटबलको तुलनामा यो ११६ मात्रै छ । त्यो त ज्यादै कम हो । रकममै हिसाब गर्दा पनि महिला विश्वकपको कुल पुरस्कार राशि जम्मा तीन करोड डलर मात्रै छ, त्यसैले यी दुई विश्वकपबीच तुलनै हुन्न । विश्वकपको कमाइको सबैभन्दा ठूलो स्रोत टेलिभिजन प्रसारणको बिक्री नै हो । त्यसका लागि व्यवस्था पनि गर्नुपर्यो । यो रकम पनि धेरै ठूलो छ, २४ करोड ७० लाख डलर । पूरा प्रतियोगिताका क्रममा प्राविधिक जनशक्ति पनि उत्तिकै खटिनुपर्छ । तिनलाई पनि त पारिश्रमिक दिनैपर्यो, यसमा खर्च हुनेछ, २० करोड ७० लाख डलर । फिफाले क्लबहरूलाई रकम बाँध्नुपर्ने हुन्छ र यसको आँकडा ३२ करोड ६० लाख डलर पुग्छ । त्यस अर्थमा फिफाको अपरेटिङ कस्ट पुग्छ, ठ्याक्कै एक अर्ब ७० करोड डलर । तर, फिफा फाइदामै जानेछ । सबैलाई थाहा छ, फिफाको सबैभन्दा ठूलो कमाइ हुने भनेकै विश्वकपबाट हो । फिफाले टेलिभिजन प्रसारण बेचेबापतको रकम मात्र होइन, खेलको टिकट तथा थरीथरीका प्रायोजकबाट उठ्ने रकम पनि सबै उसकै भागमा पुग्छ । यी सबैबाट मात्रै कम्तीमा चार अर्ब ७० करोड डलर उठ्नेछ । कुरा यत्तिकैमा सकिन्न । हिसाबै गरौं न, भित्रिने चार अर्ब ७० करोड डलर । खर्च गर्नुपर्ने एक अर्ब ७० करोड डलर । फिफाले सजिलै तीन अर्ब डलर जोगाउनेछ । फिफालाई आफ्ना सबै कामकाज गर्न पनि त बाक्लै रकम चाहिन्छ । त्यसैले कुल आम्दानीको दस प्रतिशत रकम फिफाले त्यसबाट काट्छ र जति रकम बच्छ, त्यो आफ्नो सदस्य देशलाई खेलको विकासको नाममा दिन्छ । फिफाका सदस्य संख्या दुई सयभन्दा माथि छन्, तिनकै भागमा यो रकम पर्नेछ ।"
"५० वर्षअघि, ५० वर्षपछि","२५ जुन २०१३ को बिहान ९ बजे कतारको भिलाजिओ मलतिर घुम्दै थिएँ । त्यस मलभित्र कतारी नागरकिको भीड थियो । त्यति ठूलो भीड मैले कहिल्यै देखेको थिइनँ । स्थानीय टेलिभिजनहरू कतारी नागरिकसँग एकपछि अर्को प्रतिक्रिया लिइरहेका थिए । कोही खुसी देखिन्थे, कोही निराश । उनीहरूले बोलेको अरबी भाषामा मैले दुई शब्द मात्रै बुझेँ शेख हमाद र शेख तमिम । भीड नियालिरहेका एक नेपालीलाई सोधेँ कतारीहरूको यस्तो भीड किन हो ? यस्तो त कहिले थिएनँ !यहाँको अमीर (राजा) ले छोरो तमिमलाई राजा घोषणा गरिदिएछ, अरबी भाषाका पोख्त ती नेपालीले भने, युवालाई राजा बनाइदिएकोमा एकथरी खुसी छन्, अर्काथरी निराश ।खाडीमा राजाको मृत्यु नभएसम्म उत्तराधिकारीले शासन समाल्ने चलन थिएन । त्यस परम्परा तोड्दै ६१ वर्षीय अमीर शेख हमादले ३३ वर्षीय शेख तमिमलाई अमीरको जिम्मेवारी दिए । परम्परागत कतार लाई आधुनिक कतार बनाउने मुख्य श्रेय हमादलाई जान्छ, जसले आफ्ना पिता खलिफाबाट सन् १९९५ मा रक्तविहीन ढंगबाटै राज्यसत्ता खोसेका थिए । तमिम कतारका आठौं राजा हुन् । कतारमा अलथानी परिवारले १ सय ७२ वर्षदेखि शासनसत्ता सम्हाल्दै आएका छन् । कतार राज्यका संस्थापक शेख मोहम्मद विन अलथानी (१८५०१८७८) हुन् । संविधानले नै अमीरलाई कार्यकारी र कानुन बनाउन पाउने अधिकार दिएको छ । सन् १९१३ मा बहराइनको नियन्त्रणबाट मुक्त भएपछि बेलायतले कतारलाई सार्वभौमसत्ता सम्पन्न देशको पहिचान दिएको थियो । कतारको आन्तरिक सुरक्षा र विदेश नीति बेलायतको नियन्त्रणमा थियो । कतारलाई पश्चिम राष्ट्रसँग नजिक भएर काम गर्ने मौका मिल्नुको साथै राजसंस्थाले निरन्तरता हुन पायो । कतारीको जीवन माछा र मोतीमाथि निर्भर थियो । समुद्रबाटै धानिएको थियो जीवन । मोती खोज्न उनीहरू समुद्रमुनि पस्थे । १९२० को दशकमा आइपुग्दा मोती व्यवसाय लगभग समाप्तै भयो । कतार र कतारी नागरिकको जीविकोपार्जनमै संकट थपियो ।बेलायतको संरक्षित राज्य भएकै बेला कतारमा सन् १९३० को दशकमा तेलको भण्डार पत्ता लाग्यो । तेल उत्खनन गरी बाहिर पठाउने सामर्थ्य कतारसँग थिएन । ऊ पूर्ण रूपमा बेलायती कम्पनीमाथि भर पर्नुपर्थ्यो । बेलायतको ५१ प्रतिशत हिस्सामा एङ्लो पर्सियन ओइल कम्पनी खुल्यो । यसले सन् १९३८ मा कतारको पश्चिम भागमा पर्ने दुखानमा पहिलो पटक तेल निकाल्न खन्ने काम थाल्यो । त्यसको एक दशकपछि मात्रै सन् १९४९ बाट तेलको प्रशोधन हुन थाल्यो । त्यतिखेर कतारसँग आफ्नै शैक्षिक र दक्ष औद्योगिक श्रमशक्ति थिएन । पूर्ण रूपमा विदेशी श्रमिकमाथि भर पर्नुपर्थ्यो । भारतीय उपमहाद्वीप र अरबी देशबाट कामदार लैजान थालिएको थियो ।५० को दशकमा मात्रै सहरी विकासको सुरुवात भयो । गाडी गुड्ने सडकहरू बन्न थाले । परम्परागत र पर्खाल लगाइएका घरको निर्माण भने ६० को दशकमा मात्रै सुरु भयो । सन् १९७१ मा बेलायत नियन्त्रणबाट स्वतन्त्र भयो कतार । त्यो बेला कतारको जनसङ्ख्या १ लाख ११ हजार १ सय १३ थियो, जसमा कतारी नागरिक ४५ हजार ३९ र विदेशी कामदार ६६ हजार ९४ थिए । सुरुदेखि नै इरानी र भारतीयको दबदबा थियो ।आधुनिक सहर, कामदारका लागि दोकनसहितको आवासीय घर, व्यापारिक प्रयोजनका भवनहरू बनाउने बृहत् विकास आयोजना ७० को दशकबाट सुरु भयो । त्यतिखेरसम्म कतारमा ठूला सडक थिएनन् । मुख्य राजधानी दोहामा गन्न सकिने अग्ला भवन भेटिन्थे । सरकारी कार्यालय पनि सानो भवनबाटै चलेका थिए । तेल र ग्यास उत्पादनमा बेलायतबाहेक जापानी कम्पनी आउन थाले । जब तेल र ग्यासबाट कतारको अर्थतन्त्र बलियो बन्दै गयो, तब कतारले ७० को दशकमा पहिलो पटक कतार बनाउने बृहत् गुरुयोजना ल्यायो । गुरुयोजना आएपछि निर्माणको कामले गति समात्यो । त्यो गुरुयोजनाअनुसारको दोहा देख्ने र वैदेशिक रोजगारीका लागि कतार पुग्ने पहिलो पुस्ताका नेपाली अझै कतारको सार्वजनिक सेवामा भेटिन्छन् । ८० को दशकबाट शिक्षित कतारी नागरिक र आप्रवासीले सार्वजनिक सेवामा रोजगारी पाउन थाले । सन् १९८६ मा कतार पुगेका तनहुँका करिमबक्स मिया भन्छन्, हामी पुग्दा कतार पूरै मरुभूमि थियो । त्यो उजाड मरुभूमिमा दिउँसै स्यालहरू कराउँथे । सहरमा ससाना झुपडी थिए । नेपालीहरू गनेरै भेट्न पाइन्थ्यो । काठमाडौंको भन्दा सानो विमानस्थल थियो । नेपालबाट सिधै जहाज आएको थिएन । मलाई त कुनै अविकसित गाउँ आएजस्तो अनुभव भएको थियो । विदेश आएजस्तो लागेकै थिएन । कतारसँग १५ बिलियन ब्यारल तेलको भण्डार र विश्वभरको प्राकृतिक ग्यासको १३ प्रतिशत छ । ९० को दशकमा १५ बिलियन डलरको लगानीमा ग्यास उत्पादनको फेजवान सम्पन्न भएपछि अर्थतन्त्र कायापलट हुन सुरु भयो । १९९६ मा कतारले जापानमा एलएनजी ग्यास पठाउन थालेपछि थप आर्थिक वृद्धिदर भयो । ९० को दशकबाट निजी र सरकारी कम्पनीले आफ्नो प्रोजेक्ट गर्न पाउने नीति सुरु भएपछि कतारको भौतिक विकासले गति लिन थालेको हो, जसकारण विदेशी कामदार आउने अवस्था डबलै हुन थाल्यो । जब कतारले नयाँ कतार बनाउन ठूला आयोजना योजना ल्याउन थाल्यो, तब अन्तर्राष्ट्रिय निर्माण कम्पनी कतार पस्न थाले । जुन तहको कम्पनी आए पनि ५१ प्रतिशत सेयरहोल्डर कतारी नागरिक नै हुनुपर्ने नियम थियो । यसले कतारी नागरिकलाई लगानीबिनाको मालिक बनाइदियो । सन् २००० मा मात्रै लुसेल सिटी र पर्ल कतार भन्ने नयाँ सहरमा विदेशीले ९९ वर्षका लागि आफ्नै घर वा अपान्टमेन्ट लिन पाउने गरी फरेन वनरसिप ल जारी भयो । लुसेल सिटीको निर्माणकार्य भर्खरै सम्पन्न भएको छ । समुद्र पुरेर बनाइएको पल कतार चरण चरणमा विस्तार भइरहेको छ । कतारले देशभित्र मात्रै लगानी गरेको छैन, उसले कतार इन्भेस्मेन्ट अथोरिटीमार्फत विश्वभरका ठूला कम्पनीमा झन्डै चार सय ५० विलियन डलर लगानी गरिसकेको छ । २००५ मा नेपाल र कतारबीच श्रम सम्झौता भएपछि त्यहाँ नेपालीको संख्या बढ्दै गएको हो । ९० को दशकदेखि विश्वकप आयोजना गर्ने समयसम्म आइपुग्दा झन्डै १९ लाख नेपालीले कतारमा काम गरिसकेका छन् । २००८ मा ल्याएको कतारको ३० वर्षे योजना अनुसार नै अहिले उसले विश्वकप गर्दै छ । २०१० मा विश्वकप पाएपछि भने कतार विश्व समुदायले खोज्न थालेको देश बन्यो । कतारसँग फुटबलको इतिहास धेरै पुरानो छैन । ७० को दशकमा मात्रै कतारले फिफासँग आफूलाई जोडेको थियो । विश्वकप आयोजना गर्ने जिम्मेवारी पाएपछि बल्ल त्यहाँ रेल बन्यो । सुविधासम्पन्न हमाद अन्तर्राष्ट्रिय विमानस्थल सञ्चालनमा आयो । अहिले यो विमानस्थलबाट विश्वको एक सय ६० देशमा कतार एयरवेज उड्छ । वार्षिक ७८ मिलियन टन सामान भण्डारण गर्न सक्ने हमाद बन्दरगाह २०२० बाट सुरु भयो । समृद्ध अर्थतन्त्रले कतार अरब क्षेत्रको शक्तिशाली देशको रूपमा उदाएको छ । कतारी नागरिकको जीवनयापन उच्चस्तरको छ । तर, कतार बनाउने आप्रवासी कामदारलाई आधारभूत मानवअधिकार नदिइएको भन्दै पछिल्लो एक दशक कतारमाथि अन्तर्राष्ट्रिय मानवअधिकार र पश्चिमा मिडियाबाट आलोचना भइरहेको छ । विश्वकै धनी देशमा न्यूनतम तलबदर निकै कम हुँदा आप्रवासी कामदार खुसी छैनन् । कतारले विश्वकप आयोजना गर्ने जिम्मेवारी प्राप्त गरेदेखि नै हामीमाथि अभूतपूर्व प्रहार हुने गरी अभियानको सामना गर्नुपर्यो । जुन कुनै पनि आयोजक देशले सामना गरेको छैन । हामीले सुरुमा यस विषयलाई असल नियतले छलफल गर्यौं र केही आलोचनालाई सकारात्मक र उपयोगी पनि ठानेका थियौं, अमीर तमिमले हालै सुरा काउन्सिलसमक्ष भनेका थिए ।"
मामुली कवितालाई कालजयी जामा !,"कालजयी कविता कि समावेशीयस ग्रन्थ कालजयी त कुन्नि ? समानुपातिक वा समावेशीचाहिँ पक्कै छ । पोलिटिक्कली करेक्ट हुनका लागि गर्नैपर्ने हुन्छ नै । यसमा विभिन्न काल, धारा, उपधारा मात्र भएर लिंग, क्षेत्र, वर्ग, छन्द र गैरछन्द, मूर्त र अमूर्त, विभिन्न राजनीतिक धार, दलनिकट साहित्यिक गुट सबैलाई समेटेकै मान्नुपर्छ । ११ महिला कवि समेटिनुलाई दुःखद मान्नुपर्ने कारण छैन । तर, कालजयी कविता खोज्ने हो, चिर प्रासंगिक र कालिक बनाउने हो वा कविताको स्तर, गुणवत्ता, काव्यिक मर्म, नवीन चेतना, सौन्दर्य प्रवाह हेर्ने हो भने सम्पादक कठोरै हुनुपर्थ्यो । संक्षेपमा भन्दा यसले नेपाली कविताकै सकल अनुहार देखाएको छ । संसारमा मानिस र कविताको सम्बन्ध अटुट छ । मानिस छ, कविता छ । कविता छ, मानिस छ । समयको आँधीहुरीमा पनि जीवनको गीत गाउने कवि नै हुन्छ । निविड अन्धकारमा पसेर उज्यालो खोज्ने पनि कवि नै हुन्छ । विश्वव्यथालाई आफ्नो मनको कोठरीमा थुनेर राख्न पनि कविले नै सक्छ । कविले नै जीवनलाई मुर्दा होइन जिम्दा, स्थुल होइन सूक्ष्म, एकदेशीय र समकालीन मात्र होइन, सार्वदेशीय र सार्वकालिक बनाउन सक्छ । प्लेटोले भनेका छन्, पोएट्री फिड्स एन्ड वाटर्स द प्यासन्स । संसार जतिसुकै भौतिकवादी र प्रविधिमय होस्, मानिसले मनोवेगको पोषण अनि सिँचन कवितामार्फत नै गर्छ । शदियौंदेखि कविताप्रतिको विश्वास अटल छ । काव्यशास्त्रको सान्दर्भिकता पनि समाप्त भएको छैन । सुवानन्द दासका उत्तराधिकारी भनौं या पोएट आइडल बन्न तम्तयार कवि एवं कवितालाई सम्यक् रूपमा पढ्न चाहने पाठक एवं अध्येताहरूलाई यो ग्रन्थ निःसन्देह सिफारिस गर्न सकिन्छ । नेपाली कविताका विविध भंगाला, रचनात्मक पक्ष, पदलालित्य, शिल्प सौन्दर्य, नित्य नवीनता हेर्न यसले पक्कै सघाउनेछ । ग्रन्थ पढिसकेपछि कम्तीमा कति आशावादी हुन सकिन्छ भने राजनीति नै कविता हो, कविता नै राजनीति भनेर ढिपी गरिरहने छैनन् । कटुता, फलाको र गर्जनको शृंखलामा हल्का कमी आउनेछ । कथालाई भाँचेर कविता बनाउने क्रम चल्ने छैन । साहित्यमा लम्बाइ वा चौडाइ होइन गहिराइ नाप्न थालिनेछ । भावप्रवण अभिव्यक्तिको परख गरिनेछ ।यो पनि थाहा पाउने छन् निजी कुण्ठा, गाली बेइज्जती, विषवमन या घृणावर्षाका लागि कुनै (अ)सामाजिक सञ्जाल वा कथित राजनीतिक दलहरूको मञ्चमा गए हुन्छ, कविता नै लेखिरहनु पर्दैन । कविता पहाडबाट प्रस्फुटित झरनाजस्तै हो । यसले कलुषित मनलाई मन निर्मल गरिदिन्छ । कमल हिलोमै फुल्छ, तैपनि सुकिलो हुन्छ । त्यसलाई धोइरहनु पर्दैन । कतिपय कवि नै कवितालाई म्याद सकिएको विधा या म्यादी विधा बनाइरहेका छन् । कालजयी त परै जाओस् । समाचारलाई नै कविताको फर्म्याटमा भाँच्ने पत्रकार कवि अनि समाचार वा घटनामाथि कवितात्मक सम्पादकीय लेख्ने कविले पनि ग्रन्थ पढे भने थोरबहुत प्रेरणा लिनेछन् । र, अन्त्यमा टिप्पणी गर्न योग्य अर्को प्रसंग पनि छ । सम्पादक कृसु क्षेत्रीको एक सय एक औं कविता कवि र जिम्मेवारी । यति ठूलो काम गरेपछि पनि सम्पादकले आफ्नो कवि हुलिया देखाउने लोभ संवरण गर्न सकेको देखिँदैन । यो सम्पादकीय फुटनोट हो वा कालजयी कविता नै हो ? यसको जवाफ सुधी पाठकले नै दिऊन् ।"
म पनि जीवनमा रङ भर्दै छु,"बाबा निकै रक्सी पिउनुहुन्थ्यो । त्यसैले हाम्रो घरको अवस्था असाध्यै दयनीय बनिरहेको थियो । घरभित्रको कोलाहल र झगडाबाट उत्पन्न आवाज घरको भित्ता छेडेर बाहिरसम्मै पुग्थ्यो । र, छिमेकीहरूलाई डिस्टर्ब गर्थ्यो । त्यो झगडा कहिले आँगनमै मञ्चन हुन्थ्यो । र, छिमेकीहरू, हामीहरू त्यो झगडाको रमिते भइरहन्थ्यौं । त्यसैले घरको वातावरण निराशाजनक थियो । खेलाबैला र कर्कश आवाज हाम्रो घरको परिचयपहिचानै थियो । आमाबाको झगडाको सधैंको मूक साक्षी म सानैदेखि दुःखी, तनावग्रस्त र बोर हुन्थें । खास कुरा त बाबाले पिएको रक्सीले उनलाई त खाइरहेकै थियो, हाम्रो जिन्दगी पनि सँगै खाइरहेको थियो । बाबा राजनीतिक प्राणी हुनुहुन्थ्यो । वडा सदस्य हुनुहुन्थ्यो । र, एउटा राम्रो संस्थामा जागिरे हुनुहुन्थ्यो, तर रक्सीकै कारण बाबाले सबै कुरा गुमाउनुपर्यो । बाबाकै कारण बाल्यकालदेखि नै हामी बाल्यअवस्थामै पाउनुपर्ने ससाना सुखसुविधाबाट वञ्चित भयौं ।हामी साना नानीहरूलाई समाजका मान्छे घृणा गर्थे, बाबाकै कारण । समाजले मलाईआमालाई एउटा छाप लगाइदिएको थियो जँड्याहाकी छोरी, जँड्याहाकी श्रीमती । समाजले हामीलाई हेर्ने आँखा फरक थिए । मान्छेहरू हामीसँग तर्केर हिँड्थे । हामी पिँजडाको सुगाझैं बन्देजमा हुर्कियौं । परिवार थियो, समाज पनि थियो, तर भरिभराउ समाजबीच नितान्त एक्लै थियौं हामी । जीवनमा धैरै विषयले सताउँथे मलाई । जवानीमा उत्रेका रङ लिएर म गन्तव्यको खोजी त गर्थें, तर न जीवनमा लालीगुराँस देख्थें, न इन्द्रेणी । लाग्थ्यो, जीवन लाचारीको अर्को नाम हो । एक्लै झ्यालमा बस्थें र घोरिइरहन्थें, टाढाटाढा हेर्दै । सोच्थें, अरूको र मेरो जिन्दगी किन फरक छ ? अरूको जिन्दगी उज्यालो, मेरो अँध्यारो किन छ ? इन्द्रेणी भरिएको अरूको जीवन देखेर मलाई साह्रै डाहा लाग्थ्यो । म कल्पना गर्थें मेरो जीवनमा पनि इन्द्रेणी छाइदिए ! ल ल ल१४ वर्षको छँदा एउटा नेपाली फिल्म हेरेँ, नाम याद छैन । हारेपछि, असफल जिन्दगीबाट हरेस खाएपछि फिल्मकी नायिकाले कोठाभित्र पासो लगाएर मरेको एक दृश्यले मलाई निकै बिथोल्यो । मैले पनि नायिकाजस्तै पासो लगाउने प्रयास गरेँ । तर, एउटा विन्दुमा अड्किएँ । आँखा चिम्लेँ अँध्यारो भयो संसार, अनि आँखा खोल्दा उज्यालो । मलाई उज्यालो प्रकाशले पासोबाट निकाल्यो । र, मैले उज्यालो संसार रोजेँ । त्यसपछिका दिनमा आकाशजस्तै खुल्न थालेँ । आजकाल सोच्छु, धर्तीजस्तो सहेर होइन, समुद्रजस्तो गहिराइ पनि चाहिँदैन बरु शान्त खोलाजस्तै सलल बग्न सकूँ । उचाइमा पुगेर होइन फेदीमै बसेर जीवन सार्थक बनाउन सकूँ । सानो छँदा हामीलाई घृणा गर्ने समाजको प्रतिकार गर्दै आफ्नो बाटो पहिल्याउन सकूँ । मेरो जिन्दगी मेरो हो, आफ्नै पाराले बाँच्न सकूँ । रक्सीले बिग्रिएको, ध्वस्त भएको परिवार धैरै छ । मजस्ता पीडित पनि धैरै छन् । रक्सीले घर बर्बाद गर्न हिँडिरहेका मानिस पनि धेरै छन् । समाजले खोट देखाउँछ, टोक्छ र पिँजडाबाट मुक्त हुन दिँदैन । तर, समाजबाट भाग्नु हुँदैन, लडिरहनुपर्छ । मैलै उतिबेलै पासो लगाएको भए कहाँ रहन्थ्यो मेरो अस्तित्वको लडाइँ ? मेरो स्वाभिमानको लडाइँ ? मैले लडेर उठ्नुपर्छ, हारेर पनि जित्नुपर्छ । केहीअघिको एक साँझ पशुपतिमा थिएँ, आरती हेर्न । घाटमा सिँगारिएको चितामा पोल्न तयार राखिएको पिताको लास हेरेर रुवाबासी गरिरहेका थिए एक युवक । अर्का युवक थिए श्रीमतीको जलिरहेको लास हेर्दै टोलाइरहेको । अर्की थिइन् श्रीमान्को लास अँगालेर रोइरहेकी श्रीमती । कत्ति जोडी त्यहीँ थिए, जो रोमान्समै जिन्दगीको अर्थ खोज्दै थिए । त्यहीँ सयौं मान्छे आरतीमा मग्नमस्त पनि थिए । जीवनको बेला त रोकिँदैन, चलिरहन्छ । हामी सपनाको पछिपछि दौडेर जीवन घिसारिरहन्छौं । त्यही घिस्रिनुमा आनन्द छ सधैंभरि । समाजमा हामी आफ्नैलाई घृणा गर्छौं, अरूलाई चोट पुर्याउँछौं । यसमा असाध्यै दुःख लाग्छ । तर, जीवनको अर्थ बुझ्नतिर लाग्दैनौं र हरेस खान्छौं । यसमा झन् दुःख लाग्छ । आफैंलाई पासोमा बेर्नै लागेको त्यही दिन बोध भएको थियो जन्मेपछि मर्नु छँदै छ, बीचमै जीवन किन नाश गर्ने ? किन चिन्ता लिने ? जीवन चुनौतीपूर्ण त छ, तर सुन्दर पनि छ । चुनौतीले नै अघि बढ्न सिकाउँछ । र, जिन्दगी रहस्यमय लाग्दै जान्छ । आफ्नै जीवन बुढ्यौलीमा पुराना यादकथाहरूको संग्रहालय बन्दै जान्छ । सोच्छु, म भाग्यमानी रहेछु, मेरो मृत्यु त्यो फिल्मकी नायिकाको जस्तो भएन । र, आज सुन्दर जीवनको परीक्षण गरिरहेकी छु । बेलाबेला विगत सम्झिन्छु मरेकी भए यति सुन्दर संसार देख्थें कसरी ? बूढा मान्छेहरूले ठीक भनेका रहेछन् जिन्दगी घामपानी रहेछ । आज म इन्द्रेणी भरिएको अरूको जीवन देखेर खुसी हुन्छु । म पनि जीवनमा रङ भर्दै छु । साँच्चै जीवनमा इन्द्रेणीहरू छन् ।"
