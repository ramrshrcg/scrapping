शीर्षक,विवरण
अहिलेको जिरी,"(दोलखा)  जिरी बजारमा पहिलेजत्तिकै चहलपहल हुन्थ्यो भने किलु शेर्पाको चिया पसल अहिले रेस्टुरेन्ट बनिसक्थ्यो । २० वर्षअघि यही सपना बोकेर उनको परिवार रामेछापको उमाकुण्ड गाउँपालिकास्थित थाकथलो छोडेर जिरी सरेको थियो । श्रीमान् सगरमाथा जाने विदेशी पर्यटकको भारी बोक्थे, उनी जिरी आएका पर्यटकलाई चिया बेच्थिन् । यही कमाइले परिवारको जीविका चलेको थियो । चिया पसललाई रेस्टुरेन्टमा अपग्रेड गर्ने सोच बनाएर दिनरात मिहिनेत गर्थे । तर, बिस्तारै जिरी आउने पर्यटक घट्न थाले । चिया पसल रामेछाप छोडेको १२ वर्षसम्म मात्रै चल्यो । आठ वर्षयता किलुको परिवार भाडामा जग्गा लिएर खेतीपाती गर्दै गुजारा चलाउँछ । बिहीबार साँझ उनी सुँगुरलाई चारो दिएर घर फर्कंदै थिइन् । यही जिरीमा मैले रुपैयाँ माना भटमास बेचें, सुविधा हुन्छ भनेर रामेछापबाट परिवारै आयौं, चिया पसल चलायौं, ६४ वर्षीया किलुले उतिबेलाको जिरी सम्झिँदै भनिन्, अहिले तरकारी खेती गरौं न भन्दा एक मुठा साग किनेर खाइदिने मान्छे छैन, भाडामा बसेकाहरू पनि गमलातिर रोपेर खान्छन्, पर्यटक आए पो बिक्थ्यो । दशकयता जिरी सुनसान छ । यहाँका हरेक पुराना पुस्तामा किलुको जस्तै उहिलेको जिरी र चहलपहल सम्झना मात्रै छ । गाउँगाउँमा सडक जोडिनुअघि यहाँ पर्यटकको बाक्लै चहलपहल हुन्थ्यो । ७० वर्षअघि सगरमाथा आरोहणका क्रममा एडमन्ड हिलारी र तेन्जिङ नोर्गे शेर्पा जिरी हुँदै गएका थिए । यसपछि सगरमाथा प्रवेशद्वार ले चिनिएको थियो । पर्यटकहरू जिरी भएरै सगरमाथा जान्थे ।२०१४ सालमा जिरी बहुउद्देश्यीय विकास कार्यक्रम थालनी गरेर स्विट्जरल्यान्ड सरकारले कृषि, वन, यातायात, शिक्षा, स्वास्थ्य, विद्युत्, खानेपानीलगायतका सुविधा पुर्यायो । गाई फार्म, जिरी प्राविधिक विद्यालय, चिज उद्योग, जिरी अस्पताल, पक्की सडक निर्माण र हरियाली प्रवर्द्धनको काम भयो । दोलखा, रामेछाप, भक्तपुरसम्मका बिरामी यहीं उपचार गर्न आउँथे । प्राविधिक शिक्षा पढ्न देशभरिबाट विद्यार्थी आउँथे । जिरी माविका पूर्वप्रअ टेकबहादुर जिरेलका अनुसार जिरीको साक्षरता दर अन्य पालिकाको तुलनामा उत्कृष्ट छ । यसमा स्विस सरकारले सुरुवात गरेको शैक्षिक परियोजनाको योगदान रहेको उनी बताउँछन् । जिरीमा १९ प्रावि, ३ वटा आधारभूत विद्यालय, १० वटा मावि (कक्षा ११० सम्म ८ वटा, कक्षा १ १२ सम्म २) र एउटा क्याम्पस छन् । स्विट्जरल्यान्ड सरकारले जिरीमा परियोजनाहरू सञ्चालन गर्ने क्रममा २०१७ सालपछि विमानस्थल निर्माण गर्यो । भक्तपुरको साँगाबाट सात दिन हिँडेर जिरी आइपुग्नुपर्ने सास्ती टर्यो । स्विट्जरल्यान्ड सरकारले आफ्नै स्वामित्वको जहाज र पाइलट राखेर हवाई यात्रा सञ्चालनमा ल्याएको थियो । जिरी पर्यटकीय, व्यापारिक र शैक्षिक हब नै बन्यो । आफ्नै देशको नक्कल गरेर स्विस सरकारले संरचनाहरू विस्तार गरेको थियो । स्विस भूगर्भविद् टोनी हेगनले भौगोलिक अवस्थाका आधारमा जिरीलाई स्विट्जरल्यान्डको ज्युरिच सहरसँग तुलना गरेका थिए । यसपछि जिरीलाई नेपालको स्विट्जरल्यान्ड उपमा दिइयो । जिरीको तल्लो बजारलाई लिंकन बजार भनिन्छ । तल्लो बजारदेखि तीन किलोमिटर माथिल्लो बजारमा लहरै छाप्रा थिए । व्यापारिक नाकाजस्तै थियो । आदिवासी जिरेलहरूको मुख्य बसोबास क्षेत्र हो जिरी । २०६८ को जनगणनाअनुसार १५ हजार ५ सय १५ जनसंख्या रहेको जिरीमा ३ हजार ३ सय ६० जना जिरेल छन् । उनीहरूको आफ्नै रहनसहन छ । परम्परागत शैलीमा बनेका घर र होटल थिए । ०७२ को भूकम्पमा परेर पुराना संरचना नासिए । पक्की घर बनेका छन् । २५ वर्षदेखि जिरीमा होटल व्यवसाय गर्दै आएका होटल गाबिला का सञ्चालक केशरबहादुर जिरेल भन्छन्, खानबस्नका लागि सुविधायुक्त संरचनाहरू त बनायौं तर चहलपहल छैन । पहिले पोखरा र जिरी मात्रै पर्यटकीय गन्तव्य थिए । अहिले जताततै गन्तव्य खुलेका छन् । गाउँगाउँमा सडक पुग्यो, हिमाल जानेहरू पनि उतै पुगे, सेवासुविधा उतै सर्यो । द्वन्द्वकाल, भूकम्प, कोरोना महामारी हुँदै युक्रेन युद्धको प्रभाव यहाँ परेको उनी बताउँछन् ।चिज मेकरका रूपमा दुग्ध विकास संस्थानबाट अवकाश पाएका उनी जिरीको चहलपहल घट्नुका थुप्रै अरू कारण पनि औंल्याउँछन् । देशभरि ठाउँठाउँमा प्राविधिक विद्यालय खुले, यसकारण पहिलेजसरी विद्यार्थीको चाप देखिँदैन । दोलखाका लेकमा पहिले याकचौंरी पालन हुन्थ्यो । चिज उद्योगका लागि दूध पर्याप्त हुन्थ्यो । अहिले याक पालन घटेसँगै चिज उत्पादन घट्दै गएको छ । जिरीमा सडक जोडिएपछि ०४३ सालमा हवाई यात्रा बन्द भयो । अहिले धावनमार्ग बस्तुभाउको चरिचरन क्षेत्र बनेको छ । विमानस्थल पुनः सञ्चालन गर्नुपर्नेमा ०५३ सालदेखि नै आवाज उठ्दै आएको छ । तर, हालसम्म सुनुवाइ भएको छैन । तत्कालीन प्रधानमन्त्री गिरिजाप्रसाद कोइरालाको आश्वासनपछि २०५३ मा उक्त विमानस्थल पुनः सञ्चालन गर्नेबारे विस्तृत परियोजना प्रतिवेदन नै पेस भएको थियो । यसअघिका संस्कृति, पर्यटन तथा नागरिक उड्डयनमन्त्री रवीन्द्र अधिकारीले जिरीमै पुगेर माउन्टेन फलाइट का लागि विमानस्थल सञ्चालनमा ल्याउने आश्वासन दिएका थिए । दोलखा जन्मघर भएका पूर्वसंस्कृति, पर्यटन तथा नागरिक उड्डयनमन्त्री आनन्दप्रसाद पोखरेलले पनि उक्त विमानस्थल सञ्चालन गर्नेबारे जिरी पुगेर यसरी नै अभिव्यक्ति दिएका थिए । केही वर्षअघि धावनमार्ग फैलाएर सुचारु गर्ने प्रयास हुँदै गर्दा नापी कार्यालय र पशु विकास फर्मसँग जग्गाको स्वामित्वका विषयमा विवाद भएपछि काम अघि नबढेको जिरी नगरपालिकाका पूर्वमेयर टंक जिरेलले बताए । पछिल्लो समय जिरीमा रहेका सेवासुविधा कटौती हुँदै गएको गुनासो होटल सञ्चालक जिरेलले बताए । जिरीलाई देशविदेशमा चिनाउने, यहाँको विकास गर्ने काममा स्विस सरकारले गर्यो, बिस्तारै राजनीतिक स्वार्थ जोडिन पुग्यो, ९१० हुँदै छ, स्विस सरकारले लगानी गर्न नि छोडिदियो, यसपछि जिरीको लय बिग्रन थाल्यो, उनले भने । दोलखाको दक्षिणपूर्वी भेगमा पर्ने जिरी समुद्री सतहदेखि १ हजार ६ सय ४९ मिटरदेखि ५ हजार ३ सय ४१ मिटरको उचाइसम्म फैलिएको छ । यहाँ किवी खेती, आलु खेतीलगायत तरकारी तथा नगदे बालीको खेतीको प्रचुर सम्भावना छ । काठमाडौंसँग सिधा सडक यातायात (१९० किमि) मा जोडिएको भए पनि बजार व्यवस्थापन नभएको स्थानीयको गुनासो छ । हामी आलुको बीउ किलोको ८० तिरेर किन्छौं तर २० रुपैयाँ किलोमा बेच्नुपर्छ, यस्तो भएपछि खेती गर्छु भन्ने आँट पनि हराउँदो रहेछ, जिरीकी सिर्जना कार्कीले भनिन् । जिरी अस्पतालमा पछिल्लो समय सुत्केरी गराउन पनि समस्या हुन थालेको उनले बताइन् । केही समयअघि उनकी छिमेकीको यस्तै समस्या भयो । उनलाई शल्यक्रिया गराएर बच्चा जन्माउनुपर्ने भएपछि दोलखा सदरमुकाम चरिकोट पुर्याउनुपरेको थियो । अस्ति भदौसम्म जिरी अस्पतालमै हुन्थ्यो, अचेल अपरेसन गर्नुपर्यो कि चरिकोट (जिरीदेखि ५५ किमि टाढा) आउँदाजाँदा १४ हजार एम्बुलेन्सलाई तिर्नुपर्छ, उनले भनिन् । जिरी नगरपालिकाका मेयर मित्रबहादुर जिरेलले अस्पतालमा विशेषज्ञ चिकित्सकको व्यवस्था गर्न पहल भइरहेको बताए । चिज उद्योगलाई निरन्तरता दिन याक किसानलाई अनुदान दिइरहेका छौं, कृषि उपजलाई बजारसँग जोड्न ठूलो परिमाणमा उत्पादनका लागि कृषकहरूलाई उप्रेरणा, अनुदान ल्याउँदै छौं, उनले भने । खासगरी विदेशी पर्यटकको भरमा चलेको जिरीको पर्यटनलाई प्रवर्द्धन गरेर पुनर्जागरण गर्नुपर्ने माग हुँदै आएको छ । पूर्वसांसद एवम् जिरीका पुराना नेता इन्द्रबहादुर खड्काले पोखराको भ्रमणपछि ०६४ सालतिर जिरी उपत्यकाको मुनिपट्टि कृत्रिम ताल बनाएर पर्यटक आकर्षण गर्ने सोच बनाए । यो सोचलाई जिरीका स्थानीय, सरोकारवालाले चासो लिँदै आएका छन् । चारैतिर पहाडले घेरिएको जिरी हरियाली, सुन्दर झरना तथा ग्रामीण परिवेशले सजिएको छ । हिउँदमा हिउँ पर्छ । जिरीदेखि चेर्दुङ डाँडासम्म केबुलकार विस्तार गर्न सके आन्तरिक पर्यटकलाई आकर्षण गर्न सकिने खड्काले बताए । राजनीति छोडेर खेतीपातीमा रमाइरहेका ७७ वर्षीय खड्का भन्छन्, संसद्मा गइसकेपछि नीति निर्माणका काम हुन्छन् । जिरीमा देखिएका, देखाइएका पर्यटन पूर्वाधार विकास योजनाहरू राष्ट्रिय गौरवकै योजना बन्ने हुनाले राजनीतिक नेतृत्वले प्राथमिकतामा राखेर कार्यान्वयन गर्नुपर्ने आवश्यकता छ । पर्यटन साख गुमाइसकेको जिरीलाई पुरानै लयमा फर्काउन नेताहरूले आश्वासन दिन छाडेका छैनन् । आगामी चुनावका लागि पनि मुख्य प्रतिस्पर्धीहरू गठबन्धन र एमालेले चुनावी एजेन्डा बनाएका छन् । ०५३ सालदेखिको उही मुद्दा छ जिरी विमानस्थल सुचारु गर्ने । पर्यटन व्यवसायीसमेत रहेका एमालेका प्रतिनिधिसभा उम्मेदवार बालकृष्ण शिवाकोटीले भने, जिरीलाई पुरानै लयमा फर्काउने हो भने जिरी विमानस्थल पुनः सञ्चालन गर्नुको विकल्प छैन । योसँगै जिरीमा कृषि र पर्यटनलाई प्रवर्द्धन गर्ने प्रतिबद्धता लिएर मतदातासमक्ष गइरहेको छु । गठबन्धनबाट माओवादीका उम्मेदवार गंगा कार्कीले कृषि र पर्यटन क्षेत्रको विकासमा काम गर्ने र स्थानीय रोजगारी सिर्जना गर्ने बताए ।"
काठमाडौं ८ : पूर्वसहयोद्धाबीच कडा प्रतिस्पर्धा,"(काठमाडौं)  ०७४ को प्रतिनिधिसभा निर्वाचनमा काठमाडौं८ का शिवसुन्दर राजवैद्य एमाले उम्मेदवार जीवनराम श्रेष्ठलाई भोट माग्न सक्रिय थिए । यसपालि परिस्थिति फेरिएको छ । एकीकृत समाजवादीका नेता श्रेष्ठ सत्ता गठबन्धनबाट उम्मेदवार छन् भने उनीसँग एमालेका राजवैद्यले प्रतिस्पर्धा गर्दै छन् ।यी पूर्वसहयोद्धाबीचको चुनावी जोडघटाउसँगै स्वतन्त्रसहित १९ जना उम्मेदवार घरदैलो चुनावी अभियानको अन्तिम कार्यक्रममा जुटिराखेका छन् । संस्कृति, पर्यटन तथा नागरिक उड्डयनमन्त्री श्रेष्ठ र जिल्ला समन्वय समिति काठमाडौंका पूर्वप्रमुख राजवैद्यको चुनावी प्रतिस्पर्धामा हाम्रो नेपाली पार्टीका सुमन सायमी र राष्ट्रिय स्वतन्त्र पार्टीका विराजभक्त श्रेष्ठ चुनौतीका रूपमा खडा भएका छन् । विवेकशील पार्टी हुँदै राजनीतिमा सक्रिय विराजभक्त र स्थानीय मुद्दा उठाएर उदाएका सायमीले श्रेष्ठ र राजवैद्यलाई दबाबमा पार्ने मतदाताले बताएका छन् । श्रेष्ठको विजयलाई एकीकृत समाजवादीले उपत्यकाको प्रतिष्ठासँग जोडेको छ भने एमालेले विभाजनका बेला पनि विरासत कायमै राख्ने कसरत गरेको छ । गत स्थानीय तह निर्वाचनको वडागत मतपरिणामअनुसार उक्त क्षेत्रमा गठबन्धन अगाडि छ । त्यही आधारमा पनि श्रेष्ठले गठबन्धनकै उम्मेदवार विजयी हुने दाबी गरेका छन् । एमाले उम्मेदवार स्थानीयसँग नभिजेको र विगतमा आफूले गरेका कामका कारण मतदाताले रुचाएको उनको भनाइ छ । नो नट अगेन, स्वतन्त्र भनेको त जसले जितेर पनि जनताको पक्षमा काम गरेको छैन, बदमासी गरेको छ, उनले भने, जनताले मन पराएका, राम्रो काम गरेका अनुभवीहरू संसद्मा आउनु अनिवार्य हुन्छ । जनताले विवेकपूर्ण तरिकाले मत दिन्छन् । काठमाडौं महानगरपालिकाका १३, १५, १९, २०, २३ र २४ वडाका कालीमाटी, बाफल, छाउनी, ढोकाढोल, भीमसेनस्थान, वसन्तपुर, विजेश्वरी, स्वयम्भू, शोभाभगवती, नागार्जुन नगरपालिकाका ४ र ५ वडाका सीतापाइला, सोल्टीदोबाटो यस क्षेत्रमा पर्छन् । स्थानीय तह निर्वाचनमा यो क्षेत्रमा कांग्रेसभन्दा एमालेले बढी मत प्राप्त गरेको छ तर कांग्रेस, एकीकृत समाजवादी र माओवादीले पाएको मत जोड्दा ३ हजार ७ सय मतले गठबन्धन अगाडि देखिन्छ । यस क्षेत्रमा पर्ने ४ वडा जितेको एमालेले १४ हजार ३ सय ३२ मत पाएको थियो । तीन वडामा जित निकालेको कांग्रेसले १२ हजार ४ सय ३२ मत ल्याएको छ । एकीकृत समाजवादीले ५ हजार ९८ मत प्राप्त गरेको छ भने १ वडा जितेको थियो ।राजवैद्यले गठबन्धनका उम्मेदवारलाई अधिकांश कांग्रेसको मत प्राप्त हुनुपर्ने अवस्था रहेको बताए । स्वतन्त्र उम्मेदवारले गठबन्धनको भोट काट्ने हुँदा एमालेको मात्रै मत जोगाउन सके आफ्नो जित सुनिश्चित रहेको उनले दाबी गरे । ०७४ को निर्वाचनमा उक्त क्षेत्रमा प्रतिनिधिसभासहित दुवै प्रदेशसभा एमाले जितेको थियो । मलाई हराउन सक्ने मत कांग्रेसले उहाँ (जीवनराम श्रेष्ठ) लाई दिन्छ जस्तो लाग्दैन, स्वतन्त्रहरूले पनि गठबन्धनकै मत काट्ने हो, उनले भने, स्वतन्त्रहरू सीमित बस्तीमा मात्रै लोकप्रिय छन्, बाहिरबाहिर चर्चा मात्रै बढी भएको हो । गठबन्धनकै बढी भोट घटाउँछन्, म आत्तिनुपर्ने देख्दिनँ । ०७४ को निर्वाचनमा विवेकशील साझा पार्टीका उम्मेदवार पुकार बमले ४ हजार ४ सय १४ मत ल्याएका थिए । उक्त मत यसपालि सायमी र विराजभक्ततर्फ आकर्षित हुन सक्ने अनुमान गरिएको छ । त्यतिबेला श्रेष्ठ १३ हजार ३ सय ९७ मतसहित विजयी भएका थिए भने कांग्रेसका नवीन्द्रराज जोशीले १२ हजार ९ सय ५३ मत ल्याएका थिए । अहिले गठबन्धन र एमालेका दुवै उम्मेदवारले ढल, खानेपानीलगायत पूर्वाधार विकास, सार्वजनिक स्थलको संरक्षण, हनुमानढोका, स्वयम्भूको प्रवर्द्धन र पर्यटन विस्तारलाई चुनावी एजेन्डा बनाएका छन् ।स्वतन्त्र पार्टीका उम्मेदवार विराजभक्तले स्थानीयवासीले ठूला दलहरूको विकल्प र परिवर्तन चाहेको बताए । मतदातामा जागरण आएको छ, त्यसैले काठमाडौं, धरानको स्थानीय तहमा वैकल्पिक अनुहार आएका हुन्, उनले भने, हामीबाट स्थानीयले ठूलो आशा गरेको पाएको छु । विजयभक्तले स्थानीय समस्या र सम्भावनालाई चुनावी एजेन्डा बनाएका छन् । मतदातासँग घुलमिल हुँदा ३० औं वर्षदेखि एउटै समस्या झेलिरहेको पाइयो, उहाँहरूले सामाजिक मुद्दा उठाउनुभएको छ, उनले भने । स्थानीय चुनावमा काठमाडौं महानगरपालिका प्रमुखमा स्वतन्त्र उम्मेदवारी दिएका सायमीले विराजभक्तसहित गठबन्धन र एमाले उम्मेदवारलाई चुनौती दिने स्थानीयको अनुमान छ । सायमीले महानगर प्रमुखमा १३ हजार ७ सय ७० मत ल्याएका थिए । उनले प्रतिनिधिसभामा पनि आकर्षक मत प्राप्त गर्ने अनुमान गरिएको छ । स्थानीयवासीकै मुद्दालाई प्रमुख एजेन्डा बनाएकाले सकारात्मक जनभावना प्राप्त गरेको उनले जनाए । जसरी पनि जित निकाल्नुपर्नेछ, स्थानीयकै मुद्दा र उद्देश्य पूरा गर्न म उम्मेदवार बन्नुपरेको हो, मतदाताको उत्साहजनक साथ बढ्दै गएको छ, सायमीले कान्तिपुरसँग भने । भूमि संरक्षण, भूमिहीनका समस्या, निःशुल्क शिक्षा र स्वास्थ्य आफ्नो प्रमुख एजेन्डा रहेको उनले जनाए ।जनता समाजवादीका मनोजकुमार खड्गी, राप्रपाका प्रकाश रिमाल, नेमकिपाका कृष्णमाया मानन्धर, लोकतान्त्रिक समाजवादीका सन्तोष देउला, जनमत पार्टीका शान्तबहादुर शाक्य, जनता प्रगतिशील पार्टीका राजेन्द्र थापा, राष्ट्रिय जनमुक्तिका रमेशकुमार डंगोल, संघीय समाजवादीका विजय डंगोल, आमूल परिवर्तन मसिहाका छत्रकुमार पाख्रिन, सचेत नपाली पार्टीका सुमनकुमार बलामी, नेपाली जनता दलका रमेशबहादुर सुनार पनि चुनावी प्रतिस्पर्धामा छन् । त्यस्तै दुर्गादेवी महर्जन, दीपकप्रसाद खनाल र हेमराज बरालले स्वतन्त्र उम्मेदवारी दिएका छन् ।"
बल्झिँदै चितवन कांग्रेस विवाद,"(चितवन)  सत्ता गठबन्धनले शनिबार दिउँसो भरतपुरमा चुनावी आमसभा आयोजना गर्दा कांग्रेस समर्थक युवाहरूको एउटा समूहले र्याली गर्दै सभास्थलमा पुगेर नाराबाजी गरे । उनीहरूको माग थियो, गठबन्धनका उम्मेदवारहरूलाई विजयी गराउने वातावरणका लागि विकास कोइरालाको कारबाही फुकुवा गर ।कोइराला झन्डै ९ वर्षअघि कारबाहीमा परेका पार्टीका पूर्वजिल्ला सभापति हुन् । प्रतिनिधिसभा सदस्यतर्फ ३ निर्वाचन क्षेत्र रहेको चितवनमा सत्तारूढ गठबन्धनबाट कांग्रेसले चितवन१ र २ मा क्रमशः विश्वनाथ पौडेल र उमेश श्रेष्ठलाई उठाएको छ । चितवन३ मा माओवादी केन्द्रका उम्मेदवार भोजराज अधिकारी चुनावी मैदानमा छन् । उम्मेदवारी चयन प्रक्रिया र मनोनयन दर्तासँगै चितवन कांग्रेसमा देखा परेको असन्तुष्टि आमसभासम्मै पोखिएको छ ।सभामा भाषण गर्ने क्रममा उम्मेदवारहरूको चर्चा चल्दा प्रधानमन्त्री तथा कांग्रेस सभापति शेरबहादुर देउवाले चितवन२ का उम्मेदवार उमेश श्रेष्ठको प्रशंसा अरूको भन्दा बढी नै गरे । विकास कोइरालाको प्रभाव रहेको क्षेत्र पनि यही हो । कोइरालाका समर्थकको मागप्रति सभापति देउवाको टिप्पणी थियो, पुरानो कुरा परेछ । मलाई जानकारी पनि थिएन । कारबाही फुकुवा हुन्छ, किन नहुने तर पार्टीका उम्मेदवार जिताउनुस्, फुकुवा हुन्छ ।कोइरालाले यसअघि नारायणगढमा चियापान राखेर समर्थकको ठूलो जमघट गरेका थिए । चितवन१ का कांग्रेस उम्मेदवार पौडेल पनि देउवानिकट मानिन्छन् । उक्त क्षेत्रमा कांग्रेसका पुराना नेता राजेन्द्र बुर्लाकोटीले स्वतन्त्र उम्मेदवारी दिएका थिए । तर, बालुवाटार पुगेर देउवाले राष्ट्रिय सभामा लैजाने वचन दिएपछि उनले उम्मेदवारी निष्क्रिय पारे ।चितवन१ मा राष्ट्रिय योजना आयोगको उपाध्यक्ष पदबाट राजीनामा दिएर उम्मेदवार भएका हुन् पौडेल तर यो क्षेत्रमा योजना आयोगका पूर्वउपाध्यक्ष एवं कांग्रेसका युवा नेता स्वर्णिम वाग्ले पनि उम्मेदवार बन्न खोजिरहेका थिए । पौडेल उम्मेदवार भएपछि वाग्ले चितवनको चुनावी अभियानमा सरिक भएका छैनन् । तर, वाग्ले कात्तिक ३० मा पौडेलको प्रचार गर्न आउने कार्यक्रम रहेको कांग्रेस जिल्ला समितिका एक नेताले बताए ।कांग्रेस उम्मेदवार नभएको चितवन३ मा कांग्रेसकै दुई जना प्रभावशाली नेता स्वतन्त्र उम्मेदवार छन् । पार्टीका केन्द्रीय सदस्य रहेका दिनेश कोइराला स्वतन्त्र उठेपछि एमालेले आफ्ना रामप्रसाद न्यौपानेको उम्मेदवारी फिर्ता लिएर कोइरालालाई समर्थन गरेको छ । त्यसैगरी, पुराना नेता जगन्नाथ पौडेल पनि सोही क्षेत्रमा उम्मेदवार छन् । आफ्ना उम्मेदवार रहेको क्षेत्रमा यस्तो हुँदा माओवादी केन्द्रका अध्यक्ष तथा पूर्वप्रधानमन्त्री पुष्पकमल दाहाल चिन्तित देखिन्छन् । कांग्रेसभित्र अलिकति जटिलता आयो भने मलाई चिन्ता लाग्छ । कांग्रेसभित्रको समस्या हल भइदिए हुन्थ्यो भन्ने हुन्छ । प्रधानमन्त्रीजी र म पटकपटक कुरा पनि गरेका छौं । सहज वातावरण बनाउनका लागि नै प्रधानमन्त्रीजी नै आउनुभएको हो । म पनि आएको हो, सभामा दाहालले भने ।उनले देशको हितका लागि यी सानातिना कुराहरू थाती राखेर या समाधान गरेर अगाडि बढ्न पनि अपिल गरे । दाहाल अघिल्लो निर्वाचनमा चितवन३ बाटै प्रतिनिधिसभा सदस्यमा एमालेसँग चुनावी तालमेल गरेर विजयी भएका थिए । गत स्थानीय निर्वाचनमा कांग्रेससँग चुनावी तालमेल गर्दा भरतपुर महानगरमा कांग्रेसभित्र चर्को असन्तुष्टि देखा परेको थियो । यो पटक पनि चितवन३ बाटै उठ्ने तयारीमा रहेका दाहालले अन्तिम समयमा गोरखा२ बाट उठ्ने निर्णय लिएका थिए । दाहाल गोरखा गए पनि चितवन कांग्रेसभित्रको असन्तुष्टि रोकिएको छैन ।विकास कोइराला ०७० को संविधानसभा सदस्य निर्वाचनमा पार्टीका तत्कालीन केन्द्रीय सभापति सुशील कोइरालाविरुद्ध चितवन४ बाट उठेपछि कारबाहीमा परेका थिए । कारबाही फुकुवाको विषयमा पार्टीका जिल्ला सभापति र भरतपुर नै आएका केन्द्रीय सभापतिसँग दोहोरो कुराकानी नभएको कोइरालाले बताए ।"
'एमाले त माओवादीभन्दा पनि सानो हुन्छ,"निर्वाचन प्रचारका क्रममा गृहजिल्ला रौतहटमा केही दिनअघि भाषण गर्दा एकीकृत समाजवादीका अध्यक्ष माधवकुमार नेपालले दिएको अभिव्यक्तिले निर्वाचन आयोगको समेत ध्यान तान्यो । उनले फ्रि टिकट फ्रि भिसा, बिना ढेउवा के विदेश जान पाइन्छ भनेर युवाहरूलाई आश्वासन दिएका थिए । प्रधानमन्त्री भइसकेको र भविष्यमा पनि देशको नेतृत्व गर्छु भन्ने नेताले युवाहरूलाई स्वदेशमा रोजगारी दिने, उद्योग कलकारखानाको विकास गर्ने प्रतिबद्धता दिनुपर्नेमा विदेश पठाउँछु, विदेशमा गएर तिमीहरूले काम गर्न पाउँछौं भनेर आश्वासन दिन कति शोभनीय हो ? कान्तिपुरका उमेश चौहान र शिव पुरीले गौरस्थित नेपाल निवासमा भेटेर अन्तर्वार्ताको सुरुवातमा उनलाई सोधे तपाईंको अभिव्यक्तिले चुनाव र समग्र राजनीतिकै मूल्य घटाएन र ? अर्थको अनर्थ पनि लगाउन सकिन्छ । मेरो सिंगो भाषण सुन्नुभयो भने देशको आर्थिक विकासको समग्र तस्बिर राख्या छु । शिक्षा र स्वास्थ्यमा कसरी विकास गर्न सकिन्छ ? कसरी हाम्रा युवाहरूलाई सीप र तालिम उपलब्ध गराउन सकिन्छ ? कसरी उत्पादकत्व बढाउनुपर्छ ? यसबाहेक नेपालको अर्थतन्त्रलाई छलाङ लगाउन जलविद्युत् पर्यटनमा हामीले विशेष रूपमा ध्यान दिनुपर्छ । यसमा योजना बनाउने हो भने रोजगारीको कमी हुँदैन । गरिबी अभाव र बेरोजगारीमा जीवन गुजार्नुपर्दैन । मैले चुनावी सभाहरूमा यस्ता विषयको चर्चा गरेको छु । कसरी विज्ञान र प्रविधिको अधिकतम उपयोग गर्नुपर्दछ । कसरी अध्ययन अन्वेषण र अनुसन्धानमा जोड दिनुपर्दछ । मैले महिलाहरूलाई अधिकारसम्पन्न बनाउने, दलितहरूलाई समानताको अनुभूति गराउने, शोषणअन्यायअत्याचार र उत्पीडन समाप्तिका कुरा उठाएको छु । तर, साथसाथै मैले वैदेशिक रोजगारको पनि कुरा गरेको हो । रौतहटमा एजेन्टहरूले मान्छेहरूबाट दुईतीन लाख रुपैयाँ लिएर विदेश पठाउँदा रहेछन् । युवाहरूले गुनासो गरे । अनि मैले प्रश्न उठाउनु पर्दैन ? नेपाल सरकारको नीति छ कि विभिन्न देशमा पठाउँदा बिनापैसा भिसा, बिनापैसा टिकट पाइन्छ । यहाँसम्म कि तालिम दिने काम पनि काठमाडौंमा मन्त्रालयले गरिरहेको छ । मैले त्यो स्मरण गराउनु के अपराध हो ? म्यानपावर कम्पनीले खटाएका एजेन्टहरूले मान्छेहरूबाट पैसा उठाइराखून्, हामी चुप लाग्ने हो ? मैले त भनेको हो, अब ठगिने काम नगर्नूस् । मिटरब्याजीहरूको धन्धामा नपर्नूस् । तपाईंका छोराछोरीलाई विदेश पठाउनुहुन्छ भने चाहेर पनि नचाहेर पनि रोक्न त सक्नुहुन्न । तर, जान्छन् भने सहुलियतको व्यवस्था छ र गर्नुपर्छ भनेर मैले भनेको हो । यहाँ रौतहट जिल्लामा जन्मेर हुर्कनुभयो र विगत ५० वर्षदेखि राजनीतिमा हुनुहुन्छ । १५ वर्ष देशको शक्तिशाली पार्टीको नेतृत्व गर्नुभयो, २१ महिना सरकारको नेतृत्व गर्नुभयो, तपाईंको दल पटकपटक सरकारमा गयो, यहाँ रौतहटबाट पनि पटकपटक निर्वाचित हुनुभयो । तर पनि तपाईंकै निर्वाचन क्षेत्रमा युवाहरू त्यति निरक्षर छन्, आर्थिक रूपमा कमजोर छन्, त्यहाँ सरकारको नीतिभन्दा एजेन्ट बलिया छन् भने त्यसको जवाफदेहिता तपाईंको रहन्न ? पक्कै पनि । रौतहटको पनि लाग्छ, देशभरिको पनि लाग्छ । प्रत्येक नागरिकहरू ठगिन भएन । भ्रष्टाचारको चंगुलमा फस्न भएन । सहज ढंगले काम हुनुपर्यो । तपाईंलाई थाहा हुनुपर्छ कि मुस्लिमहरूको छोराछोरी पढाउनका लागि मदरसा शिक्षालाई आधुनिक शिक्षासँग जोड्ने निर्णय कसको पालामा भएको हो ? म उपप्रधानमन्त्री र मनमोहन अधिकारी प्रधानमन्त्री भएका बेला भएको हो । म रौतहटको पुत्र भएको हुनाले मलाई मुस्लिमको समस्या राम्ररी थाहा छ । त्यतिमात्रै होइन म प्रधानमन्त्री हुँदा राजर्षि जनक विश्वविद्यालय स्थापना भएको हो । मध्यपश्चिम विश्वविद्यालय, सुर्खेतमा सुदूरपश्चिम विश्वविद्यालय मेरै पालामा सुरु भएको हो । सुदूरपश्चिममा मेडिकल कलेजको निर्णय मेरै पालामा भएको हो । यही रौतहटमा पोलिटेक्निकल इन्स्टिच्युट मैले नै स्थापना गरेको हुँ । गौरमा कलेज स्थापना मैले नै गरेको हुँ । यस जिल्लाका कुनै पनि स्कुल भवन निर्माण गर्नका लागि मेरै पहल भएको छ । जनताका समस्याहरूको सन्दर्भमा रौतहट जिल्लाको यो भूभाग जहिले पनि बाढीले जलमग्न हुने गरेको थियो । यो घर बन्नुभन्दा पहिलेको घरमा सुत्ने कोठामा पानी हुन्थ्यो । त्यो भएपछि ०५१ सालमा सरकारमा जानेबित्तिकै पहिलो काम भनेको वाग्मतीको तटबन्ध बनाउने कुरामा मेरो ध्यान गएको हो । रौतहट जिल्ला जन्मभूमि भएको हुनाले वाग्मतीको तटबन्ध ५ महिनामा तयार भएको छ । त्यसको गुणस्तर आज पनि राम्रो छ । सिंगो वाग्मती र बकैयाको तटबन्ध बनाउन मेरै भूमिका छ । त्यसैले मैले रौतहटमा धेरै गरेको छु, गर्न बाँकी पनि छ । त्यसमा मेरो प्रतिबद्धता छ । ह्युमन डेभलपमेन्ट इन्डेक्समा ७७ जिल्लामा रौतहट सबैभन्दा पछाडि छ । कर्णालीका विभिन्न जिल्लाभन्दा पछाडि छ । साक्षरतामा देशको औसतभन्दा धेरै तल ६० प्रतिशत मात्रै साक्षरता छ । तपाईं लगातार राजनीतिमा र शक्तिशाली भूमिकामा हुनुहुन्छ । बालेन शाह र हर्क साम्पाङजस्तो पहिलो पटक चुनावमा आउनुभएको त होइन । तर मुद्दा यथावत् छन्, अझ तपाईंले नै शिलान्यास गरेका सडक र पुल अलपत्र छन् । डुबानको समस्या अहिले पनि उस्तै छ । यो अवस्था किन छ ? एउटा व्यक्तिले चाहेर मात्रै हुँदैन । सिंगो प्रणालीको समस्या हो । यहाँ स्कुल कस्ता छन् भने नेपाल सरकारको अभिलेखमा पर्याप्त विद्यार्थी संख्या लेखेको हुन्छ तर वास्तवमा विद्यार्थी २ र शिक्षक १० हुन्छन् । शिक्षकहरू कहिले विद्यालय जाँदैनन् । त्यो खोज्ने काम मेरो हो ? विद्यालयमा शिक्षक समयमा पुग्छन् कि पुग्दैनन् । राम्रो पढाउँछन् कि पढाउँदैनन् ? कि त्यो हेर्ने जिम्मेवारी मेरो हो ?नीति बनाउने जिम्मेवारी तपाईंको नै होइन र ?राष्ट्रिय समस्या समाधानका लागि नै पालिकालाई अहिले अधिकार दिइएको छ । प्रदेश सरकारलाई अधिकार दिइएको छ । मधेस प्रदेशले नारा दियो बेटी बचाऊ, बेटी पढाऊ । छोरीलाई बचाऊ । छोरी भनेपछि गर्भमै तुहाइदिन्छन् । अर्को पढाउँदै नपढाउने प्रवृत्ति छ । नारा सार्थक हुन सक्यो सकेन त्यसको समीक्षा गर्नुपर्ला । तर भावना र कोसिस त राम्रो हो । रौतहट पछि पर्यो भन्ने तथ्यांक सरकारको छ, तर त्यसमा पनि मलाई शंका छ । अहिले यति धेरै बाटाघाटा बनेका छन् । यति धेरै मान्छेहरू पढेका छन् । यति धेरै मान्छे काठमाडौं मात्र नभएर भारत र तेस्रो देश पनि जान्छन् । रेमिट्यान्सबाट आएको पैसाले जीवन चलिरहेको छ । तर रौतहट पुछारमा छ भन्ने मैले बुझ्न सकिरहेको छैन । नेपाल सरकारको त्यो पुरानै अभिलेख अद्यावधि भएको छैन कि जस्तो लाग्छ । मैले के सोचिरहेको छु भने तथ्यांकमा गडबड छ । अब त प्रदेशको पनि संरचना छ, प्रदेशका सांसद पनि सहयोगी भएका हुनाले, मेयर पनि सहयोगी भएकाले काम गर्न सकिन्छ । तर कतिपय कुराहरू कस्ता छन् भने म नै वाक्क भइसकें, काठमाडौंमा चाबहिलदेखि साँखुसम्मको बाटो अहिलेसम्म अलपत्र छ । किन ? माधव नेपालको निर्वाचन क्षेत्र भएको हुनाले ? केपी ओलीले त्यो काम गर्न नदिएको हो कि बिगार्न लगाएको हो कि थाहा छैन । वाग्मतीको पुलको शिलान्यास मैले गरें । माधव नेपालको जिल्लाको भएकाले काम फिटिक्कै केही पनि भएको थिएन । जति बन्यो त्यत्तिकै अधुरो छोडियो । फेरि सरकार फेर्नेबित्तिकै बल्ल ठेक्कामा गएको छ । काम अगाडि बढेको छ । यस्तो विरोधी सरकारहरू, बदला पूर्वाग्रही भावना भएकाहरू सरकारमा भएपछि गरेन भनेर गुनासो गर्छन् । त्यसको आलोचना विरोध नगरेको भए, खबरदारी नगरेको भए को जिम्मेवार हुन्थ्यो ? यो प्रवृत्तिको विरोधमा संसद्मा मैले गीत गाएको छु ? आवाज बुलन्द गरेको छु । मैले भावना जगाउन खोजेको छु । यो देशमा किन असल मान्छे जन्मिन्नन्, असल मान्छे चाहियो भनेको छु । म, त्यो असल मानिसको खोजी गर्दै छु । तपाईको भनाइ छ कि बुथ कब्जा गरेर तपाईंलाई २०६४ को संसदीय निर्वाचनमा हराइयो माओवादीकै पहलमा । पछि यहाँ प्रधानमन्त्री भइसकेपछि देशभरिबाट कार्यकर्ता जम्मा गरेर सिंहदरबार घेराबन्दी गरियो । त्यसलाई तह लगाको भनेर पनि गर्व गर्दै आउनुभएको छ । त्यो पृष्ठभूमि भएको हिसाबले प्रचण्डसँग अहिले जुन राजनीतिक निकटता र जुन सहकार्य छ, त्यसको जग कति बलियो भन्नेमा शंका उठ्यो । यो कति अगाडि जाला ?प्रचण्डजीसँग मेरो सम्बन्ध धेरै पुरानो हो । मलाई लाग्छ ०३८ सालपछि होला, पञ्चायतविरोधी आन्दोलन अघि बढाउन हामीले विद्यार्थीशिक्षक संगठनहरूलाई संयुक्त रूपमा सञ्चालन गर्ने क्रममा काठमाडौंको जिम्मेवारीमा थिएँ । उहाँ पनि काठमाडौंको जिम्मेवारीमा हुनुहुन्थ्यो । त्यो भूमिगत कालको सम्बन्ध हो । उहाँले युद्ध सुरु गर्नुभयो र तर शान्ति प्रक्रियामा आउने सन्दर्भमा उहाँहरूले मसँग सम्बन्ध राख्नुभयो । फोन गर्नुभयो र हामी सिलिगुडी गएका थियौं । सिलिगुडी गइसकेपछि सिलसिला अगाडि बढ्यो । पटना, गोरखपुर दिल्लीमा गइयो, पछि लखनउ गइयो । लखनउमा भएको कुराकानी अत्यन्तै महत्त्वपूर्ण थियो । पछि गिरिजाबाबुलाई मैले नै जाऔं भनें । मैले दबाब दिएर दिल्लीमा १२ बुँदे सहमति गरियो । मैले नै बोलाएको हो । अझ मैले त तेस्रो मुलुक लान खोजेको थिएँ । वार्ताका लागि स्विट्जरल्यान्ड, फिलिपिन्स, बैंकक सम्भव छ कि भनेर पहल गरेको थिएँ । फिलिपिन्सको सभामुख र थाइल्यान्डको प्रधानमन्त्रीसँग कुरा गरेको थिएँ । तर यहाँबाट हवाईजहाजमा उडेर जानुपर्ने । हामीलाई त कुनै गाह्रो थिएन, प्रचण्डजीलाई कसरी लानु ? त्यो भएको हुनाले इन्डियाका सीपीआई (एम) को नेतासँग कुरा गरेर केरलामा कुरा गरौं भनेर मिलाउन खोजेको थिएँ । पछि दिल्लीमा भयो । मेरो विश्लेषण के छ भने व्यक्तिगत रूपमा प्रचण्डजी कपटी, बदमास, बेइमान मान्छे होइन । उहाँ इजी मान्छे हो । एउटा मान्यता बोकिसकेपछि त्यो मान्यतामा चल्ने मान्छे हो । त्यतिबेला वामदेवजीले भन्नुभएको थियो, तपाईं प्रधानमन्त्री रहुन्जेल प्रचण्ड र तपाईंको सम्बन्ध सुधार हुँदैन, उहाँले तपाईंलाई स्वीकार्नु हुन्न भन्नुभएको थियो । मैले भनेको थिएँ हेर्दै जानुहोला, प्रचण्डजीलाई बालुवाटारमा बोलाएर संवाद गरिदिन्छु । संवाद मात्रै होइन, सँगसँगै खाना खाएर फोटो खिचेर बाहिर आएको थाहा छ होला नि ।प्रचण्डको चस्मा नै छुटेको होइन ? चस्मा नै छुटेको थाहा छ होला नि । त्यसैले राजनीतिक व्यक्तिहरूले संवाद र सम्बन्ध राख्नुपर्छ । व्यक्तिगत सम्बन्ध ठूलो हुन्छ । प्रचण्डजीले नोकरसँग वार्ता गर्दिनँ भन्दा म पनि देखाइदिन्छु भनेर लागिनँ । प्रचण्डजीलाई मैले भनेको थिएँ, यो कुर्सीमा को बसेको छ थाहा छ कि छैन ? अमरसिंह थापा बसेको कुर्सीमा बसेको छु । कसलाई कसरी तह लगाउनुपर्छ भन्ने मलाई राम्रोसँग थाहा छ भनेर मैले जवाफ दिएको थिएँ । उहाँलाई कत्तिको याद होला ? मलाई थाहा भएन । अझ अनमिन यहाँबाट फिर्ता जानुपर्यो भन्दा मलाई यूएनको महासचिवले भने यू वील बी रेस्पोन्सिबल फर एनी प्रोसिडिङ इन नेपाल । मैले जवाफ दिएको थिएँ यू डन्ट नो नेपाल, यू नो नेपाल एन्ड द माओइस्ट पार्टी थ्री इयर्स वन्ली, बट आई नो अल दिस पिपुल फर लास्ट थर्टी इयर्स । हाउ टू सल्भ द प्रोब्लम अफ नेपाल, वी नो बेटर । मैले नर्बेका परराष्ट्रमन्त्रीमार्फत यूएनका महासचिवलाई भनेको थिएँ । नेपालका पार्टीहरूले त अनमिन जान हुन्नँ भनेर विज्ञप्ति जारी गरेका थिए । तर मैले देखिसकेको थिएँ कि अनमिन यहाँ रहेसम्म नेपालमा यो माओवादी समस्या लम्बिएको लम्बियै हुन्छ । यसलाई पठाउनैपर्ने हुन्छ । उनीहरूको ध्यानै माओवादीलाई कसरी साथ दिने भन्नेमा थियो । यूएनको रोल राम्रो थिएन । राम्रोलाई राम्रो भन्ने, कमजोरीलाई कमजोरी भन्ने हो ।तपाईंले राजनीतिक विचार फरक भए पनि व्यक्तिगत सम्बन्ध हुनुपर्छ भन्नुभयो । केपी ओलीसँग सम्बन्ध सुधारको प्रयास गर्नुभएको छैन ?छैन । हिन्दीमा एउटा गीत छ नि । हम मिलके क्या करेङ्गे, जब दिल हि टुटगया । यसमा मैले धेरै के व्याख्या गर्नु र ? जो मान्छे तुच्छ तहसम्म गएर जे पायो, त्यही बोल्न सक्छ भने त्यस्तो मान्छेको सामु नझुक्नु भन्ने लाग्छ । त्यसो त मेरा दुईवटा स्वभाव छन् । म अत्यन्तै लचिलो पनि हुन सक्छु । तर, पर्दाखेरि म चट्टानी अडानका साथ उभिन पनि सक्छु । जस्तोसुकै चुनौतीबीच पनि अगाडि बढ्न सक्छु । जोसुकै होस्, जस्तोसुकै शक्ति होस् । किनभने एउटा भनाइ छ नि नबिराउनु, नडराउनु । म स्वाभिमानी मान्छे हो । म अरूको पनि स्वाभिमानको सम्मान गर्छु । जनताको स्वाभिमानको पनि ख्याल गर्ने मान्छे हो म । कसैले कटु बचन बोल्छ भने कति पचाउने ? कति नपचाउने ? धेरै त म पचाइदिन्छु । ज्ञानेन्द्रसँग पनि मेरो त्यस्तै परेको थियो । जब ज्ञानेन्द्रले भनेको एउटा शब्दले मलाई पोल्यो, त्यसपछि मैले एक्लै २० मिनेट बोलेर हिँडेको थिएँ । तत्कालीन राजा ज्ञानेन्द्रको शब्द के थियो ?मलाई पोलिटिकल एनिमल भनेका थिए । राजनीतिक जनावर भनिसकेपछि त्यसले मलाई पोल्यो । मैले पनि तुरुन्तै जवाफ दिएको थिएँ । उहाँको राजनीतिक नेताहरू, पार्टीहरूप्रति एकदमै नकारात्मक धारणा थियो । मान्छे हेरेर व्यवहार गर्नु ठीकै थियो, तर आमरूपमा सबैलाई गाली गर्नु राम्रो होइन । म अलि स्वाभिमानी छु, कसैलाई पनि टेर्दिनँ ।तर ॅपोलिटिकल एनिमल वा सोसल एनिमल भन्ने त चलन नै छ नि । छ, तर मलाई त्यो बेला पोल्यो । किनकि उनको बोलीमा दम्भ थियो, राजाको छोरा भएकोमा दम्भ । राजपरिवारको दम्भ हो । त्यस्तो स्वभाव भएका मान्छेलाई हामीले किन टेर्ने ? म आफैं कम्युनिस्ट, म आफूलाई राजाको प्रजा नै ठान्दिनथें । मैले बिराएँ भने, मैले अरूसँग हात पसार्न थालें भने तब न मेरो शिर निहुरिन्छ, निहुरिनुपर्छ । मैले केही बिराएको छैन, किन डराउने ?तर प्रचण्डसँगको तपाईंको सम्बन्धको उतारचढावपूर्ण छ, त्यसको अर्को परीक्षा यो निर्वाचनपछि हुन्छ भन्ने अनुमान छ । चुनावपछि बन्ने सरकारमा नेतृत्व कसले गर्ने भन्ने ठूलो प्रश्न छ । एकातिर ठूलो दलको स्वाभाविक रूपमा कांग्रेसले दाबी गर्ला, प्रचण्डको पनि महत्त्वाकांक्षा प्रकट भइसकेको छ । यी विषय आउँदै गर्दा गठबन्धनका नेताहरू र आफ्नोसमेत महत्त्वाकांक्षाको व्यवस्था गर्नेमा कस्तो समस्या देख्नुहुन्छ । त्यो परिदृश्य कस्तो देख्नुहुन्छ ?मेरो व्यक्तिगत महत्त्वाकांक्षा केही पनि छैन । म पदकै निम्ति हिरिक्कै हुने मान्छे होइन । म तपाईंलाई बताइदिन्छु, ०६३ सालको वैशाखमा जब राजाको शासन हामीले ढाल्यौं, तब प्रधानमन्त्री बन्ने पालो मेरो थियो । पाँच दलको गठबन्धनमा गिरिजाबाबुले प्रस्ताव राख्नुभयो, सर्वसम्मतले मलाई प्रधानमन्त्री बनाउने निर्णय भएको थियो । तर, मैले आफैं नै गिरिजाबाबुलाई प्रधानमन्त्री बन्न अफर गरेको हुँ । चार दललाई मनाएर उहाँलाई नै प्रधानमन्त्री बनाउनुपर्छ भन्ने मान्छे मै हुँ । त्यतिबेलाका साक्षीहरू अहिले पनि जिउँदै हुनुहुन्छ त । शेरबहादुरजी पनि त्यहीं हुनुहुन्थ्यो । गिरिजाबाबुले यो गुन हो माधवबाबु, म तिर्छु भन्नुभएको थियो, पछि फेरि उहाँले नै मलाई अफर गर्नुभयो, र म प्रधानमन्त्री भएँ । तर, त्यो बेला पनि मलाई नै अफर गर्नुका कारण छन्, पहिलो त्यो बेला जुन संकट थियो, त्यसको समाधान गर्न सक्ने खुबी भएको नेता म थिएँ । दोस्रो प्रचण्डलाई पनि मिलाउनुपर्ने । जब कि त्यो बेला म पार्टीको अध्यक्ष पनि थिइनँ ।यसपालि पनि तपाईंहरू मिलेर शेरबहादुर देउवालाई प्रधानमन्त्री बनाउनुभयो । यो चुनावपछि त्यो गुन तिर्नुपर्यो भनेर अझ बढी प्रचण्डले भन्ने अवस्था छ कि छैन ?गुन तिर्नैपर्छ भनेर गीत गाएर बस्ने कुरा होइन । मिलेर गर्ने हो । अहिले प्रधानमन्त्रीका निम्ति टाउको फोडाफोड गर्ने होइन, यो मुलुकमा फेरि प्रतिगमनकारी शक्तिहरू हाबी होलान् कि भन्ने डर हो । नेताहरूको, तपाईंका सहकर्मीहरूको मनस्थिति त्यस्तो देख्नुहुन्छ ? यसपछि फेरि तानातान नै हुन्छ कि ?त्यस्तो त मलाई लाग्दैन । तर, हेर्दै जाऔं ।अहिले त तपाईंहरू एउटै गठबन्धनमा हुनुहुन्छ । तर, चुनावपछि एमाले र माओवादीको गठबन्धन बन्ने, ओली र प्रचण्ड मिल्ने सम्भावना छ कि छैन ? अहिले नै त त्यस्तो केही देखिएको छैन । तर, केपी ओलीमा सुधार भयो भने त हुन पनि सक्ला । केपी ओलीमा सुधार भएन भने धोका खाने स्थिति मात्रै बन्छ ।केपी ओली सुध्रिए एकीकरण वा सहकार्य हुन सक्छ भन्नुभयो । उहाँ सुध्रिने भनेको त माधव नेपाल वा पुष्पकमल दाहाललाई प्रधानमन्त्रीको अफर गर्ने त होला नि ?विगतमा यति धेरै काण्डहरू भएका छन् । ती सबै सुनियोजित ढंगले गरेको देखिएको छ । त्यसबारेमा के होला ओलीको आफ्नै सोचाइ ? विघटन गर्ने कुरा ठीक हो ? कुरा त धेरै पो छन् त । त्यो व्यवहार, प्रवृत्तिमा सुधार हुने कुनै लक्षण देखिएको छ र ?यो निर्वाचनको परिणामपछि तपाईंहरूको आआफ्नै आकार स्पष्ट हुन्छ । अहिले त भर्खरै पार्टी विभाजनको कारण इगो पनि होला । तर, आगामी दिनमा तपाईंहरू फेरि एमालेसँग एकीकरण गर्ने सम्भावना कति छ ?फेरि एमालेसँग त म भन्न सक्दिनँ । तर, कम्युनिस्ट पार्टीहरूचाहिँ सानासाना टुक्रामा बाँडिएको हुनाले सबैलाई समेटेर लैजाने र एउटै कम्युनिस्ट पार्टी बनाउने कुरामा जुट्नुपर्ने आवश्यक छ । यो चुनौती जसले पायो, त्यसले पार लगाउन सक्दैन । मचाहिँ कम्युनिस्ट आन्दोलनलाई एकताबद्ध बनाउने पक्षमा छु र कम्युनिस्ट आन्दोलनलाई रूपान्तरण गर्ने पक्षमा छु ।तपाईं जुन बिन्दुमा हुनुहुन्छ, त्यो बिन्दुबाट एकीकृतको अभियान सुरु भयो भने एमाले नजिक छ कि माओवादी ?विचारको विषयमा पहिले हामीले धारणा बनाउनुपर्छ । त्यो विचारमा सहमति भयो भने पार्टीहरूबीचमा एकता हुँदै जान्छ । माओवादी केन्द्रको जुन पुरानो विचार हो, त्यो पुरानो विचार भनेको माओवाद । त्यो माओवादलाई छोडेर हामीले नेकपा बनाएका थियौं । त्यसैले भोलि पनि माओवादीसँग एकताको वैचारिक आधार बन्छ । यदि निर्वाचन आयोगको फैसला अलिक अघि भइदिएको भए नेकपाको दुई तिहाइ आज हामीसँग हुने थियो । केपी ओलीसँग एक तिहाइ मात्रै हुन्थ्यो । तर, त्यो भएन । अदालतबाट विचित्रको फैसला आयो । तीन वर्षपहिले एकताबद्ध भइसकेको ठाउँबाट फेरि पुरानै ठाउँ फर्क भनेर आदेश आयो । हामी पछाडि फर्किनुपर्ने स्थिति बन्यो । तर पनि माओवादीसँग फेरि एकता बन्न सक्ने बाटो खुला छ । तपाईंले जीवनको महत्त्वपूर्ण समय ठूलो पार्टीको नेतृत्व गरेर बिताउनुभयो । अहिले तपाईंको पार्टी २० सिटमा मात्रै उम्मेदवारी दिने अवस्थामा पुगेको छ । त्यसमध्ये पनि कति सिटचाहिँ जितिन्छ भन्ने आन्तरिक मूल्यांकन छ हामीले २१ सिटमा उम्मेदवारी दिएका हौं । एक सिटको उम्मेदवारी खारेज भयो । त्यसमा हामी सबै ठाउँमा जित्छौं, किनभने गठबन्धन गर्दा जित्ने ठाउँमा मात्रै उम्मेदवार उठाएका छौं । यो संख्यामा तलमाथि हुँदैन ।तर, समानुपातिकमा त तपाईंहरूले ॅथ्रेसहोल्ड कटाउन पनि गाह्रो छ भन्ने मान्छेहरूको आकलन छ नि ?स्थानीय तहको चुनावका बेलामा हामीले कति मत प्राप्त गरेका थियौं भन्ने पनि हेर्नुपर्छ । निर्वाचन आयोगले हामीले साढे तीन लाख मत पाएको भनिदियो, त्यो मात्रै हेर्दा पनि थ्रेसहोल्ड त कट्यो । निर्वाचन आयोगको अर्को तथ्यांकले साढे चार लाख भनेको थियो । हामीले निकालेको तथ्यांक हेर्ने हो भने हामीले ९ लाख मत पाएका हौं । हाम्रो जहाँ उम्मेदवार थिए, त्यसको आधारमा हामीले मत गनेका छौं । मेयर उठाएको ठाउँमा उनको, उपमेयर उठेको ठाउँमा उनको र दुवै नभएको ठाउँमा वडाध्यक्षको मत जोडेर हेर्दा त्यो परिणाम देखिन्छ । फेरि हामीले २८ प्रतिशत ठाउँमा मात्रै उम्मेदवार उठाएका हौं, ७२ प्रतिशत ठाउँमा त हामीले उम्मेदवार नै उठाएनौं । त्यति थोरै ठाउँमा उम्मेदवार उठाउँदा पनि साढे नौ लाख मत आएको छ भनेपछि त्यो थ्रेसहोल्ड कटेको हो कि होइन ? त्यसो हुनाले स्थानीय तहको चुनावमा नै हामीले त्यत्रो मत ल्यायौं भने अहिले त २० सिट माथि नै छ । प्रदेशसभामा ६० सिटमा उम्मेदवार छन् । देशभर समानुपातिक उम्मेदवारले मत मागिरहेका छन् । त्यसैले थ्रेसहोल्ड पार गर्नु कुनै गाह्रो छैन ।सहयोगी दलहरूको सिट कति आउँछ ?मैले हेर्दा खेरि नेपाली कांग्रेस सबैभन्दा ठूलो पार्टी हुन्छ । दोस्रोमा माओवादी केन्द्र आउने सम्भावना छ । तेस्रोमा एमाले आउँला, चौथोमा हामी आउँछौं । कांग्रेसको पनि बहुमत त पुग्दैन, तर सबैभन्दा ठूलो दल उही बन्छ । मैले संख्यात्मक रूपमा आकलन गरेको छैन ।माओवादी केन्द्रभन्दा पनि एमाले सानो हुन्छ भन्ने आकलन सही होला र ?हुन त एमालेका नेताहरूले माओवादीभन्दा ठूलो हुन्छौं भनिरहेका छन् । हेरौंला । मैले ठूलो हुन्छ भन्दिएर उहाँहरूलाई खुसी मिल्छ भने म पनि भनिदिउँला । तर, उहाँहरूको लक्षण त राम्रो देखिएको छैन । किनभने हिजो सरकारमा हुँदा जति बदमासी भएको छ, यो सबै हेर्दा एमालेको स्थिति धेरै कमजोर हो भन्ने लाग्छ ।अन्तिममा, ०७० सालको निर्वाचनमा रौतहट र काठमाडौंबाट निर्वाचित हुनुभएको थियो । त्यो बेला कान्तिपुरले नै तपाईंलाई सोधेको थियो काठमाडौं छोड्नुहुन्छ कि रौतहट भने । तपाईंले प्रेमिका छोड्ने कि श्रीमती, यो अप्ठ्यारो छ भन्नुभएको थियो । तपाईंले प्रयोग गर्नुभएको शब्दावलीलाई ॅसब्सक्राइब त गर्न सकिन्नँ । तर जान्न मन के लाग्यो भने तपार्इं ०७४ मा रौतहट आउनुभएन, यसपालि किन आउनुभयो ? ०७० मा दुई ठाउँबाट उम्मेदवारी दिन मिल्ने स्थिति थियो, दुवैतिर जितें । ०७४ मा एक ठाउँबाट मात्रै उम्मेदवार बन्न मिल्ने थियो । साथीहरूले तपाईं काठमाडौंबाट उठ्नुस् भन्नुभयो । मैले पनि काठमाडौं२ नै रोजें । तर, त्यसको मतलब रौतहट छोडेको थिइनँ । यस पटक म काठमाडौंभन्दा रौतहटबाट मलाई चर्को दबाब थियो, त्यसमाथि स्थानीय तहको निर्वाचनको परिणामले पनि मलाई यहाँ तुलनात्मक रूपमा अन्यत्रभन्दा अनुकूल रहेको देखायो । हुन त मलाई काठमाडौंमा पनि कांग्रेस र माओवादी दुवै पार्टीका नेताहरूले भन्नुभएकै हो । यस पटक मलाई रौतहटकै जनताको मायाले तान्यो, म यतै आएँ ।"
घाइते र अपांगता भएकाहरूको पनि हो देश,"मरेर सहिद हुनेहरूजिएर त हेर, जिउन झन् गाह्रो छ भनेर कवि भूपी शेरचनले सहिदहरूको योगदानको अवमूल्यन गरेका होइनन् । हाम्रो मुटुको प्रत्येक चालमा छ धड्कन सहिदकोहाम्रो खुसीको प्रत्येक पलमा छ जीवन सहिदको भनेर सहिदहरूको सम्झनामा लेख्ने कविले देशका लागि जीवन आहुति दिनेहरूको अनादर गर्ने प्रश्नै उठ्दैन । खासमा सहिदहरूको प्राण उत्सर्ग गर्नुको अर्थ अनुरूप देश नचलेको यथार्थ झल्काउन आधा शताब्दीअघि उनले जिउनेहरूको पीडा लेखेका हुन् । त्यही कटु यथार्थ आजपर्यन्त उस्तै छ । राज्य व्यवस्था, संरचना र चरित्र फेरबदल गर्न भएका विभिन्न आन्दोलन र विरोधप्रदर्शनहरूमा घाइते भएकाहरू जिउनुको सास्ती बेहोर्दै छन् । देशको व्यवस्थाअवस्था बदल्न खोज्दा जिन्दगीभरका लागि अपांगता लिएर बाँच्न विवश उनीहरू राजनीतिक उपेक्षाको पनि सिकार भएका छन् । संविधान जारी भएताका भएको मधेश आन्दोलनमा प्रहरी दमनमा ५२ जनाले ज्यान गुमाउँदा कैयौं घाइते भए । कोही अर्काको सहाराबिना बाहिरभित्र गर्नसम्म सक्दैनन्, कोही बैसाखीबिना हिँडडुल गर्न । तिनैमध्ये एक हुन्, वीरगन्ज२८ बगहीका मुन्सी पटेल, जसलाई अरूले बोकेर बाहिरभित्र गराउनुपर्छ । कमाइ खाने ज्यान सग्लो नरहेपछि उनलाई अहिले जीविका चलाउनै मुस्किल छ । राज्यले अहिलेसम्म दुई पटक ३३ लाख गरी ६ लाख रुपैयाँ त दिएको छ, तर सम्पत्तिको नाममा साढे पाँच धुर लालपुर्जाविहीन जग्गा र कच्ची टहरो मात्र भएका उनको घरव्यवहारलाई त्यति आर्थिक सहयोगले सघाउँदैन । आन्दोलनका दौरान मधेशी नेताले कोही सहिद भए आन्दोलनपछि बन्ने सरकारले प्रतिव्यक्ति ५० लाख दिन्छ, छोराछोरीको निःशुल्क शिक्षा र परिवारका सदस्यलाई रोजगारीको पनि ग्यारेन्टी गर्छ भन्दै अधिकारका लागि ज्यान बाजी लगाएर आन्दोलनमा लाग्न उत्तेजक आह्वान गरेका थिए । दुई वर्षपछि २०७४ को निर्वाचनमा संघीय समाजवादी फोरमको गठबन्धनले घोषणापत्रमा मधेश आन्दोलनका सहिदलाई ५०५० लाख रुपैयाँ प्रदान गरिने, घाइतेलाई जिउँदो सहिदको सम्मान, रोजगारीसहित जीविकोपार्जन र छोराछोरीलाई शिक्षाको ग्यारेन्टी गरिने पनि लेख्यो । पछि उक्त गठबन्धन संघीय सरकारमा पनि गयो, मधेश प्रदेशमा त पाँचै वर्ष उसकै सरकार बन्यो । तर आन्दोलनमा डोर्याउने नेताहरूले खोला तरेपछि लौरो बिर्सिंदा यति बेला मुन्सीजस्ता आन्दोलनका घाइतेहरू झनै आहत छन् । नेपालमा भएका अनेकन् आन्दोलनमा ज्यान गुमाएकाहरू हजारौं छन् । सबैका परिवारलाई ५० लाख रुपैयाँका दरले नै रकम बाँड्न सायद सम्भव पनि छैन, राज्यस्रोतले धान्दैन । नेताहरूले लोकरञ्जनका लागि असम्भव नारा दिएका मात्रै हुन् । मृतकका परिवारलाई निश्चित रकम दिनुको अतिरिक्त, घाइतेहरूको अवस्थाअनुसार यथोचित हेरचाह गर्न भने राज्यले सक्छ, सक्नु पनि पर्छ । यहाँ मुन्सीकै भनाइ मननीय छ, हामीजस्ता पूर्ण अपांगता भएकालाई एकमुस्ट नगद दिएर के गर्ने ? बरु महिनावारी भत्ता दिए हुन्थ्यो भनेर धेरै पटक हारगुहार गरें तर परिचयपत्रसमेत बनाइदिएका छैनन् । यस्तै, पहिलो मधेश आन्दोलनका घाइते बारा कलैया१२ शीतलपुरका जितेन्द्रप्रसाद यादवले ६ लाख रुपैयाँ नहुँदा कम्मरमा राखिएको स्टिल निकाल्न पाएका छैनन् । उनीहरू त प्रतिनिधि उदाहरण मात्र हुन् । मधेश आन्दोलन होस् या दोस्रो जनआन्दोलन या सशस्त्र माओवादी विद्रोह, यी सबैका क्रममाा घाइते भएकाहरूको औषधिउपचार र जीविकोपार्जनका लागि राज्यले आवश्यक भरथेग गर्नैपर्छ । राजनीतिक परिवर्तनका क्रममा घाइते भएकाहरूलाई जुन जीवन निर्वाह भत्ता राज्यले प्रदान गरिरहेको छ, त्यसमा कोही पनि नछुट्ने प्रत्याभूति दिलाउनुपर्छ । महत्त्वपूर्ण त, यसरी वितरण गरिने भत्ता वास्तविक पीडितलाई आवश्यकतामा आधारित मात्रै हुनुपर्छ । खासमा आन्दोलनमा लागेर होस् या अरू कारणले देशमा जोजो पूर्ण अपांगता वा अति अशक्त अपांगता भएका छन्, ती सबैको हेरचाहमा राज्यले ध्यान दिनुपर्छ । अहिले उपलब्ध गराइने पूर्ण अपांगता भएकाका लागि ३ हजार ९९० र अति अशक्तहरूका लागि २ हजार १२८ रुपैयाँ कतिलाई औषधि किन्न पनि पर्याप्त हुन्न । त्यसैले राज्यले विशेष अध्ययन गरेर आवश्यकताअनुसार घाइते र अपांगता भएकाहरूलाई जीवन निर्वाह भत्ता उपलब्ध गराउनुपर्छ । निश्चय पनि यसका लागि धेरै रकम चाहिन्छ, तर लोकरिझ्याइँका लागि वृद्धभत्ताको रकम बढाउन र उमेरहद कम गर्न प्रतिस्पर्धा गर्ने दलहरूका लागि यो असम्भव नै भने पक्कै छैन । पुँजीवादी राज्यले त लोककल्याणकारी कार्यक्रममार्फत यस्ता व्यक्तिहरूको जीवनलाई महत्त्व दिएको हुन्छ । संविधानमै समाजवादउन्मुख लेखिएको नेपाललाई उनीहरूको समस्याबाट भाग्ने सुख छैन । यसका लागि खालि उनीहरूप्रति समानुभूति प्रदर्शन गर्न सक्ने हृदय नेतागणमा हुन आवश्यक छ । मधेश आन्दोलनका क्रममा पेटमा गोली लागेर पाचन प्रक्रिया असन्तुलित भएका रौतहटको राजदेवी नगरपालिका५ हजमिनिया निवासी रनवीर सिंहको के यो देश हाम्रो पनि होइन र ? भन्ने प्रश्न उनीजस्ता कैयौं घाइते र अपांगता भएकाहरूको पनि हो, जसको मर्म सरकार र राजनीतिक दलहरूले बुझ्न सक्नुपर्छ ।"
हराउँदै खानाको मौलिक परम्परा,"हामीकहाँ जुनसुकै भूगोल र मौसमसापेक्ष खानाहरूको उत्पादन, जगेर्ना र उपभोगका फरकफरक समुदायका भिन्नभिन्न मौलिक संस्कृतिहरू छन् । यी संस्कृतिहरू हजारौं वर्षको खोज र परीक्षणबाट निरन्तर परिमार्जनसमेत हुँदै आएका छन् । प्रकृतिमा रहेका सबै जीवको खानेकुरा जोहो गर्ने नियमबाट सिकेर हाम्रा पुर्खाले निर्माण गरेका यी संस्कृति पुस्तौंपुस्ता हस्तान्तरण हुँदै यहाँसम्म आइपुगेका हुन् ।तर बितेका केही दशकदेखि अरूको देखासिकीमा आधुनिक र विकासे हुने तीव्र चाहनासँगै हाम्रो खानेकुराको जोहो गर्ने पुर्खाका यी संस्कृतिहरू कोक, रक्सी र पत्रु खाना अनि यिनैसँग भित्रिएको डिस्को र डीजेसँग साट्दै बिटुल्याउँदै यिनको मौलिकता मास्ने क्रम जारी छ । योसँगै पुर्खाहरूले निर्माण गरेको खाना र खेतीपातीका विवेकसम्मत ज्ञान र सीपहरूसमेत उपेक्षित हुँदै गएका छन् । यस अवधिमा आधुनिक जीवनशैलीका नाममा खाद्य संस्कृतिमा व्यापक फेरबदल आएको छ । विविधतापूर्ण, सन्तुलित र पोषणयुक्त खाना खानेभन्दा पनि तत्कालको स्वादको बखान र बहकाउमा बजारबाट किनेका, प्लास्टिक पोकामा राखेका तथाकथित मीठोमसिनो खाएर सभ्य हुने लहड चलेको छ । किनेर पत्रु खाना नखाए असभ्य र पाखेमा दरिने त्रास सबैतिर व्याप्त छ । यो फेरबदलले खानेकुराबारे हाम्रो परम्परागत सकारात्मक सोच र ज्ञानसँगै पोषणयुक्त स्थानीय रैथाने खानेकुरासमेत ओझेलमा परेका छन् । आयातित र पत्रु खाना अनि यीसँगै भित्रिएको बाहिरको र विकासे मात्र राम्रो देख्ने सोच सबैतिर हावी छ । यसबाट एकातिर स्थानीय खाद्य प्रणाली तहसनहस भएको छ भने अर्कातर्फ आयातित र पत्रु खानाले गर्दा मानव स्वास्थ्य र अर्थतन्त्रमा गम्भीर संकट थपिएको छ । हाम्रा भान्सामा विषाक्त र पत्रु खानको बिगबिगी छ । आफ्नो मौलिक संस्कृति उन्नत बनाउने कुरा बिर्सेर अरूको देखासिकीको पछि लाग्दा हाम्रो कृषि तथा खाद्य प्रणाली अस्तव्यस्त बन्दै ध्वस्त हुँदै छ । त्यसो त अहिले मानिसलाई मात्र केन्द्रमा राखेर गरिएको विकासे उत्पादन प्रणालीले केही सीमित बाली र वस्तुभाउको त उत्पादन बढेको छ, तर समग्रमा खानेकुराको विविधतासँगै प्रकृतिको जैविक विविधता घटेको घट्यै छ । हाम्रो खानेकुराको उत्पादन, भण्डारण, प्रशोधन विषाक्त भएको छ जसका कारण प्रकृति र मानव स्वास्थ्य संकटग्रस्त छ । खान नपाएर मर्नेभन्दा धेरै खाएर नसर्ने रोग लाग्ने र यसैका कारण उमेर नपुग्दै ज्यान गुमाउनेको संख्या निरन्तर बढ्दै गइरहेको छ । यस्तो अवस्था किन आयो ? हामीले कहाँ र कसरी बाटो बिरायौं ? फर्केर हेर्ने र सच्याउने बेला घर्किंदै छ । यसैबारे छोटो चर्चा गरौं ।उत्तरी गोलार्द्धमा अवस्थित हाम्रो भूगोलको वार्षिक खानाको बन्दोबस्तको आफ्नै समृद्ध मौलिक परम्परा र संस्कृति छ । यो संस्कृति पुस्तौं लामो परीक्षण र अनुभवबाट परिष्कृत ऋतु अनुसारको खेतीपाती र खानाको पात्रोसँगै विकसित भएको हो । प्रकृतिको जैविक जीवन सम्भव बनाउने नियमबाट सिकेर हाम्रा पुर्खाले परिष्कृत गरेको यो विशिष्ट व्यवस्था हो भन्दा फरक पर्दैन । सर्वविदितै छ, पृथ्वी ६६ डिग्रीको कोणमा ढल्किएर सूर्यको परिक्रमा गर्छ । यो उत्तरतर्फ ढल्केसँगै हाम्रो भूगोलमा प्रकृतिले सबै जीवका लागि खानाको बन्दोबस्त मिलाउन सुरु गर्छ र दक्षिण ढल्किन थालेसँगै ऊर्जा सञ्चितिको व्यवस्था मिलाउँछ । यो प्राकृतिक व्यवस्थालाई खेतीपाती गर्ने हाम्रा पुर्खाले ऋतु विचारसँगै वार्षिक मौसमी पात्रो बनाएर थप व्यवस्थित गरेका हुन् । यसैका आधारमा वसन्त, ग्रीष्म, वर्षा, शरद्, हेमन्त र शिशिर गरी छवटा ऋतु र यी बेला वार्षिक ऊर्जाको बन्दोबस्त गर्ने खेतीपाती र खाने संस्कृति विकसित गरिएका हुन् । वर्षैभरि खानाको जोहो गर्न खानेकुराको वार्षिक पात्रो व्यवस्थित गर्ने मौलिक तरिका अपनाइएका छन् । यी मुख्यतः हिउँदका लागि चाहिने खानेकुरा जगेर्ना गर्ने व्यवस्था मिलाउन अपनाइएका खेतीपाती र खानाका विभिन्न तौरतरिका हुन् । यी तौरतरिका मौसममा फलाउने र बेमौसममा खाने, प्रशस्त भएका बेला पर्याप्त र पोषिलो खाने अनि आवश्यक परे अन्नपात सजिलै पाउन सकिने ठाउँमा बसाइँ सर्ने वा हिउँदका लागि अन्नपातको जोहो गर्न आपसी लेनदेन गर्ने सिद्धान्तमा आधारित छन् । यी सबै हिउँदका लागि ऊर्जा सञ्चित गर्ने प्रकृतिको व्यवस्थाबाट सिकेर बनाइएका सिद्धान्त हुन् । प्रकृतिको यही व्यवस्थाबाट सिकेरै मानिस अहिलेजस्तो घरमै बस्न सम्भव भएको हो ।जस्तो, वर्षा मौसममा सहजै उत्पादन हुने खानेकुरा सञ्चित गर्न प्रशोधन र भण्डारणका सयौं सरल तरिका विकसित भएका छन् । खेतीपाती र खानेकुरामा व्यापार गरेर नाफा मात्र कमाउने ध्याउन्नले अहिलेचाहिँ यी सबै उपाय उपेक्षित भएका छन् । सजिलै अन्नपात र बस्तुभाउ हुर्काउन सकिने मौसममा सकेसम्म धेरै उत्पादन लिने, यो बेलाका उपज जोगाउने र हिउँदमा यिनका परिकार बनाउने सोच हराउँदै जाँदा हामी हजारौं कोष टाढाबाट आउने प्रशोधित पत्रु खाना खान बाध्य भएका छौं । अर्कातिर, खेती गरेर खाने किसानी संस्कृतिसमेत हराउँदै गएको छ । दोस्रो, शरद् याम चाडबाडको मौसम मात्र हैन, हिउँदका लागि हामीलाई चाहिने ऊर्जा बन्दोबस्त गर्ने उपयुक्त समय पनि हो । त्यसैले हामी यो बेलाका सबै चाडबाडमा सन्तुलित तर पोषणयुक्त खाना खान्छौं । हिउँदका दिनमा चाहिने ऊर्जाको जगेर्ना गर्न हाम्रो शरीरमा रहेका बोसोजन्य भण्डारकोष भर्ने पोषिलो खानाको बन्दोबस्त गर्ने यी चाडबाड हिउँदको ऊर्जा सञ्चितिको तयारीका अवसर हुन् । हाम्रो परम्परागत खानेकुराको संस्कृतिबाट समेत यो प्रस्ट हुन्छ । उदाहरणका लागि, अहिले सकिँदै गरेका सबै चाडबाडका परम्परागत परिकारहरू र यी खाने संस्कृतिलाई लिन सकिन्छ । प्रकृतिले मिलाएको खाद्य चक्रको विशिष्ट व्यवस्थाबाट सिकेर हाम्रा पुर्खाले निर्माण र परिष्कृत गरेको समृद्ध खाद्य संस्कृति हो यो । यस्तो ऊर्जा सञ्चितिको प्रकृतिको नियम नबुझी खानाका लागि गरिने खेतीपातीको बन्दोबस्त गर्ने पुर्खाको बुद्धिमत्ता र विवेकको मर्म बुझिँदैन । यो नै अहिले हामीले बेवास्ता गरेको खानाका लागि खेतीपातीको महत्त्वपूर्ण आयामसमेत हो । खाना प्रशस्त पाइने समयमा सबै जीवले पर्याप्त खाने र बोसो बढाउने गर्छन् । शरीरमा बढी भएको खाना जगेर्ना गर्ने प्रकृतिले मिलाएको शारीरिक बन्दोबस्त हो यो । यस्तो बन्दोबस्त प्रकृतिले सबै जीवहरूका लागि मिलाएको छ । उदाहरणका लागि, हिउँदमा राम्रोसँग खान नपाउने जीवहरूले पर्याप्त खानेकुरा खान पाउने समयमा टन्न खाएर बोसो जम्मा गरेका हुन्छन् । यिनै बोसोजन्य कोषले वातावरणीय फेरबदलको सामना गर्न र खान नपाइने हिउँदका दिनहरूमा सञ्चित बोसोबाट आफ्नो शरीरलाई चाहिने ऊर्जाको बन्दोबस्त मिलाउन सघाउँछन् । यो प्रकृतिको नियमित ऊर्जा चक्र हो र चलिरहन्छ । यस्तै बन्दोबस्त प्रकृतिले बच्चा जन्माउने सबै आमाहरूका लागि मिलाएको हुन्छ । भविष्यमा बच्चा जन्माउने भएकाले पछि शिशुको ऊर्जाको बन्दोबस्त गर्न प्रकृतिले आमाहरूको शरीरमा आवश्यक बोसो जगेर्ना गर्ने व्यवस्था गरेको छ । अहिले मानिसले भने खराब र चाहिनेभन्दा बढी खाना खाएसँगै प्रकृतिको यो प्रणालीसमेत विषाक्त भएको छ ।तेस्रो, शरद् यामपछि सुरु हुने हिउँदका कठिन दिनहरू काट्न हामी ऊर्जा सञ्चितिका अन्य उपायसमेत अपनाउने गर्छौं । बसाइँसराइ हाम्रो भूगोलको विशेषतामा आधारित खानेकुरा बन्दोबस्तीको अस्थायी वार्षिक व्यवस्था हो, जसलाई उँधौलीउँभौली भनिन्छ । यसले हिउँदको कठिन समयमा खानाको बन्दोबस्त गर्न मात्र सघाउँदैन, खाना र खेतीपाती उत्पादन, जगेर्ना र उपभोगको संस्कृतिलाई उन्नत बनाउन सामुदायिक ज्ञान, सीप बढाउन थप सघाउ पुग्छ ।प्रकृतिबाट मानिसले सिकेको यस्तो अनुपम व्यवस्थालाई बेवास्ता गरेसँगै खानेकुराकै कारण मानिस संकटको भुमरीमा फस्दै गएको छ । पुर्खाले बनाएको खाना र खेतीपातीको वार्षिक पात्रो र यसलाई व्यवस्थित गर्न अपनाइएका सुझबुझका आधारमा हामी सच्चिन पहल गर्ने हो भने अहिलेको खाद्य संकटको समाधानका सजिला उपायहरू फेला पार्न सकिन्छ । यिनलाई समाज र प्रकृतिमा आएको फेरबदलसँगै उन्नत बनाएर हाम्रो खाद्य प्रणालीलाई सबैका लागि र सधैंका लागि दिगो बनाउन सकिन्छ । विडम्बना, यसतर्फको पाइला चाल्न आँट गर्नुपर्ने समाजका नेताहरू एकआपसमा गालीगलौज गर्दै बरालिएर बसेका छन् भने, बौद्धिक जमात तिनैको दलालीमा रमाएको छ या त रमिते बनेको छ । आम मानिसले समेत यस्तो संस्कृतिका बारेमा अचेल विरलै चिन्ता, चासो र चर्चा गर्छन् । यस्ता संस्कृतिलाई हाम्रा पुर्खाले भावी पुस्तालाई बुझाउन दिएको नासो सम्झेर फर्केर हेर्न र आफ्ना लागि सान्दर्भिक भए जोगाउन मात्र सके पनि हामीले बिराउँदै गएको बाटो फेर्न केही समझ पलाउँथ्यो कि ?"
मधुमेह नियन्त्रणको डरलाग्दो पाटो,"संसारभरि नोभेम्बर १४ लाई मधुमेह दिवसका रूपमा मनाउने गरिएको छ । विश्वभरि यसरी मधुमेह दिवस मनाइरहँदा नेपालमा यस रोगको नियन्त्रणका लागि भएका तयारी र अवस्थाबारे खासै चर्चा भएको छैन । यसको उपचार र नियन्त्रणमा देखिएको अत्यन्तै डरलाग्दो अवस्थाबारे यहाँ चर्चा गर्ने प्रयास गरिएको छ । रोगबारे जानकारी ः विश्व स्वास्थ्य संगठनका अनुसार, विश्वव्यापी रूपमा मधुमेहका करिब ५० प्रतिशत बिरामीलाई आफूलाई यो रोग लागेको छ भन्ने थाहा हुन्न । नेपालमा भने ८०९० प्रतिशत बिरामीलाई यसबारे जानकारी रहेको विभिन्न अनुसन्धानले देखाएका छन् । तुलनात्मक रूपमा यो संख्या राम्रो देखिए पनि सन्तोषजनक भने होइन । मधुमेह लागेका हरेक बिरामीलाई आफूलाई यो रोग लागेको जानकारी हुनु अत्यावश्यक छ । उपचार ः नेपालमा आफूलाई मधुमेह लागेको जानकारी पाएका सबैले यसको उपचार गर्न स्वास्थ्यकर्मीको सल्लाह लिने र नियमित औषधि खाने गरेको पाइन्न । नेपाल हेल्थ रिसर्च काउन्सिलले गरेको एउटा अध्ययनमा एकचौथाइ बिरामीले औषधि आफैं छाड्ने गरेको पाइयो । यस पंक्तिकार लगायतले गरेको अर्को अध्ययनमा १०० जनामध्ये ७४ जनाले नियमित औषधि खाएको भेटियो । यसका तुलनामा विकसित देशहरूमा मधुमेहका बिरामीले नियमित औषधि सेवन गर्ने मात्रा धेरै बढी पाइएको छ । नेपालमा यसरी बीचमै औषधि छाड्ने वा नियमित नखाने गर्नुका प्रमुख कारणहरूमा डाक्टरसँग नियमित परामर्शको अभाव, औषधिप्रतिको गलत भ्रम, इन्सुलिन लिनुपर्ने बिरामीहरूले त्यसप्रति डर, औषधिमा हुने खर्च नै रहेको पाइयो । नियन्त्रण ः नेपालमा मधुमेह उपचारमा सबैभन्दा डरलाग्दो अवस्था यसको नियन्त्रणमा देखिएको छ । नियमित औषधि नखानेहरूको अवस्थाको त कुरै छाडौं, नियमित औषधि खाइरहेका बिरामीहरूमध्ये पनि रगतमा सुगरको मात्रा धेरै कम बिरामीहरूमा मात्र खोजेजस्तो नियन्त्रित भेटियो । हाम्रो अध्ययनमा औषधि सेवन गरिरहेकामध्ये केवल ३४ प्रतिशतमा यो पूर्ण नियन्त्रणमा रहेको पाइयो । युरोपमा ७० प्रतिशतभन्दा बढी, अमेरिकामा ५० प्रतिशतभन्दा बढी र चीनमा ४५ प्रतिशत बिरामीमा यो रोग पूर्ण नियन्त्रणमा रहेको पाइएको छ । औषधि खाइरहेका बिरामीमध्ये केवल एकतिहाइमा मात्र खोजेजस्तो नियन्त्रण हुनु भनेको अत्यन्त चासो र चिन्ताको विषय हो । यस रोगको नियन्त्रणमा भएको सरकारी, स्थानीय निकाय र जनताको व्यक्तिगत मिहिनेत, खर्च र अन्य लगानीको प्रतिफल उत्साहजनक देखिएन । मधुमेहका घातक असरहरू कम गर्न गरिएका उपायहरू अधुरा देखिए । विकसित देशहरूमा उच्चस्तरको स्वास्थ्य प्रणाली, औषधिको सर्वसुलभता र स्तरीयता मापन, बिरामीहरूको शिक्षाको स्तर, राष्ट्रले दिने सुविधा, इन्सुलिनप्रतिको सकारात्मक सोच र राष्ट्रहरूले स्वास्थ्यलाई दिएको प्राथमिकता नै सहज नियन्त्रणका प्रमुख कारक देखिए । विकसित देशमा जस्तो स्वास्थ्य प्रणाली नेपालमा विकास गर्न नसकिए पनि हाल भइरहेको प्रणालीले मधुमेहजस्तो घातक नसर्ने रोगको राम्रो नियन्त्रण गर्न नसक्ने प्रस्ट भएको छ । भएका स्वास्थ्य संस्थाको स्तर उकास्ने, स्वास्थ्य बिमालाई थप प्रभावकारी बनाउने, जनतामा चेतना उकास्न आवश्यक कदम चाल्ने, सबै स्थानीय निकायले मधुमेह स्क्रिनिङ गरेर बिरामी पत्ता लगाउने, सबै बिरामीले नियमित डाक्टरको सल्लाह बमोजिम औषधि थपघट वा परिवर्तन गर्ने र आवश्यक परे इन्सुलिन लिन गाह्रो नमान्ने, रगत जाँच नियमित गर्ने, खानपान र व्यायाममा ध्यान दिने गर्नु जरुरी छ । यो तथ्यप्रति बेलैमा सबै जना सचेत रहेर आवश्यक कदम नउठाए एकातिर बिरामीको संख्या बढ्दै जाने र अर्कातिर औषधि गरेका बिरामीको पनि राम्रो नियन्त्रण नरहने देखिएको छ । यसबारे सम्बन्धित निकाय र स्वयं बिरामी अत्यन्त संवेदनशील हुनु आवश्यक छ । आचार्य मधुमेह रोग विशेषज्ञ हुन् ।"
वैदेशिक रोजगारीको सामाजिक मूल्य,"हाडमा होस् या तराईमा, प्रायः पक्की घर वैदेशिक रोजगारीको कमाइबाटै ठडिएका छन् । ग्रामीण भेगमा निजी विद्यालय जाने अधिकांश केटाकेटीलाई बाबाका बारे सोध्ने हो भने प्रायः एउटै उत्तर हुन्छ, विदेशमा हुनुहुन्छ । धेरै विज्ञ तर्क गर्छन्, विप्रेषणले नेपाललाई श्रीलंका हुनबाट जोगाएको छ । देशका आधाभन्दा बढी घरधुरीले कुनै न कुनै रूपमा विप्रेषण पाउँछन् भन्ने अनुमान छ । राष्ट्र बैंक अनुसार कुल गार्हस्थ्य उत्पादनमा २५ प्रतिशतभन्दा बढी हिस्सा वैदेशिक रोजगारीले ओगट्छ, आर्थिक वर्ष २०७८७९ मा मात्र १० खर्ब ७ अर्ब रुपैयाँ विप्रेषण भित्रिएको छ । वैदेशिक रोजगार बोर्ड अनुसार गत वर्ष ६ लाख २७ हजार ३८१ व्यक्तिले श्रम स्वीकृति लिए, जसमध्ये ४८ हजार २११ महिला थिए । बिदेसिनुपर्ने बाध्यतालाई चुनावका बेला राजनीतिक दलहरूले हल्काफुल्का रूपमा लिएका छन् । फ्री भिसा, फ्री टिकट का नारा लगाइरहेका छन् । केही दिनअघि म पूर्वी नेपालको इटहरीस्थित एउटा बस्ती पुगेकी थिएँ । त्यहाँ वैदेशिक रोजगारीबाट फर्किएका एक विनोद (नाम परिवर्तन) र उनको परिवारसँग भेट भयो । उनी दुई वर्षअघि मलेसिया गएका थिए । त्यहीताका एक दिन अचानक मैतीदेवी (नाम परिवर्तन) ले जानकारी पाइन्, मलेसियामा उनका श्रीमान् लागूऔषधको कुलतमा फसेका छन् । त्यसपछि उनलाई रातभर निद्रा लागेन । भोक पनि हरायो । श्रीमान्ले पठाएको पैसाले उनले विदेश जाँदाको ऋण पनि तिरिभ्याएकी थिइनन् । श्रीमान्लाई कसरी नेपाल फर्काउने भन्ने चिन्ता लाग्न थाल्यो । यसै क्रममा वैदेशिक रोजगारीका क्षेत्रमा काम गर्ने एक संस्थामा पुगिन् । सो संस्थाको सहयोगमा विनोद नेपाल आउन सफल भए । सोही संस्थाले उनलाई मनोसामाजिक परामर्श तथा प्राथमिक मानसिक स्वास्थ्यको उपचारसमेत गरिदियो । मैले भेट्दा विनोद निकै दुब्ला देखिन्थे । मैले केही प्रश्न गर्दा उनी भुइँतिर हेरेर मलिन स्वरमा उत्तर दिन्थे । मैतीदेवी भने प्रस्ट स्वरमा भनिरहेकी थिइन्, म धेरै खुसी छु, श्रीमान्लाई घर फर्काउन सकेकोमा । गोठमा बाँधिरहेको गाईतिर देखाउँदै उनले थपिन्, यसले दिनको डेढ लिटर दूध दिन्छ । एक लिटर बेच्छु, आधा लिटर श्रीमान्लाई खुवाउँछु, बच्चाहरूलाई दिने गरेको छैन । उनीहरूका तीन छोरा छन् । जेठा घरबाट भागेर भारत पुगेका रहेछन्, माइला सुन्न र बोल्न सक्दैनन्, कान्छा भने विद्यालय जाँदा रहेछन् । नेपाल फर्केपछि विनोदले टुकटुक चलाउन थालेका छन् । आफन्तसँग ऋण लिएर किनेका रहेछन् । यसको कमाइले उनलाई खाजा खान र तेल हाल्न पुग्दो रहेछ ।श्रीमान् फर्किएपछि खुसी फर्कन्छ भन्ने सोचेकी थिइन् मैतीदेवीले तर सोचे जस्तो भएन । विनोद आफ्नै कमजोरीका कारण यौन सन्तुष्टि पाउँदा रहेनछन्, तर श्रीमतीलाई दोष दिएर कुट्दा रहेछन् । नेपाली समाजमा यस्ता विनोदहरू अनगिन्ती छन् । पितृसत्ताले हुर्काउँदै, बढाउँदै र पोस्तै ल्याएका प्रतिनिधि पात्र हुन् यी । केही महिनाअघि म कामको सिलसिलामा सिन्धुपाल्चोक पुगेकी थिएँ । त्यहाँ गौरी (नाम परिवर्तन) लाई भेटें । ३० वर्षकी जस्तो देखिने उनी निकै दुब्ली थिइन् । उनको वास्तविक उमेर २१ वर्ष रहेछ, तीन वर्षकी छोरी पनि रहिछन् । हामी उनको घरको कोठामा थुप्रेको दाउरामाथि बसेका थियौं । सँगै थोत्रो तन्ना बिछ्याइएको सानो खाट थियो । खोलबिनाको, प्वालैप्वाल भएको एउटा सिरक पनि थियो । नजिकै एउटा प्रेसर कुकर, थाल, गिलास र डाडु घोप्टिएका थिए । गौरी मकवानपुरबाट चार वर्षअघि भागी विवाह गरी यहाँ आएकी रहिछन् । छोरीलाई पेटमै छाडेर उनका श्रीमान् वैदेशिक रोजगारीमा गएका रहेछन् । उनले दुईचार पटक १०१५ हजार रुपैयाँ पठाएका पनि थिए रे ! सासूससुराले पनि कहाँबाट को आई जस्तो गर्ने भएकाले एक्लै बसेकी रहिछन् । श्रीमान्का साथीहरू मलिन स्वरमा उनलाई भन्दा रहेछन्, तिम्रो श्रीमान्ले मेरो विवाह भएको छैन भन्दै अर्की केटीसँग विवाह गरेको छ । यही कारण होला, उनलाई अचेल फोन नआउने रहेछ । उनले फोन गर्दा पनि व्यस्त छु, डिस्टर्ब नगर भन्दा रहेछन् । आफ्नो कुरा सुनाउँदै गर्दा गौरीको बोली निकै मधुरो भइरहेको थियो । यस्तै कथा खोटाङकी एक महिलाको पनि छ । उनका श्रीमान् कामको खोजीमा साउदी अरब गएको केही महिनामै जेठाजुले यौन दुर्व्यवहार गर्न थालेछन् । अनेक किसिमले फकाउने र धम्क्याउने गर्दा रहेछन् । तँ नै मकहाँ आइस् भनेर भाइलाई भन्दिन्छु, गाउँमा हल्ला फिँजाइदिन्छु भनेर थप यौन शोषण गर्दा रहेछन् । कसै गर्दा पनि आफू जोगिने अवस्था नभएको र समाजले पनि आफ्नै गल्ती देख्ने डर भएपछि उनी पहिला आफ्नी सानी छोरीलाई पासो लगाउने अनि आफू मर्ने निधो गरेर गोठ पुगिछन् । पासो देखेर छोरीले मम्मी, पहिला म पिङ खेल्छु अनि तपार्इं खेल्नू है भनिछन् । यो सुनेर उनको मन परिवर्तन भएछ । यस्तो अवस्थामा पनि महिलाकै दोष किन देख्छ समाजले ? अनि ती महिलाको मात्र किन इज्जत जान्छ ? उनीहरूले मर्नैपर्ने अवस्था किन आउँछ ? वैदेशिक रोजगारी सम्बन्धी बहसमा सामाजिक मूल्यले बिस्तारै ठाउँ पाउन थालेको छ । विदेशबाट फर्कंदा पैसा पनि छैन, श्रीमती पनि छैन, खेतबारी बाँझो रह्यो, गाउँ छाडेर महिलाहरू बच्चा च्याप्दै सहर पस्छन् अनि वैदेशिक रोजगारीका कारण छोडपत्र गर्नेको संख्या बढ्यो भनेर मात्रै अब पुग्दैन । पहिलो त, सुनेको भरमा त्यही भनाइलाई दोहोर्याउँदै हिँड्नुभन्दा सत्यतथ्य बुझेर मात्र बोल्नु राम्रो हुन्छ । गाउँमा मैले सोध्ने गरेकी छु, कसैले वैदेशिक रोजगारीमा गएका व्यक्तिका श्रीमतीहरूले दोस्रो विवाह गरेको देखेको वा सुनेको छ ? धेरैले छ भनेर हात उठाउँछन् । अनि को र कति जना देख्नुभयो भन्दा थाहा हुन्छ, सबैले भन्दै हिँडेको घटना एउटै पो रहेछ ! त्यसै गरी वैदेशिक रोजगारीमा नगएकाहरूका श्रीमतीले दोस्रो विवाह गरेका छन् कि छैनन् भनी सोध्दा पनि छ भन्ने उत्तर पाइन्छ । छोडपत्रको पनि कुरा यस्तै आउँछ । त्यसो त सुरक्षित आप्रवासनमा काम गर्ने एक संस्थाको हालैको सर्वेक्षण अनुसार दोस्रो विवाह गर्नेमा महिलाका तुलनामा पुरुषको संख्या अधिक छ । सर्वेक्षण गरिएका कुल २,२०४ घरधुरीका ५४ जनाले (२१ महिलासहित) दोस्रो विवाह गरेको पाइएको छ । तीमध्ये १६ जना (२९६ प्रतिशत) व्यक्ति मात्र वैदेशिक रोजगारीमा संलग्न परिवारका छन् । बाँकी दोस्रो विवाह गर्ने ३८ जना (७०४ प्रतिशत) वैदेशिक रोजगारीमा संलग्न परिवारका होइनन् । रोचक त, वैदेशिक रोजगारीमा संलग्न परिवारका दोस्रो विवाह गर्ने १६ जनामध्ये ३७ प्रतिशत (६ जना) महिला र ६३ प्रतिशत (१० जना) पुरुष रहेको पाइयो । वैदेशिक रोजगारीबाट विप्रेषण भित्रिएकामा गौरव गर्नु त ठीकै छ, तर त्योसँगै सामाजिक मूल्यको पनि लेखाजोखा गरी त्यसका लागि रणनीति अनि कार्यनीति बनाई लागू गर्न ढिलो भइसक्यो । एकाध घटनालाई सामान्यीकरण गर्दा सही नीति बनाउन सकिँदैन, यसले न व्यक्ति न त देशलाई फाइदा पुर्याउँछ । तसर्थ वैदेशिक रोजगारीको नदेखिने पाटोको सूक्ष्म अध्ययन र सही विश्लेषण जरुरी छ ।यी लेखकका निजी विचार हुन् ।"
हिमाल पग्लिने क्रम रोक्नुपर्ने नेपालको जोड,"(शार्मअलशेख, इजिप्ट)  राष्ट्रसंघीय जलवायु सम्मेलन (कोप२७) का क्रममा नेपालले हिमाल पग्लिने क्रम रोक्नुपर्ने मुद्दा जोडतोडका साथ उठाएको छ । सम्मेलनका मुख्य तथा साइडलाइन वार्ताहरूमा नेपालले हिमाल पग्लेका कारण नोक्सानी भइरहेको र अब थप नोक्सानी बेहोर्न नसकिने जनाएको हो । कोप२६ मा जस्तै नेपालले यसपटक पनि जलवायुजन्य उथलपुथललाई सम्बोधन गर्न विकसित मुलुकहरूले रकम प्रवाह गर्ने वाचा गर्नुपर्ने विषयलाई जोड दिएको छ । यससम्बन्धी मुद्दालाई स्थापित गराउन जलवायुजन्य विपद् बेहोरिरहेका अन्य मुलुकहरूसँग पनि नेपालले सहकार्य जारी राखेको छ । जलवायुजन्य हानिनोक्सानीको मुद्दा यसपटक औपचारिक मुद्दा नै बनेकाले नेपालले यस विषयलाई थप जोड दिएको हो । हानिनोक्सानी सम्बोधन गर्न छुट्टै वित्तीय संरचना (फाइनान्स मेकानिजम) खडा गर्नुपर्ने मुद्दालाई जी७७ र चीन समूहसँग मिलेर उठाइरहेको छ । विकसित मुलुकहरूले भने अहिले पनि यो विषयलाई सकारात्मक हिसाबले हेरेका छैनन् । वार्तामा सहभागी विज्ञहरूका अनुसार उनीहरू जलवायुजन्य विपद् सम्बोधनको विषयबाट पन्छिन चाहन्छन् र यसलाई संयुक्त राष्ट्रसंघीय जलवायु परिवर्तनसम्बन्धी पक्ष मुलुकहरूको संरचना महासन्धि (यूएनएफसीसीसी) बाट बाहिर धकेल्न चाहन्छन् ।दिगो विकास इन्स्टिच्युटका निर्देशक अभिषेक श्रेष्ठले हानिनोक्सानीका विषयमा हालसम्म कुनै निर्णय नभइसकेको बताए । यो विषयमा अर्को सातासम्म केही सकारात्मक निर्णय आउने अपेक्षा भने गर्न सकिन्छ, उनले भने । जी७७ र चीन समूह ले हानिनोक्सानीसम्बन्धी काम गर्ने संयन्त्र (सेन्टियागो नेटवर्क) लाई ल्याउन १२ सदस्यीय सल्लाहकार समिति बनाउने प्रस्ताव अघि सारेका छन् । त्यसमा विकसित र अल्पविकसित मुलुकका प्रतिनिधि रहनेछन् । साइडलाइन बैठकमा नेपालले जलवायुजन्य हानिनोक्सानीका घटनाहरू बेहोरिरहेको र त्यो उच्चदरमा बढिरहेको विषयमा आफूले ध्यानाकर्षण गराएको राष्ट्रिय विपद् जोखिम न्यूनीकरण तथा व्यवस्थापन प्राधिकरणका कार्यकारी अध्यक्ष अनिल पोखरेलले बताए । वन तथा वातावरण मन्त्रालयका सचिव पेमनारायण कँडेलले नेपालले स्थानीय अनुकूलनमा अनुकरणीय काम गरिरहे पनि नेपालले बनाएका अनुकूलनसम्बन्धी योजनामा अन्तर्राष्ट्रिय सहयोगको आवश्यकता रहेको बताए ।"
सिनेटमा डेमोक्रेटिकको बहुमत,"एजेन्सीहरू (वासिङटन)  नेभाडा राज्यमा महत्त्वपूर्ण जित निकालेसँगै डेमोक्रेटिक दलले अमेरिकाको माथिल्लो सदन सिनेटमा बहुमत कायम गरेको छ । निकै तीव्र प्रतिस्पर्धा देखिएको राज्यमा डेमोक्रेटिककी उम्मेदवार क्याथरिन कोर्टेज मास्टोले रिपब्लिकन दलका उम्मेदवार एडम ल्याक्सल्टलाई पराजित गरेकी हुन् । ल्याक्सटलाई अमेरिकी पूर्वराष्ट्रपति डोनाल्ड ट्रम्पले समर्थन गरेका थिए । मास्टो ६ वर्षअघि पहिलो ल्याटिन महिलाका रूपमा अमेरिकी सिनेटमा चुनिएकी थिइन् । मास्टोको जितसँगै अब डेमोक्रेटिक दलले सिनेटमा ५० सिट पुर्याएको छ । रिपब्लिकनहरूसँग हाल ४९ सिट मात्र छ । कुनै पनि उम्मेदवारले ५० प्रतिशत मत नकटाएपछि जोर्जिया राज्यमा डिसेम्बर पहिलो साता पुनः मतदान हुँदै छ । उक्त चुनावको नतिजाले बाँकी एक सिट निर्धारण हुनेछ । तर उक्त सिट रिपब्लिकनले जितेको खण्डमा पनि सिनेटमाथि डेमोक्रेटिकको नियन्त्रण कायम रहनेछ । किनकि, दुवै दलको बराबर सिट आएको अवस्थामा सिनेटमा उपराष्ट्रपति कमला ह्यारिसले मतदान गर्न पाउँछिन् । ह्यारिस डेमोक्रेटिक दलबाट उपराष्ट्रपतिमा निर्वाचित भएकी हुन् । पछिल्लो नतिजासँगै अमेरिकी राष्ट्रपति जो बाइडेनलाई राहत मिलेको अमेरिकी सञ्चार माध्यमहरूले जनाएका छन् । देशको अर्थतन्त्रमा आएका समस्या र चार दशकयताकै ठूलो मूल्यवृद्धिका कारण पछिल्लो समय अलोकप्रिय बन्दै गएका बाइडेनका कारण डेमोक्रेटिक दलले निकै ठूलो हार व्यहोर्ने चुनावी सर्वेक्षणहरूले देखाएका थिए । तर नेभाडा राज्यको नतिजा र सिनेटमाथिको नियन्त्रणसँगै बाइडेनले राहतको सास फेरेका छन् । सिनेटमा बहुमत मात्र होइन, तल्लो सदन हाउस अफ रेप्रिजेन्टेटिभ्स (प्रतिनिधिसभा) मा पनि डोमोक्रेटहरूको प्रदर्शन उल्लेखनीय हो । हालसम्म २११ सिटमा विजयी भइसकेको रिपब्लिकनले प्रतिनिधिसभामा जित हासिल गर्ने देखिएको छ । डेमोक्रेटिक दलले २०४ सिट जितेको छ । प्रतिनिधिसभाका ४३५ सिट र सिनेटका ३५ सिटका लागि अमेरिकीहरूले मंगलबार मतदान गरेका हुन् । यसका साथै कतिपय राज्यमा गभर्नरहरू पनि निर्वाचित भएका छन् । प्रतिनिधिसभामा बहुमत ल्याउन २१८ सिट आवश्यक पर्छ । यसअघि बहुमत रहेको राष्ट्रपति बाइडेनको डेमोक्रेटिक दलका २२० सदस्य थिए । नतिजा सार्वजनिक भएसँगै राष्ट्रपति बाइडेनले चुनावमा देखिएको मतदाताको उत्साहजनक उपस्थितिले आफू निकै सन्तुष्ट बनेको प्रतिक्रिया दिएका छन् । रिपब्लिकनहरूले अब आफू को हो भनेर निर्क्योल गर्नुपर्ने अवस्था आएको बाइडेनको भनाइ छ । डेमोक्रेटिक दलको सिनेटका नेता चक सुमरले रिपब्लिकन दलका द्वन्द्व फैलाउने खालका अभिव्यक्तिहरू अमेरिकी नागरिकले चुनावमार्फत अस्वीकार गरेका बताएका छन् । पूर्वराष्ट्रपति डोनाल्ड ट्रम्पले डेमोक्रेटिक दलले सबै प्रकारका मत लुटेको आरोप लगाए पनि त्यसबारे ठोस प्रमाण दिन नसकेका बीबीसीले उल्लेख गरेको छ । रिपब्लिकनहरूको प्रभाव रहेका एरिजोनाका कतिपय स्थानमा मतदानमा प्रयोग गरिएका मेसिनले काम नगरेको ट्रम्पको दाबी छ । जसका कारण कतिपय कानुन निर्माण गर्ने कार्यमा रिपब्लिकनले राष्ट्रपति बाइडेनलाई नियन्त्रण गर्न सक्छ । तर राष्ट्रपतिको सिफारिसका आधारमा सिनेटमा बहुमत हुने दलले सर्वोच्च अदालतसहित संघीय अदालतहरूमा भने नियुक्ति गर्ने सक्ने व्यवस्था छ । रिपब्लिकन दलले प्रतिनिधिसभामा झिनो अन्तरमा बहुमत कायम गर्ने देखिएको भए पनि यो चुनावअघिको आकलनभन्दा निकै फरक परिणाम हो । सामान्यतः अमेरिकी मध्यावधि चुनावमा सत्तारूढ दलको तुलनामा विपक्षी दलले राम्रो नतिजा ल्याउने गर्छ । डेमोक्रेटिक दलको चुनावी परिणाम सत्ताको नेतृत्व गरिरहेको दलले २० वर्षयता ल्याएको सबैभन्दा राम्रो हो । सन् २००२ मा राष्ट्रपति जर्ज डब्लू बुसको रिपब्लिकन दलले संसद्का दुवै सदनमा जित हात पारेको थियो ।"
नेपालीमूलकी लामा काउन्सिलरमा विजयी,"(अस्ट्रेलिया)  नेपालीमूलकी रेनुका लामा काउन्सिलर पदमा निर्वाचित भएकी छन् । लामा दक्षिण अस्ट्रेलियामा काउन्सिलर पदमा विजयी हुने नेपालीमूलकी पहिलो महिला हुन् । यसअघि न्यु साउथ वेल्स राज्यमा भद्र वाइबा काउन्सिलर पदमा विजयी बनेकी थिइन् । हरेक ४ वर्षमा हुने स्थानीय निर्वाचनमा लामा दक्षिण अस्ट्रेलिया राज्यको मारियन काउन्सिलको वारिपरिङ्गा क्षेत्रबाट उम्मेदवार बनेकी थिइन् । उनी प्रवासी नेपालीहरूको संगठन एनआरएनएको दक्षिण अस्ट्रेलिया संयोजकसमेत हुन् । चुनावी नतिजाले दक्षिण अस्राज्यमा नेपालीको उपस्थिति अझ सुदृढ भएको लामाको भनाइ छ । वारिपरिङ्गा क्षेत्रमा आफू लामो समयदेखि बसोबास गर्दै आएका कारण त्यहाँका समस्याबारे आफू जानकार रहेको र त्यसको समाधानका लागि सबैको हितमा काम गर्न सक्ने लामाको भनाइ छ । एनआरएनए संयोजकका रूपमा नेपाली समुदायका लागि आफू क्रियाशील रहेको र पछिल्लो समय अन्य समुदायका लागि काम गरिरहेका कारण काउन्सिल निर्वाचनमा सफलता पाएको उनको भनाइ छ । जितहार भनेको निर्वाचनको सामान्य प्रक्रिया भए पनि नेपालीमूलको उम्मेदवारका रूपमा आफूलाई प्रस्तुत गरेर निर्वाचित हुन पाउनु मेरो र यहाँका नेपाली समुदायका लागि गर्वको विषय हो, उनले कान्तिपुरसँग भनिन् । स्थानीय समुदायले विश्वास गरेर काउन्सिलर बनाएकोमा खुसी व्यक्त गर्दै लामाले आफू सबै समुदायको हकहितका लागि क्रियाशील रहने जनाइन् । यस राज्यको स्थानीय निर्वाचन यही महिनाको १० तारिखमा समाप्त भएको थियो । यहाँको स्थानीय निर्वाचन हुलाकमार्फत हुने गरेको छ जसका लागि मतदातालाई केही साता पहिलेदेखि नै मतपत्र वितरण गरिएको थियो । अस्ट्रेलियामा संसदीयमा जस्तो स्थानीय चुनावमा मतदान अनिवार्य नगरिएको भए पनि मतदाताले उल्लेख्य रूपमा सहभागिता जनाउने गरेका छन् । लामा उम्मेदवार बनेको क्षेत्रमा उनीसहित ६ जनाले उम्मेदवारी दिएका थिए भने यस क्षेत्रबाट दुई काउन्सिलर चुनिने प्रावधान छ ।"
६ वर्षसम्म पनि साटिएन प्रतिबन्धित भारु,"(काठमाडौं)  छिमेकी मुलुक भारतले ६ वर्षसम्म पनि नेपालको बैंकिङ प्रणालीमा रहेको पुराना ५ सय र हजार दरका भारु नोट साट्नेतर्फ चासो देखाएको छैन । नेपालसँगको सम्बन्धलाई विशेष महत्त्व दिँदै आएको दाबी गर्ने भारतले भुटानलगायत राष्ट्रमा रहेका भारु प्रतिबन्धित गरेकै वर्ष सटही गरिदिएको थियो । नेपाल सरकार र राष्ट्र बैंकले हरेक उच्चस्तरीय भ्रमणमा भारु सटहीको एजेन्डा उठाउँदै आए पनि भारतले चासो देखाएको छैन । भारत सरकारले कालो धन र नक्कली मुद्रा नियन्त्रण गर्न भन्दै ०७३ कात्तिक २३ मा त्यति बेला प्रचलनमा रहेका भारु ५ सय र १ हजार दरका नोट खारेज गर्ने निर्णय गरेको थियो । उक्त निर्णय भएको ६ वर्ष पूरा भएको छ । हरेक वर्ष जस्तो नेपालले उक्त मुद्रा सटहीका लागि आग्रह गर्दै आएको छ । तर, त्यसबारे भारतले चासो नदिएको जानकारहरू बताउँछन् । पछिल्लो पटक प्रधानमन्त्री शेरबहादुर देउवाको भारत भ्रमणका क्रममा पनि भारु सटहीसम्बन्धी एजेन्डा उठेको थियो । त्यसमा पनि भारतका तर्फबाट सम्बोधन नभएको राष्ट्र बैंकले बताएको छ । भारतीय केन्द्रीय बैंक रिजर्भ बैंक अफ इन्डिया (आरबीआई) र नेपाल राष्ट्र बैंकबीच सहकार्यका लागि गठित जोइन्ट टेक्निकल कोअर्डिनेसन कमिटी मा पनि पटकपटक राष्ट्र बैंकका तर्फबाट भारु सटहीको कुरा उठ्ने गरेको छ । भारु सटहीको विषय नेपाल र भारत सरकारले मात्र टुंग्याउन सक्ने भएकाले हरेक उच्चस्तरीय भ्रमणमा परराष्ट्र मन्त्रालयमार्फत राष्ट्र बैंकले उक्त एजेन्डा पठाउँदै आएको छ, राष्ट्र बैंकका सहायक प्रवक्ता नारायणप्रसाद पोखरेलले भने, राष्ट्र बैंकले पनि हरेक भारतीय भ्रमण र भेटघाटका क्रममा उठाउँदै आएको छ । तर भारतीय पक्षले त्यसबारे चासो देखाएको छैन । राष्ट्र बैंकका अनुसार हाल नेपालको वित्तीय प्रणालीमा करिब ८ करोड १० लाख ८ सय रुपैयाँ बराबरका ५ सय र हजार दरका भारु नोट छन् । ६८ हजार १ सय ४८ वटा पाँच सय दरका ३ करोड ४० लाख ७३ हजार ५ सय भारु राष्ट्र बैंकमा छ । १६ हजार ५ सय ५२ वटा एक हजार दरका १ करोड ६५ लाख ५२ हजारसहित कुल ५ करोड ६ लाख २५ हजार ५ सय भारु राष्ट्र बैंकमा छ । भारत सरकारले भारु ५ सय र हजार दरका नोट चलनचल्तीमा प्रतिबन्ध लगाउँदा नेपाली वित्तीय प्रणालीमा करिब ७ करोड ८५ लाख भारु नोट रहेको बताएको थियो । तर सबै निकायसँग रहेको भारु संकलन गर्दा करिब ५ करोड भारु जम्मा भएको हो । यसबीचमा सम्बन्धित निकायले विभिन्न माध्यममार्फत केही भारु सटही गरिसकेका छन् । यसबाहेक सर्वसाधारणसँग भएको प्रतिबन्धित भारुको यकिन तथ्यांक राष्ट्र बैंकसँग पनि छैन ।नोटबन्दीलगत्तै भारत सरकारले नेपालमा सर्वसाधारणसँग भएका भारु नोटसमेत साटिदिने आश्वासन दिएको थियो । तर पछि नोट वैध र अवैध छुट्याउने प्रणाली र संयन्त्र नेपालसँग नभएको भन्दै नोटबन्दी लागू हुँदाका बखत वित्तीय प्रणालीमा रहेका प्रतिबन्धित नोट मात्र साटिदिने बताएको थियो । नोट सटही सम्बन्धमा भारतको केन्द्रीय रिजर्भ बैंक (आरबीआई), नेपाल राष्ट्र बैंकका उच्च अधिकारी र प्राविधिक टोलीले थुप्रै पटक ओहोरदोहोरसमेत गरिसकेका छन् । तर पनि कुनै ठोस प्रगति भएको छैन । भारु नोटका सम्बन्धमा दुवै देशका केन्द्रीय बैंकबीच संवाद भए पनि कुनै निष्कर्ष नआएको राष्ट्र बैंकका सहायक प्रवक्ता पोखरेलले बताए । भारतले पुराना प्रतिबन्धित नोट नसाटेका कारण नेपाल राष्ट्र बैंकले सयभन्दा माथिका भारु नोटमाथिको प्रतिबन्ध कायम राखेको छ, जसका कारण भारतमा प्रचलनमा ल्याइएका ५ सय र २ हजारका नयाँ नोट नेपालमा कारोबार गर्न पाइँदैन । राष्ट्र बैंकले पनि नोट नसाटेसम्म नयाँ नोटको प्रयोग खुला नगर्ने अडान राख्दै आएको थियो । तर पछिल्ला वर्षमा ५ सय र २ हजार दरका भारु नयाँ चलनचल्तीमा ल्याउन राष्ट्र बैंकलाई निजी क्षेत्रको दबाब छ । यही कारण नयाँ नोट चलाउनेबारे राष्ट्र बैंकले एकदुई पटक भारतीय पक्षसँग छलफल पनि गरिसकेको स्रोतले बताएको छ । पुराना नोट साटिने सम्भावना कम भएपछि नयाँ ५ सय र २ हजार दरका चलनचल्तीमा ल्याउनेबारे एकदुई पटक छलफल भइसकेको छ, स्रोतले भन्यो, खासगरी नेपाल आउने भारतीय पर्यटकलाई समस्या भयो भन्ने कुरा आएको छ । निजी क्षेत्रबाट पनि दबाब छ ।करिब ६ वर्षअघि आकस्मिक रूपमा गरिएको नोटबन्दीको उक्त निर्णयका कारण भारतमा सर्वसाधारणले ठूलो सास्ती बेहोर्नुपरेको थियो । सरकारले प्रतिबन्ध लगाएका नोट साट्न समयसीमा तोकेका कारण बैंकहरूमा सर्वसाधारणको लामो लाइन लागेको थियो, जसले गर्दा उनीहरू घण्टौं लाइनमा लाग्न बाध्य थिए । उक्त निर्णयको असर भारतीय अर्थतन्त्रमा पनि देखिएको थियो । यद्यपि पछिल्ला वर्षमा त्यसको असर बिस्तारै कम हुँदै आएको जानकारहरू बताउँछन् ।"
सेयर बजारमा पौने अर्बको मात्र कारोबार,"काठमाडौं (कास) सेयर बजारको परिसूचक नेप्से साताको पहिलो दिन आइतबार दोहोरो अंकले घटेको छ । १०५४ अंक घटेर १८८३ अंक कायम भएको नेप्सेको कारोबार रकम भने ७७ करोड रुपैयाँमा सीमित रह्यो । यस दिन बैंकिङ ५, विकास बैंक ३, फाइनान्स ०७, जलविद्युत् २०, जीवन बिमा ७०, उत्पादन ३३, माइक्रोफाइनान्स ५३, निर्जीवन बिमा १८, अन्य १ र व्यापार उपसमूह २६ अंकले घटे । म्युचुअल फन्ड लक्ष्मी इक्विटीको मूल्य सबैभन्दा धेरै ७९ प्रतिशतले बढ्यो ।"
सुकुटीको माग बढेपछि मुस्ताङमा डोल्पाली चौंरी,"(म्याग्दी)  हिमालपारिको जिल्ला मुस्ताङ सदरमुकाम जोमसोममा अहिले चौंरीको बथान देख्न सकिन्छ । ती चौंरी डोल्पाको उपल्लोथलो छर्काभोटबाट ल्याइएका हुन् । डोल्पाबाट १ सय ५० भन्दा बढी चौंरी चरन खोज्दै मुस्ताङ आइपुगेका होइनन् । बरु व्यवसायीले तिनलाई ५७ दिन हिँडाएर मासुका लागि बेच्न ल्याइपुर्याएका हुन् । मुस्ताङमा चौंरीको सुकुटीको माग अधिक रहेकाले तिनलाई डोल्पाबाट ल्याइएको हो । मुस्ताङमा उत्पादन हुने चौंरीले माग थेग्न नसकेपछि बर्सेनि डोल्पाबाट याक ल्याइने व्यवसायी बताउँछन् । मोटरबाटोको सहज पहुँच भएसँगै मुस्ताङ भ्रमणमा आउने आन्तरिक पर्यटकको भीड लाग्छ । उनीहरूले खानाको परिकारमा नयाँ स्वाद चाख्न चाहन्छन् । मुस्ताङ चौंरीको सुकुटीका लागि पनि प्रख्यात छ । यसको सुकुटी प्रतिकिलो ७ हजार रुपैयाँसम्म पर्छ । मुस्ताङमा चौंरीको सुकुटीको माग धेरै छ । त्यसैले उपल्लो डोल्पाको छर्काभोट क्षेत्रका किसानबाट किनेर यो खेपमा एक सय ५० भन्दा बढी चौंरी बेच्न जोमसोम ल्याइएको छ, डोल्पा छर्काका व्यवसायी पाल्तेन छेतेनले सुनाए । डोल्पाको उपल्लो क्षेत्रमा नुनलगायत खाद्यान्न बोक्न चौंरीको प्रयोग अधिक हुने गरेको छ । छेतेनले यसअघि च्यांग्रा म्याग्दी, बागलुङ पुर्याउँथे । पछिल्लो समय तिनको मूल्य बढेपछि छेतेन चौंरी व्यवसायतिर लागेका हुन् । ५०६० हजार रुपैयाँमा चौंरी किनेर जोमसोममा ल्याई ७०८० हजारमा बेच्ने गरेको डोल्पा सीमावर्ती मुस्ताङी बस्ती साङ्ताका अर्का व्यवसायी छेवाङ ढिके गुरुङले जनाए । उनले केही सुकुटी आफैं बनाएर पनि बेच्छन् । मुस्ताङको हिमाली क्षेत्रमा हिउँदको सिजनमा मासुको सुकुटी बनाइन्छ । असोजपछि सुकुटी बनाउने सिजन सुरु हुन्छ । हिउँदमा हिमाली चिसो हावाले सुकेको सुकुटी स्वादिलो हुन्छ । घाममा सुकाएको भन्दा शीतल छायामा सुकाएको सुकुटी स्वादिष्ट हुन्छ । गर्मी सिजनमा सुकुटीबाट गन्ध आउने भएकाले हिउँदको चिसो मौसममा सुकुटी बनाई ओभानो र शीतल कोठामा कपडामा मोडेर राख्दा लामो समयसम्म टिक्छ, सुकुटी व्यवसायी महेन्द्र गुरुङले भने । मुस्ताङको मुख्य कोसेली भनेकै स्याउ, सुकुटी र रक्सी (ब्रान्डी) रहेको व्यवसायी सुन्दर थकालीले बताए, यहाँका थकालीको घरमा पाहुनाको स्वागतमा सगुनसँग सुकुटी राख्ने र सहरका आफन्तलाई कोसेली पनि सुकुटी पठाउने संस्कार नै छ, उनले भने । विदेशमा पुगेका नेपाली पनि यहाँको सुकुटी भनेपछि हुरुक्कै हुन्छन् । त्यसैले विदेशमा रहेका आफन्तलाई गाउँघरको गतिलो कोसेली बनेको छ, सुकुटी । घर छुट्टीमा आउँदा आफन्तलाई घडी, सुनको लकेट, मोबाइल सेट र टेलिभिजन सेट उपहार बोकेर आउने लाहुरेहरू फर्कंदा भने सुकुटी लिएर फर्कन्छन् । होटल रेस्टुराँमा पुगेर खाने मात्र होइन, विदेशमा समेत माग बढेसँगै काँचो सुकुटीको व्यापार पनि वृद्धि भएको छ । सुकुटी भनेपछि हुरुक्कै हुनुहुन्छ । एउटै कम्पनीको साथी फर्कन लाग्नुभएकाले सुकुटी पार्सल पठाउन लागेकी हुँ, कतारमा कार्यरत लोग्नेलाई कोसेली पठाउन म्याग्दी सदरमुकाम बेनीको कालीपुलस्थित बसपार्कमा भेटिएकी रघुगंगा गाउँपालिका२ भगवतीकी सीमा भण्डारीले भनिन्, कोही फर्कने थाहा भयो कि सुकुटी पठाइदेऊ भन्नुहुन्छ ।सुनिता मात्र होइन, विदेशमा आफन्त भएका सबै घरबाट कोसेलीस्वरूप सुकुटी पठाउने चलन बढ्दो छ । स्थानीय स्तरमा बनाइने सुकुटीको माग विदेशमा रहेका नेपालीहरूमा बढी छ । परदेशी आफन्तलाई कोसेली सुकुटी मासु पठाउने बढेपछि सुकुटीको व्यापार पनि बढेको छ । म्याग्दीमा राँगोभैंसीको सुकुटी मासु प्रतिकिलो दुई हजार पाँच सय र भेडाच्यांग्राको पाँच हजार पाँच सयमा बिक्री हुने गरेको बेनीकी खमाया पुनले बताइन् । कतिले घरमै सुकुटी बनाएर पठाउँछन्, घरमा बनाउन झन्झट मान्नेहरू सुकुटी किन्न आउँछन्, उनले भनिन् ।"
चिसो छल्दै भोटको प्रतीक्षा,"(मुगु)  मुगुमकार्मारोङ गाउँपालिकास्थित माथिल्लो बस्तीका बासिन्दा विगत वर्षमा कात्तिक दोस्रो साता नै बेंसी झर्थे । अत्यधिक चिसो हुने भएकाले जाडो छल्न कात्तिकमा गाउँ छाड्ने उनीहरू गर्मी सुरु भएपछि चैत अन्तिम साता फर्कन्थे । तर यो वर्ष मतदानको प्रतीक्षामा उनीहरू गाउँमै छन् । पोहरसम्म त बाली भित्र्याएर तल झरिहाल्थ्यौं, कात्तिक १५ पछि त गाउँ सुनसान हुन्थ्यो, डोल्फुका कर्मा लामाले भने, ५ वर्षमा एकपल्ट आउने भोट हाल्ने आशाले चिसोमा पनि यही छौं । मुगमकार्मारोङको मुगु, चितै, डोल्फुलगायत गाउँमा धारामा पानी जम्न सुरु भइसकेको छ । बेंसी झर्नका लागि सातुचामल र लत्ताकपडा त तयारै छन्, मुगुगाउँका सोनाम तामाङले भने, अब भोट हालेको भोलिपल्टै मात्र तल झर्ने गरी चिसो खाइरहेका छौं । उनले बिहान र साँझपख धुनी लगाएर ताप्ने गरेको बताए । गाउँमा एक बाली उवा मात्र पाक्छ । वैशाखमा लगाइएको उवा कात्तिक दोस्रो साता नै काटिसकेको उनले बताए । स्थानीयले अहिले जसोतसो चिसो त कटाएका छन् । तर, आकाशमा बादल देखिनेबित्तिकै हिउँ पर्छ कि भन्ने डर हुने गरेको तामाङले बताए । हिउँ परे न गाउँमा बस्न सकिन्छ न त तल झर्न नै, उनले भने, हिजोआज गाउँमा काम केही छैन, चुनावका लागि मात्रै दिन गन्दै बस्नुपरेको छ । मुगुगाउँका केही युवा मंसिर ४ मा भोट खसाल्न गाउँ फर्किने वाचासहित जुम्ला र सिरानचौरमा परिवारको बन्दोबस्तीका लागि गएको उनले बताए । गमगढीमा बस्दै आएकाहरू भने मतदानकै लागि गाउँ फर्किंदै छन् । हरेक वर्षको हिउँदयाममा माथिल्लो मुगुस्थित हिमाली बस्तीका बासिन्दा चिसो छल्न ६ महिना बेंसी झर्छन् । गत असोज १९ देखि २३ गतेसम्मको अविरल वर्षाले यो पटक हिमाली बस्तीमा चिसो अत्यधिक बढेर स्थानीयलाई गाउँमा बस्न गाह्रो भएको गाउँपालिका अध्यक्ष छिरिङक्याप्ने लामाले बताए । उनका अनुसार निर्वाचनले गर्दा मुगुगाउँस्थित प्रहरी चौकी पनि योपल्ट सदरमुकाममा विस्थापित भएको छैन भने वडाका कर्मचारी, शिक्षक र स्वास्थ्यकर्मी पनि चिसो खप्दै गाउँमै छन् । चिसो निकै बढेको छ, मुगु प्रहरी चौकीका इन्चार्ज डल्के धमेनाले भने, निर्वाचनको सुरक्षाको चटारो छ, गाउँमा एक महिनादेखि घाम देख्न मुस्किल छ, बिहान तुसारो जमेर गावै सेताम्मे हुन्छ, धारा र खोलाको पानी बरफ भएर जमिसक्यो । मतदाताहरू चिसो सहेर गाउँमा बसिरहे पनि उम्मेदवार भने भोट माग्न अहिलेसम्म नआएको स्थानीय हपालभोटे लामाले बताए । हामीले सास्ती खपेर भोट खसाल्नुपरेको छ, तर उम्मेदवारहरू कहिल्यै गाउँ आउँदैनन्, उनले भने, उनीहरू आए कम्तीमा यहाँको समस्या थाहा पाउँथे र विकास हुन्थ्यो । उनका अनुसार कम मतदाता भएकाले गाउँपालिकाको माथिल्लो क्षेत्रमा उम्मेदवार आफैं पुग्दैनन्, कार्यकर्तालाई पठाउँछन् । मुगु, चितै र डोल्फु गाउँमा मतदाताको संख्या झन्डै ९ सय रहेको जिल्ला निर्वाचन कार्यालयको तथ्यांक छ । गमगढीदेखि डोल्फु, चितै र मुगु गाउँमा पुग्न करिब दुई दिन पैदल हिँड्नुपर्छ । तीनवटै गाउँमा एकएकवटा आधारभूत विद्यालय मात्र छन् भने स्वास्थ्यचौकी भए पनि औषधिको सधैं अभाव हुने गरेको छ । सडक नहुँदा बर्सेनि चिनियाँ खाद्यान्नको भर पर्नुपरेको लामाको गुनासो छ । आफ्नो उब्जनीले ३ महिना पुग्दैन, सदरमुकाम जान टाढा पर्छ । यहाँ अनुदानको न चामल आउँछ न नुन, उनले भने ।"
अन्ततः स्टोक्सले पाए मुक्ति,"द गार्डियन (मेलबर्न) मौसमको भविष्यवाणी पूर्णतः गलत रह्यो । इंग्ल्यान्डका लागि भने सबथोक ठीकठाक रह्यो । आखिरमा पानीले खेल बिथोल्न सकेन र जस बटलरको टिम मेलबर्नमा बन्यो, नयाँ ट्वान्टी२० विश्वकप च्याम्पियन । खेलका खास नायक भने बेन स्टोक्स रहे । उनको बानी नै छ, ठूलो महत्त्वको खेलमा ठूलै खेल्ने । उनकै निर्णायक इनिङ्सको मद्दतले इंग्ल्यान्डले पाकिस्तानलाई पाँच विकेटले हरायो र दोस्रोपल्ट ट्वान्टी२० विश्व च्याम्पियन बन्यो ।इंग्ल्यान्डले पछिल्लोपटक सन् २०१६ मा यस विश्वकपको फाइनल खेलेको थियो । त्यसमा स्टोक्सकै अन्तिम ओभरमा इंग्ल्यान्ड पराजित रह्यो । निकै महँगो ओभर थियो, त्यो । उनी खलनायक सावित भए । उनी आफैं स्तब्ध भएका थिए । त्यसको ६ वर्षपछि उनैले इंग्ल्यान्डलाई उपाधि दिलाएका छन्, त्यो पनि एक ओभरको खेल बाँकी छँदै । इंग्लिस टेस्ट टिमका कप्तान आफैंमा नाटकबाज हुन्, उनले आफ्नो पहिलो ट्वान्टी२० अर्धशतकका लागि ठूलै अवसर खोजे । पाकिस्तानले सुरुमा कमजोर ब्याटिङ गरेको थियो ।पछि इंग्ल्यान्डले ब्याटिङ गर्दा सुरुमै केही विकेट लिए । त्यसैले खेल तनावपूर्ण अन्त्यतिर अग्रसर देखिएको थियो । तर पाकिस्तानको जितको सम्भावना यसरी एकाएक गायब भयो कि कसैले चालै पाएनन् । कुनैकुनै खेलमा कति बेला निर्णायक मोड आयो भनेर भन्नै गाह्रो छ । तर फाइनल यस्तो थिएन । अपेक्षाभन्दा कम १ सय ३७ रनमै समेटिएपछि पाकिस्तानका लागि नसिम शाहले फास्ट बलिङको राम्रो नमुना पेस गरे तर पुरस्कार भने पाएनन् ।खेलको १३ औं ओभरको मध्य भागमा ह्यारी ब्रोकले लङअफतिर बल माथि उठाएर प्रहार गरे । त्यसमा साहिद अफ्रिदीले मीठो क्याच लिए । तर खुसीयाली मनाउनुको स्थानमा २२ वर्षीय अफ्रिदीले आफू चोट बोकेको संकेत गरे र सहयोग मागे । खुट्टा खुम्च्याउँदै उनले मैदान छाडे । तर आश्चर्यजनक रूपमा फेरि एक ओभर बलिङ गर्न मैदानमा फर्के । उनी एकै बल मात्र टिक्न सके । त्यसपछि उनले फेरि मैदान छाडे र फर्नेनन् । त्यो ओभर सकाउने जिम्मेवारी इफ्टिखर अहमदले पाए ।स्टोक्स यही मौका त कुरिरहेका थिए । उनले त्यसमा एक चौका र एक छक्का प्रहार गरे । मोहम्मद वासिमको अर्को ओभरमा मोइन अलिले सुरुमै दुई चौका प्रहार गरे । इंग्ल्यान्डले चार बलमा १८ रन बटुलेको थियो र खेल एकाएक पूर्णतः इंग्ल्यान्डको पक्षमा मोडियो । अली सात रन चाहिएको बेला आउट भए, १९ जबरदस्त रन बनाए । तर स्टोक्स मैदानमा डटिरहे । उनले ५२ रन बनाई अविजित पनि रहे । अनि १९ औं ओभरमा अन्तिम बलमा विजयी रन बनाए ।पूरा इनिङ्सका क्रममा स्टोक्स शान्त र संयमित रहे । तर बलिङमा उनको सुरुआत कहाँ राम्रो थियो र ? उनको पहिलो बल नोबल थियो अनि लगत्तै वाइड फ्याले । लगत्तै क्रिस वक्सले पनि वाइडसँगै आफ्नो ओभर सुरु गरे । त्यति बेला लागिरहेको थियो, ठूलो अवसरको दबाबले उनीहरू पिसिएका छन् । तर बलबाटै आदिल रसिद र साम करन भने सटीक रहे । विशेषतः करनको बलिङ खुबै धारिलो रह्यो । उनका चार ओभरमा दुई अन्त्यमा थिए ।यसबीच उनले जम्माजम्मी १२ रन खर्चे र तीन विकेट लिए । रसिदले भने २२ रनमा दुई विकेट लिए । त्यसमध्ये १२ औं ओभरमा उनले एक विकेट मात्र लिएनन्, त्यो मेडन पनि रह्यो, त्यो पनि विश्वकप फाइनलमा । पाकिस्तानी इनिङ्समा खालि एक ओभर उल्लेखनीय रह्यो । लियाम लिभिङस्टोनको एक मात्र ओभरमा सन मसुदले आक्रामक भएर रन बटुले । त्यसबाहेक पाकिस्तानको बलिङ आफैंमा सटीक हुन सकेन, जति अपेक्षा गरिएको थियो ।पाकिस्तानलाई कोही न कोही बलरमाथि आक्रामक गर्नु नै थियो, त्यही दबाबमा उसले लगातार विकेट पनि गुमाएको थियो । फेरि इंग्ल्यान्डको ब्याटिङ क्रम कति बलियो थियो भने त्यस अगाडि पाकिस्तानको त्यो स्कोर चुनौतीको पहाड सावित भएन । पाकिस्तानको त्यो स्कोर रक्षा गर्नका लागि पाकिस्तानसँग योभन्दा अझ उम्दा बलिङ आक्रामक चाहिन्थ्यो । अन्त्यमा इंग्ल्यान्ड जित मात्र होइन, उपाधिकै हकदार देखियो । अनि यससँगै स्टोक्सले मुक्ति पनि पाएका छन् ।"
नेपाल र रोहितको परीक्षण,"काठमाडौं (कास) यूएईसँग घरेलु मैदानमा तीन एकदिवसीय अन्तर्राष्ट्रिय खेलको शृंखलामा सोमबार पहिलो खेलमा प्रतिस्पर्धा गरेपछि रोहित पौडेलले नेपालको पूर्ण कप्तानका रूपमा आफ्नो यात्रा सुरु गर्दा घरेलु टोलीको पनि परीक्षण हुनेछ । नेपाल क्रिकेट संघ (क्यान) ले दुई दिन अघि मात्र २० वर्षे रोहितलाई नेपाली राष्ट्रिय टोलीको नेतृत्व दिएको थियो । नेपालले सेप्टेम्बरमा केन्या भ्रमण गर्दा पनि सन्दीप लामिछानेको अनुपस्थितिमा रोहितले कप्तानी गरेका थिए । रोहितको कप्तानीमा केन्यासँगैको तीन खेलमै नेपालले विजय हात पारेको थियो । लगत्तै सन्दीप लामिछानेलाई बलत्कारको आरोपमा क्यानले निलम्बन गरेको थियो र अहिले रोहितले पूर्ण कप्तानका रूपमा नेपाली टोलीको नेतृत्व गर्न लागेका हुन् । नेपालले यूएईसँग सोमबार, बुधबार, शुक्रबार गरी तीन एकदिवसीय अन्तर्राष्ट्रिय खेल्न लागेको हो । सबै खेलहरू त्रिवि क्रिकेट मैदान कीर्तिपुरमा हुनेछ । नेपालले यूएईसँग दोस्रोपटक द्विपक्षीय शृंखला खेल्न लागेको हो । २०१९ मा नेपालले यूएई भ्रमण गर्दै समान तीन ट्वान्टी२० अन्तर्राष्ट्रिय र एकदिवसीय अन्तर्राष्ट्रिय खेलेको थियो । तीन वर्षअघि यूएईविरुद्ध ५५ रन बनाउँदै रोहित एकदिवसीय अन्तर्राष्ट्रियमा सबैभन्दा कम उमेरमा अर्धशतक बनाउने खेलाडी बनेका थिए, जतिखेर रोहित १७ वर्ष पनि पुगेका थिएनन् । यूएईले भर्खरै मात्र अस्ट्रेलियामा ट्वान्टी२० विश्वकप खेलेको थियो । यूएईलाई आतिथ्यता गरेपछि नेपाली क्रिकेट टोली विश्वकप लिग २ का खेल खेल्न नामिबिया लाग्नेछ, जहाँ नेपालले आयोजक नामिबिया र स्कटल्यान्डसँग २२ एकदिवसीय अन्तर्राष्ट्रिय खेल्नेछ । नामिबिया लाग्नुअघि यूएईसँगको शृंखला नेपालका लागि राम्रो तयारी हुने रोहितले बताए । २०१९ मा दुबईमा यूएईसँगको तीन एकदिवसीय अन्तर्राष्ट्रिय खेलमा नेपालले २१ ले जितेको थियो ।"
