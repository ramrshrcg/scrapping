शीर्षक,विवरण
एमसीसीले धरमराएको गठबन्धन,"(काठमाडौं)अमेरिकी सहयोग नियोग मिलेनियम च्यालेन्ज कर्पोरेसन (एमसीसी) सँगको अनुदान सम्झौता निर्णायक चरणमा प्रवेश गरेसँगै सत्ता गठबन्धनको भविष्य पनि अन्योलमा परेको छ । सम्झौता अविलम्ब संसद्बाट पारित गराउन प्रधानमन्त्री शेरबहादुर देउवाले निर्णायक अग्रसरता लिएका छन् भने उनका सहयात्रीहरू सम्झौता यथास्थितिमा अनुमोदन नगर्ने अडानमा छन् । प्रधानमन्त्री देउवाले फेब्रुअरी २८ (फागुन १६) भित्र एमसीसीबारे संसद्को औपचारिक जवाफ दिने जानकारी अमेरिकी अधिकारीहरूलाई दिएका छन् । उता माओवादी केन्द्रका अध्यक्ष पुष्पकमल दाहाल र एकीकृत समाजवादीका अध्यक्ष माधव नेपालले तत्काल यो सम्झौता अनुमोदन गर्न नसकिने अडान लिएका छन् । दुवै वामपन्थी दलभित्र यो सम्झौताको विरुद्धमा आवाज उठिरहेको छ । सत्ताको अगुवा दल कांग्रेस तथा सहयोगी माओवादी र समाजवादीका नेताहरू एमसीसीले गठबन्धन नभत्किने दाबी गर्छन् । तर, एमसीसीबारे आफ्ना अडान यथावत् रहेको पनि दोहोर्याइरहेका छन् । यो बीचमा एमसीसी रोज्ने कि गठबन्धन भन्ने स्थितिमा देउवा पुगेका छन् । त्यस्तै वाम दलहरू पनि एमसीसी छाडे सत्ता पनि छाड्नुपर्ने अवस्थाले झस्किएका छन् ।कांग्रेसको प्रतिनिधित्व गर्ने एक मन्त्रीका अनुसार अहिले एमसीसी अनुमोदन गरेर जेठमा स्थानीय तहको निर्वाचनमा जान नसकिने भनेर माओवादी र एकीकृत समाजवादीका नेताहरूले गठबन्धनको बैठकमा आफ्नो भनाइ राखिसकेका छन् । उता, जेठमा निर्वाचन तय भइसकेकाले अब प्रधानमन्त्री देउवाको बटमलाइन एमसीसी भएको छ । जेठमा निर्वाचन गर्ने समझदारी बन्नासाथै प्रधानमन्त्री एमसीसी सम्झौता अनुमोदन गराउने विषयमा सक्रिय हुनुभएको छ, हामीले धैर्यपूर्वक छलफल गरौं भनेका छौं, एकीकृत समाजवादीका एक नेताले भने । स्थानीय तह निर्वाचन जेठमा गर्ने समझदारी सत्ता गठबन्धनमा बने पनि त्यसका लागि स्थानीय तह निर्वाचन ऐन २०७३ संशोधनको प्रक्रिया र मिति तोक्ने काम अघि बढेको छैन ।जनता समाजवादी पार्टी (जसपा) का संघीय परिषद् अध्यक्ष बाबुराम भट्टराईले प्रधानमन्त्री देउवाको मनस्थिति बुझेरै गठबन्धन जोगाउन एमसीसी तत्काल पारित गर्नुपर्ने विचार प्रकट गरेका छन् । प्रधानमन्त्री देउवाले मध्य फागुनसम्म एमसीसी अनुमोदन गर्न नसके त्यसको असर नेपालको दीर्घकालीन आर्थिक विकासमा पर्ने तथा शक्ति राष्ट्रले बदल्न सक्ने रणनीतिको चेपुवामा नेपाल पर्न सक्ने खतरा औंल्याएका छन् । यसलाई भट्टराईले पनि समर्थन गरेका छन् । एमसीसी सम्झौतालाई आलटाल नगरी सर्वसम्मतिले संसद्बाट अनुमोदन गरौं, सबै एकमुख भएर जनतालाई बुझाऊँ, यही बहानामा प्रतिगमनविरोधी गठबन्धन नटुटोस्, नेता भट्टराईले भनेका छन्, यो प्रकरण नेपालका रूढिवादी कम्युनिस्टहरूका लागि घाँटीको हाड नबनोस् ।तर, गठबन्धनका सहयोगीलाई बेवास्ता गरेर अघि बढे निर्वाचनको मुखमा वामपन्थीहरू एक हुन सक्ने भय देउवामा पनि छ । २०७४ मा कांग्रेस पराजित हुनुको पछाडि वाम गठबन्धन मुख्य कारण थियो । त्यति बेला पनि प्रधानमन्त्री देउवा नै थिए र सत्ताको मुख्य हिस्सेदार माओवादी थियो । सरकारमा छँदै माओवादीले निर्वाचनमा एमालेसँग गठबन्धन गरेको थियो ।सरकारका प्रवक्तासमेत रहेका सञ्चारमन्त्री ज्ञानेन्द्रबहादुर कार्की एमसीसीकै कारण गठबन्धन टुट्ने चर्चामा आधार नरहेको दाबी गर्छन् । गठबन्धन यति कमजोर धरातलमा छैन, एमसीसीकै कारण टुटोस्, उनले कान्तिपुरसँग भने, विशिष्ट परिस्थितिमा बनेको गठबन्धनमा कुनै समस्या छैन । बाहिर आएका सूचना गलत हुन् । बाबुराम भट्टराई नेतृत्वको सरकारका पालामा प्रक्रिया सुरु भएर २०७४ मा शेरबहादुर देउवा प्रधानमन्त्री छँदा भएको सम्झौतालाई संसद्बाट अनुमोदन गराउने दिशामा सरकार अघि बढिरहेको कार्कीको भनाइ छ । त्यसका लागि गठबन्धन दलबीच समझदारी जुटाउने प्रयास भइरहेको उनको भनाइ छ । यो कुनै राजनीतिक, सैनिक नभएर विशुद्ध आर्थिक विकासका लागि दिइएको अनुदान हो, स्विकारेर अघि बढ्दा नै मुलुकको हित हुन्छ, यसलाई नबुझी गलत सूचनाको सिकार बन्यौं भने नेपालको आर्थिक विकासमा त नकारात्मक असर पर्छ नै, सँगै नेपालको विश्वसनीयतामा ह्रास आउँछ, मन्त्री कार्कीले भने, एमसीसी पारित गर्नुपर्छ भन्ने विषयमा गठबन्धन टुट्न हुन्न ।एकीकृत समाजवादीका नेता मुकुन्द न्यौपानेले देउवाले गठबन्धन तोड्नेमा आफूलाई विश्वास नलागेको बताए । शेरबहादुरजी कांग्रेसका ठूलो खेलाडी हुन्, गिरिजाप्रसाद कोइरालासँग टकराउँदै पटकपटक प्रधानमन्त्री बने, अहिले यो गठबन्धन छोडेर शेरबहादुरजी दायाँबायाँ हुनेवाला छैनन् किनभने गठबन्धनमै रहेर म बलियो प्रधानमन्त्री बन्छु भन्ने बुझेका छन्, न्यौपानेले भने, देउवा अमेरिकालाई पनि चिढ्याउन चाहँदैनन् । त्यसैले दुवैतिर चित्त बुझाउने बाटो खोज्छन्, उनको सीप त्यही हो ।माओवादी नेता राम कार्की गठबन्धनलाई एमसीसीजस्ता मुद्दाले असर नपार्ने दाबी गर्छन् । खालि अहिले निर्वाचनसँग गठबन्धनलाई जोड्न थालेका छन्, राजनीतिक मुद्दा भनेको निर्वाचनको हारजितले, बहुमतअल्पमतले मात्रै हुँदैन, उनले भने, जुन उद्देश्यका लागि यो गठबन्धन बनेको थियो, एमसीसीजस्ता मुद्दाहरूले कुनै असर पार्ने देखिन्न । एमसीसीबारेको मध्यमार्गी उपाय खोज्दै कार्की भन्छन्, हाम्रो देशलाई अहित हुने कुनै पनि सन्धिसम्झौता मान्य हुने छैन भनेर संसद्ले एउटा संकल्प प्रस्ताव पास गर्ने हो भने कसैलाई केही भन्नै पर्दैन । त्यति गर्ने हो भने स्वाभाविक रूपमा हाम्रा मित्रराष्ट्रबाट आउने यस प्रकारका सहयोग, सन्धि, सम्झौता हाम्रा निम्ति सुरक्षित हुन्थ्यो । अहिले पनि त्यही बाटो छ ।प्रधानमन्त्री देउवा पनि ५५ अर्बको यो अनुदान सहयोगभन्दा पनि यो स्वीकार नगर्दा शक्ति राष्ट्रले गर्न सक्ने असरप्रति बढी सचेत देखिन्छन् । माओवादी र एकीकृत समाजवादीले समर्थन नगरे पनि सम्झौता संसद्मा निर्णयार्थ अघि बढाउन देउवा प्रतिबद्ध छन् । संसद्मा निर्णयार्थ प्रस्तुत भएमा दाहाल र नेपाल पनि अनुमोदनमा आउन बाध्य हुने बुझाइ उनमा देखिन्छ । भारत र चीनसँगको सम्बन्ध उत्तरचढावपूर्ण बनिरहेका बेला अमेरिकासँग सम्बन्ध बिगार्न नहुने पक्षमा दाहाल र नेपाल पनि हुनुहुन्छ, माओवादीका एक नेताले भने, संसद्मा पुगेपछि अनुमोदन गर्दिन भन्न सक्ने स्थिति छैन । त्यसैले संसद्मा लैजानुअघि नै गठबन्धनबीच सहमति बन्नुपर्छ भन्ने उहाँहरूको जोड छ ।एमसीसीले पार्ने भूराजनीतिक प्रभावबारे माओवादी नेता कार्कीले भने, हाम्रो दक्षिणी छिमेकी अमेरिकाको रणनीतिक साझेदार, उत्तरी छिमेकी अमेरिकाको प्रतिद्वन्द्वी भएको स्थितिमा राम्ररी बुद्धि पुर्याएनौं, गम्भीरता आएन भने हाम्रो भविष्य बडो खतरनाक दिशातिर जान सक्छ । अहिलेको पोलिटिकल लिडरसिप जहाँ छ, त्यस प्रकारको गम्भीरतालाई सामना गर्न सक्ने स्थितिमा देखिँदैन ।माओवादी र एकीकृत समाजवादीले साथ नदिए पनि देउवाका लागि विकल्प खुला छन् । प्रमुख प्रतिपक्षी एमालेले गठबन्धन टुटाउने सर्तमा एमसीसी अनुमोदनमा सहयोग गर्ने वचन प्रधानमन्त्रीलाई दिइरहेको दाबी बालुवाटारनिकट स्रोतहरूले बताइरहेका छन् । तर, उत्तिकै बलियो जनमत बोकेको एमालेसँग गठबन्धन गर्न नहुने भन्दै कांग्रेस नेताहरूले प्रधानमन्त्री देउवामाथि दबाब बढाइरहेका छन् । तत्कालीन प्रधानमन्त्री केपी शर्मा ओलीले तत्कालीन सभामुख कृष्णबहादुर महरा र वर्तमान सभामुख अग्नि सापकोटाका कारण एमसीसी संसद्मा अघि नबढेको बताउँदै आएका छन् ।"
६ अध्यादेश तेस्रो पटक निष्क्रिय हुँदै,"(काठमाडौं)सर्वसाधारणको शान्ति सुरक्षा र दैनिक जीवनलाई प्रत्यक्ष असर गर्ने कानुन बनाउन सरकार र प्रतिनिधिसभाले बेवास्ता गर्दा तेस्रो पटक पनि अध्यादेशहरू निष्क्रिय हुने भएका छन् । अघिल्लो सरकारले पहिलो पटक ०७७ असोज १२ र मंसिर २१ मा जारी गरेका ६ अध्यादेश तेस्रो पटक निष्क्रिय हुन लागेका हुन् । तेजाब तथा अन्य घातक रासायनिक पदार्थ प्रयोग गरी हुने हमलाका दोषीउपर कडा कारबाही गर्न केपी ओली नेतृत्वको तत्कालीन सरकारले असोज १२ मा अध्यादेश ल्याएको थियो । तर यो अध्यादेश यसभन्दा अघि दुईपटक संसद् पुगे पनि छलफल नै नभई निष्क्रिय भएको थियो । यसपटक पनि त्यही नियति दोहोरिँदै छ । त्यस्तै नेपाल प्रहरी र प्रदेश प्रहरीको कार्य सञ्चालन, सुपरिवेक्षण र समन्वय गर्न बनेको अध्यादेश पनि फेरि अन्योलमा परेको छ । फौजदारी कसुर तथा फौजदारी कार्यविधिसम्बन्धी केही संशोधन गर्ने अध्यादेश पनि जारी गरेको थियो । यो विषयमा पनि संसद्मा अहिलेसम्म छलफल भएको छैन । त्यस्तै, ०७७ मंसिर २१ मा यौन हिंसाविरुद्धका केही ऐनलाई संशोधन गर्ने अध्यादेश र सामाजिक सुरक्षा पहिलो संशोधन अध्यादेश जारी भएको थियो । बेलैमा संसद्मा प्रतिस्थापन विधेयक नल्याउँदा ती अध्यादेश दुईपटक निष्क्रिय भइसकेका छन् । सरकारले अध्यादेश जारी गरेपछि संसद्को पहिलो बैठकमा पेस गर्नुपर्छ । संसद्मा पेस भएको ६० दिनभित्र प्रतिस्थापन विधेयक नल्याए अध्यादेश निष्क्रिय हुन्छ । सरकारले गत मंसिर १५ मा पुरानासहित ६ वटा अध्यादेश जारी गरेको थियो । संसद् अधिवेशन आह्वान हुनुभन्दा १३ दिनअघि जारी गरिएका अध्यादेशको प्रतिस्थापन विधेयक ल्याउन सरकारले चासो देखाएको छैन । प्रतिस्थापन विधेयक नल्याए तेजाब आक्रमण गर्नेलाई २० वर्षसम्म कैद, पीडितलाई १० लाखसम्म क्षतिपूर्ति र रोजगारीको प्रत्याभूति गर्ने व्यवस्थासहितको अध्यादेश माघ २८ मा निष्क्रिय हुनेछ । संविधानको धारा ११४ अनुसार अध्यादेश सक्रिय राख्न संसद्को दुवै सदनले स्वीकृत गर्नुपर्ने र अध्यादेश संसद्मा पेस गरेको ६० दिनभित्र प्रतिस्थापन विधेयक प्रमाणीकरण गरिसक्नुपर्ने संवैधानिक प्रावधान छ । यो अध्यादेश प्रतिनिधिसभा र राष्ट्रिय सभाको दसौं अधिवेशन सुरु भएको पहिलो बैठक मंसिर २८ मा पेस गरिएको थियो । फौजदारी कसुर तथा फौजदारी कार्यविधिसम्बन्धी केही ऐन संशोधन गर्ने, यौन हिंसाविरुद्धका केही ऐनलाई संशोधन गर्ने, नेपाल प्रहरी र प्रदेश प्रहरी (कार्य सञ्चालन, सुपरिवेक्षण र समन्वय) (पहिलो संशोधन), सामाजिक सुरक्षा (पहिलो संशोधन), रेलवे, तेजाब तथा अन्य घातक रासायनिक पदार्थ (नियमन) अध्यादेश प्रतिनिधिसभाले स्वीकार गरिसकेको छ । स्वीकार गरेपछि सरकारले प्रतिस्थापन विधेयक ल्याउनुपर्थ्यो । अध्यादेश संसद्को दुवै सदनले स्वीकार गर्नुपर्ने हुन्छ तर राष्ट्रिय सभाबाट स्वीकार भएकै छैन । राष्ट्रिय सभामा अध्यादेश पेसमात्रै भएको छ । संसद् सचिवालयले आगामी संसद् बैठक माघ २६ मा बोलाएको छ । बैठक बस्ने दिनसम्म अध्यादेश पेस भएको ५८ दिन हुन्छ । बाँकी दुई दिनमा प्रतिस्थापन विधेयक पेस गरेर पारित गर्ने सम्भावना कम छ । सबैको मिलेमतो भयो भने एकै दिनमा पनि गर्न सक्छन् तर यो राम्रो परम्परा होइन, राष्ट्रिय सभा विधायन समितिका सभापति परशुराम मेघी गुरुङले भने, यति महत्त्वपूर्ण कानुन बेलैमा बन्नुपर्थ्यो । सरकारले प्रतिस्थापन विधेयक नल्याएकाले संसद्मा कुनै पनि प्रक्रिया अघि बढाउन नसक्ने संसद् सचिवालयले जनाएको छ । संसद्मा पेस भएको अध्यादेशको पहिलो चरणको काम सकिएको छ तर प्रतिस्थापन विधेयक आएको छैन, राष्ट्रिय सभा सचिव राजेन्द्र फुयालले भने, अहिलेसम्म प्रतिस्थापन विधेयक दर्ता हुन नआएकाले संसद्ले केही गर्न सक्ने भएन । निष्क्रिय हुन लागेको अध्यादेश ०७८ वैशाख २१ मा दोस्रो पटक र ०७८ मंसिर १५ मा तेस्रो पटक जारी भएको थियो । संसद्मा विचाराधीन रहेको विधेयक फिर्ता लगेर सरकारले मंसिर १५ मा अध्यादेश जारी गरेको थियो । संसद्को प्रक्रियामा हुँदा पनि सरकारले अघि बढाउन चाहेन, संसद् अधिवेशन अन्त्य गरी अध्यादेश जारी गर्यो, संसद्का अर्का अधिकारीले भने, अधिवेशन आह्वान भएपछि अध्यादेश पेस त भयो तर प्रतिस्थापन विधेयक नल्याउँदा त्यत्तिकै खेर जाने भयो ।सरकारले तेजाब तथा अन्य घातक रासायनिक पदार्थ (नियमन) अध्यादेशको प्रतिस्थापन विधेयक ल्याएर पारित गर्न नसक्दा पीडितले न्याय र यस्ता सुविधा पाउने बाटो नै बन्द हुने भएको छ । तेजाब आक्रमणबाट घाइते भएमा अपराधमा संलग्नलाई अधिकतम ८ वर्षसम्म कैद हुने प्रचलित कानुन रहेकामा अध्यादेशमा २० वर्षसम्म कैद र १० लाख रुपैयाँसम्म जरिवाना गर्ने व्यवस्था गरिएको थियो । त्यस्तै तेजाब अनुमति नलिई बिक्री गर्नेलाई पनि कैद र जरिवानाको व्यवस्था समेटिएको छ । तेजाबपीडितको निःशुल्क उपचार तथा रोजगारीको ग्यारेन्टी गर्ने र क्षतिपूर्ति तिराउने, तेजाब आक्रमणको अपराधमा फैसला भएको ३५ दिनभित्र दोषीले जरिवाना नतिरे सरकारले नै जायजेथाबाट असुलउपर गराउने प्रावधान अध्यादेशमा छ । त्यस्तै यौन हिंसाविरुद्धका केही ऐनलाई संशोधन गर्न जारी अध्यादेशमा बलात्कार घटनामा मिलापत्र गराएमा त्यसमा संलग्नलाई ३ वर्षसम्म कैदको व्यवस्था छ । जबर्जस्ती करणी गर्ने व्यक्तिलाई कैद सजायको अतिरिक्त ६ लाख रुपैयाँसम्म जरिवाना गर्ने प्रावधान यौन हिंसाविरुद्धको केही ऐन संशोधन गर्ने अध्यादेशमा उल्लेख छ ।संसद्को सातौं अधिवेशनको पहिलो बैठकमा कांग्रेसले विरोध गरेपछि यो अध्यादेश संसद्मा पेस हुन पाएन । संसद् भंग भएपछि ओली सरकारले यी अध्यादेशलाई निष्क्रिय हुन नदिन वैशाख २१ मा फेरि अध्यादेश ब्युँताएको थियो । सर्वोच्च अदालतले प्रतिनिधिसभा ब्युँताएपछि साउन ३ मा संसद्मा सरकारले सबै अध्यादेश पेस मात्रै गर्यो । त्यसबेला संसद्मा एमालेको विरोध थिएन । सरकारले प्रतिस्थापन विधेयक बेलैमा ल्याएर संसद्बाट पारित गर्नुपर्नेमा ढिला पेस गर्यो । संसद्को नवौं अधिवेशन (भदौ २३ देखि) मा भने एमालेले नियमित अवरोध जारी राख्यो । संसद्को दसौं अधिवेशन सुरु भएको सोमबार ४९ दिन हुँदा पनि सरकारले प्रतिस्थापन विधेयक ल्याउन चासो देखाएकै छैन । कुनकुन अध्यादेश निष्क्रिय हुँदै छन् भन्ने मन्त्री र सत्तारूढ गठबन्धनका संसदीय दलका नेताहरूलाई समेत जानकारी छैन । यसबारेमा हामीले ध्यानै दिएका थिएनौं, एक मन्त्रीले भने, अब कसरी अघि बढ्ने छलफल गर्छौं । कांग्रेस संसदीय दलका सचेतक पुष्पा भुसालले अध्यादेशलाई निष्क्रिय हुन नदिन सरकारसँग छलफल गर्ने बताइन् । धेरै पहिला त कानुनमन्त्रीज्यूले चासो देखाउनुभएको थियो, पछिल्लो समय केही कुरा भएको छैन, उनले भनिन्, अब कसरी अघि बढ्ने छलफल गर्छौं ।"
कुरिलो किलोकै ९ हजारसम्म !,"(काठमाडौं)कुरिलोको भाउ अस्वाभाविक रूपले बढेको छ । बजारमा कुरिलोको मूल्य फरकफरक छ कतै २५ सय रुपैयाँ किलो त कतै ९ हजारसम्म । बेमौसममा माग बढेकाले महँगो भएको व्यवसायी बताउँछन् । सिजनमा कुरिलो खुद्रा पसलेदखि डिपार्टमेन्ट स्टोरसम्म पाइन्छ । बेमौसम भएकाले पनि यतिबेला जहाँतहीं पाइँदैन । कालीमाटी तरकारी बजारस्थित खुद्रा पसलमा कुरिलो किलोकै २५ सयदेखि ४ हजार रुपैयाँसम्म पर्छ । बल्खु तरकारी बजारमा किलोको ८ हजार रुपैयाँ पर्छ । महँगो भएपछि अर्डरअनुसार मात्र कुरिलो ल्याउने गरिएको बल्खु तरकारी बजारकी एक व्यापारीले बताइन् । महँगो छ, सजिलै बेच्न सकिँदैन, त्यसैले अर्डरअनुसार मात्र ल्याउँछौं, उनले भनिन्, मैले ल्याउने ठाउँमा नै झन्डै ८ हजार रुपैयाँ किलो छ, अफ सिजनको कुरिलो अरू देशकै हो ।उपत्यकाका मुख्य तरकारी बजारमा कुरिलो पाइए पनि ससाना पसलेले बेचेका छैनन् । शंखमूलकी सुनिता खतिवडाले थोकमै महँगो पर्ने भएकाले कुरिलो बेचेकी छैनन् । पाउकै १८ सय पर्छ, एक सातालाई तरकारी किन्न पुग्ने पैसा एक पाउमा कसैले खर्च गर्दैनन्, उनले भनिन्, आवश्यक नै परेकाले मात्र किन्ने हो । सिजनमा भने कुरिलो २ सय ५० रुपैयाँसम्ममा पाइने उनले सुनाइन् । कोरोनाका बिरामीलाई खुवाउन प्रयोग गरिएकाले पनि कुरिलोको माग बढ्दो छ । संक्रमितलाई चिकित्सकले तागतिला खानेकुरा र अझ झोलिलो खान सल्लाह दिन्छन् । तागतिला झोलमा कुरिलोको प्रयोग उत्तम मानिएको छ । संक्रमित र उस्तै लक्षण देखिएकाको संख्या बढ्दा कुरिलोको माग उच्च भएको व्यापारी सुनाउँछन् ।कालीमाटी फलफूल तथा तरकारी बजार विकास समितिले निर्धारण गर्ने मूल्यसूचीमा पुस ६ मा कुरिलो प्रतिकिलो मूल्य न्यूनतम १४ सयदेखि १५ सय रुपैयाँ थियो । त्यसपछि मूल्य अद्यावधिक गरिएको छैन । कुरिलो पुस ६ सम्म मात्रै आएको समितिका सूचना अधिकारी विनय श्रेष्ठले बताए । त्यसपछि थोक बजारमा आएको छैन । खुद्रा व्यापारीले अन्यत्रबाटै ल्याएर बेचिरहेको उनको भनाइ छ । कुरिलो विशेषगरी वैशाख, जेठदेखि असारसम्म बजारमा आउँछ, कालीमाटीभित्र स्थानीय किसानले मात्र ल्याउँछन्, उनले भने । पुस १ मा १३ सयदेखि १४ सय रुपैयाँसम्म मूल्य थियो । त्यसपछि पुस ६ मा न्यूनतम १४ सयदेखि १५ सय रुपैयाँसम्म छ । त्यसपछि समितिको तथ्यांकमा कुरिलोको मूल्य छैन । असारमा कुरिलो प्रतिकिलो ५ सयदेखि ६ सय रुपैयाँ रहेको समितिको तथ्यांकमा छ । त्यस्तै साउनमा ५ सयदेखि एक हजार रुपैयाँसम्म पुग्यो । भदौमा पनि ८ सयदेखि एक हजार रुपैयाँ पुग्यो । असोजमा ५ सयदेखि ८ सय रुपैयाँ कायम रहेको मूल्य कात्तिकमा ५ सयदेखि ३ हजार रुपैयाँमा पुगेको छ । मंसिरको सुरुमा किलोको ३ हजार रुपैयाँ भए पनि अन्तिममा १२ सय रुपैयाँसम्म झरेको थियो । थोक बजारमा पुस ६ देखि कुरिलो नआए पनि कालीमाटीकै खुद्रा बजारमा भने आइरहेको सूचना अधिकारी श्रेष्ठले जानकारी दिए । सोमबार कालीमाटी खुद्रा बजारमा पुग्दा दुई वटा पसलमा मात्र कुरिलो थियो । त्यसमा पनि पसलअनुसार छुट्टाछुट्टै मूल्य राखिएको थियो । एउटामा प्रतिकिलो २५ सयदेखि तीन हजार, अर्कोमा किलोको ४ हजार रुपैयाँ थियो । पछिल्लोपटक कुरिलो करिब एक सातादेखि मात्र बजारमा आउन थालेको खुद्रा बजारका एक व्यापारीले बताए । भारत र इन्डोनेसियाबाट आएको छ, कहिलेकाहीं मात्र आउँछ, त्यही बेच्ने हो, उनले भने । व्यापारीले भारत र इन्डोनेसियाबाट कुरिलो आएको बताए पनि भन्सार विभागको तथ्यांकमा भारतबाट मात्र कुरिलो आएको उल्लेख छ । भारतबाट मात्र मंसिर र पुसमा ३ लाख ११ हजार रुपैयाँ बराबरको कुरिलो नेपाल भित्रिएको छ । १४ हजार ३ सय ३३ किलो कुरिलो दुई महिनामा भित्रिएको विभागको तथ्यांक छ । त्यसबापत ३१ हजार रुपैयाँ राजस्व संकलन भएको छ ।"
अभिभावकले मापदण्ड नमान्दा बालबालिका संक्रमित,"दाङ, घोराहीका सुकुमान चौधरीका ३ वर्षीय छोरा पनि कान्तिको कोभिड वार्डमै छन् । अभिभावबाटै उनमा कोरोना सरेको अनुमान छ ।कान्तिमा कोभिडका लागि छुट्याइएका २६ बेड भरिएका छन् । चार वटा भेन्टिलेटर पनि प्याक छन् । कोभिड बिरामी नवजात शिशुदेखि १३ वर्षसम्मका उपचाररत छन् । सबैजसो बिरामीमा आफन्त वा अभिभावकबाटै संक्रमण सरेको चिकित्सकहरूको अनुमान छ । अस्पतालका निर्देशक डा अजित रायमाझी भन्छन्, खोप लगाएका धेरैजसो अभिभावकले स्वास्थ्य मापदण्ड पालनामा हेलचेक््रयाइँ गरे । खोप लगाएका कतिपयलाई संक्रमित भए पनि लक्षण नदेखाउन सक्छ । बालबालिकामा रोगप्रतिरोधात्मक क्षमता कम हुने भएकाले सजिलै संक्रमण सर्ने गरेको हो । अभिभावककै कमजोरीका कारण कतिपय बालबालिका अस्पताल आउनुपरेको डा रायमाझीले बताए । बालबालिकालाई सकेसम्म घर परिसरभित्रै खेलाउन, झोलिलो पदार्थ बढी खुवाउन र भीडभाडमा नपठाउन अनुरोध गर्छु, उनले भने, घरभित्रै व्यायाम गराउने, बेलाबेला चिकित्सकको परामर्श लिने, लक्षण देखापर्नेबित्तिकै परीक्षण गराउनुपर्छ । स्वास्थ्य मन्त्रालयले हरेक दिन सार्वजनिक गर्ने तथ्यांकमा संक्रमितको संख्या घट्दै गएको देखिन्छ । तर, समुदायमा भएको संक्रमणको हिसाब मन्त्रालयसँग छैन । सबभन्दा बढी जोखिममा खोप नलगाएकाहरू छन् । सरकारले ५ देखि ११ वर्षका बालबालिकालाई खोप दिन थालेको छैन । यो उमेर समूहका करिब ४० लाख जनसंख्या छ । अमेरिकामा भने गत नोभेम्बर दोस्रो सातादेखि ५११ वर्षका बालबालिकाका लागि फाइजर खोप लगाउन थालिएको थियो । यो उमेर समूहलाई ओमिक्रोनबाट मात्र नभई डेल्टा भेरिएन्टबाट पनि उत्तिकै जोखिम छ । कान्तिमा कोभिड वार्डसँगै ओपीडीमा आउने बिरामीको संख्या पनि बढेको छ । सामान्यतया यो सिजनमा २ सयदेखि २ सय ५० जना दैनिक उपचारमा आउने गरेकामा अहिले ४ सयभन्दा बढी पुगेको अस्पतालले जनाएको छ । उपचारमा आउनेमध्ये ५० देखि ६० प्रतिशत बिरामीमा कोरोना पोजिटिभ देखिने गरेको निर्देशक डा रायमाझीले बताए । उनका अनुसार धेरैजसोलाई औषधि दिएर घरमै पठाउने गरिएको छ । कोभिडले बढी दम, सुगर, प्रेसर, क्यान्सर, मुटुजस्ता रोग लागेका बालबालिका जोखिममा छन्, उनले भने, यस्ता दीर्घरोग भएका बालबालिकाका अभिभावकले विशेष ध्यान दिनुपर्छ । खोप नलगाएका अभिभावकले चाँडै खोप लगाइहाल्नुपर्छ ।कान्तिमा कोभिड बिरामीका लागि छुट्टै इमर्जेन्सी वार्ड छुट्याइएको छैन । इमर्जेन्सीमा ११ बेड छन् । बिरामीको चापका कारण कोभिड र ननकोभिड बिरामी एउटै बेडमा उपचार गराउन बाध्य छन् । सर्लाही लालबन्दीबाट छारे रोग लागेर २६ महिनाको छोराको उपचार गराउन आएका राजन श्रेष्ठले इमर्जेन्सीबाटै कोभिड सरेको आरोप लगाए । छोरालाई ज्वरो थिएन, सँगै राखिएको बच्चाको १०१ ज्वरो थियो, उनले भने, त्यहींबाट सरेको हुनुपर्छ । इमर्जेन्सी वार्ड भरिएकाले नयाँ बिरामी उपचार गराउन आए भुइँमा बस्नुपर्ने अवस्था छ । पोखराका लक्षण गुरुङले तीन दिनपछि मात्र बेड पाएको बताए । चिसो भुइँमा बस्नुपर्दा श्रीमती र १० महिने छोरालाई रुघाले सताएको छ, उनले भने । निर्देशक डा रायमाझीले सेवाग्राहीको ध्यानमा राखेर २५ बेडको अब्जर्भेसन वार्ड विस्तारको तयारीमा रहेको बताए । पहिलो लहरमा ज्येष्ठ, दोस्रोमा युवा र तेस्रोमा तुलनात्मक रूपमा बालबालिकामा संक्रमण दर बढी छ । स्वास्थ्य मन्त्रालयको तथ्यांकअनुसार यो साता प्रत्येक दिन २० वर्षमुनिका २ सय ५० भन्दा बढी संक्रमित भइरहेका छन् । हालसम्म ०१० वर्ष उमेर समूहका २१ हजार ६ सय, ११२० वर्षका ६२ हजार ९ सय ४५ संक्रमित भएको तथ्यांक छ । २० वर्षसम्म सबभन्दा बढी काठमाडौंमा २६ हजार ७ सय ८४ र सबभन्दा कम मनाङमा ८ जना संक्रमित भइसकेका छन् । मन्त्रालयका अनुसार हालसम्म २० वर्षसम्मका एक सय ७ जनाको मृत्यु भइसकेको छ । मोडर्नाको खोप ७४ लाख मात्रा भित्रिए पनि सरकारले १२ देखि १७ वर्षका बालबालिकालाई मात्र दिन थालेको छ ।"
अब नेपालमै बाल शल्यचिकित्सा अध्ययन,"काठमाडौं (कास) अब मुलुकमै बाल शल्यचिकित्साको अध्ययन अध्यापन हुने भएको छ । कान्ति बाल अस्पतालको लामो संघर्षपछि चिकित्सा विज्ञान राष्ट्रिय प्रतिष्ठानले यो विषय पढाउने व्यवस्था मिलाएको हो । बाल शल्यचिकित्सा अध्ययनमा छनोट भएका विद्यार्थीलाई कान्तिले आइतबार स्वागत गरेको छ । यसअघि यो विषय अध्ययनका लागि छनोट गर्ने विद्यार्थीले चीन, भारत, पाकिस्तान, बंगलादेशलगायत मुलुकमा पुग्नुपर्थ्यो । नेपालमा बाल शल्यचिकित्सक २४ जना मात्र छन् । तीमध्ये कान्तिमा ४ जना कार्यरत छन् ।बालबालिकाको मुटु, कलेजो, स्नायु, मिर्गौला आदिका समस्यामा अप्रेसन गर्नुपर्दा बाल शल्यचिकित्सकले गर्छन् । कान्ति बाल अस्पतालका निर्देशक डाअजित रायमाझीले कान्तिले १७ वर्षअघि नै शल्यचिकित्साको आवश्यकता महसुस गरे पनि विभिन्न कारणले अध्यापन गराउन नसकिरहेको बताए । उनका अनुसार यो क्षेत्रका विषयगत दक्ष जनशक्ति अभावकै कारण जनरल सर्जनले बाल शल्यचिकित्सासम्बन्धी सेवा दिइरहेका छन् । हामीसँग बाल शल्यचिकित्सा सञ्चालन गर्न ठाउँ र बिरामी दुवै छ, उनले भने । सामान्यतः कान्तिको ओपीडीमा बर्सेनि १८ हजार बिरामी आउँछन् । तीमध्ये औसतमा २५ प्रतिशत जतिको उपचारका लागि शल्यक्रिया गर्नुपर्ने हुन्छ । कान्तिले बर्सेनि २ हजार जनाको अप्रेसन गर्दै आएको छ । सरकारीमा १० हजार रुपैयाँमा हुने सर्जरी निजीमा गर्नुपर्दा ४ देखि ५ लाख रुपैयाँसम्म पनि तिर्नुपर्छ । नवजात शिशुको अप्रेसन सुविधा अझैसम्म सीमित अस्पतालमा छ । सरकारीमध्ये कान्तिमा बाहेक अन्यमा छैन । निजीमा पनि दुईवटा मात्र छ । यसले सरकारीमा बिरामीको चाप अत्यधिक हुने गरेको छ । चापकै कारण बिरामी अप्रेसन गराउन डेढदेखि २ वर्षसम्म कुर्न बाध्य छन् । बाल शल्यचिकित्सा अध्ययन अध्यापनको सुरुवातले उपचार सेवा केही हदसम्म सहज हुने विश्वास लिइएको डा रायमाझीले बताए । चिकित्सा विज्ञान राष्ट्रिय प्रतिष्ठान (न्याम्स) का डिन प्राडा पीयूष दाहालले यो वर्ष एक जनाबाट सुरु गरिएको पढाइमा क्रमशः विद्यार्थीको संख्या बढाउँदै लैजाने बताए । बाल शल्य सेवा उपत्यका बाहिर दिन सकिरहेको छैन, उनले भने, जनशक्ति पर्याप्त भएमा उपत्यका बाहिर पनि सेवा विस्तार गर्न सकिनेछ । कान्तिले छुट्टै राष्ट्रिय बाल रोग अध्ययन प्रतिष्ठान स्थापना गर्न गुरुयोजना तयार पारेर स्वीकृतिका लागि स्वास्थ्य मन्त्रालय र बजेटका लागि अर्थ मन्त्रालयमा पेस गरिसकेको जनाएको छ । प्रतिष्ठान स्थापना भएमा बालबालिकाको मुटु, नसा, स्नाय, मिर्गौला, आईसीयू, नवजात शिशु, सरुवा रोगलगायतसम्बन्धी अध्ययनकै लागि विदेश जानुपर्ने बाध्यता हट्नेछ । अहिले सरकारीले मात्र नभई बालबालिकाको मुटु, स्नायु, मिर्गौलासम्बन्धी अध्ययनअध्यापन निजी क्षेत्रका कलेजहरूले समेत गराउन सकिरहेका छैनन् । निर्देशक डारायमाझीले कोभिडका कारण बजेट पास नगरे पनि राज्यले नीतिगत रूपमा भए पनि स्वीकृति गर्नपर्ने बताए । प्रतिष्ठान स्थापना गर्न १३ अर्ब रुपैयाँ बजेट आवश्यक पर्छ, उनले भने । कान्तिले एक महिनापछि बाल स्नायु रोगसम्बन्धी फेलोसिप सञ्चालनमा ल्याउने तयारी थालेको जानकारी डारायमाझीले दिए ।"
परीक्षण शुल्कको एक तिहाइ बिचौलियालाई !,"(काठमाडौं)निजी प्रयोगशालाले लिने पीसीआर परीक्षण शुल्कको एक तिहाइभन्दा बढी रकम बिचौलियाको हातमा जाने गरेको छ । सरकारद्वारा निर्धारित एक हजार पाँच सय शुल्कमा न्यूनतम पाँच सयदेखि सात सयसम्म बिचौलियाले कमिसन लिइरहेका छन् । उपभोक्ता आफैं गएर परीक्षण गराउनेबाहेक अधिकांश प्रयोगशालाले बिचौलियालाई पीसीआर नमुना सुनिश्चित गराएबापत निर्धारित रकम बुझाउने गरेका छन् । हाल निजी क्षेत्रमा पीसीआर परीक्षण गर्ने ४५ वटा प्रयोगशाला छन् । एउटा नमुना उपलब्ध गराएबापत कम्तीमा ५ सयदेखि ७ सय रुपैयाँ बिचौलियालाई कमिसन दिनुपरेको छ, निजी प्रयोगशालाका व्यवस्थापकले भने, कमिसन दिइएन भने हामीले काम नै पाउँदैनौं । उपभोक्ताले तिरेका शुल्कमा कहिलेकाहीं त ८ सयसम्म कमिसन बिचौलियाले पाउँछन् । सरकारले गत माघ ७ गते निजी क्षेत्रले गर्ने परीक्षणको शुल्क २ हजारबाट घटाएर १ हजार ५ सय निर्धारण गरेको छ । त्यसयताको ११ दिनमा निजी क्षेत्रले ८४ हजार ८ सय ५९ र सरकारी प्रयोगशालाको ४९ हजार ५ सय ३२ पीसीआर परीक्षण गरेका छन् । यसरी उपभोक्ताले ११ दिनमै निजी क्षेत्रलाई मात्रै १२ करोड ७२ लाख ८८ हजार ५ सय रुपैयाँ खर्चिएका छन् । यो रकममध्ये झन्डै साढे ५ करोड बिचौलियाको खल्तीमा गएको छ । निजी क्षेत्रका प्रयोगशालाले सरकारी सार्वजनिक क्षेत्रका प्रयोगशालाको दाँजोमा बढी पीसीआर परीक्षण गरिरहेका छन् । ११ दिनमा ५९ सरकारी प्रयोगशालाले कुल पीसीआर परीक्षणको ४१६ प्रतिशत र निजी क्षेत्रले कुल पीसीआर परीक्षणको ५८४ प्रतिशत परीक्षण गरेका छन् । २०७७ साउन ५ देखि निजी क्षेत्रलाई पीसीआर परीक्षणको अनुमति दिइएको थियो ।केही प्रयोगशालाकर्मी एवं सञ्चालकले दिएको जानकारीअनुसार हाल पीसीआर परीक्षणमा उपयोग हुने सरकारद्वारा मान्यताप्राप्त आरएनए एक्सट्र्याक्सन किट, पीसीआर किट, भीटीएम ट्युबको मूल्य करिब ३ सय रुपैयाँ पर्छ । यो प्रक्रियामा उपयोग हुने टिप्सको ४ रुपैयाँ, ग्लोब्स, टिस्यु पेपर लगायतको ३० रुपैयाँजति पर्छ । यसरी एउटा परीक्षणमा उपयोग गरिएका किटलगायत सामान गरेर झन्डै ३ सय ५० खर्च हुन्छ, राजधानीको नाम चलेको एक प्रयोगशालाका प्राविधिकले भने, ल्याबहरूले मोटामोटी रूपमा एउटा परीक्षणबापत सातआठ सयजति पाउने गरेका छन् । उनका अनुसार सरकारले निजी क्षेत्रमा अधिकतम ८ सय रुपैयाँ तोके हाल मौलाएको कमिसनको जालो हट्नेछ । सरकारले निःशुल्क परीक्षण गरिदिए सबैभन्दा राम्रो तर शुल्क लिए पनि ३ सय ५० भन्दा बढी लिनु हुन्न, उनले भने । सरकारले केही महिनाअघि पीसीआर परीक्षणको ४ हजार ४ सय शुल्कलाई एक्कासि २ हजारमा झार्दा करिब तीन महिनासम्म प्रयोगशालाले दिने कमिसन हटेको थियो । इपिडिमियोलोजी तथा रोग नियन्त्रण महाशाखा (ईडीसीडी) का पूर्वनिर्देशक डा जीडी ठाकुर कमिसनरहित उपभोक्तामा केद्रित वैज्ञानिक शुल्क निर्धारण गर्दा परीक्षणको दरसमेत बढ्ने बताउँछन् । पीसीआरको कमाइले केही व्यक्ति र प्रयोगशालाले करोडौं कमाइरहेका छन्, उनले भने, तिनलाई छानबिनको दायरामा ल्याउनुपर्छ । सरकारी प्रयोगशालाले निःशुल्क परीक्षण गर्नुपर्ने र निजीमा निर्धारित शुल्क पनि आधामा झार्नुपर्ने उनको भनाइ छ । भारतका केही राज्यमा सरकारले निजी क्षेत्रका लागि प्रतिपीसीआर परीक्षण पाँच सय भारु निर्धारण गरेको छ । उपभोक्ता हित संरक्षण मञ्चका अध्यक्ष ज्योति बानियाँ पीसीआर शुल्कको विश्लेषण गर्दा सरकारको मूल्य निर्धारण गलत देखिएको बताउँछन् । उपचार, जीवन रक्षा, महामारी पहिचान र नियन्त्रणसँग सम्बन्धित परीक्षण फाइदाका लागि गर्नु हुँदैन, परल मूल्यको २० प्रतिशतभन्दा बढी नाफा लिनु हुँदैन, उनले भने, परीक्षणका नाममा निजी क्षेत्रमार्फत उठाइएको शुल्क उपभोक्तामाथिको लुट हो । सरकारले यो शुल्कमा तत्काल पुनरावलोकन गरी वैज्ञानिक मूल्य तोक्नुपर्छ । कुनै पनि परीक्षणको मूल्य तोक्दा किट, रसायन तथा उपभोग्य समानको खरिद मूल्यको अधिकतम २५ प्रतिशतसम्म र थप २५ प्रतिशत आम्दानी जोड्नुलाई उचित मान्न सकिने प्रयोगशाला विज्ञ एवं कन्सलटेन्ट हेमाटोलोजिस्ट उमेश गुप्ताको भनाइ छ । यसभन्दा बढी मूल्य निर्धारण गर्नु भनेको कमिसनलाई बढावा दिनु हो । यसबाट प्रयोगशाला, सेवाग्राही तथा सरकारलाई केही हुन्न, बिचौलियालाई मात्रै फाइदा हुन्छ । राष्ट्रिय जनस्वास्थ्य प्रयोगशालाले विमानस्थलमा केही प्रयोगशालालाई मात्रै अनुमति दिएकाले त्यहाँ पनि कमिसनको खेल हुन सक्ने उनी बताउँछन् ।"
"खानलाई खर्च छैन, न्यानो कसरी जुटाउने ?","(काठमाडौं)थापाथलीस्थित सुकुम्बासी बस्तीकी सुनिता केसीलाई जाडोयाम कहिल्यै नआओस् जस्तो लाग्छ । जस्ता (टिन) ले बारेर पालले छाएको छाप्रोमा शीत परेर रातभर ठिहिर्याउँछ । खोला किनारमा चिसो सिरेटो चलिरहन्छ । यसैले गर्दा १२ र ८ वर्षका छोरालाई प्रत्येक हिउँदमा रुघाखोकी, ज्वरो र निमोनियाले सताउँछ । ६० वर्षका बुबालाई पनि दमखोकीले च्याप्छ । सुनिता भन्छिन्, जति नै सिरक, ब्लाङ्केट ओढे पनि पालमा शीत झरेर ठिहिर्याउँछ, हिउँद त नआए नि हुन्थ्यो ।छाप्रोमा तीन कोठा छन् । १२ जना बस्छन् । उनीहरूको पुर्ख्यौली घर दोलखा भए पनि सपरिवारै सुकुम्बासी बस्तीमा बस्न थालेको १७ वर्ष भयो । ज्यामी, मजदुरी गरेर बिहानबेलुकीको छाक टार्ने परिवारलाई जाडो छल्न सजिलो छैन । उनले भनिन्, आगो तापौं भने दाउरा किन्न गाह्रो हुन्छ, खानलाई नै खर्च हुँदैन ?दैनिक ज्यालादारी गरेर जीविका चलाउने परिवारलाई जाडोको पिरलो बर्सेनि आउँछ । कोरोना महामारीका बेला त झन् खानकै समस्या हुन्छ । केही संघसंस्थाले खाद्यान्न बाँडेर सहयोग गरे पनि स्थानीय सरकारले उनीहरूको सोधखोजसमेत गरेका छैनन् । बरु, सार्वजनिक क्षेत्र ओगटेर बसेको भन्दै सरकारले डोजर लगाएर उठीबास लगाउने, दुःख दिने गरेको छ । यही बस्तीकी ५२ वर्षीया पवित्रा नेपालीले भनिन्, सरकारले जाडोमा न्यानो दिने आस के गर्नु ? महामारीका बेला त एउटा सिटामोलसमेत दिएको छैन । बरु यहींबाट धपाउने भन्दैछ ।थापाथलीस्थित वाग्मती नदी किनारको सुकुम्बासी बस्तीमा १३६ परिवार छ । बस्तीमा सबै गरेर नौ सय जना छन् । ०७४ मंसिरमा सुकुम्बासी बस्तीका मानिसले बत्तीको बिलका आधारमा प्रदेश र संघमा भोट हालेका थिए । यस आधारमा पनि सरकारले आफूहरूलाई यहींको नागरिकको हैसियतले हेर्नुपर्ने ४६ वर्षीया हरिमाया जिम्बाको भनाइ छ । हाम्रो भोटचाहिँ चल्ने, अर्थोक नचल्ने त नहुनुपर्ने हो, उनले भनिन्, न नियमित आयस्रोत हुने रोजगारी छ, न दुःख पर्दा सरकारले हेर्छ । केन्द्रीय तथ्यांक विभागले २०७० असारमा जारी गरेको नेपालमा गरिबीको लघु क्षेत्र अनुमान ०६८ अनुसार उपत्यकाभित्र ललितपुरमा पहिले (०५८) को गरिबी दर १०१ प्रतिशतमा थोरै घटेर हाल ७६ प्रतिशत गरिबीको दर देखिए पनि अरु दुई जिल्लामा पहिलेको भन्दा ३३ प्रतिशतले गरिबीको दर बढेको छ । काठमाडौंमा ७६ प्रतिशत र भक्तपुरमा १२५ प्रतिशत मानिस गरिबीको रेखामुनि छन् । यस अर्थमा उपत्यकाभित्र मात्रै करिब २ लाख गरिबको बसोबास छ ।खानकै अभाव बेहोर्नुपर्ने गरिब, विपन्न तथा असहाय परिवारलाई कठ्याङ्ग्रिने जाडो कटाउन मुस्किल हुने गरेको इमाडोल बस्ने ५२ वर्षीय दीपेन्द्र शाक्यले बताए । उनी जन्मजात अपांगता भएका व्यक्ति हुन् । उनी भक्तपुरका रैथाने भए पनि २०७२ सालमा भूकम्पले जीर्ण बनाएको एकतले घर फेरि बनाउन सकेनन् । त्यसयता ७५ वर्षीया आमा र उनी इमाडोलमा एक कोठा भाडा लिएर बस्दै आएका छन् । सहयोगीहरूले कोठा भाडा तिरिदिन्छन् । घरैघरैले छलिएको कोठामा घाम पर्दैन । दिनरात चिसोले दुवैलाई समस्या हुने गरेको उनले बताए । यस्तो समस्यामा स्थानीय सरकारले गरिब, असहाय परिवारलाई हेर्नुपर्ने हो, भन्न जाऊँ भने हिँडेर जान सक्दैनौं, उनले भने ।राजधानी सहरमा सकडपेटी, मठमन्दिर, गल्ली, फुटपाथहरूमा बसेर रात कटाउनेको दुःख झन् दर्दनाक छ । काठमाडौं महानगरले जनप्रतिनिधि आएकै सालदेखि सडक आश्रित मानवमुक्त सहर अभियान थालेको भए पनि कठ्याङ्ग्रिँदो जाडोमा खुला आकाशको बास लिनेहरूको कमी देखिँदैन । महानगरले सडक आश्रित मानवमुक्त सहर बनाउने नाममा मागेर जोहो गरेको ओढ्नेओछ्याउनेसमेत खोसेर दुःख दिने गर्छ । नगर प्रहरी आएर बसिरहेको, सुतिरहेको ठाउँबाट पक्रेर लैजाने, लखेट्ने गरेको वसन्तपुरमै रात कटाउँदै आएकी पम्फा थापाले बताइन् । उनी एक पार्टी प्यालेसमा भाडा माझ्ने गर्थिन् । कोरोना महामारीले गर्दा काम बन्द भएपछि सकडपेटीमा आइपुगेकी हुन् । मानव सेवा आश्रममार्फत काठमाडौं महानगरले १ हजार ९२१ को सडकबाट उद्धार गरेको काठमाडौं महानगरपालिका आर्थिक वर्ष २०७७०७८ को नीति तथा कार्यक्रममा उल्लेख छ । जसमा ६७६ जनालाई आश्रय दिइरहेको र १ हजार २४५ जनालाई पारिवारिक मिलन गराइएको छ । राष्ट्रिय भूमि आयोगका सूचना अधिकारी मनिप्रसाद रेग्मीले तथ्यांक संकलन नभएकाले उपत्यकामा कति सुकुम्बासी छन् भन्ने यकिन नभएको बताए । मैले सुनेको छु वाग्मती किनार, खोला किनारतिर सुकुम्बासी बस्ती छ भनेर, उनले भने, भनेर मात्रै भएन, प्रमाणीकरण हुनुपर्यो ।महानगरका प्रवक्ता ईश्वरमान डंगोलले हालका लागि सडकमा आश्रितलाई पहिलो प्राथमिकता दिइएको बताए । सुकुम्बासी वा विपन्न केही खान पाएर, लाएर बसेका हुन्छन् तर सडकमा बस्ने त निरुपाय हुन्छन्, उनले भने, चाहे सुकुम्बासी वा अस्थायी रूपमा अथवा स्थायी घर भएको जो कोही होस्, भोकै छ, समस्यामा छ भन्ने जानकारीमा आयो भने सहयोग दिन्छौं ।जिल्ला प्रशासन कार्यालय काठमाडौंका प्रमुख जिल्ला अधिकारी गोविन्दप्रसाद रिजालले भने, केही समयअघि सडक, पुलमुनि आश्रित मान्छेहरूलाई ब्लांकेट, स्वेटर, ५०६० जनालाई माइती नेपालसँगको सहकार्यमा बाँडेका थियौं, कोहीकसैलाई न्यानो कपडा अभाव रहेको जानकारीमा आयो भने फेरि बाँड्छौं ।"
खानी दोहनका आरोपित जोगाउन ॅफर्जी दाबी,"(काठमाडौं)स्वीकृत मापदण्डविपरीत चुनढुंगा खानी उत्खनन गरी राजस्व छलेको कसुरमा खानी उद्योगका नौ जना सञ्चालकविरुद्ध भ्रष्टाचार मुद्दा दायर भएपछि तीनवटा व्यावसायिक संघसंगठनले व्यापारीहरूबाट भएका अपराध ढाकछोप गर्न फर्जी दाबी सार्वजनिक गरेका छन् । नेपाल उद्योग वाणिज्य महासंघ, नेपाल उद्योग परिसंघ र नेपाल चेम्बर अफ कमर्स खानी सञ्चालकबाट भएका वातावरणीय अपराध र राजस्व छलीसम्बन्धी कसुर ढाकछोप गर्ने गरी प्रतिरक्षामा उत्रिएका हुन् । महासंघका अध्यक्ष शेखर गोल्छा, परिसंघका अध्यक्ष विष्णुकुमार अग्रवाल र चेम्बरका अध्यक्ष राजेन्द्र मल्लले सोमबार संयुक्त विज्ञप्ति जारी गर्दै माइनिङ स्किम भित्र रहेर चुनढुंगा खानी उत्खनन भएको गलत दाबी सार्वजनिक गरेका छन् । जबकि तोकिएको स्वीकृत मापदण्डविपरीत हरेक वर्ष चुनढुंगा उत्खनन गरेको विवरण खानी सञ्चालकहरूले नै खानी तथा भूगर्भ विभागमा पेस गरेका छन् । आरोपितको प्रतिरक्षा गर्दै महासंघ, परिसंघ र चेम्बरका अध्यक्षहरूले सिमेन्टको मुख्य कच्चा पदार्थ चुनढुंगा उत्खननका लागि उद्योगहरूले माइनिङ स्किमभित्र रहेर उत्खनन गरेको गलत र फर्जी दाबीसहित विज्ञप्ति जारी गरेका छन् । उनीहरूले सार्वजनिक गरेको जिकिर र दाबी एकातिर, तथ्य र प्रमाण अर्कैतिर छ ।प्रतिवादी बनाइएका नौवटा उद्योग र त्यसका सञ्चालकले आव २०७४७५ मा १७ लाख ५२ हजार ८ सय ५० मेट्रिक टन चुनढुंगा उत्खननको अनुमति लिएका थिए । आव २०७५७६ मा पनि उनीहरूलाई त्यति नै परिमाणको उत्खनन अनुमति दिइएको थियो । दुवै आवमा कम्पनीहरूले ३५ लाख ५ हजार ७ सय मेट्रिक टनमात्रै उत्खनन गर्न अनुमति पाएका थिए । तर, खानी कम्पनीहरूले माइनिङ स्किमविपरीत आव २०७४७५ मा १६ लाख ८१ हजार ९० मेट्रिक टन र आव २०७५७६ मा ७ लाख ६३ हजार १ सय ७८ मेट्रिक टन गरी कुल २४ लाख ४४ हजार २ सय ६८ मेट्रिक टन अतिरिक्त उत्खनन गरेका थिए । यो विवरण खानी उत्खनन गर्ने कम्पनीहरूले नै खानी विभागमा बुझाएका हुन् । गैरकानुनी रूपमा उत्खनन गरेको स्वयं व्यापारीहरूले नै स्वीकार गरेका छन् तर तीनवटै संघसंगठनले भने स्वीकृत मापदण्डभित्र रहेर उत्खनन गरेको झूटो दाबी सार्वजनिक गरेका छन् ।अख्तियार दुरुपयोग अनुसन्धान आयोगले आव २०७४७५ र २०७५७६ मा स्वीकृृत परिमाणभन्दा बढी चुनढुंगा उत्खनन गरेको कसुरमा ९ वटा खानी कम्पनी, नेपाल उद्योग वाणिज्य महासंघका पूर्वअध्यक्ष पशुपति मुरारकासहितका नौ जना सञ्चालक र खानी दोहन र राजस्व छलीका निर्णयमा संलग्न विभागका महानिर्देशक रामप्रसाद घिमिरेसहित नौ जना कर्मचारीविरुद्ध माघ ११ मा १ अर्ब २४ करोड ४६ लाख २६ हजार बिगो मागदाबीसहित विशेष अदालतमा मुद्दा दायर गरेको थियो ।आव २०७४७५ र २०७५७६ मा माइनिङ स्किमभन्दा बढी उत्खनन गर्ने सिद्धार्थ मिनरल्स प्रालि, मारुती सिमेन्टस् लिमिटेड, अन्नपूर्ण क्वेरिज प्रालि, सोनापुर मिनरल्स एन्ड आयल प्रालि, सर्वोत्तम सिमेन्ट प्रालि, युनाइटेड सिमेन्ट प्रालि र उदयपुर मिनरल्स टेक प्रालि तथा सञ्चालकविरुद्ध सवा अर्ब बिगो तथा प्रत्येक सञ्चालकमाथि २२ वर्ष कैद सजाय मागदाबी गरिएको छ । त्यस्तै महानिर्देशक सहितका तीन कर्मचारीविरुद्ध ८ देखि १० वर्षसम्म कैद र बाँकी ६ जनाविरुद्ध ३ महिनादेखि १ वर्षसम्म कैद र ५० हजार रुपैयाँसम्म जरिवाना असुल्नु पर्ने अख्तियारको मागदाबी छ ।सिद्धार्थले आव २०७४७५ मा ३ लाख ६० हजार र आव २०७५७६ मा त्यति नै परिमाणको उत्खनन अनुमति लिएकोमा थप ९ लाख ८९ हजार १ सय ३ मेट्रिक टन उत्खनन गरिएको विवरण विभागमा बुझाएको थियो । स्किम मापदण्ड नगरी उत्खनन गर्दा वातावरणीय प्रभाव मूल्यांकन सम्बन्धी कानुनको पनि उल्लंघन गरिएको छ । सिद्धार्थ महासंघका पूर्वअध्यक्ष पशुपति मुरारकाको सिमेन्ट कम्पनी हो । यसैगरी मारुतीले आव २०७४७५ मा २ लाख ८८ हजार मेट्रिक टन र २०७५७६ मा ९ लाख मेट्रिक टन अनुमति लिएकोमा दुवै आवमा बिनाअनुमति ३ लाख ७२ हजार ८ सय ४६ मेट्रिक टन उत्खनन गरेको देखिन्छ ।त्यस्तै, अन्नपूर्णले २०७४७५ मा १ लाख ५१ हजार र २०७५७६ मा त्यति मेट्रिक टन उत्पादन स्वीकृति लिएकोमा २ लाख ६ हजार ८ सय ९९ मेट्रिक टन थप उत्खनन गरेको छ । सोनापुरले दुई आबमा १ लाख ३९ हजार ७ सय ९८, सर्वोत्तमले २ लाख ५१ हजार ४८ मेट्रिक टन, युनाइटेडले १ लाख ९३ हजार ८ सय ८१ मेट्रिक टन, उदयपुरले ५९ हजार ९ सय ५ मेट्रिक टन, कञ्चन क्वेरिजले ९४ हजार ९ सय ८२ मेट्रिक टन र डोलोमाइटले १ लाख ३५ हजार ८ सय ३ मेट्रिक टन चुनढुंगा बिनाअनुमति उत्खनन गरेको देखिन्छ । तर, व्यावसायिक संघसंगठनले यसलाई बेवास्ता गरी कानुनअनुसार उत्खनन गरेको गलत जिकिर गरेका छन् ।अपराध कसुरमा मुछेको भन्दै यसले निजी क्षेत्रलाई निस्तेज पार्ने प्रयास भएको उनीहरूको जिकिर छ । क्षतिपूर्ति असुलीका अन्य विकल्प एवं कानुनी बाटो अवलम्बन गर्नुको सट्टा सिधै मुद्दामा जानु निजी क्षेत्रलाई निस्तेज पार्ने प्रयास हो भन्ने हाम्रो बुझाइ छ, कानुनी स्पष्टताको अभाव रहेको अवस्थामा व्यवसायीलाई भ्रष्टाचारजन्य आरोपमा कसुरदार ठहर गर्ने परिपाटीले नेपालमा लगानी निरुत्साहित गर्ने अवस्था सिर्जना हुन्छ, संघसंगठनले भनेका छन् । भ्रष्टाचार मुद्दाले निजी क्षेत्रलाई हतोत्साही बनाएको उनीहरूको दाबी छ । तर, वातावरणीय अपराध, बिनाअनुमति उत्खनन गरेर राजस्व छलेको, बारम्बार जरिवाना तिरेर मुद्दामामिलाबाट उम्किने प्रपञ्च गरेको विषयमा उनीहरू केही बोलेका छैनन् । बरु अदालतमा प्रवेश गरेको मुद्दा प्रभावित पार्ने मनसायले तीनवटै व्यावसायिक संघसंगठनले मुद्दा दायर नै गलत रहेको र कर असुलीका अरू उपाय अपनाउनुपर्ने माग गरेका छन् ।"
शैक्षिक भ्रमण खर्च जुटाउन खाजाघर,"(काभ्रे)शैक्षिक भ्रमणलाई खर्च जोहो गर्न विद्यार्थीहरूले खाजा बेच्न थालेका छन् । कोरोना संक्रमणका कारण विद्यालय बन्द भएको समयमा पनौती७ स्थित पनौती आधारभूत विद्यालय (पाठशाला) का विद्यार्थीेले नेवारी खाजाघर सञ्चालनमा ल्याएका हुन् ।शैक्षिक भ्रमणका लागि आवश्यक खर्च जुटाउन बिदाको समयमा खाजा घर चलाएका हौं, कक्षा ८ मा पढ्ने अस्मिता खनालले भनिन्, कोरोनाका कारण विद्यालय सञ्चालन भएको छैन । यही बेला मकर मेला पनि चलेकाले पनौती आउनेको संख्या पनि बढेको छ । अस्मितासँगै पढ्ने अञ्जिता तामाङ, रञ्जिता थोकर, मनीषा तामाङ, सुनिता भुलुन, सलिना तामाङ, शान्ति घलान, अनिल बल यसमा संलग्न छन् । प्रधानाध्यापक लक्ष्मीकृष्ण ताम्राकार र अन्य शिक्षकहरू पनि खटिएका छन् । कक्षा ८ का विद्यार्थीले पालैपालो समेबजी, छोइला, बारा, चटामरी, योमरीलगायत परिकार बनाएर बेचिरहेका छन् ।प्रधानाध्यापक ताम्राकारका अनुसार प्रत्येक वर्ष चन्दा, सहयोग उठाएर विद्यालयले पाल्पा, पोखरा, लुम्बिनीलगायत स्थानमा शैक्षिक भ्रमण लैजाने गरेको थियो । तर कोरोना महामारीका कारण २ वर्षदेखि शैक्षिक भ्रमण हुन सकेको छैन । विभिन्न व्यक्ति र संघसंस्थाले दिएको चन्दामा नपुग पैसा शिक्षकविद्यार्थीबाट पनि न्यूनतम उठाएर प्रत्येक वर्ष शैक्षिक भ्रमण गर्नर् ेगरेका थियौं, उनले भने, कोरोनाका कारण सहयोग पनि नजुटेपछि खर्च जुटाउन विद्यालय बन्द भएको बेलामा खाजा घर सञ्चालन गरेका हौं । कक्षा ७ र ८ मा पढ्ने ५८ जना विद्यार्थीका लागि २ रात ३ दिनको शैक्षिक भ्रमणको खर्च जोहो गर्न यस्तो उपाय निकालिएको उनले बताए ।कक्षा ८ मा अध्ययनरत रञ्जिता थोकरले सिप पनि सिकिने भएकाले आफू निकै खुसी भएको बताइन् । खर्च पनि जुट्ने, सीप पनि सिकिने, उनले भनिन्, सिकेपछि सधैं काम लाग्छ भनेर जुटिरहेका छौं । कक्षा ८ कै विद्यार्थी मनीषा तामाङले हिसाब राख्ने, अर्डर लिने, सर्भिस गर्ने, पकाउनेलगायत विभिन्न काम सिकिरहेको बताइन् । विद्यार्थीको लगाव र मिहिनेतका कारण बिक्री पनि राम्रै भएको प्रधानाध्यापक ताम्राकार बताउँछन् । दैनिक सरदर ५ हजार रुपैयाँको व्यापार हुने गरे पनि शनिबारलगायत मानिसको चाप हुने दिन १५ हजार रुपैयाँसम्म व्यापार भएको उनले सुनाए । सामानको खर्च कटाएर बचत हुने रकम शैक्षिक भ्रमणका लागि खर्च हुने उनले जनाए । विद्यार्थीहरूले हस्तकलाका केही सामान पनि बिक्रीका लागि राखेका छन् ।स्थानीय लक्ष्मीनारायण ख्वाउजुले बालबालिकालाई प्रोत्साहन होस् भनेर पछिल्लो समय नियमित रूपमा खाजा खान आउने गरेको बताए । खाजा खान पनि पाइने, विद्यार्थीलाई सहयोग पनि हुने भनेर नियमित रूपमा यहीं खाजा खाने गरेको छु, उनले भने । १९७२ मा भाषा पाठशालाका रूपमा स्थापना भएको उक्त विद्यालय जिल्लाको पुरानो मध्येमा पर्छ । विशेषगरी रोजगारीका क्रममा पनौती आएका कमजोर आर्थिक अवस्था भएका परिवारका बालबालिका यहाँ पढ्ने गरेका छन् । विद्यालयमा २ सय ४० जना अध्ययनरत छन् ।"
परीक्षण न स्वास्थ्य सतर्कता,"(दोलखा)तेस्रो लहरको कोरोना संक्रमण विस्तार भइरहे पनि स्वास्थ्य सतर्कता अपनाइएको छैन । स्थानीय तहले पहिलो र दोस्रो लहरका बेला बनाएका आइसोलेसनहरू सबैजसो बन्द गरिएको छ । संक्रमितहरू घरपरिवारमै घुलमिल भएर बसिरहेका छन् । जिल्लाभर रुघाखोकी, टाउको दुख्ने, हातखुट्टा र मांसपेशी दुख्नेलगायतका कोरोनासँग मिल्दोजुल्दो लक्षण भएका बिरामी घरघरैजसो भए पनि परीक्षण न्यून छ । स्थानीय तहले पनि परीक्षण र कन्ट्याक्ट ट्रेसिङको दायरा बढाएका छैनन् ।आइतबार जिल्लाभर ६० जनाको मात्रै एन्टिजेन परीक्षण भएको छ । यसले पनि परीक्षण गर्न बिरामी र अन्य सरोकारवाला कति गम्भीर छन् भन्ने स्पष्ट गर्छ । जसमध्ये ४५ जनाको रिपोर्ट पोजिटिभ आएकाले संक्रमणको अवस्था अझै मत्थर भइनसकेको देखिन्छ । सोमबार ८३ जनाको एन्टिजेन परीक्षण गर्दा ५० जनाको रिपोर्ट पोजिटिभ आएको थियो । विगतमा एक जनालाई मात्रै संक्रमण देखिए सम्पर्कमा आएका सबैको परीक्षण हुन्थ्यो । तर तेस्रो लहरमा कन्ट्याक्ट ट्रेसिङ नै भएको छैन । परीक्षण गरेर सतर्कता अपनाउनुको सट्टा संक्रमितहरू घरपरिवारमै घुलमिल भएर बसिरहेकाले परिवार नै संक्रमणको जोखिममा परिरहेका छन् ।वैत्यश्वर गाउँपालिकाका ३१ वर्षीय युवाले रुघाखोकी र जीउ दुख्ने भएपछि परीक्षण गराए । संक्रमण पुष्टि पनि भयो तर ५ जनाको परिवारसँग घुलमिल भएर घरमै बसे । अनि परिवारका सबैमा उस्तै लक्षण देखियो । तर परिवारका कसैले पनि परीक्षण गराएनन् । स्थानीय तहले बनाएका आइसोलेसन भएको भए त्यहीं बस्थें, ती युवाले भने, अहिले घरमै बस्नुपर्ने बाध्यता छ । जसले गर्दा परिवारमा पनि लक्षण देखियो । आफू संक्रमित भएपछि स्थानीय तहले परिवारको कन्ट्याक्ट ट्रेसिङ गर्नुपर्ने भए पनि त्यसो हुन नसकेको उनको भनाइ छ । चिकित्सकको सिफरिसबिनै घरमै सिटामोललगायत औषधि खाएर निको भएको उनले सुनाए । पहिलो र दोस्रो लहरमा जस्तो संक्रमितको सम्पर्कमा आएकाहरूको परीक्षण नभएको स्विकार्छन् स्वास्थ्य कार्यालय प्रमुख अर्जुन पौडेल पनि । सबै जिम्मा स्थानीय तहलाई छ, उनले भने, तर परीक्षण अत्यन्तै न्यून छ, कन्ट्याक्ट ट्रेसिङ पनि निकै कम हुने गरेको छ । धेरैले सामान्य रुघाखोकीका रूपमा लिएका कारण परीक्षण कम भएको हुन सक्ने उनले बताए । जिल्लाभर धेरै बालबालिकामा कोरोनासँग मिल्दाजुल्दा लक्षण देखिएको छ । तर अधिकांशको परीक्षण गरिएको छैन । चरिकोट अस्पतालमा एक सातायता जम्मा २ बालबालिकामा मात्रै कोरोना भएको तथ्याङ्क छ । तर जिल्लाभर कति बालबालिका संक्रमित छन् भन्ने कतै तथ्याङ्क छैन । कोरोनालाई गम्भीर रूपमा नलिएका कारण परीक्षण कम भएको बताउँछन्, दोलखा अस्पतालका डा राजकुमार दंगाल । विगतमा जस्तो सचेतना अपनाइएको छैन, उनले भने, मौसमी रुघाखोकी ठानेर धेरैले परीक्षण नगराएको हुन सक्छ, घरमै बसेर जोखिम मोल्नु राम्रो होइन ।धेरै बिरामी स्वास्थ्य अवस्था गम्भीर बनेपछि मात्रै अस्पताल आउने गरेको उनले सुनाए । खोप लगाएकाले उतिसारो समस्या पर्दैन भन्ने बुझाइका कारण कोरोनासँग मिल्दोजुल्दो लक्षण देखिए पनि सामान्य ठानेर धेरैले परीक्षण गर्न नआउने गरेको उनले बताए । यो मौसममा चिसोका कारण रुघाखोकी र ज्वरो आउने हुन्छ, उनले भने, धेरैले मौसमलाई नै कारण मान्ने गरेको पाइएको छ । कोराना र फ्लु छुट्याउन नसक्दा पनि परीक्षण नभएको हो ।यसैबीच, चरिकोटका केही विद्यालयले कोरोना संक्रमणको जोखिम कायमै रहे पनि आलोपालो गरेर कक्षा सञ्चालनमा ल्याएका छन् । तर सरकारले भने माघ मसान्तसम्म विद्यालय नखोल्न भनिसकेको छ । जोखिम पहिचान नगरी विद्यालय खोल्दा साना बालबालिका थप संकटमा पर्न सक्ने चिकित्सकहरू बताउँछन् । खासगरी खोप नलगाएका १२ वर्षमुनिका बालबालिका कोरोनाको उच्च जोखिममा रहेका डा दंगाल बताउँछन् । भविष्यमा संक्रमण भएमा के हुन्छ भनेर अध्ययनसमेत नभएका कारण उनीहरूलाई तत्कालका लागि विद्यालय बोलाउनु जोखिपूर्ण हुनेछ, उनले भने ।जिल्लभरका करिब १५ हजार विद्यार्थीले दोस्रो मात्रा खोप लगाइसकेका स्वास्थ्य कार्यालयले जनाएको छ । सोमबारसम्म जिल्लामा ३ सय ५१ जना सक्रिय संक्रमित छन् । जसमध्ये अस्पतालमा ७ जना मात्रै भर्ना छन् भने बाँकी घरमै छन् ।सिन्धुली प्रशासन खुल्योसिन्धुली कर्मचारीमा कोरोना संक्रमण देखिएपछि गत साता बन्द भएको जिल्ला प्रशासन कार्यालयले सोमबारबाट सेवा दिन थालेको छ । प्रशासनले गत माघ १० देखि शान्ति सुरक्षा र मुद्दाबाहेकका सेवा अर्को सूचना नभएसम्मका लागि स्थगन गरेको थियो । धेरैजसो कर्मचारीहरू संक्रमणमुक्त भएकाले स्वास्थ्य मापदण्ड पालना गरी सेवा दिन थालिएको प्रजिअ रमेश न्यौपानेले बताए । कार्यालयमा सेवाग्राहीको चाप कम गर्न तत्काललाई भने स्थानीय तहअनुसार आलोपालो प्रणालीमै सेवा दिइने उनको भनाइ छ ।"
सातामै ६ को मृत्यु,"(चितवन)चितवनमा पछिल्लो एक सातामा ६ जना कोरोना संक्रमितको मृत्यु भएको छ । उनीहरू भरतपुरका विभिन्न अस्पतालमा उपचाररत थिए । कोरोनाको तेस्रो लहर सुरु भएसँगै जिल्लाका तीन मुख्य अस्पतालमा मात्रै १३ जना संक्रमितको मृत्यु भइसकेको छ । जसमध्ये ३ जना मात्रै चितवनका हुन् ।जिल्लामा सक्रिय संक्रमितको संख्या पनि ४ हजार नाघेको छ । शनिबार सक्रिय संक्रमितहरूको संख्या ४१ सय नाघेको थियो । आइतबार केही घटेर ४ हजार ४३ भयो । सोमबार फेरि बढेर ४ हजार २ सय ५० पुगेको छ । जसमध्ये अधिकांश संक्रमितहरू घरमै छन् । अस्पतालमा ३८ जनाको मात्रै उपचार भइरहेको स्वास्थ्य कार्यालयले जनाएको छ । भरतपुरका अस्पतालहरूमा जिल्लाबाहिरका संक्रमितहरूको पनि उपचार हुने गरेको छ ।बिरामीको चाप र परीक्षणको नतिजाले संक्रमण हुने दर बढ्दो क्रममा रहेको भन्दै भरतपुर अस्पतालले आइतबार साँझ विज्ञप्ति निकालेर स्वास्थ्य मापदण्ड कडा रूपमा पालना गर्न सर्वसाधारणलाई अपिल गरेको छ । तर त्यसविपरीत केही दिनयता जिल्लामा भीडभाड मात्रै बढ्न थालेको छैन, विभिन्न संघसंस्थाले सार्वजनिक तवरमा कार्यक्रमहरूसमेत गर्न थालेका छन् । प्रशासनले भेला जमघट नगर्न दिएको निर्देशनको पालना भएको देखिँदैन ।भरतपुर अस्पताल जिल्लामा संक्रमितहरूको उपचार हुने मुख्य अस्पताल हो । स्वास्थ्य कार्यालयका अनुसार अस्पतालका १ सय १० शय्या कोरोनाका बिरामीको उपचारमा प्रयोग गर्न सकिन्छ । तत्काललाई बिरामीको चाप हेरी ७० शय्या तयार रहेको अस्पतालले जनाएको छ । हाल यहाँ ४८ संक्रमित भर्ना छन् । जसमध्ये ११ जना आईसीयूमा र बाँकी एचडीयूमा रहेका अस्पतालका प्रवक्ता डा गोविन्द कँडेलले बताए । भरतपुरका विभिन्न अस्पतालहरूमा गरी ६६ संक्रमितहरूको उपचार भइरहेको स्वास्थ्य कार्यालयको तथ्यांक छ । जसमध्ये आईसीयूमा १३ र भेन्टिलेटरमा एक जना उपचाररत छन् । जटिल समस्या देखा परेका संक्रमितहरू धेरै नभए पनि स्वास्थ्य मापदण्ड पालना गर्न आवश्यक भएको स्वास्थ्य कार्यालय प्रमुख दीपक तिवारी बताउँछन् ।अन्य दीर्घरोग लागेका र रोग प्रतिरोधी क्षमता कमजोर हुने व्यक्ति संक्रमित भएर अस्पतालमा चाप बढ्ने खतरा अझै रहेको चिकित्सकहरू बताउँछन् । त्यसैले सर्वसाधारणले जनस्वास्थ्य मापदण्ड अनिवार्य पालना गरौं । सही तरिकाले मास्क लगाउने गरौं । एकअर्काबीच कम्तीमा २ मिटर दूरी राखेर बस्ने गरौं । अनावश्यक हिँडडुल र जमघट नगरौं । साबुनपानीले हात धुने गरौं, डा कँडेलले भने । माघ लागेसँगै मृत्यु हुनेको संख्या बढिरहेकाले पनि सजगता अपनाउन उनले आग्रह गरे ।"
श्रमको अनधिकृत बजार,"सामान्य अवस्थामा दैनिक औसत १५ सय नेपाली श्रमिक बाहिरी मुलुक जाने गरेका छन् । तर त्यसै गरी विदेशबाट कामको खोजीमा नेपाल आउनेचाहिँ कति छन् त ? कति विदेशी श्रमका खातिर सरकारी अनुमति लिएर नेपाल भित्रिन्छन् र कति अनधिकृत रूपमा आइरहेका छन् ? यसबारे भने भरपर्दो तथ्यांक पाउन मुस्किल छ । विशेषतः भारतसँगको खुला सिमाना र त्यही कारण भैरहेको अरू देशका नागरिकको अनधिकृत आवागमनका कारण श्रमको अनौपचारिक बजारको लेखाजोखा गर्नै मुस्किल छ । त्यसमा पनि नेपालभारतको श्रम बजारमा अनौपचारिक तहमा भैरहेको आवागमनबारे कुनै निर्दिष्ट पद्धतिले नियमन र अभिलेखीकरण नगरीकन यो संख्या यकिन हुन सक्ने स्थिति छैन ।गैरनेपाली नागरिकलाई श्रम इजाजत दिने आधिकारिक निकाय श्रम विभागका अनुसार हालसम्म नेपालमा आएर ९९ मुलुकका नागरिकले श्रम इजाजत लिएका छन् । त्यसमा पनि चीन, बेलायत, अमेरिका, भारत र अस्ट्रेलियाका दक्ष श्रमिकहरू नेपालका ठूला परियोजना वा हवाई उड्डयन सेवाका निम्ति आएका देखिन्छन् । पछिल्लो एक दशकको तथ्यांक हेर्दा १५ हजारजति विदेशी श्रमिकले नेपालमा श्रम इजाजत लिएका छन् । श्रम ऐनले इजाजत नलिईकन र श्रम स्वीकृतिबेगर कुनै पनि विदेशीले काम गर्न नपाउने व्यवस्था गरेको छ । यस्तो कानुनी प्रबन्धबारे सम्बद्ध सबै निकाय जानकार पनि छन् । तर पनि यो व्यवस्था कागजमा मात्रै सीमित देखिन्छ, यसलाई कडाइका साथ लागू गरिएको पाइँदैन । उत्पादन, सेवामूलक र विशिष्ट निर्माण क्षेत्रमा कार्यरत विदेशी श्रमिकका हकमा श्रम विभागले दिने औपचारिक तथ्यांक केही मिल्दो देखिए पनि अनौपचारिक क्षेत्रमा र गैरकानुनी तहबाट आउने विदेशी श्रमिकबारे नेपाल सरकार बेखबरजस्तै छ । यस सम्बन्धी अनुगमन र नियन्त्रणका लागि श्रम विभागले कुनै तदारुकता देखाएको पाइँदैन । हालैको समाचार अनुसार बंगलादेशबाट भारत हुँदै पूर्वी नेपालको सीमाबाट अनधिकृत रूपमा आएका बंगाली श्रमिकहरू काठमाडौंभित्रका विभिन्न निर्माण सेवाका क्षेत्रमा महिनौंदेखि कार्यरत छन् । कम्तीमा ५ महिनादेखि बिनाकागजात, सम्झौता र अनुमति मजदुरी गरिरहेकामध्ये २ श्रमिकले आफ्नो उद्धार तथा घरफिर्तीका लागि गुहार मागेपछि यो अनौपचारिक र अनधिकृत श्रम जगत्को रहस्य बाहिर आएको हो । मामिला अनधिकृत श्रमको मात्र छैन, मानव तस्करीकै लागि नेपाललाई ट्रान्जिट मुलुकका रूपमा स्थापित गराइन लागेको सूचना अझ बढी चिन्ताजनक देखिन्छ । युरोप लैजाने भन्दै काठमाडौंको श्रम शिविरमा राखेर काममा लगाइएका यस्ता बंगाली श्रमिकको संख्या ५० भन्दा बढी रहेको सूचना बाहिर आएको छ । डरलाग्दो त यस कार्यमा बंगाली मात्रै होइन, नेपाली दलाल पनि संलग्न रहेको पाइएको छ । सरकारले बेलैमा यस्तो अनधिकृत आवागमन र मानव तस्करी रोक्न उचित पहल थालेन भने यो तस्करीको रुट र उपाय सदर भएको मानिनेछ । र, यो धन्धा अझ थेगिनसक्नु गरी मौलाउनेछ । राष्ट्रियअन्तर्राष्ट्रिय जगत्मै सुरक्षित र व्यवस्थित आप्रवासनको नारा उठिरहेका यो बेला नेपालभित्र यसरी अनधिकृत श्रमको बजार हुर्किरहेको अवस्था र यसकै आडमा हुने मानव तस्करीलाई सरकारले अविलम्ब रोक्नुपर्छ । यो अनधिकृत श्रम बजार हुर्कनुमा बाहिरिया गतिविधि र दलालको चंगुललाई मात्रै दोष दिएर पुग्दैन । एउटा बंगाली श्रमिकले भारतीय बाटो हुँदै औपचारिक वा अनौपचारिक रूपमै अध्यागमन नाका पार गरेर काठमाडौंसम्म आइपुग्न हाम्रो राज्य संयन्त्रका थुप्रै निकाय वा संयन्त्रलाई नाघ्नुपर्छ । यसरी सीमावर्ती विन्दुमा रहने सशस्त्र प्रहरी, अध्यागमन विभाग, श्रम विभाग, प्रहरीका एकाइहरू, जिल्ला प्रशासन, सुरक्षाका अनेक सुराकी संयन्त्रको आँखा छल्दै काठमाडौंसम्म आइपुगेर महिनौंदेखि विदेशी नागरिकले अनौपचारिक क्षेत्रमा श्रम गरिरहेको अवस्था आफैंमा उदेकलाग्दो देखिन्छ । यसमा हाम्रो राज्यसंयन्त्रको लाचार तस्बिर देखिन्छ । हाम्रो राज्य संयन्त्र चुस्त र चनाखो हुन्थ्यो भने विदेशी श्रमिकहरू गैरकानुनी रूपमा यहाँ रहेको थाहा पाउन उनीहरूमध्येकैले उजुरी दिनुपर्ने अवस्था नै आउँदैनथ्यो । विगतमा अरू देशका नागरिकलाई पनि तेस्रो मुलुक लैजाने बहानामा काठमाडौंमा ल्याइएका उदाहरण भएकाले यो विषयमा सम्बद्ध निकायहरू सतर्क रहनुपर्छ । मानव तस्करको फन्दामा परेर आएका कामदारहरूको उद्धार गरी अनधिकृत श्रम बजारलाई नियन्त्रणमा लिनुपर्छ । यसका निम्ति श्रम विभाग, अनुगमन र सुरक्षा सेवाका निकायहरूले देखिने गरी उपस्थिति देखाउनुपर्छ । नेपाली श्रम बजार र यसमा विदेशी कामदारहरूको प्रवेशलाई थितिसम्मत बनाउन पनि सरकारले यसो गर्नु जरुरी छ । नत्र, यस्तो समाचार सरकारको आँखा खोल्ने महत्त्वपूर्ण मामिला नभएर एक पटक सार्वजनिक चर्चामा आउने र केही दिनमा सेलाइजाने नियमित आकस्मिकताको विषयजस्तो मात्रै बन्न जानेछ ।"
ओली : उल्टो गतिका चालक,"मुक्त नागरिक विवेकको जगमाथि पारदर्शी, खुला र बहसाभिमुख विचार बलियो बन्न नसकेको समाजमा कुनै संरक्षक या तारणहार पर्खेर बस्ने नायकवादी, मसिहावादी चरित्र कसरी मूलधार बन्छ ? २०७२ सालयता केपी शर्मा ओलीको उदय र तिनको अनपेक्षित प्रभाव विस्तारले बताउँछ । यस्ता पात्रको हालहुकुम र लोकप्रियताले गतिमान ठानिएको इतिहासलाई कसरी गतिकै विज्ञानविपरीत हिँडाइदिन्छ भन्ने कुरा पनि टड्कारो देखिएको छ । इतिहास स्थिर र अटल भएर एकै ठाउँ बसिरहँदैन, यसको गति अनिवार्य छ । कुरा यति मात्र हो, त्यो गति निरन्तर अगाडि बढ्नेवाला हो कि पछाडि फर्कनेवालाचाहिँ हो । बोधको सहजताका लागि यो भिन्नतालाई प्रगतिशील गतिशीलता र पश्चगामी गतिशीलताको द्विचर विपरीत (बायनरी अपोजिट) धारणाबाट हेरिनु उपयुक्त हुन्छ ।यति बेला समयको उल्टो गतिक्रमका लागि ताउरमाउर गर्दै उत्ताउलिएको गाडीका मुख्य चालक केपी शर्मा ओली इतिहासको प्रगतिशील गतिशीलतामाथि उपहास गर्दै राजनीतिलाई गैरराजनीतिक कारबाही बनाउन सकेसम्मको बलले लागिपरेका छन् । उनले जति स्पष्टीकरण दिए पनि समग्र राजनीतिक परिवर्तन, संविधान र गणतन्त्रप्रति उनको निष्ठा धेरैपल्ट डगमगाइसकेको छ । आम श्रमजीवी र प्रतिरोधी जनताको गणतन्त्रको सपनालाई बयलगाडामा चढेर अमेरिका पुग्ने दुःस्वप्न सँग दाँज्ने ओली कुनै पनि अर्थमा आजको व्यवस्थाका नाइके हुन लायक थिएनन् तर इतिहासलाई यही विरोधाभासका बीच हिँड्ने बाध्यता आइलाग्यो । यो बाध्यताको नाभिनाल मूलतः बहुधा रूपमा खाँदिएर बसेको वर्चस्ववादी शासकप्रायोजित राष्ट्रवाद र अंशतः नेपाली वामपन्थले बोक्दै आएको विस्तारवादी नाराको भाष्यसँग जोडिएको स्पष्ट नै छ । इतिहासको प्रस्ट दिशाबोध, विचारधारा र कार्यक्रमबिना मुखले हाँक्ने विकास र चीनकार्डका भरमा मसिहाकरण हुन पुगेका ओली एक पात्र मात्र पनि होइनन्, सिंगै प्रवृत्तिको समुच्चय हुन् । मसिहाकरणका लागि विचार वा नीति चाहिँदैन, निश्चित प्रवृत्तिलाई हाँक्ने नेतृत्व दिन सके पुग्छ । यस अर्थमा ओली प्राविधिक रूपमा एमालेजनका मात्र बा होलान् तर प्रवृत्तिगत रूपमा २०६२६३ आन्दोलनको ल्यान्डिङ र त्यसपछि मुखर रूपमा प्रकट भएका मधेस लगायत आन्दोलनहरूको भाषा र भाव आत्मसात् गर्न इन्कार गर्नेहरूको ठूलो पंक्तिका मुखिया हुन् ।नवनिर्मित नेपालको संविधानमाथि दक्षिणी छिमेकको अनुचित हस्तक्षेप र संविधानप्रति मधेसको सामयिक तर जरुरी प्रतिकार ओलीउदयका प्रभावकारी नटबोल्ट बनिदिए । न पछिल्लो परिवर्तनको आधारसंघटनारूपी दसवर्षे जनयुद्धलाई जस दिने उदारता, न २०६२६३ को आन्दोलनमाथि वैचारिक स्वामित्व न त मधेसथारूजनजातिमहिलाअल्पसंख्यकजस्ता अधिकार र पहिचानका आन्दोलनहरूप्रति नै सम्मान । यी तीनैवटा आधारभूत वस्तुस्थितिप्रति भयंकर उपेक्षा र अनादर गर्ने पात्रलाई नै नयाँ व्यवस्थाको कारयित्री जिम्मा दिने ठहर वास्तवमा समयको स्वाभाविक संयोग मात्र थिएन । गैरराजनीतिकआपराधिक पृष्ठपोषणसहित नामनामका बाहुबली पाल्ने हैसियत बनाएका ओलीले एमालेगणभित्र जसरी शक्ति आर्जन गरे त्यसको पनि मसिनो अध्ययन गर्ने हो भने ओली भ्रष्ट चिन्तन र विषाक्त राजनीतिका उद्भट उत्पादन हुन् भन्न एक मिनेट पनि सोच्नुपर्दैन । परिणामतः आज सिंगो नेकपा (एमाले) उनैको विषाक्त पथको अनुगामी भएर हिँडिरहेको छ भने अनेक प्रोपगान्डा र झुठा, आधारहीन प्रपञ्चको खेती गरेर जनसमुदायलाई दिग्भ्रमित बनाउँदै राजनीतिक करिअर को खेतीपाती गर्न पनि अन्य दलभन्दा एमालेजन नै अगाडि देखिन्छन् । इमानदारी या धोकाधडीका सबै पूर्वानुमानलाई अलि बेर एकातिर राखेर कुनै पूर्वाग्रहबिना बोल्ने आँट गर्ने हो भने, संघीय गणतन्त्र नेपालको पहिलो संसद्को चुनावपछि सर्वथा पहिलो नेतृत्व गर्ने हक नेकपा (माओवादी केन्द्र) लाई नै हुनुपर्थ्यो । तर त्यति ठूलो बलिदान र उपलब्धिको रक्षा गर्ने गरी धैर्यपूर्वक राजनीति गर्ने परिपक्वता स्वयम् माओवादी नेतृत्वमा देखिएन । जुन शक्तिको कार्यदिशा र प्रस्तावका कारण मुलुकमा फरक परिदृश्यको आयाम रचना भयो, त्यही शक्ति ओझेलमा बसेर केवल सत्ताको स्पेसका लागि यो व्यवस्थाप्रति रत्ती पनि प्रतिबद्धता नभएको, झुठो नायकी र धूर्त प्रपञ्चकारी वाहवाहीले निर्माण भएको पात्रकै हातमा व्यवस्थाको चाबी थमाइदिनु त नेकपा (माओवादी केन्द्र) को सबैभन्दा ठूलो त्रुटि थियो । तत्कालको भागबन्डा र सत्ताको शक्तिसंघर्षमा आफ्नो स्थान के हुन्छ भनी मात्र विचार गर्दा त्यसको कतिसम्म विध्वंसकारी परिणति निस्कन्छ भन्ने दूरदर्शिता नभएकैले २०७४ मंसिरयता पार्टी एकता को नखरमाउलो हर्कत देखाउने माओवादी नेतृत्वले गतिलै पाठ सिकेको अनुमान गरिन्छ । तर, धेरै कुरा तहसनहस भइसकेपछि जति नै ठूलो आत्मसात् गरे पनि त्यसले खास अर्थ राख्दैन । इतिहासको लामो समयरेखामा पछिल्लो आधा दशकको स्थान कति र मूल्यांकन कस्तो होला ! तर, समयको प्रगतिशील गतिमा तगारो हाल्न र अग्रगमनको सपनालाई विषाक्त बनाइदिनचाहिँ ओलीवर्चस्वका यी वर्षहरू चिरस्मरणीय हुने तय छ । ओलीको विषाक्त राजनीतिमा माओवादी र त्यसका मुख्य कर्ता प्रचण्डको पनि विशेष योगदान रह्यो भन्ने तथ्य पनि यहीँनेर थप स्मरणीय हुनेछ । आफूसँग दुईतिहाइसहितको बलियो बहुमत हुँदाहुँदै दुईदुईपल्ट संसद् विघटन गरेर संसदीय व्यवस्थालाई पंगु बनाउने ओली र उनको दलले यति बेला पुनःस्थापित संसद्को समेत अधिवेशन लगातार अवरुद्ध गरेर संसदीय प्रणालीको अस्तित्व र गरिमा धूलिसात् पार्न कम्मर कसेको छ । व्यक्तिगत प्रतिशोध र दलीय अहंकार तुष्टिका लागि ओली कुन हदसम्म गिर्न सक्छन् भन्ने कुरा पछिल्ला केही दिनयता अझ स्पष्टसँग देखिँदै छ । संसद्बाट एमसीसी अनुमोदन गराउन सघाउने सर्तमा बहालवाला सभामुखलाई महाभियोग लगाएर हटाउनुपर्ने उनको पछिल्लो प्रस्ताव त्यही प्रतिशोधी राजनीतिकै अभिव्यक्ति हो । ओलीले संसद् विघटन गरेर अदालतको परमादेशबाट संसद्को पुनःस्थापना भएयता पनि नारायणीमा धेरै पानी बगिसकेको छ । भन्नुको अर्थ, राजनीति ठीकठाक दिशामा गतिमान हुन सकेको छैन । सरकारको नेतृत्व गरिरहेका हालका प्रधानमन्त्री विगतका ओलीभन्दा कम हानिकारक मात्र प्रतीत भएका छन् । इतिहासले पटकपटक साबित गरिसकेको तथ्य हो उनीबाट त्योभन्दा बढी अपेक्षा गरिनु व्यर्थ छ । गठबन्धनका अन्य दल प्रपञ्चकारी ओलीसँग असुरक्षित महसुस गर्दै हाइड एन्ड सिक खेल्नै व्यस्त भएजस्ता देखिन्छन् । यसबीच लगातार गम्भीर आत्मसमीक्षाको मुद्रामा देखिएर प्रचण्डले प्रगतिशील तप्काको विश्वास जित्न खोजेको देखिन्छ तर पार्टीभित्र शक्तिशाली, हस्तक्षेपकारी र क्रान्तिकारी नवपुस्ता बनाउन नसकेको उनको दलले इतिहासको पश्चगामी गतिशीलता रोक्न ल्याकत राख्ने आकलन गर्न गाह्रो छ । सरकार र सत्ताको लेनदेनलाई नै राजनीतिक दैनन्दिनी बनाएर त्यसका लागि आर्थिकनैतिक भ्रष्टाचारलाई बेरोकटोक प्रश्रय दिने र संगठित वैचारिकसांस्कृतिक आन्दोलनप्रति उदासीन हुने प्रवृत्तिले माओवादी केन्द्र अध्यक्षको मुखबाट मात्रै परिचालित भइरहेको पार्टी बनेको छ भन्न संकोच मान्नुपर्दैन । बलिदानी इतिहास र त्यसका प्रतिदानहरूको रक्षा गर्ने गरी मुखर कदम चाल्ने तीव्र वैचारिक अभियान र बहसहरू सञ्चालन गरिए प्रतिगामी विचार र आक्रमणहरू रक्षात्मक हुन सक्थे । तर त्यसो गर्ने जाँगर प्रचण्ड र उनको दस्तासँग देखिँदैन । माओवादीकै अन्य शक्ति र कम्युनिस्ट भनाउने दलहरू आआफ्नै विवाद र सीमाका घेरामा कुँजिएका छन् । कांग्रेसका लागि आजको परिवर्तन आए आँप गए झटारो भन्दा बढी भएजस्तो देखिँदैन । यी सबै स्थितिको लाभ कसरी लिनुपर्छ भन्ने कुरा प्रचुर अवसरवादी ओली र उनको मण्डलीले बुझेको छ । त्यसबाहेक विचारभन्दा माथि देश खालका अतिरञ्जित विचारको प्रचार गर्नेहरू पनि यो व्यवस्थालाई पत्रु साबित गरेर स्वार्थसिद्ध गर्न दृश्यअदृश्य प्रपञ्चहरूमा कहाँकहाँ सामेल होलान्, भन्न गाह्रो छ । विचार र अधिकारको बहस गर्नेहरूलाई विदेशी लगानीका डलरवादी फण्डित नामकरण गर्ने, विचारलाई राजनीतिनिरपेक्ष मान्ने र निषेध गर्ने प्रवृत्ति आजको होइन, पुरानै हो । हिन्दु र हिन्दुत्वलाई समुदायविशेषको सांस्कृतिक मूल्य र स्वतन्त्र आचारव्यवहारका रूपमा नलिई नागरिकता र राष्ट्रिय पहिचान सँग मात्रै जोडेर छलफल गर्ने अतिवादी नस्लीय हिन्दु राष्ट्रवादको छिमेकी प्रभावले यो घेरोभन्दा बाहिरको बहसलाई कठोर रूपमा निषेध र आक्रमण गर्ने प्रवृत्ति अहिले तीव्रतासाथ फैलिएको छ । यसमा आफूलाई कम्युनिस्ट भनाउन नछाडेको ओली मण्डली पनि सहभागी छ । यद्यपि विद्यमान नेपाली राजनीति, सार्वजनिक मञ्च र कथित मिडियाविमर्शहरूमा एक ओली मात्र छैनन्, ओलीका कैयौं क्लोन सक्रिय छन् । ओलीक्लोनहरू उनको पार्टिभित्र जति संख्यामा छन्, त्योभन्दा बढी एमालेबाहिर क्रियाशील छन् । ती कतै सेता कमिजधारी पब्लिक इन्टेलेक्चुअलका रूपमा छन् त कतै संस्थानिक प्राज्ञिक व्यक्तित्व का रूपमा र कतै धुनधानका कानुनविद्, संविधानविद्का रूपमा । यिनका कुरा र क्रियाशीलताले देखाउँछ यी सबैको प्राथमिक उद्देश्य एक भाषा, एक संस्कृति र एक राष्ट्र को वर्चस्व रहने गरी संघीयता, धर्मनिरपेक्षता र गणतन्त्रमाथि आक्रमण गर्नु हो । मधेस, दलित, महिला र सीमान्त समुदायको हितरक्षाको बहस हुनासाथ सुन्दरशान्तविशाल देश को अखण्डतामाथि प्रश्न उठेको ठान्ने यो समुदायमा सार्वजनिक बहसहरूमा ओलीजस्तै देखिने, ओलीओली गन्ध आउने पात्रहरूको बाहुल्य र विस्तार बढ्दो क्रममा छ । महिलाले स्पेस खोज्दा एनजीओको ट्याउँट्याउँ हुने, मधेसीहरूको रक्तपातपूर्ण कत्लेआम गरेर आँप झरेको भन्न सक्ने पात्रले नेतृत्व गरेको समयसँग यी समुदायले कस्तो आशा गर्ने ? प्रश्न जीवितै रहन्छ । राजतन्त्र र राजसंस्थाको खुला पैरवी गर्दै राजनीति गर्ने राजेन्द्र लिङ्देन बरु छद्मभेषी लाग्दैनन् । यो उनको प्रस्ट पक्षधरता हो । तर उदार लोकतन्त्रको आवरणमा छद्म र रहस्यमय राजनीति गरिरहेका ओली र उनको मण्डलीदेखि विदेशी विचारक भन्दै मार्क्सलेनिनमाओमाथि खनिने, उत्पीडित समुदाय र भाषासंस्कृतिपहिचान (राष्ट्र) माथि सीधै वा परोक्ष प्रहार गर्ने शाहतन्त्रपोषक रवीन्द्र मिश्रसम्मÙ विद्युतीय सञ्चारमाध्यममार्फत परिवर्तनकारी एजेन्डामाथि तीव्र कटाक्ष गर्दै प्रगतिशीलता को लेबल लगाउने विजयकुमार प्रवृत्तिदेखि जानाजान क्रान्तिकारी परिवर्तनका विरोधीहरूलाई स्पेस दिइरहेर विषाक्त विचारप्रसार गरिरहने जानेमानेका अन्तर्वार्ताकारहरूसम्म ओलीराजनीतिको सीधा छाया देख्न सकिन्छ । यसको टड्कारो प्रभाव जनमानसभित्र डरलाग्दो गरी छिरेको छ जसले शासकइतर समुदायप्रति असहिष्णु र घातक मानिसहरूको पंक्ति निर्माण गरिरहेको छ । यो विषाक्त समयलाई ओलीयुग भनेर चिन्नुपर्छ । लेखक, कवि, पत्रकार, शिक्षक, अधिवक्ता लगायत अनेक रूपमा आफ्नै साथीहरूसमेत ओलीका हुबहु क्लोन बनेर प्रकट भएको देख्दा कहिलेकाहीँ आफ्नो समयको चेतनासँगै शंका लाग्छ । कस्तो चेतनाको बीउले बनेका मान्छे हौं हामी ? कुन विवेकले चलिरहेका मान्छे हौं ? यो चेतना नै शंकास्पद लाग्छ । यही चेतले चल्ने हो भने राजनीतिक दाउपेच र चुनावी अवसरवादको प्याकेजभित्र पानीजहाज राष्ट्रवाद, रामभूमि, विचारभन्दा माथि देश लगायतका फन्डाहरू अझै धेरै देखिन बाँकी छन् । आमूल राजनीतिक र व्यवस्थाजन्य परिवर्तनलाई आधारभूत रूपमै आत्मसात् गर्ने र त्यसलाई इमानपूर्वक संस्थागत गर्ने ठूलो इच्छाशक्ति भएको तप्काले दह्रो हस्तक्षेप गर्न सकेन भने हाम्रो आउँदो दशक ओली या ओलीक्लोनकै विषाक्तताभित्र गुज्रिनेछ ।"
दलहरूको कलहको चेपुवामा संसद्,"सत्ता पक्ष र प्रतिपक्षको चेपुवामा परेर संसद् ६ महिनादेखि अवरुद्ध छ । उसो त, पूर्वप्रधानमन्त्री ओलीले पहिलो पटक यसको विघटन गरेको एक वर्ष बितिसक्यो, त्यसबेलादेखि नै संसद् राम्ररी चल्न सकेको छैन । प्रतिपक्षमा पुग्नेबित्तिकै संसद् अवरोध गर्नैपर्छ भन्ने दलहरूका नीतिका कारण यसरी संसद् बन्धक भएको छ । सधैं संसद् बन्द गरेर राजनीति कसरी अघि बढ्छ ? सत्तापक्षले प्रतिपक्षको कुरा नसुन्ने प्रतिपक्षले पनि सत्तापक्षलाई देख्नै नसक्ने गरेकाले यस्तो अवस्था आएको हो । दलहरूका सीमित शीर्ष नेताहरूले मेरो गोरुको बाह्रै टक्का भन्न अब छाड्नुपर्छ । लोकतान्त्रिक व्यवस्था चलाउने नै संसद्ले हो, यसरी संसद् नै अवरुद्ध गरिरहने हो भने यो व्यवस्था के काम ? अनि नागरिकले केका लागि चुने भन्ने हेक्कासमेत नहुने सांसदलाई फेरि केका लागि भोट हाल्ने ? दुई पटक विगठित संसद्लाई सर्वोच्च अदालतले ब्युँताउँदा पनि संसद् चल्न सकेको छैन । सरकारको लाचारीपन र प्रतिपक्षको गैरजिम्मेवारीका कारण यो नचलेको हो भन्ने निष्कर्ष निकाल्न सजिलो छ । दलहरूका पछिल्ला गतिविधिले पनि यस कुरालाई स्पष्ट पार्छ । सरकार अभिभावक भएकाले सबैको आवाज सुन्नुपर्छ, एकलौटी अघि बढ्छु भन्नु सरासर गलत हो । संसद्मा प्रतिपक्षको आवाज नसुनी पेलेर जान खोज्नु अप्रजातान्त्रिक हो । संसद् बहस गरेर निचोड निकाल्ने थलो हो । कुरा नमिल्न सक्छ, यसो हुँदैमा संसद् नै चल्न नदिने प्रतिपक्षको रबैया पनि अप्रजातान्त्रिक छ । संसद्लाई यसरी बन्धक बनाउनु हुन्न । तलबभत्ता खाने अनि संसद्चाहिँ बन्द गर्ने कस्तो चाला हो ? यस्ता गैरजिम्मेवार नेताहरूले देश विकास कसरी गर्लान् ? एक वर्षसम्म संसद्मा छलफलै नहुनु ठीक होइन । संसद् बन्द गर्नुको कारण के हो ? यसका बारे नागरिकले जान्न पाउनुपर्छ । दलहरूलाई जे मन लाग्छ, त्यही गर्न पाइन्छ ? जनमतको कदर गर्नु पर्दैन ? पुरुषोत्तम घिमिरे, जोरपाटी, काठमाडौं"
बैंकहरूको बढ्दो ब्याजदर,"बैंक, लघुवित्त तथा वित्तीय संस्थाहरूले ब्याजदर आफूखुसी बढाइरहेका छन् । यसले लाखौं कारोबारी, व्यवसायी, उद्योगी लगायत प्रभावित छन् । कतिपय बैंकको चालु आर्थिक वर्षको ६ महिनाको प्रतिवेदन हेर्दा अर्बौं नाफा गरेको देखिन्छ । नाफा कमाउने अनि तरलताको अभाव देखाएर ब्याजदर बढाउन मिल्छ ? यस्तो हुँदा पनि नेपाल राष्ट्र बैंक मौन छ, यसले राष्ट्र बैंक र बैंकरहरूबीच मिलिभगत त छैन भन्ने आशंका जन्माइरहेको छ । यदि यो आशंका गलत हो भने राष्ट्र बैंकको कार्यक्षमता कमजोर भएर यस्तो भएको हो त ? राष्ट्र बैंकले बेलैमा हस्तक्षेप गरी नागरिकमाथि परेको अनावश्यक आर्थिक भारलाई कम गर्नुपर्छ । साथै सहकारीलाई जस्तै बैंक तथा वित्तीय संस्थालाई पनि जस्तोसुकै परिस्थिति आए पनि ब्याजदर बढाउने अधिकार दिनु हुन्न । रामनारायण साह, औरही नपा७, महोत्तरी"
बाख्रापालन ग्रामीण अर्थतन्त्रको आधार,"विदेशबाट फर्किएर गाउँमै बोयर पालन खबर बाख्रापालनको महत्त्व र उपादेयताबारे छ । वैदेशिक रोजगारीबिना हातमुख जोड्न नसकिने मानसिकता बोकेर गाउँको पशुपालन, कृषि व्यवसाय छाडेर कुदाकुद गर्ने युवालाई बाख्रापालन व्यवसायबाट विदेशमा भन्दा नेपालभित्र कैयौं गुणा आम्दानी हुन सक्छ भन्ने ज्वलन्त उदाहरण मननयोग्य छ । जैमिनी नगरपालिका७, बोरगाउँ, बागलुङका २९ वर्षीय कुशल रानाको परिवारलाई खेतीपातीबाट छाक टार्न धौधौ पर्ने गरेको, ९ वर्ष काठमाडौं बस्दा आर्थिक प्रगति नभएको, त्यसपछि ३ वर्षसम्म कतारमा काम गर्दासमेत जाँदा लिएको ऋण तिर्न नसकेको दयनीय अवस्थाले अन्य वैदेशिक मोह बोकेका युवाको प्रतिनिधित्व गरेको छ । रानाले २० बाख्रालाई पुग्ने उन्नत घाँसको खेती गरेर व्यवसायको खर्च न्यून बनाएको, बाख्राको संख्या ५० पुर्याएर वर्षको ८१० लाख रुपैयाँ फाइदा लिने योजना बनाएको सन्दर्भले धेरै ग्रामीण भेगका युवा लगायत सबै व्यक्तिलाई आकर्षित गर्ने देखिन्छ । यथार्थमा बाख्रापालनको महत्त्व र यसबाट हुने फाइदा गनेर साध्य छैन । अहिले प्रतिकेजी खसीको मासुको बजार मूल्य १४००१५०० रुपैयाँ पुगेको छ जुन आमनागरिकको उपभोग्य वस्तुको हिसाबले निकै महँगो हो । एकातिर नेपालको पुरानो व्यवसाय भएको अर्कातिर घाँसपातजस्तो न्यून मूल्यको आहाराबाट पाल्न सकिने, खसीबोकाको मासु सबै जातजातिले रुचाउने, गाउँसहर कतै बजारको समस्या नहुने, सानो लगानीबाट व्यवसाय सुरु गर्न सकिने लगायतका विशेषता छन् । साथै बढ्दो मागको आपूर्ति हुन नसक्नु, आन्तरिक खपत र निर्यातको प्रचुर सम्भावना रहनु, एउटा प्रजननयोग्य बोका ३४ लाख रुपैयाँमा बिक्री हुनुजस्ता सन्दर्भले किसानको हौसला बढेको छ । नेपालको ग्रामीण अर्थतन्त्रलाई टेवा दिन सरकारले यो व्यवसायलाई देशव्यापी बनाउनुपर्छ । भुवनेश्वर शर्मा, चन्द्रागिरि२, काठमाडौं"
"महिला तस्करी, अनुराधा र खड्गबहादुर","लगभग सय वर्षअघिको अखिल भारतीय गोर्खा लिगको कलकत्ता प्रशाखाका मूल मन्त्री खड्गबहादुर सिंह विष्ट र आजको काठमाडौंस्थित अनुराधा कोइरालाको नेतृत्वमा रहेको माइती नेपाललाई एउटै मञ्चमा उभ्याएर देह व्यापारका निम्ति गरिने नेपाली महिलाहरूको तस्करीबारे सोधे सायद एउटै जवाफ पाउँछौं । महिला तस्करी बजार व्यवस्थाको एउटा अभिन्न अंग हो । बजारमा झैं माग र आपूर्ति (डिमान्डसप्लाई) को एउटा समागम हो । डिमान्ड छ र नै सप्लाई हुन्छ अनि बजार व्यवस्था कायम रहन्छ । अर्कातिर, अर्थशास्त्रमा सेजको नियम भनेझैं सप्लाई पहिलो कुरो हो, डिमान्ड स्वतः हुन्छ । बजार व्यवस्था नै मूल्य र मुनाफामा आधारित भएको हुनाले जुन वस्तु बजारमा ल्याउँदा मूल्यमुनाफा हुन्छ, त्यही वस्तुमाथि व्यापारवाणिज्य अघि बढ्छ । वस्तु केहीकुनै पनि हुन सक्छ डाइजेस्टिभ बिस्कुट, अमूलको मक्खन, सामसुङको फ्रिज, फ्रान्सको राफेल हवाईजहाज, कोभिडको खोप र सिंगल माल्ट ह्विस्की । यी सबै पुँजीपतिहरूले कारखानामा बनाउँछन् र बजारमा ल्याउँछन्, जनताजनार्दन उपभोक्ताको कल्याणसन्तुष्टिआपूर्तिका निम्ति । तर यी सबै सामानवस्तुहरू निष्प्राण हुन्छन्, मुस्कान र आत्मा हुँदैन र बोल्न सक्तैनन्, पीडाचीत्काररहित हुन्छन् । देह व्यापारका निम्ति महिलाहरूको तस्करी र मूल्यमुनाफाका निम्ति मात्रै वस्तु उत्पादन गर्ने कारखानाहरूबीच भिन्नता यही छ । एउटाले निर्जीव वस्तुहरू बेच्छ र अर्कोले जीवित । तथापि बजार व्यवस्थासँग मेल खाने काम भने दुवैले गर्छन् । अर्कातिर, प्राण भएको व्यक्तिले निष्प्राण ओप्पो मोबाइल र हुन्डाई गाडी निर्माण गर्छ, उतापट्टि फेरि प्राण भएको व्यक्तिलाई निष्प्राण बनाउन बजारमा घुसाउँछ । बजार व्यवस्था हुँदाहुँदै, चीजबीजको किनबेच हुँदाहुँदै अनि डिमान्ड र सप्लाईको खेल रहँदारहँदै, महिलाबालिकाहरूलाई बजार व्यवस्थाको वस्तु बन्न नदिन कोसौं दूर आपूर्तिका केन्द्रहरू नै भत्काउने प्रयास गर्छन् अनुराधा र खड्गबहादुरहरू । कारण, महिला तस्करी र देह व्यापारको जड नै गरिबीअसाक्षरता र अनभिज्ञतामा मुछिएको परिस्थिति हुन् । यसको मुटु नै आफ्नै राष्ट्रले लाजै नमानी अविकसित राखेका परिवार, समुदाय र गाउँघर हुन् । र यसको आत्मा नै सत्तासरकारराज्यले बनाएको निन्दनीय प्रथा र प्रणाली हुन् ।सन् १९२० को दशकमा कलकत्तामा भएको घटनाक्रम र त्यसको सय वर्षपछि सन् २०२० को दशकमा हुँदै गइरहेको उत्पीडनले नेपाली महिलाहरूको तस्करीलाई सीधै जोड्छ अनि सबैमा फेरि करुणा र केही गर्न नसकेको बोधको डढेलो लाग्छ । अनुराधा र खड्गबहादुरको समाजजातिराष्ट्रप्रतिको झुकाव र योगदानका कथाहरू उल्लेखनीय र अद्वितीय नै छन् ।अप्रिल १९२६ मा कलकत्तामा गोर्खा कल्याण संघले चितपुर रोडको आफ्नो कार्यालयमा भारतको स्वतन्त्रता संग्राममा केही आर्थिक दान जुटाउन एउटा समारोह गरेको थियो । तिनताक खड्गबहादुर भर्खरै बीकममाथि कलेजको डिग्री हासिल गरेर स्वतन्त्रता संग्राममा होमिएका थिए । त्यस दिन संघको सभामा गइरहेको समय एउटा अग्लो बिल्डिङबाट कसैले तलतिर एउटा कागजचिठी फ्याँकेपछि उनले उकालो हेर्दा एउटी महिलाले त्यो चिठी पढ्न भनी इसारा गरिन् । उनले हतारसाथ पत्र खोलेर पढे । त्यहाँ लेखिएको थियो पद्मप्रसाद भनिने बनारसमा बस्ने एक नेपालीले ती अठार वर्षीया राजकुमारी मैयालाई झुठो आश्वासन दिएर कलकत्ता ल्याई व्यापारी हीरालाललाई बेचेछन् । हीरालालले राजकुमारीलाई आफ्नै घरमा देह व्यापारमा राखेको रहेछ । खड्गबहादुरलाई यस पत्रले अवाक्भावुक मात्रै नबनाएर, उनलाई कैयौं नेपाली महिलालाई तस्करी गरी बनारस हुँदै कसरी कलकत्ता पुर्याइँदो रहेछ भन्ने कुराले घोच्न थाल्यो । राजकुमारीलाई हीरालालबाट कसरी मुक्ति दिलाउने र खोसेर घर पुर्याइदिने भन्नेतिर उनले सोच्न लागे । अन्तमा उनले तय गरे तस्करीको यो घीनलाग्दो शृंखला र रोगलाई स्वाहा पार्न हीरालालको हत्या गर्नैपर्छ । केही दिनपश्चात् खड्गबहादुर अर्कै पहिरन लगाई धारिलो खुकुरी बोकेर हीरालालको घर पुगे । कुरा कोट्याउनलाई र सच्चाइ बुझ्नलाई उनले हीरालाललाई भने, मलाई बनारसबाट पद्मप्रसादले पठाएका हुन् । यति भन्दा नै हीरालालले उनलाई घरभित्र पसायो र आफ्नो भव्य बैठककोठामा बसायो । हीरालाललाई देखेर उनी तीनछक परे । चाउरी परिसकेको वृद्ध, केश रंगाएको र सिरानीमा अडेस लागेर कुराकानी गर्ने । उनले अझै कुरा बुझ्न भने, पद्मप्रसादले सोह्रसत्र वर्षका दुई ठिटीहरूलाई बनारस ल्याएका छन् । तर तपाईंकोमा पुर्याउनलाई अलिक निकै पैसा चाहिन्छ भन्दै छन् । उनले तपाईंलाई बनारस आउन भन्नका लागि मलाई यहाँ पठाएका हुन् । हीरालालले गदगद हुँदै भन्यो, मैले राजकुमारीलाई पाउन त्यति धेरै रकम दिएको थिएँ तर यसलाई मैले कज्याउनै सकेको छैन, अहिलेसम्म पनि । खड्गबहादुरलाई यही कुरो टुंगो गर्नु थियो । अनि त्यति नै बेला उनले धारिलोचम्किलो खुकुरीले हीरालालको हत्या गरिदिए । त्यसपछि पद्मप्रसादलाई पनि मार्छु भन्दै उनी बनारस जान लाग्दा मन फर्काएर नजिकैको लालबजार पुलिस थानामा गए र मैले यसो गरें भन्दै आफूलाई सुम्पिए । अर्को दिन हीरालालको हत्याबारे समाचार चारैतिरका खबरकागजको शीर्ष स्थानमा छापियो । भय र त्रासले हीरालालजस्तै अन्य धेरैले शारीरिक मज्जाका निम्ति राखेका कैयौं नेपाली महिलालाई मुक्ति दिए । खड्गबहादुर सिंह विष्टलाई रिहा गरिनुपर्छ भन्दै कलकत्ता महानगरीभित्र भयानक रूपमा विरोध प्रदर्शन सुरु भयो । कसैले रिहाइका निम्ति पैसाधन बटुल्न थाले, कसैले न्यायाधीशलाई पत्र लेखे । न्यायालयमा उभ्याइएका खड्गबहादुरले भने, मैले केही भूल गरेकै छैन, कानुनमुताबिक वा नैतिक आधारमा । मैले हीरालालको हत्या गरेको हुँ । तर यदि मेरो दायित्व यस्तो घटना देख्दा पनि चुप लागेर बस्नु हो, आफ्नै चेलीबेटीको पीडादुःखमा मौन धारण गर्नु हो भने अनि यदि म समाजका निम्ति हीरालाल र त्यस्तै दुष्टहरूभन्दा अझै खतरनाक छु भने मलाई सजाय दिनुहोस् । तर न्यायाधीश ग्रेगोरीले आठ वर्षको सजाय घोषणा गरे । उनलाई कारावासमा थुनियो । व्यापक विरोध सुरु भयो ।यसैबीच अखिल भारतीय गोर्खा लिगका अध्यक्ष र देहरादूनबाट निस्कने अंग्रेजी पत्रिका हिमालय टाइम्स अनि नेपाली पत्रिकाहरू गोर्खा संसार र तरुण गोर्खा का सम्पादक ठाकुर चन्दन सिंहले यस सजायका विरुद्ध युद्ध नै छेडे । भारतभरि नै विरोधको आवाज उठाउँदै ठाकुर चन्दन सिंह जो भारतीय स्वतन्त्रता संग्राममा अहम् भूमिका निभाउँदै थिए ले चारैतिर सभाजुलुसहरू गर्न थाले । आइतबार २७ मार्च १९२७ मा उनले कलकत्ताको अल्बर्ट भवनमा ठूलो सभा गरे र तिनताकका नेताहरू सुवासचन्द्र बोस, बीसी रोय, सरोजिनी नायडु, मोतीलाल नेहरू, वीर सावरकर, महात्मा गान्धी, पण्डित नेहरू आदिलाई खड्गबहादुरको रिहाइको अपिल गरे । भनिन्छ, कलकत्ताको त्यस दिनको जुलुसमा एक लाख मानिसले भाग लिएका थिए । ठाकुर चन्दन सिंहले अति नै मन छुने भाषण दिएका थिए । भाषणमा उनले खड्गबहादुरलाई दिएको सजाय अति नै कडा एवं भर्त्सनायोग्य हो भन्दै दुष्टहरूको विरोधमा लड्ने समाजसेवक र देशभक्तहरूलाई नियमकानुनले छुट्याउन सक्नुपर्छ भने । सभामा गोर्खा, बंगाली, युरोपेली जाति सबैले बोले र सजायको निन्दा गरे । विपिनचन्द्र पालले सभाको अन्ततिर प्रस्ताव पढी सुनाए, जसमा त्यसताकका राज्यपाललाई खड्गबहादुरलाई रिहाइ गर्ने अपिल गरिएको थियो । कलकत्ताका अखबारहरूले सम्पादकीयहरू पनि लेखे । नभन्दै दुई वर्ष बाह्र दिन कारावासमा बसेपछि खड्गबहादुरलाई ३१ मार्च १९३० मा रिहा गरियो, सधैंका लागि । उनले अब सबै महिलालाई आफ्नै दिदीबहिनी सम्झँदै र मान्दै जीवनभरि विवाह गर्नेछैन भन्ने प्रण गरे । र उनकै अभिन्न साथी खरसाङका नारायण प्रधानले ती राजकुमारीलाई २४ अप्रिल १९३० मा विवाह गरे ।महिलालाई तस्करी गरेर देह व्यापारमा हाल्ने दलाल गिरोहका निम्ति एउटा सग्लो धक्का थियो यो । स्वतन्त्रता संग्राममा होमिएका सम्पूर्ण भारतकलकत्तावासीहरूका निम्ति ब्रिटिस साम्राज्यको विरोधमा एउटा नौलो सामाजिक लडाइँ थियो यो । ठाकुर चन्दन सिंहले आफ्नो राष्ट्र भारतका निम्ति र नेपालमा राणा शासनको विरोधमा गरेका कतिपय प्रयत्नबारे मैले दिल्लीस्थित साहित्य अकादमीद्वारा प्रकाशित पुस्तक ठाकुर चन्दन सिंह मा विस्तृत रूपमा जानकारी दिएको छु । सन् १९९७ मा अकादमीको प्रतिष्ठित साहित्य शृंखला मेकर्स अफ इन्डियन लिटरेचर अन्तर्गत प्रकाशित यस पुस्तकमा जी छिरिङले लेखेको लेख वीर खड्गबहादुर सिंह विष्ट (हाम्रो संसार, कलकत्ता, अक्टोबरनोभेम्बर १९६१) र हिमाचल प्रदेशको धर्मशालास्थित भाग्सुको श्याम नगरका मगन पथिकको सन् १९८७ मा छापिएको पुस्तकको सन्दर्भ पनि चलाइएको छ ।सन् २०१० मा सिक्किम विश्वविद्यालयको विश्व व्याख्यान शृंखला मा महिलाहरूको तस्करीबारे बोल्न विश्वप्रसिद्ध संस्था माइती नेपालकी अध्यक्ष अनुराधा कोइरालालाई गान्तोकमा निम्त्याइएको थियो । गान्तोकको चिन्तन भवन विद्यार्थीशिक्षकअतिथिहरूको भीडले खचाखच थियो । पहिले त सबैले मानेकी, तस्करी विरोधकी योद्धालाई हेर्न अनि फेरि के भन्छिन् भनी सुन्न पनि । अनुराधाले देह व्यापार गर्नलाई किन, कहाँ, कसरी महिलाहरूको तस्करी गरिन्छ, कसले तस्करी गर्छ, भारतनेपालको सिमाना कसरी पार गराइन्छ, यता नेपालमा उता भारतमा दलालहरूको गिरोहबीच केकस्तो सम्बन्ध हुन्छ र कुन मार्ग अपनाएर यी अबोध महिलाबालिकाहरूलाई दिल्लीको जीबी रोड, कलकत्ताको सोनागाछी, सिलिगुडीको खालपाडा, बम्बईको कामठीपुरा र अन्य धेरै सहरनगरमा पुर्याइन्छ भन्ने कुरा अति नै मर्मस्पर्शी ढंगमा राखिन् । चिन्तन भवन सुनसान थियो, उनले अब के भन्छिन् भनेर । बिस्तारै वर्णन गर्दै उनी अघि बढिरहिन् । वेश्यालयको कोठाबाहिर र भित्र के हुन्छ, कसरी महिलाबालिकाहरूलाई कुखुराबाख्राझैं खाँदेर राखिन्छ, वेश्यावृत्तिमा अघि बढ्नै नमान्नेहरूका शरीरका विशेष अंगहरू कसरी जलाइन्छन्पोलिन्छन्, शारीरिक यातनाको टुप्पोमा सम्भोगका कुरूपहरू कसरी अघि ल्याइन्छन् भन्दै दृश्यहरू आँखाअघि देखाइदिएपछि प्रायः सबै सुँकसुँक गर्दै रोएका थिए । त्यति मात्रै कहाँ हो र, महिलाबालिकालाई कसरी फकाइन्छ, भगाइन्छ र वेश्यालयमा पुर्याइन्छ भन्नेसम्मका कारुणिक दृश्यहरूसमेत देखाइए ! कहिल्यै सहर नदेखेका, कहिल्यै राम्रो नखाएका र लुगाफाटा नलगाएका, गरिबीले आमाको गर्भमै थिचेका, जन्मेपछि फेरि गरिबीको ओखलीमा पिसिएका, केही खानलाउन पाउँछु कि, आफ्नो परिवारलाई गरिबीपीरमर्काको आगोबाट निकाल्न सक्छु कि भन्ने सपना देख्ने यी महिलाबालिकाहरू तस्करदलालहरूको जालमा कसरी फस्छन् भन्दै अनुराधाले अविरल ढंगमा सुनाएको दर्दनाक कथा सुन्नेहरूले आफू नै दलालको जालमा फसेको अनुभव पनि गरेका थिए ।अनुराधाले वेश्यालय र सर्कसदेखि टाढा दुबई, अफ्रिका, अमेरिका, थाइल्यान्डमा पनि नेपाली महिलाहरूको तस्करी कसरी हुँदै छ, कसरी कतिका किड्नीसम्म बेचिँदै छन् र कसरी श्रीलंकाको कोलोम्बो, भारतको मणिपुर र बंगलादेशको चटगाउँजस्ता तस्करीका नयाँ मार्गहरू खोलिएका छन् भन्ने भयानक प्रवृत्तिहरूबारे समेत जानकारी दिइन् । अनुराधाको डेढ घण्टाको वार्ताले विद्यार्थीशिक्षकहरूमा आगो नै बाल्यो । धेरैले अनुराधाको बाटो र पेसा अपनाए, अनि धेरैले यस विषयमा अध्ययन गर्दै डाक्टरेट डिग्रीसमेत पाउँदै छन् । सभाको अन्तमा, विश्वविद्यालयको कुलपति भएकाले मैले बोल्नैपर्ने थियो । दार्जिलिङ तलतिरको जिङलाम चिया कमानमा भारतीय सेनाको एउटा प्रतिष्ठित परिवारमा जन्मेकी अनुराधाका पितामातालाई फुटबल खेल हेर्दा सदैव देखेको र उनकै दाइ अभय गुरुङ फुटबलमा हाम्रो आदर्श नै भएको कुरो बताउँदै आँखा रसाएका श्रोता वर्गलाई अर्को दिशातिर लैजाने कोसिस गर्दै थिएँ, अचानक मभित्रको म ले अघिका दृश्यहरू आँखाअघि ल्याएपछि मैले पनि उभिईउभिई आँसु झारेको थिएँ । र नै हाम्रो हिउँदे यात्रा कार्यक्रममा मानव तस्करीबारे एउटा विशेष प्रोजेक्ट सुरु गर्यौं ।पछि, एक दिन अनुराधा कोइरालासँग फेरि भेट भयो । आङ जिरिङ्ङ भयो । सन् १९८० मा दिल्लीमा मदर टेरेजालाई भेट्दाझैं नतमस्तक भएँ । उनीमाथि मैले विश्वशान्तिको छहारीमा शीर्षक पुस्तक लेखेको थिएँ । मैले पुस्तक प्रदान गर्दा मदरले चिसो कठ्यांग्रिएको हात मेरो शिरमा राख्दा शरीर नै न्यानोपनले बलेको थियो । अनुराधाले यस भेटघाटमा सुनाएको तस्करीमा लागेका नेपालका एक दलालले कसरी सुध्रिएर डाक्टरेट डिग्री हासिल गरे र आफ्नी श्रीमतीलाई मन्त्रीसमेत बनाए भन्ने घटनाले मलाई खड्गबहादुर सिंह विष्टको याद दिलायो । अनुराधाले बम्बईबाट ती दलाललाई पक्रेर काठमाडौं पुर्याउँदा उनको नग्न शरीरअंग ढाक्न तौलियागम्छा बेर्नुपरेको थियो रे ! न्यायालयले कैयौं वर्षका लागि कारावासमा पठाएपछि अनुराधालाई उनले बिन्ती गरेका थिए रे, म झ्यालखानाभित्रबाटै शिक्षा हासिल गर्छु । अनुराधाले आफ्नै खर्चमा उनलाई पीएचडीसम्म गराइन् । जेलबाट छुटेपछि उनले कारावास सुधारको एनजीओ पनि खोले र पछि एउटा राजनीतिक दलको सचिवसम्म बने । अनुराधाले पनि खड्गबहादुरझैं राष्ट्रसमाजसमुदायले भोगेको, विकराल रूप धारण गरेको देह व्यापारको रोगलाई जरैबाट उखेलेर फ्याँक्ने जमर्को गर्दै छिन् ।सरकारराजनीतिक दलन्यायालयसमाज सबैले एक भई यो राष्ट्रिय रोगलाई उन्मूलन गर्नैपर्ने हो । नेपालजस्तै भारत, पाकिस्तान, बंगलादेश, श्रीलंका पनि ऐतिहासिक रूपमा पीडित रहेकाले नै सन् २००२ मा सार्कस्तरमा यसमाथि विशेष हमला गर्न सामूहिक सम्झौतामाथि हस्ताक्षर नै गरेका छन् । तर सार्कका अन्य कार्य र कार्यक्रमझैं यो सम्झौता पनि कार्यान्वयन हुनै सकेन । सरकारहरूको सम्झौता फेल भयो, अब जनताजनार्दनबीच सम्झौता हुनुपर्छ । अनुराधा कोइरालाले आफ्नो जीवनको यात्रामा यो काम फत्ते गर्नु नै पर्छ, सबैसबैलाई साथमा लिएर । खड्गबहादुर सिंह विष्टले हीरालालको हत्या गर्दा देखेको सपना तब मात्रै पूराविफना हुन्छ ।"
एमालेमाओवादी महाधिवेशन र भारतबारे मौनता,"नेपालका प्रमुख राजनीतिक पार्टीहरूको विदेशनीतिको चर्चा गर्नुपूर्व देशको विदेशनीति कस्तो रहँदै र कसरी बन्दै आएको छ भन्ने स्मरण गरिनुपर्छ । नेपालको विदेशनीति भन्नु नै कसरी भारतलाई रिझाउने र चीनको चित्त नदुखाउने तथा वैश्विक बहावमा ताल मिलाएको अभिनय गर्ने भन्नेमा केन्द्रित रहँदै आएको छ । सन् १९९० को दशकपछि बाहिरी दुनियाँसँग झ्याप्पै सम्बन्ध बनाउनुपर्ने बाध्यतामा रहेको नेपालमा अहिलेसम्मका सरकारहरूले विदेशनीतिका सन्दर्भमा कुनै मौलिक योगदान दिन सकेका छैनन् । हुन त बहुदलीय व्यवस्थायता नेपाली जनताले उल्लेखनीय तीनवटा राजनीतिक कालखण्ड बेहोरेका छन् । तीनवटै कालखण्डमा स्वदेशीभन्दा विदेशी शक्तिकेन्द्र र छिमेकीहरूको संलग्नता रहेको सर्वविदितै छ । तर नेपालका राजनीतिक पार्टीहरू, विशेषतः वामपन्थी धारका मुख्य दुइटा ठूला पार्टीले दस्तावेजीकरण गरेको विदेशनीति अर्थात् भारत नीति र नियतिका बीच धरतीआकाशको फरक रहँदै आएको छ । एमाले र माओवादी केन्द्रबीच एकता भएर बनेको नेकपा भारतीय पक्षलाई छलेर चीनको चाहनामा गरिएको एकीकरण थियो भन्ने मान्यता पनि छ । व्यवहारतः नेकपाका दस्तावेज, एमसीसी र बीआरआईका सन्दर्भमा नेकपाले अख्तियार गरेको नीतिले यही कथ्यलाई बल पुर्याउँछ । त्योभन्दा पनि अमेरिकाको चीन घेर्ने रणनीति विरुद्ध आफूलाई उभ्याएको नेकपालाई नेपालको भन्दा बढी चिन्ता चीनको रहेको प्रतीत हुन्थ्यो । दक्षिण एसियामा अमेरिकी नीति भन्नु भारतीय नीति हो भन्नेमा कूटनीतिज्ञहरूको मतैक्य देखिन्छ । विश्व राजनीतिक मञ्चमा अमेरिका र भारत एकातिर, चीन अर्कातिर बन्ने घटना दोहोरिइरहेका छन् । एसियाली महाद्वीपमा चीन र भारतको मुख्य प्रतिद्वन्द्विता एवं विश्वरणनीतिमा चीन र अमेरिकाबीच प्रतिस्पर्धा चलेका बेला नेपाल पनि त्यही लयमा लतारिने कि दुई छिमेकी देशहरूबाट लाभ लिन लाग्ने भन्ने चुनौती खडा छ । यस्तो क्षेत्रीय तथा घरेलु धरातलीय यथार्थबीच नेपाल र विशेष गरी पछिल्लो समय सरकार सञ्चालनमा निर्णायक मानिएको वाम शक्ति दस्तावेजमा चीनको चित्त खुसी पार्ने तर व्यवहारमा दिल्लीको दलाली गर्ने अन्तरविरोधमा फस्दै आयो । नेपालका वामपन्थी पार्टीहरूको कथनी र करनीबीच अझैसम्म तादात्म्य देखिन सकेको छैन । एकीकृत नेकपा भएका बेला उसको छिमेकनीति कथित राष्ट्रवादका लागि भारतको विरोधी र चीनको समर्थकजस्तो देखिएको थियो । नेकपा विभाजन भएर पूर्ववत् अवस्थामा फ्याँकिएपछि हालै सम्पन्न ती दलका महाधिवेशनमा भारतनीतिको दस्तावेजीकरणमा गम्भीर प्याराडाइम सिफ्ट देखिएको छ । त्यो पनि एकीकृत नेकपाप्रति भारतको चर्को बेखुसी र त्यसकै परकम्पमा विभाजन भएको स्थितिमा बनेका दुवै दल एमाले र माओवादी केन्द्र दस्तावेजीकरणमा भारत र चीन दुवैलाई खुसी पार्ने तहमा झरेका (वा, उक्लेका ?) छन् । अझ माओवादी केन्द्रको परम्परागत भारतविरोधी नीतिमा एक सय असी डिग्रीको परिवर्तन देखिएको छ । एमाले त यसै पनि भारतप्रति मधुरो विरोधी स्वर दस्तावेजीकरण गर्ने दल बनेको थियो, मदन भण्डारीको अवसानसँगै । माओवादी दस्तावेजमा २०४७ देखि २०७८ सम्मका दस्तावेजहरू सरसर्ती हेर्ने हो भने, थोरै शब्दावलीको यताउता भए पनि हालैको आठौं महाधिवेशनमा बाहेक भारतप्रति परम्परागत उग्रताको प्रतिबद्धता थियो । यस पटक प्रचण्डले भारत वा विदेशनीतिमा मात्र नभएर राजनीतिक शक्तिको विश्लेषण, वर्गसंघर्षको अवस्था तथा भावी कार्यदिशामा साँच्चिकै क्रमभंग गरेका छन् । छलाङ भने मारिहालेका छैनन् । सम्भवतः केही समयपछि हुने भनिएको विशेष वा अर्को महाधिवेशनमा त्यो पनि होला । अझै माओवादीले कति सुस्पष्ट रूपमा आफ्ना नीति र योजना अघि बढाउला, मनमा भएकै कुरा मुखले भन्न साँच्चिकै तयार होला कि नहोला, यकिन गर्न गाह्रो छ । तर प्रचण्डले चाहेमा त्यो सजिलै गर्न सक्ने र गर्नैपर्ने चुनौती भने अवश्य हो । दसौं महाधिवेशनको नीति बन्ने गरी गरिएको विधान अधिवेशनपश्चात् एमालेले जारी गरेका प्रस्तावका दुइटा बुँदामा भारतसँगको आक्रोश र विरोध थियो । तर दसौं महाधिवेशनपछि जारी गरिएको समसामयिक प्रस्तावमा भने न लिपुलेक न नयाँ नक्साकै सन्दर्भ उठाइएको छ । भारत, अमेरिका वा चीनप्रति पूर्ण मौनता साधिएको छ । तर बोलीवचनमा एमाले माओवादी केन्द्रभन्दा धरतीआकाशकै फरकमा राष्ट्रवादी रहेको, ओलीबाहेक कोही पनि राष्ट्रवादी नेता नै नरहेको, भारतसँग लड्ने एक मात्र राजनेता ओली रहेको प्रचारबाजी अद्यापि जारी छ । भारतीय कूटनीतिज्ञहरूका बुझाइमा एमालेको मतदाता रिझाउने ट्याक्टिस मात्र हो यो, जसले दिल्लीलाई केही फरक पार्दैन । तसर्थ दिल्लीका नीतिनिर्माताहरूलाई एमालेको विदेशनीतिबारे खासै अरुचि छैन । दसौं महाधिवेशनसम्म आउँदा दस्तावेजीकरणबाटै एमालेलाई गुडबुकमा राख्न मिल्ने बनाउन दिल्ली सफल भएको छ भन्नु अन्यथा हुनेछैन । प्रचण्डले गरेको क्रमभंग के हो भने, उनले पहिलो पटक नेपालको संविधान अन्तर्गतको कुनै पनि स्वदेशी शक्तिलाई दुस्मन घोषणा गरेनन् । त्यसो गर्नेबित्तिकै हिजोका परम्परागत साम्राज्यवादी र विस्तारवादी भनिएकाहरूप्रति शास्त्रीय परम्परा धान्नु नपर्ने स्वतः स्पष्ट भयो । यही कारण प्रचण्डले विश्वका पिछडिएका तथा विकासोन्मुख देश अनि श्रमजीवी जनता एवं विश्व एकाधिकार र दलाल पुँजीवादबीचको अन्तरविरोधलाई नै मुख्य अन्तरविरोध मान्न पुगे । पहिलेजस्तो अन्तर्राष्ट्रिय रूपमा अमेरिकी साम्राज्यवाद र क्षेत्रीय रूपमा भारतीय विस्तारवाद वा प्रभुत्ववादी शक्ति लाई मुख्य दुस्मन भन्ने विश्लेषणमा माओवादी केन्द्र अलमलिएन । माओवादी महाधिवेशनको अन्तमा हतारमा गिरिराजमणि पोखरेलले वाचन गरेको ४५ बुँदे समसामयिक प्रस्ताव पारित गरिएको चर्चा भए पनि माओवादी नेतृत्वले हालसम्म त्यसलाई आधिकारिकता दिएको छैन । ४५ बुँदे प्रतिवेदनमाथि पानी फ्याँक्ने ४५ बुँदे प्रस्तावको कुनै अर्थ पनि छैन । त्यो बेवारिसे प्रस्तावका दुइटा बुँदामा भारतनीतिबारे परम्परागत रूपकै बेढंगी भाषामा (राजनीतिक प्रतिवेदनको स्पिरिटसँग तादात्म्य नमिल्ने) उल्लेख गरिएको थियो । त्यसले भित्रभित्रै तुफान ल्याएर प्रस्तावै तुहिन पुगेको हुनुपर्छ । राजनीतिक प्रतिवेदनविरुद्ध कुनै कुरा जस्केलाबाट छिराउनु आफैंमा बेइमानी हो । जे भन्न खोजेको हो, त्यो प्रस्टै भनिनुपर्छ । कतै भन्न खोजेजस्तो स्वाङ गर्नुपर्ने, कतै भनिएकै छैन भन्नुपर्ने द्वैध प्रवृत्तिबाट मुक्त नहुने हो भने माओवादी केन्द्र रूपान्तरित भइसक्दा विसर्जन पनि हुन सक्छ । प्रचण्डको राजनीतिक प्रतिवेदनमा विश्व पुँजीवाद र डिजिटल क्रान्तिबारे जबर्जस्त व्याख्या गर्ने जमर्को देखिन्छ । सम्भवतः शास्त्रीय मार्क्सवादी परम्परा अनुसार केवल वर्गसंघर्ष र अनिवार्य बल प्रयोगको सिद्धान्तको पछिल्लो व्याख्याले प्रचण्डलाई नवमार्क्सवादी धारणाको नजिक धकेलिदिएको छ, जहाँ पर्यावरण, नागरिक समाज, मिडिया, समुदाय र अन्य गैरभौगोलिक तथा नैतिकतावादी समूहहरूको समेत सामाजिक आन्दोलन र परिवर्तनमा महत्त्वपूर्ण भूमिका रहने गर्छ । यति बेला नेपालको परिवेश र विश्व भूराजनीतिक परिदृश्य मौलिक रूपमा बदलिएको छ । शोषणको रूप एक नभएर अनेक भएको छ भने राष्ट्र, राष्ट्रियता र अन्तर्राष्ट्रियतावादलाई भूमण्डलीकरणको कुहिरोले छोपेको छ । यही तुँवालोभित्रबाट यथार्थवादी धरातलमा उभिएर बाहिर निस्कन चाहेको हो भने प्रचण्डले पछिल्लो प्रतिवेदनको समुचित व्याख्या गर्नुपर्ने हुन्छ । अन्यथा बीपी कोइरालाको प्रजातान्त्रिक समाजवाद र मदन भण्डारीको जबजको हालत अहिले जसरी तन्नम भएको छ, प्रचण्डको धारणाले त्यस्तो स्पेस पनि पाउनेछैन । प्रचण्डको यस्तो धारणा शान्ति सम्झौताकै समयमा आएको भए के हुन्थ्यो भन्ने अनुमान गर्नेबित्तिकै माओवादी कित्ताको शास्त्रीय समूहको पनि निद्रा खुल्न सक्छ । यति बेला कुनै अपराध भएको छैन, गम्भीर भूल भएको आजभन्दा डेढ दशकअघि नै हो, जसलाई प्रचण्डकै दस्तावेजले स्पष्ट भाषामै भनेको छ । सशस्त्र संघर्षको उत्कर्ष र माओवादीको राजनीतिक डिपार्चरको अन्तिम विन्दुमा भएको चुनबाङ बैठकमा प्रचण्ड र बाबुराम भट्टराईको भाषण दार्शनिक प्रवचनजस्तै बनेको भिडियो सार्वजनिक भएको थियो । बाबुरामले आइन्स्टाइनको ज्ञान सिद्धान्तको चर्चा गर्दै प्रचण्डलाई लेनिनसँग तुलना गरेका थिए । प्रचण्डले आफ्नो नेतृत्व समूहलाई सर्वश्रेष्ठ वैज्ञानिकहरूसँग तुलना गरेका थिए । कूटनीतिक कला भनेको शत्रु नबनाई लक्ष्य गर्ने सीप हो भन्ने आइज्याक न्युटनको ज्ञान प्रचण्डमा ढिलो गरी यति बेला आएको पनि हुन सक्छ । ढिलो भएको बारेमा त प्रचण्डले ४५ पृष्ठ लामो दस्तावेजमा कठोर ढंगले स्वीकार गरेका छन् । तथापि फ्रान्सेली बौद्धिक मिसेल फुकोले भनेजस्तै, सत्तामा नभएका बेला एक अथक ज्ञान र वैकल्पिक स्रोतहरू खोज्ने काम मा राजनीतिक पार्टीका नेताहरूबाट कति आशा गर्न सकिएला, अर्को गम्भीर प्रश्न त छंँदै छ । यही कारण नै तत्कालीन परिवेशमा महान् भनिएका लेनिनसँग रोजा लक्जेम्बर्गले राजनीतिक पौंठेजोरी खेल्ने हिम्मत गरेकी थिइन् । सरकारका समर्थक वा पार्टी सदस्यहरूका लागि मात्र हुने स्वतन्त्रता स्वतन्त्रता होइन, स्वतन्त्रता भनेको फरक सोच हुनु हो भन्ने धारणा अघि सार्ने रोजा स्वयं जर्मन मजदुर पार्टीकी प्रमुख नेता पनि थिइन् । तर आजको परिवेशमा वामपन्थी पार्टीहरूमा यस्तो स्पष्ट विचार राख्ने मानिस कति होलान् ? यस सन्दर्भमा नेपालका राजनीतिक पार्टीहरूभित्रबाटै स्मरण गर्दा प्रदीप गिरिको नाम निःसंकोच लिन सकिन्छ । तर कम्युनिस्ट पार्टीहरूमा त्यस्तो नवीन विचार र धारणाको सर्वथा अभाव छ । बरु बढी परम्परावादी बनेर कथित क्रान्तिकारी भन्ने होडजस्तो देखिन्छ ।यही कारण घरेलु वा विदेशनीति चयनको जिम्मा मानौं आधुनिक राजनीतिशास्त्री मेकियाभेलीलाई दिइएको छ, राजा वा शासक (वा, पार्टी प्रमुख) ले जे भन्छ, त्यही नै सत्य हो । तर यो, प्रचण्ड र ओलीकै शब्द र सम्भवतः बुझाइमा समेत, एक्काइसौं शताब्दीको सूचना प्रविधि र पुँजीले वैश्विक शासन गरेको समय हो, सोह्रौं शताब्दी होइन । नेपाली राजनीति आधुनिक विचारकहरूमाथिको विमर्शबाट लाभ लिनेभन्दा मेकियाभेलियन फोबिया मै रमाउन मन पराउने परम्पराबाट बाहिर निस्कन सकेको छैन । त्यसकै मुख्य हिस्सेदारमध्येको एक माओवादी केन्द्र कति अछुतो रहला ? शक्ति भनेको सामाजिक परिप्रेक्ष्यमा आफ्नो स्वार्थ थोपर्ने यस्तो मौका हो, जहाँ अवसर र इमानदारीको समेत वास्ता हुँदैन भन्ने नवमार्क्सवादी अध्येता म्याक्स वेबरको धारणासँग नेपाल र भारतबीचको सम्बन्ध मेल खाएको मान्न पनि सकिन्छ, पछिल्ला वर्षहरूमा । नेपालको संविधान निर्माण, नेकपाको एकता र विभाजन तथा नेपालको संसद्बाट सर्वसम्मत रूपमा नयाँ नक्सा जारी गर्ने प्रपञ्चजस्ता घटना यसका ज्वलन्त उदाहरण हुन् । निष्कर्षमा, अझै पनि एमाले र माओवादी पार्टी नेतृत्व कार्यकर्ता र मतदातालाई नक्कली र शक्ति समूहहरूलाई असली बताउने मनोदशाबाट मुक्त भएका छैनन् । कूटनीतिमा हुनुपर्ने यसको ठीक उल्टो हो । पछिल्लो पटक एमाले र माओवादी महाधिवेशनले भारतनीतिबारे अख्तियार गरेको धारणा मौनता हो । तर आवश्यकताचाहिँ बढी सुस्पष्टता र सोहीअनुसारलाई पार्टी र देशलाई प्रशिक्षित गर्नुपर्ने हो । प्रचण्डलाई समकालीन नेपाली राजनीतिमा सबैभन्दा करिस्म्याटिक नेता मानिन्छ । पछिल्लो पटक पार्टी महाधिवेशनको बन्दसत्रमा झन्डै तीन घण्टा बोल्दा पनि उनी त्यो छाप छोड्न सफल भए । तर प्रचण्डकै शब्दको धरातलीय यथार्थमा उभिन उनका लागि म्याक्स वेबरको भनाइ सापटी लिनु उपयुक्त हुनेछ, करिश्मा माथिबाट आएको उपहार हो, जहाँ नेताले आफूभित्रबाट के गर्ने भनेर जान्दछ । प्रचण्डले यस पटक कथित कम्युनिस्ट पार्टीहरूको कुनै अन्तर्राष्ट्रिय संगठन बन्न नसक्ने बताएर मौजुदा वैश्विक व्यवस्थासँग अनावश्यक निहुँ नखोज्ने नीति लिएका छन् । यो माओवादी केन्द्रको अर्को नीतिगत सिफ्ट हो । तसर्थ आगामी दिनमा प्रचण्डले घरेलु तथा छिमेक नीतिमा आफूमा अन्तर्निहित करिश्माको कति र कसरी उपयोग गर्नेछन् भन्नेमा उनको दल र विशेष गरी नेपालमा वामपन्थको भविष्य निर्धारण हुनेछ । जसरी नेपालका प्रमुख दुई वाम पार्टीहरूबारे अन्य दलप्रति जसरी नै चर्को राजनीतिक आलोचना र आम जनता तथा बुद्धिजीवीबीच नकारात्मकता छ, त्यो समयमा कथित परम्परागत ढर्राबाट बाहिर निस्कन खोजिएको प्रयत्न नराम्रो होइन । नेपोलियनको भूगोलले मित्र र शत्रु निर्धारण गर्छ भन्ने युद्धकालीन धारणा एक्काइसौं शताब्दीमा आइपुग्दा पुँजी, प्रविधि र भूमण्डलीकरणको प्रवाहले शत्रु र मित्र बढीभन्दा बढी आर्थिक लेनदेनको तहमा सिफ्ट भएको छ । यही सन्दर्भमा भूगोलको जोखिमभन्दा भूराजनीतिक वैश्विक रणनीतिक दाउपेच खतराको स्तरमा पुगेकाले विश्वपरिवेशलाई थप होसियारीसाथ नयाँ तरिकाले हेर्नुपर्नेछ । पार्टी विभाजनका बावजुद आगामी दिनमा पनि वाम डोमिनेटेड सरकार बन्न सक्ने प्रचुर सम्भावना जीवितै रहेका सन्दर्भमा वाम दल र तिनका नेतृत्वले छिमेकीबाट कति आर्थिक फाइदा लिन सक्नेछन् भन्नेमा उनीहरूले अख्तियार गर्न खोजेको व्यवहारवादी कूटनीतिको सफलता निर्भर गर्नेछ । अन्यथा मौनताको मूल्य अरू बढी चर्को पनि पर्न सक्नेछ भन्नेबारे माओवादी केन्द्रको नेतृत्व समूह सचेत र चुनौतीलाई रचनात्मक रूपमा स्वीकार गर्न तयार हुनुपर्छ । उता, एमाले नेतृत्व समूहलाई भने माओवादीका तुलनामा जोखिम कम र सनातनी अवसर त यथावत् नै छ । प्रमुख राजनीतिक पार्टीहरूको विदेशनीति र देशको कूटनीतिक मार्गचित्रको मूल खाकामा तादात्म्य यति बेलाको अर्को आवश्यकता हो । क्षणिक राजनीतिक लाभका लागि विगतमा गरिएका अदूरदर्शी निर्णय र नीतिको मूल्य त फेरि पनि यिनै दलहरूले चुक्ता गरिरहनुपर्छ नै ।"
क्यानडामा खोपविरुद्ध प्रदर्शन,"ओटावा (एजेन्सी) कोभिड१९ विरुद्धको खोप अनिवार्य गरिएपछि क्यानडामा प्रदर्शन चर्केको छ । राजधानी ओटावामा हजारौं चालक ट्रकसहित प्रदर्शनमा उत्रिएका छन् । ओटावास्थित प्रधानमन्त्री जस्टिन ट्रुडोको निवास र संसद् भवनबाहिर ठूलो संख्यामा तर शान्तिपूर्ण प्रदर्शन भएको अन्तर्राष्ट्रिय सञ्चारमाध्यमले जनाएका छन् । संसद् भवन वरपरका सडक प्रदर्शनकारीले अवरुद्ध पारेका छन् । क्यानडेली अधिकारीले प्रदर्शनमा स्वस्तिक झन्डा पनि फहराइएको जनाएका छन् । त्यस्तै केही प्रदर्शनकारी अज्ञात सहिदको समाधिमाथि चढेर नाचेको पनि बताइएको छ । क्यानडाकी रक्षामन्त्री अनिता आनन्दले प्रदर्शनमा भएका केही घटना निन्दनीय रहेको बताइन् । ओटावा प्रहरीले घटनाको अनुसन्धान भइरहेको बताएको छ । सुरक्षाकर्मी, नगर कर्मचारी तथा अन्य व्यक्तिहरूमाथि धम्की दिइएको र त्यसबारे पनि अनुसन्धान भइरहेको प्रहरीको भनाइ छ । केही प्रदर्शनकारीले एक रेस्टुराँका कर्मचारीसँग सित्तैमा खानेकुरा माग गर्दै दुर्व्यवहार गरेका ओटावाका मेयर जिम वाट्सनले बताए । रेस्टुराँले भित्र बस्दा मास्क लगाउनुपर्ने बताएपछि प्रदर्शनकारी आक्रामक बनेका उनले जनाए । प्रदर्शन चर्केपछि प्रधानमन्त्री ट्रुडोले परिवारसहित ओटावास्थित घर छाडेका बीबीसीले जनाएको छ । तर उनी हाल कहाँ बसिरहेका छन् भन्नेबारे केही बताइएको छैन ।"
उत्तर कोरियाली क्षेप्यास्त्रबाट खिचिएका तस्बिर सार्वजनिक,"सोल (एजेन्सी) उत्तर कोरियाको सरकारी सञ्चारमाध्यमले क्षेप्यास्त्रबाट खिचिएका तस्बिरहरू सार्वजनिक गरेको छ । ती तस्बिर सन् २०१७ यताकै सबैभन्दा ठूलो ठानिएको क्षेप्यास्त्र प्रक्षेपण गर्दा खिचिएको जनाइएको छ ।मध्यम दूरीको बलिस्टिक क्षेप्यास्त्र ह्वासोङ१२ बाट खिचिएका तस्बिरमा कोरियाली द्वीप र वरपरका क्षेत्रहरू देखिएका छन् । जापानी सागरमा अवतरण गर्नुअघि त्यो क्षेप्यास्त्र जमिनबाट दुई हजार किलोमिटर माथिसम्म पुगेको थियो । जनवरी महिनामा मात्रै उत्तर कोरियाले सात पटक क्षेप्यास्त्र परीक्षण गरिसकेको छ । सोमबार सार्वजनिक गरिएका तस्बिरहरू क्षेप्यास्त्रमा जडित क्यामराबाट खिचिएको उत्तर कोरियाली सरकारी समाचार संस्था केसीएनएले जनाएको छ । सार्वजनिक गरिएकामध्ये दुई तस्बिरमा क्षेप्यास्त्र प्रक्षेपण गर्दाको अवस्था देखिन्छ भने अर्को तस्बिर क्षेप्यास्त्र उडिरहेको अवस्थामा खिचिएको देखिन्छ । यसैबीच, अमेरिकाका एक वरिष्ठ अधिकारीले उत्तर कोरियालाई पूर्वसर्तबिना परमाणु तथा क्षेप्यास्त्र परीक्षणबारे वार्तामा सहभागी हुन आग्रह गरेका जनाइएको छ । अमेरिकी राष्ट्रपतिमा जो बाइडेन आएसँगै भने दुई देशबीचको वार्ता अवरुद्ध छ ।"
बाढीपहिरोले १८ को मृत्यु,सोल (एजेन्सी) ब्राजिलमा दुई दिनदेखि वर्षासँगैको बाढी पहिरोमा परी कम्तीमा १८ जनाको ज्यान गएको छ । कैयौं विस्थापित भएका छन् । ब्राजिलको साओपाओलो सहर सबैभन्दा बढी प्रभावित भएको जनाइएको छ । साओपाओलो राज्यका गभर्नर जोयो दोरियाले १८ जना नागरिकको ज्यान गएको पुष्टि भएको जनाउँदै वर्षा जारी रहेको जनाएका छन् । उनले भारी वर्षाका कारण उद्धारमा कठिनाइ भइरहेको जनाए ।
पश्चिम सेती निर्माण सुरु होला ?,"(धनगढी) (डोटी)बैतडीको थलकाँडाका ८८ वर्षीय जयबहादुर साउदलाई नाम र अनुहार ठ्याक्कै सम्झना छैन । पहिलो पटक बैतडी र डोटी सीमास्थित सेती नदीमा पश्चिम सेती आयोजनाको सर्भे गर्न आएको टोलीका सरसामान बोकेर हिँड्नेमध्ये उनी पनि एक हुन् । पूर्वतिरका कुनै ठकुरीको नेतृत्वमा पहिलो पटक आएको टोलीले सेतीको पानी चामागाड हुंँदै सुर्नयामा खसाएर बिजुली निकाल्ने कुरा गरेको सुन्दा म मुख फर्काएर हाँस्ने गर्थे, उनले भने, ८८ पुगिसकें । साँच्चिकै मैले सोचेजस्तै भयो । त्यतिबेला मैले अज्ञानताबश सेतीको पानी चामागाड हुंँदै सुर्नयामा कसरी खसाउलान् ? मभन्दा पनि मूर्ख रहेछन् भन्ने सोचेर हासेको हुँ ।सरकारले चाहेको भए पश्चिम सेती परियोजना उहिले नै बन्न सक्ने धेरै पछि आएर बुझेको उनी बताउँछन् । जयबहादुरले सर्भे गर्न आएको टोलीको सामान बोकेको पनि ६० वर्षभन्दा बढी भयो । उनीसंँगै सर्भे टोलीको सामान बोक्ने र सहयोग गर्ने धेरै जनाको मृत्यु भइसकेको छ । जयबहादुर पहिलो सर्भेका जीवित एक्ला साक्षी हुन् । यसपटक पश्चिम सेती निर्माण सुरु हुन सक्ने सम्भावना रहेको उनका आफन्तले सुनाएपछि जयबहादुर खुसी भएका छन् । साँच्चिकै मर्ने बेला के पश्चिम सेती बनेको देख्न पाउँला र ? कञ्चनपुरको कृष्णपुर नगरपालिका२ मा बस्दै आएका जयबहादुरले भने, उमेरले पश्चिम सेतीको बिजुली देख्न त के पाउला र ?यसपटक राष्ट्रिय योजना आयोगका उपाध्यक्ष विश्व पौडेल, लगानी बोर्डका प्रमुख कार्यकारी अधिकृत (सीईओ) सुशील भट्टसहितको टोलीले प्रभावित क्षेत्र अवलोकन गरेपछि स्थानीयमा पश्चिम सेती आयोजना सुरु हुने आशा पलाएको हो । केही महिनाअघि विज्ञसहितको टोलीले पश्चिम सेतीको भ्रमण गरेको थियो । टोलीले स्थानीयलाई पश्चिम सेती बन्न सक्ने सम्भावना धेरै रहेको आश्वस्त गरेका कारण पनि धेरैले यसपालि आयोजना निर्माण सुरुवात हुन सक्नेमा विश्वास गरेका हुन् । पश्चिम सेती आयोजना प्रभावित क्षेत्रको आकाशमा हिजोआज दैनिकजसो पुनःस्थापनाका लागि डाटा संकलन गर्न ड्रोनहरू उडिरहेको देख्ने स्थानीयमा आयोजना बन्ने आशा पलाएको छ । अनुकूल वातावरण र सरकारलाई चर्को दबाब दुवै छ, डडेल्धुरा क्याम्पस प्राध्यापक मोहन भट्ट भन्छन्, राजनीतिक जीवनको उत्तरार्द्धमा प्रधानमन्त्री शेरबहादुर देउवाले पश्चिम सेतीका लागि सबैभन्दा चर्को दबाब खेपिरहेका छन् ।फ्रान्सेली कम्पनी सोग्रेहले पहिलो पटक पश्चिम सेतीको सर्भे गरेपछि विदेशी कम्पनीहरूले सर्भे गर्ने र छाड्ने सिलसिला अहिलेसम्म जारी छ । सन् १९९१ मा फ्रान्सेली कम्पनी सोग्रेहले ड्याम नबनाई ३७ मेगावाट बिजुली निकाल्ने प्रस्ताव गर्यो । विगतमा पश्चिम सेतीको सामाजिक अध्ययनमा संलग्न विज्ञ इन्द्रमणि अवस्थीले भने, पछि त्यही कम्पनीले दोस्रो पटक पनि ३८० मेगावाट बिजुली निकाल्ने प्रस्ताव गर्यो । तर काम सुरु भने हुन सकेन । सन् १९९४ मा अस्ट्रेलियन कम्पनी स्मेकले काम सुरु गर्नुअघि ४ पटकसम्म विभिन्न कम्पनीले सर्भे गरेको देखिन्छ । स्मेकले पनि केही वर्षमा छाड्यो । पछिल्लो पटक चिनियाँ कम्पनी थ्री गर्जेजले सर्भे गर्यो । धेरै वर्ष अध्ययनपछि थ्री गर्जेज पनि पछि हट्यो । पछिल्ला दुई अध्ययनले जलाशययुक्त पश्चिम सेती आयोजनाबाट ७ सय ५० मेगावाट विद्युत् उत्पादन गर्न सकिने देखाएको थियो । आयोजनाबाट बैतडी, बझाङ, डडेलधुरा र डोटीका गाउँ प्रभावित हुनेछन् । बैतडीको र डुंगाड र डोटीको तलारा यसको मुख्य प्रभावित क्षेत्र हुने जनाइएको थियो । स्मेक कम्पनीमा सामाजिक विज्ञसंँगै सूचना अधिकारीका रूपमा काम गरेका अवस्थी पश्चिम सेती राजनीतिक इच्छाशक्ति नभएका कारण सुरु हुन नसकेको विश्लेषण गर्छन् । स्पष्ट जलस्रोत नीति नहुनु, परियोजना बन्न नदिन विभिन्न कोणबाट हुने प्रभाव रोक्न नसक्नु र नेताहरूमा इच्छाशक्ति नभएका कारण अहिलेसम्म यो परियोजना मुद्दा मात्र बनेको हो, अवस्थीले भने । महाकालीसँंगै सेतीमा रहेको भारतीय चासो पनि परियोजना सुरु हुन नदिनुको अर्को मुख्य कारण भएको उनी ठान्छन् ।सुदूरपश्चिम विश्वविद्यालयका पूर्वरजिस्ट्रार हेमराज पन्त पनि भारतको चासो सम्बोधन नहुने गरी पश्चिम सेती बन्न असम्भव रहेको बताउँछन् । नेपालीको लगानीले मात्र यो सम्भव छैन । विदेशी लगानीको वातावरण भारतले बन्न दिँदैन । बनाएको बिजुली बेच्ने मूल समस्यामा भारतले गरेको अवरोध नै पश्चिम सेतीको बाधक हो, उनले भने । वैदेशिक सहयोगबिना पश्चिम सेती बन्न नसक्ने उनको भनाइ छ । भारतले नेपाल वा भारतको लगानीबाहेक अन्यको लगानी भएको बिजुली नकिन्ने अड्को थापेका कारण पश्चिम सेती सुरु हुन नसकेको देखिएको हो, उनले भने । दशकअघि नै १६ बिलियन डलर लागत रहेको पश्चिम सेती अब नयांँ वातावरणीय सर्भे गर्न नै ४ वर्ष लाग्छ भने यसको लागत पनि अझै बढ्नेछ ।लगानी बोर्डका प्रमुख कार्यकारी भट्ट भने स्वदेशी लगानीमै परियोजना निर्माणका लागि अध्ययन अन्तिम चरणमा पुग्न थालेको दाबी गर्छन् । परियोजनाको खाका, लगानीको खाका र विकासको खाका तयार गरी अविलम्ब प्रतिवेदन पेस गर्न राष्ट्रिय योजना आयोगका उपाध्यक्षको संयोजकत्वमा अर्थ, ऊर्जा, कानुन सचिव, लगानी बोर्डका अध्यक्ष र निजी क्षेत्रका एक जना विज्ञसहितको अध्ययन टोलीले काम गरिरहेको छ, उनले भने । अध्ययन समितिलाई आउँदो फागुन २८ सम्मको समय सीमा दिइएको छ । अहिले ढुंगाडमा बसेर प्राविधिक टोलीले ड्रोन प्रयोग गरेर प्रभावित क्षेत्रका अध्ययन गरिरहेको छ । त्यो समय सीमाभित्र हाम्रो समितिले धेरै अध्ययन अनुसन्धान गरिसक्नेछ । माग र आपूर्तिको अवस्थाको अध्ययन, क्षमता मूल्यांकन, डोमेस्टिक खपत कति हुन्छ ? वैदेशिक बजारको अवस्था सबैखाले अध्ययन भइसकेको छ, भट्टले भने ।लगानी बोर्डका अनुसार सामाजिक मूल्य निर्धारण, पुनःस्थापना गर्नुपर्ने, प्रत्यक्ष प्रभावित, अप्रत्यक्ष प्रभावित सबैको तथ्यांक लिने कामसमेत चलिरहेको छ । स्वदेशी लगानीमा निर्माण गर्न सक्ने कुरामा दुईमत छैन, भट्टले भने, वित्तीय रूपमा सम्भाव्य बनाउन गर्नुपर्ने नीतिगत निर्णय, जग्गा अधिग्रहण, आधारभूत पूर्वाधार बनाएर मात्र निजी क्षेत्रलाई आकर्षित गर्न के गर्न सकिन्छ भन्ने अध्ययन भइरहेको छ । यी धेरै विषय एक महिनाभित्रै टुंगिन सक्ने उनले बताए । आगामी आर्थिक वर्षको सुरुवातमै पहुँच मार्ग, प्रसारण लाइनलगायतका काम अघि बढ्ने सम्भावना रहेको पनि उनको भनाइ छ । अर्कोतिर, पश्चिम सेती आयोजनामा भएको ढिलाइले प्रभावित क्षेत्रको ठूलो जनसंख्याले लामो समयदेखि भौतिक विकासबाट टाढा बस्नुपरेको छ । विकासको कुरै छाडौं, पश्चिम सेतीका नामले यो क्षेत्रका एक दर्जन गाउँको मानवीय विकास पनि ठप्प भएको छ । ढुंगाड, थलाकाँडा, शिवलिंग, सिगास, बेलापुर, तलारा, लामीखाललगायत ठाउँका बासिन्दा पश्चिम सेतीका नामले धेरै कुरा गुमाउन बाध्य छन् । यसपटक पश्चिम सेतीको आशा गरेका सर्वसाधारणसँग आक्रोश मात्र बाँकी छ, भट्टले भने । विकास बजेट, मानवीय विकासमा लगानी, भौतिक पूर्वाधारलगायतका कुरा प्रभावित क्षेत्रका बासिन्दाले लामो समयदेखि पश्चिम सेतीका नाममा गुमाउँदै आएका छन् । उद्योग वाणिज्य संघ डोटीका पूर्वअध्यक्ष नरेन्द्र खड्का पनि प्रधानमन्त्री देउवाले राजनीतिक जीवनको उत्तरार्द्धमा पश्चिम सेती आयोजना निर्माण गरेर सुदूरपश्चिमलाई विकास र समृद्धिसंँग जोड्नेमा आशावादी बनेको बताउँछन् । पश्चिम सेती सुरु गर्नैपर्ने दबाब भएको पूर्वमन्त्री तथा कांग्रेसका सुदूरपश्चिम प्रदेश अध्यक्ष वीरबहादुर बलायरको पनि भनाइ छ । कांग्रेस प्रदेश कमिटीले यसलाई आफ्नो प्रमुख मुद्दा नै बनाएको छ, बलायरले भने, स्वदेशी लगानीमै अगाडि बढ्नुपर्छ भनेर पटकपटक प्रधानमन्त्रीलाई सुझाव दिएका छौं ।"
"टनकपुरबाट पानी आउने संरचना बन्यो, नेपालतर्फ अलमलमै","(कञ्चनपुर) महाकाली सिँचाइ आयोजनामा तेस्रो चरणको नहर निर्माण सुरु भएको डेढ दशकभन्दा बढी भइसक्यो । अहिलेसम्म १२८ किमि मूल नहर मात्रै निर्माण भएको छ । आयोजनाको मुख्य समस्याका रूपमा रहेको टनकपुर बाँधदेखि नेपालभारत सीमासम्म मूल नहर निर्माणको काम सकिएको छ । भारतीय पक्षले नहर निर्माणको काम सकेर परीक्षणको तयारीसमेत गरेको छ ।अहिलेसम्म भारतले आफ्नो भूभागतर्फ नहर निर्माण नगरे नेपालतर्फ मात्रै नहर बनाएर के गर्ने भन्ने प्रश्न उठ्ने गरेको थियो । अब भने टनकपुर बाँधबाट छाडिने पानी कहाँ उपयोग गर्ने भन्ने चिन्ता र चासो सुरु भएको छ । सबैभन्दा बढी समस्या सीमा क्षेत्रमै नेपालतर्फ २ सय २० मिटर नहर निर्माण हुन बाँकी छ । भारतले नहरमा पानी छाडे पनि यहीं रोकिने अवस्था छ ।अहिले परीक्षण गराएर पानी बन्द गराउनुको विकल्प छैन, महाकाली सिँचाइ आयोजनाअन्तर्गत तेस्रो चरणका सिनियर डिभिजनल इन्जिनियर शम्भु पण्डितले भने, सबैभन्दा ठूलो कुरा भारतमा बनेको र हाम्रोतर्फ बनेको नहर जोड्न बाँकी छ । जसका कारण हामीले हाम्रोतर्फको नहरको परीक्षणसमेत गर्न सक्ने अवस्था छैन । उक्त नहर निर्माणका लागि असारसम्मको अवधि तोकिएको उनले बताए । निर्माण कम्पनीलाई त्यसअगावै काम सक्न पनि दबाब दिइरहेको उनले जानकारी दिए । टनकपुर बाँधबाट पानी छाडे तत्काल खोलामा फाल्नुको विकल्प नरहेको आयोजनाका प्राविधिक बताउँछन् । अहिले ब्रह्मदेवदेखि मुसेपानीसम्म मूल नहर निर्माण भएकाले भारतले पानी पठाए मुसेपानी खोलामै छाड्नुपर्ने उनीहरूको भनाइ छ । एकीकृत महाकाली सन्धि भएको अढाई दशकपछि भारतले टनकपुर बाँधबाट नेपालतर्फ सिँचाइका लागि पानी दिने सम्झौताअनुसार नहर निर्माण गरेको हो । सन्धिअनुसार नेपालले टनकपुर बाँधबाट सिँचाइका लागि १ हजार क्युसेक पानी पाउनेछ । हाम्रोतर्फ प्रयोग नहुने भएपछि टनकपुर बाँधबाटै पानी ल्याइनेछैन, महाकाली सिँचाइ आयोजना तेस्रो चरणका आयोजना निर्देशक रणबहादुर बमले भने, अहिले बनेको मूल नहरलाई जोड्न पनि दुईतीन महिना लाग्छ । मूल नहर निर्माणसँगै तत्काल २२ वटा शाखा नहर निर्माणका लागि पनि टेन्डर खोल्ने तयारी भइरहेको उनको भनाइ छ । दुई वर्षभित्र शाखा नहर निर्माण भएपछि मात्रै सिँचाइका लागि नहरमा पानी सञ्चालन गर्न सकिने उनले बताए । २२ वटा शाखा निर्माण भएपछि ५२ सय हेक्टरमा सिँचाइ सुविधा उपलब्ध हुनेछ ।भारतीय क्षेत्रमा १२ सय मिटर नहर निर्माणको काम सकिएर नहरको उद्घाटनको तयारीसमेत गरिएको छ । यसअघि प्रधानमन्त्री शेरबहादुर देउवाको भारत भ्रमणका बेला दुवै देशका प्रधानमन्त्रीले संयुक्त रूपमा भर्चुअल माध्यमबाट नहर उद्घाटन गर्ने कार्यक्रम थियो । प्रधानमन्त्रीको भारत भ्रमण स्थगन भएपछि नहर उद्घाटनको कार्यक्रम पनि रोकिएको हो । विगतमा टनकपुर बाँधबाट नेपालतर्फ सिँचाइका लागि पानी दिने टनकपुर जलाशयको सतहका विषयमा विवाद थियो । यही विवादका कारण पनि भारततर्फ नहर निर्माणमा ढिलाइ भएको हो । पछिल्लो समय दुवै देशबीच नेपालतर्फ २४४ दशमलव ५ मिटर उचाइमा पानी छाड्ने सहमतिपछि भारतीय भूभागमा नहर निर्माण सुरु भएको हो । आयोजनाअन्तर्गत हालसम्म १२ दशमलव ८ किमि मूल नहर निर्माण भएको छ । थप १५ किमि मूल नहर निर्माणको काम तीन प्याकेजमा चलिरहेको छ । १८ किमि मूल नहरमा २२ वटा शाखा निर्माण हुने आयोजना निर्देशक बमले बताए । १५ किमिभित्र तीनवटै प्याकेजको काम आधाभन्दा बढी भइसकेको छ ।आयोजनाअन्तर्गत ब्रह्मदेवबाट कैलालीको माला खेती हुँदै कञ्चनपुरको पुनर्वाससम्म १ सय ५१ किमि नहर निर्माण गरिनेछ । उक्त नहरबाट करिब ३५ हजार हेक्टरमा सिँचाइ सुविधा उपलब्ध हुनेछ । महाकाली सिँचाइ आयोजना तेस्रो चरणअन्तर्गत कञ्चनपुरको दोधारा चाँदनी क्षेत्रमा पनि नहर निर्माणका लागि सर्भे सुरु भएको छ । महाकाली सन्धिअनुसार दोधारा चाँदनी क्षेत्रमा सिँचाइका लागि भारतले शारदा नहरबाट ३५० क्युसेक पानी उपलब्ध गराउनुपर्नेछ । उक्त क्षेत्रमा पनि नेपालभारत सीमासम्म भारतीय क्षेत्रको नहर भारतले नै निर्माण गर्नुपर्ने प्रावधान छ । उक्त क्षेत्रमा १६ किलोमिटर मूल नहर निर्माण हुनेछ । यसबाट ३१ सय हेक्टरमा सिँचाइ सुविधा पुग्नेछ ।"
काठमाडौंमै इच्छाराजको अर्को हाउजिङ,"(काठमाडौं)काठमाडौं जोरपाटीस्थित बौद्धमा सिभिल बैंक र सिभिल बचत तथा ऋण सहकारी संस्थाका पूर्वअध्यक्ष इच्छाराज तामाङको नयाँ हाउजिङ कम्पनी भेटिएको छ । अनुसन्धानका क्रममा सम्पत्ति शुद्धीकरण अनुसन्धान विभागले उक्त कम्पनी फेला पारेको हो । यस कम्पनीबारे यसअघि जानकारीसम्म थिएन, स्रोतले भन्यो, तामाङका नातागोता र अन्य पीडितहरूसँग बयानका क्रममा उक्त कम्पनीबारे रहस्य खुल्यो । अनि खोजी गर्दा भेटियो । २० रोपनी क्षेत्रफल रहेको उक्त कम्पनी बौद्ध हाउजिङ प्रालि का नामका कम्पनी रजिस्ट्रारको कार्यालयमा दर्ता छ ।इच्छाराज तामाङ र सिभिल बचत तथा ऋण सहकारी संस्थाका अध्यक्ष केशवलाल श्रेष्ठका नाममा दर्ता रहेको उक्त कम्पनीको चुक्ता पुँजी ५ करोड मात्र राखिएको छ । जसमा तामाङका नाममा साढे चार करोड र श्रेष्ठका नाममा ५० लाख रुपैयाँ मात्र पुँजी लगानी देखाइएको छ । सोही कम्पनी धितो राखेर एक वाणिज्य बैंकबाट ४० करोड रुपैयाँ कर्जा लिएको पनि भेटिएको छ । उक्त क्षेत्रमा रहेका निर्माणाधीन संरचना र कम्पनीका नाममा रहेको सम्पत्ति मूल्यांकनको काम भइरहेको छ, स्रोतले भन्यो ।सम्पत्ति शुद्धीकरणले दुई वर्ष (२०७६ साल) देखि नै तामाङ आबद्ध कम्पनीका गतिविधि अनुसन्धान गरिरहेको छ । सोही क्रममा तामाङ, उनकी श्रीमती र छोरीहरूका बैंक खाता र चलअचल सम्पत्तिको कारोबार पनि रोक्का गरेको छ । यसअनुसार २१ वटा कम्पनीमा तामाङ र परिवारका सदस्यका नाममा मात्र करिब ७३ करोड रुपैयाँ लगानी रहेको भेटाएको छ । नयाँ कम्पनी भेटिएपछि उनको लगानी रहेका कम्पनी संख्या २२ पुगेको छ । यो कम्पनी बढी रहस्यमय देखियो । मालपोतमा जाँदा जग्गा देखिएन । तर सोही जग्गा धितो राखेर बैंकबाट कर्जा दिएको भेटिएको छ, स्रोतले भन्यो, बैंकबाट पनि कागजात झिकाएका छौं । ती कागजातका आधारमा मालपोत कार्यालयमा पुनः जग्गा खोजिदिन भनेका छौं । विभागले तामाङसँग बयान लिने र उनी आबद्ध कम्पनीका सम्पत्तिको मूल्यांकन गर्ने काम पनि सकेको छ । मुद्दा दर्ता गर्ने अन्तिम तयारीमा थियौं, फेरि अर्को कम्पनी भेटियो, स्रोतले भन्यो, यद्यपि छिट्टै मुद्दा दर्ता हुन्छ ।तामाङको धेरै कारोबार गैरबैंकिङ देखिएको अनुसन्धानका क्रममा विभागले फेला पारेको छ । पटकपटक गरी तामाङ आबद्ध कर्मचारीले डेढ अर्ब रुपैयाँभन्दा बढी रकम बैंक र सिभिल सहकारीबाट निकालेको देखिन्छ, स्रोतले भन्यो, तर त्यो रकममध्ये करिब ५० करोड मात्र बैंकिङ प्रणालीमा गएको देखिन्छ । एक अर्ब रुपैयाँ कता गयो, स्रोत भेटिएको छैन । तामाङ आबद्ध २२ वटै कम्पनीले बैंक तथा वित्तीय संस्थाबाट ठूलो परिमाणमा ऋण लिए पनि यसको उपयोग औचित्य पुष्टि हुने गरी नभएको स्रोतले बताएको छ ।तामाङ र सिभिल सहकारीका अन्य कर्मचारीहरूका सम्बन्धमा केन्द्रीय अनुसन्धान ब्युरो (सीआईबी) ले गरेको अनुसन्धानका आधारमा सरकारी वकिलको कार्यालयले जिल्ला अदालत काठमाडौंमा मुद्दा दर्ता गरेको थियो । अदालतले गत पुसमा थुनछेक आदेश गर्दै तामाङ र सिभिल सहकारी संस्थाका अध्यक्ष केशवलाल श्रेष्ठलाई पुर्पक्षका लागि थुनामा पठाउने आदेश गरेको थियो ।अदालतले पक्राउ परेका १२ मध्ये अन्य ९ जनालाई धरौटी र एक जनालाई साधारण तारेखमा छाड्ने आदेश गरेको थियो । उनीहरूबाट ५० हजारदेखि ५० लाख रुपैयाँसम्म धरौटी माग गरिएको छ । जिल्ला अदालतको आदेश चित्त नबुझेपछि यी १० जनालाई पनि मुद्दाको अन्तिम टुंगो नलागुन्जेसम्म थुनामै राख्नुपर्ने मागसहित आफूहरू उच्च अदालत मुद्दा दर्ता गरेको छ ।केन्द्रीय अनुसन्धान विभाग (सीआईबी) ले तामाङ र उनका कर्मचारीहरूलाई मुलुकी अपराध संहिता २०७४ बमोजिम ठगी र संगठित अपराध निवारण ऐन २०७० बमोजिम दोषी ठहर गरेको थियो । तामाङले विभिन्न प्रयोजनका लागि करोडौं रुपैयाँ रकम आफ्ना कर्मचारीको खातामा जम्मा गर्ने र उक्त रकम आफ्नो तजबिजमा खर्च गर्ने गरेको प्रहरीले फेला पारेको छ । सिभिल बचत तथा ऋण सहकारी संस्थाका अध्यक्ष श्रेष्ठले बयानका क्रममा प्रहरीसमक्ष यस्तो बताएका थिए । तामाङले धेरै कारोबार गैरबैंकिङ प्रणालीबाट गर्ने गरेको पनि प्रहरीको अनुसन्धानमा देखिएको छ । उनको बैंक खातामा त्यति धेरै कारोबार छैन, प्रहरी स्रोतले भन्यो, यसको अर्थ उनले धेरै कारोबार बैंकिङ प्रणालीबाहिरै गरेको देखिन्छ ।सिभिल बचत तथा ऋण सहकारी संस्थामार्फत बचतकर्ताको रकम फिर्ता नगरेको आरोपमा प्रहरीले गत असोजमा १८ मा तामाङलाई पक्राउ गरेको हो । उनी आबद्ध सहकारीले २ हजारभन्दा बढी बचतकर्ताको करिब साढे ७ अर्ब रुपैयाँ फिर्ता नगरेको उजुरीका आधारमा प्रहरीले उनलाई पक्रिएको हो । सिभिल सहकारीले २ वर्ष (२०७६ वैशाख) देखि बचतकर्ताको रकम फिर्ता नगरेको बचतकर्ताहरूले गुनासो गरेका छन् । सहकारीमा सर्वसाधारणको एक लाखदेखि ८ करोड रुपैयाँसम्म बचत छ ।ठगीमा संलग्न भएको आरोपमा सिभिल सहकारीका अध्यक्ष केशवलाल श्रेष्ठ, प्रबन्धक भगवानबहादुर सिंह, जुनियर असिस्टेन्ट म्यानेजर मायोनानी महर्जन, एलिना तुलाधर, जुनियर अधिकृत शंकरप्रसाद पाठक, असिस्टेन्ट संगीत श्रेष्ठ, लेखा अधिकृत राकेश महर्जन, जुनियर सहायक प्रबन्धक बुद्धराज तामाङ, जुनियर सहायक प्रबन्धक कौस्तुभ केतन ढुंगाना र पूर्वलेखा समिति सदस्य हरिहर लामिछाने र सिभिल होम्सका वरिष्ठ प्रबन्धक विजयविक्रम शाहलाई पनि पक्राउ गरिएको थियो । तीमध्ये तामाङ र केशवलाल श्रेष्ठबाहेक अरू छुटिसकेका छन् ।२०५७ सालमा स्थापित सिभिल सहकारीमा करिब साढे २ वर्षअघि समस्या सुरु भएको हो । अन्य सहकारीभन्दा महँगो ब्याज दिएर संस्थाले साढे सात अर्बभन्दा धेरै निक्षेप संकलन गरेको थियो । सोही अवधिमा संस्थाले करिब ८ अर्ब रुपैयाँ सिभिल होम्सलाई मात्र कर्जा दिएको छ, जुन कानुनविपरीत हो ।"
चीनले नाकामा सहज गरिदिएको छ,"(बेइजिङ) तिब्बत स्वशासित क्षेत्रका नवनियुक्त अध्यक्ष यान चिनहाईले तिब्बतले विभिन्न कठिनाइका बाबजुद नेपालसँगको सम्बन्धलाई उच्च महत्त्व दिइरहेको बताएका छन् । दुई वर्षदेखि तिब्बती नाकामा अवरोध भइरहेको गुनासो आइरहेका बेला चिनहाईको यस्तो धारणा आएको हो । तिब्बतको अध्यक्ष पदमा नियुक्त भएपछि त्यहाँस्थित नेपाली महावाणिज्य दूतावासका पदाधिकारीसँगको भेटमा उनले नेपालसँग राम्रो सम्बन्ध बनाउने विषय उठाएका थिए । दक्षिण एसिया छिर्ने चीनको गेटवे भएकाले नेपालसँगको सम्बन्धमा चीनले सधैं नै उच्च प्राथमिकता दिँदै आएको बताउने गरेको छ ।कोभिडबाहेक अन्य कुनै कारणले पनि नेपालचीन नाकामा आयातनिर्यातको काम प्रभावित नभएको नेपाली महावाणिज्यदूत नवराज ढकालले बताए । उचाइमा रहेको तिब्बतमा अक्सिजनको आपूर्ति एकदम कम हुन्छ । कोभिड छिरेमा स्वास्थ्य प्रणाली डामाडोल हुने भएकाले यस विषयमा चीन चिन्तित छ । त्यसैले नाकामा कडाइ गरेको हो, कुरा त्यत्ति हो, उनले भने । चीनले दुई वर्षदेखि कोभिडका कारण परिमार्जन गरेको अन्तर्राष्ट्रिय बन्दरगाहसम्बन्धी नीतिलाई अझै हेरफेर गरेको छैन । नेपाल मात्रै नभएर चीनका अन्य छिमेकी मुलुक मंगोलिया, लाओस, बैंककलगायत देशमा पनि चीनले उस्तै नियम लगाएको छ । नेपाल नजिकको छिमेकी भनेर नै चीनले यति सजिलो गरिदिएको हो, ढकालले भने ।चीनले तातोपानी नाकाबाट दैनिक २० चिनियाँ ट्रक सामान नेपालतर्फ पठाउने गरेको छ । परिमाण नबढाउनुको कारण क्यारिङ क्षमता हेर्नुपरेकाले पनि हो । क्वारेन्टिनको प्रक्रियादेखि चीनबाट पठाइएका ट्रक फर्किन समय लाग्ने भएकाले परिमाण नबढेको ढकालको भनाइ छ । तातोपानीबाहेक केरुङ नाकाबाट प्रतिदिन ९ वटा ट्रक सामान नेपाल भित्रिरहेका छन्, अझै बढी सामान त पठाउन सकिने हो, ढकालले भने, यसबारे कुराकानी चलिरहेको छ । प्रतिदिन २०२५ वटा ट्रक पठाउने गरी केही नयाँ मोडालिटी तयार गर्न कोसिस गरिरहेका छौं । चीनले कोरोनामा सचेतना अपनाउन जिरो कन्ट्याक्ट पोलिसी अपनाएको छ । अहिले नेपालतर्फ चिनियाँ ट्रक र चालक पनि जान पाउँदैनन् । त्यसैले सीमामा सामान पुर्याएर ट्रली कन्टेनरमा हालेर लैजाने गरिएको छ । सीमित कन्टेनर पुगेर फर्किन समय लाग्ने र नेपालतर्फ पर्याप्त पार्किङ स्पेस नभएको उनले बताए । चीनबाट लोड गरिएका सामान बेलैमा नेपाल नपुगेकाले नेपाली व्यवसायी निराश छन् । नेपाली व्यापारीले नाका समस्या समाधान गर्न पटकपटक ज्ञापनपत्र बुझाउने गरेका छन् । नेपालसँगको नाकामा सहज बनाइदिन बेइजिङ, तिब्बतस्थित नेपाली महावाणिज्य दूतावास, नेपालको वाणिज्य मन्त्रालयलगायतले प्रयास गरिरहेको सरकारी अधिकारीको दाबी छ । चीनमा अन्तर्राष्ट्रिय सीमाको विषय केन्द्र (बेइजिङ) ले हेर्ने गर्छ । हिउँदमा हिमपातका कारण यातायात अवरोध हुने गरेकाले नेपाली व्यवसायीले पनि विचार गरेर अर्डर गर्नुपर्ने ढकालको सुझाव छ । पहिलाको जस्तो दैनिक २३ सय ट्रकको प्रवाह हुन सक्ने सम्भावना नभएकाले एकअर्काको समस्या मनन गरेर अघि बढ्नुपर्ने उनको भनाइ छ ।"
५९ हजार भूकम्पपीडितले अझै पाएनन् सरकारी अनुदान,"(काठमाडौं)चालु आर्थिक वर्षका सात महिनामा घर बनाएका सबै भूकम्पपीडितले अझै रकम पाउन सकेका छैनन् । अहिलेसम्म निवेदन दिएका ७२ हजार ७ सय ३ जनामध्ये १३ हजार ४ सय ८ जनाले मात्र रकम पाएका छन् । ५९ हजार २ सय ९५ जनाले अझै रकम पाउन सकेका छैनन् । समयमै अर्थ मन्त्रालयबाट रकम स्वीकृत भएर नआउँदा रकम वितरणमा ढिलाइ भएको सहरी विकास मन्त्रालयको भवन विभागअन्तर्गत केन्द्रीय आयोजना कार्यान्वयन इकाइ (भवन तथा आवास) का उपनिर्देशक झप्परसिंह विश्वकर्माले जानकारी दिए । तर अहिले समस्या छैन, उनले भने, प्रक्रिया पूरा भएकाहरूलाई रकम वितरण गरिसकिएको छ । अहिले कसैको पनि रकम नरोकिएको उनको दाबी छ । निवेदन दिने सबैलाई रकम दिइहाल्ने भन्ने हुँदैन, उनले भने, प्राविधिकले भूकम्पमैत्री घर बनेको छ भनेर सिफारिस गरेपछि रकम दिन्छौं । निवेदन दिनेको संख्या धेरै भए पनि क्रमशः प्रक्रिया पूरा गरेकालाई रकम वितरण गर्दै जाने उनको भनाइ छ । कार्यालयका अनुसार पहिलो किस्ता पाउन बाँकी ५ हजार २ सय ८६ लाभग्राहीमध्ये अहिलेसम्म १ हजार ५ सय २७ जनाले मात्र रकम पाएका छन् । ३ हजार ७ सय ५९ जनाले रकम पाउन सकेका छैनन् । पहिलो किस्तामा लाभग्राहीले ५० हजार रुपैयाँ पाउँछन् । यसअनुसार १८ करोड ७९ लाख ५० हजार वितरण गर्न बाँकी छ । २३ हजार ५ सय ९२ जनाले दोस्रो किस्ता पाउनुपर्नेमा अहिलेसम्म ३ हजार ७ सय ५० जनाले मात्र पाएका छन् । अझै १९ हजार ८ सय ४२ ले दोस्रो किस्ता पाउन सकेका छैनन् । दोस्रो किस्तामा १ लाख ५० हजार रुपैयाँ दिइनेछ । सबैभन्दा धेरै तेस्रो किस्ता पाउनेको संख्या भए पनि सबैले अहिलेसम्म रकम पाउन सकेका छैनन् । ४३ हजार ८ सय २५ जनाले तेस्रो किस्ता पाउनुपर्नेमा माघ ११ सम्म ८ हजार १ सय ३१ जनाले मात्र रकम पाएका छन् । अझै ३५ हजार ६ सय ९४ जनाले तेस्रो किस्ता पाएका छैनन् । घर बनाइसकेपछि तेस्रो किस्ताका रूपमा १ लाख रुपैयाँ दिइनेछ । अर्थ मन्त्रालयबाट ३ अर्ब ७० करोड रुपैयाँ रकम स्वीकृत भएर आएकामध्ये अहिलेसम्म १ अर्ब ४५ करोड १९ लाख ५० हजार रुपैयाँ मात्र वितरण भएको कार्यालयले जनाएको छ । निवेदन आए पनि केकति काम भएको छ वा छैन, प्राविधिकले हेर्ने र सुधार गर्नुपरे सुधार गरेर मात्र रकम पाउने निर्णय गर्ने उपनिर्देशक विश्वकर्माले बताए । भूकम्पपीडितले घर निर्माण पूरा गरेको वर्ष दिन बित्दा पनि रकम नपाएको गुनासो गर्दै आएका छन् । न्यून आयस्तर भएका केही भूकम्पपीडितले भने ऋण गरेर घर बनाएको र निवेदन दिएको लामो समय बित्दा पनि अझै रकम पाइनसकेको बताएका छन् । सुरुमा रकम नपाएर समस्या भए पनि अब समस्या हुने छैन, विश्वकर्माले भने, प्रक्रिया पूरा भएर आउने कसैको पनि रकम रोकिने छैन । अति प्रभावित १४ र कम प्रभावित १८ सहित ३२ जिल्लामा लाभग्राही सूचीमा पर्नेको संख्या ८ लाख ६६ हजार २ सय छ । यसमध्ये अनुदान सम्झौता ८ लाख २७ हजार ३ सय ४० ले गरेका छन् । निजी आवास पुनर्निर्माण ६ लाख १७ हजार ८ सय ९७ ले मात्र गरेका छन् । २ लाख ९ हजार ४ सय ४३ घरको अझै पुनर्निर्माण भइसकेको छैन । भूकम्प गएको सात वर्ष पुग्न लाग्दा पनि अहिलेसम्म ७५ प्रतिशत मात्र निजी आवास निर्माणको काम सकिएको छ । १७ प्रतिशत निर्माणका क्रममा रहेको कार्यालयले जनाएको छ ।"
फेरि अर्को समिति बनाएर अध्ययन गरिँदै,"(काठमाडौं)नेपाल विद्युत् प्राधिकरणको पोल, अप्टिकल फाइबरलगायत विद्युतीय संरचना प्रयोग गरेबापत इन्टरनेट, टेलिफोन र केबल सेवा प्रदायकहरूले तिर्नुपर्ने भाडा विवाद फेरि बल्झिने देखिएको छ । भाडा विवादबारे थप अध्ययन गर्न आन्तरिक समिति गठन गर्ने तयारीमा प्राधिकरण लागेपछि यो विषय तत्काल नटुंगिने देखिएको हो ।सेवा प्रदायकहरूले प्राधिकरणलाई लामो समयदेखि नतिरेको भाडा बक्यौता विवाद उत्कर्ष पुगेपछि गत असोजमा एक अध्ययन कार्यदल गठन भएको थियो । सञ्चार तथा सूचना प्रविधि मन्त्रालयका सहसचिव विनोदप्रकाश सिंहको संयोजकत्वमा बनाइएको विद्युतीय पोल तथा सोको भाडा भुक्तानी एवं उपयोग सम्बन्धमा सुझाव सिफारिस गर्न गठिन समिति ले आफ्नो प्रतिवेदन बुझाइसकेको छ । तर उक्त प्रतिवेदन कार्यान्वयनबारे प्राधिकरणभित्रै अन्योल देखिएपछि अर्को अध्ययनको तयारी थालिएको हो ।यसअघि भएको अध्ययनबारे थप निर्णय लिन नयाँ अध्ययन समिति गठन गर्न लागिएको प्राधिकरणका उपकार्यकारी निर्देशक मनोज सिलवालले जानकारी दिए । यसअघिको समितिले सिफारिस गरेको सुझाव अक्षरशः पालना गर्न मिल्ने वा नमिल्ने तथा त्यसले प्राधिकरणलाई पार्न सक्ने असरबारे बुझ्नुपर्ने हुन्छ, सिलवालले भने, अहिलेकै प्रतिवेदनलाई स्वीकृत गर्ने वा अध्ययन समिति बनाएर जाने भन्ने निर्णय प्राधिकरणको सञ्चालक समितिले गर्छ । पोल भाडा विवाद समाधान गर्न तयार पारिएका विकल्प सञ्चालक समितिमा पठाउने प्राधिकरणको तयारी छ । प्राधिकरण आफैंमा स्वायत्त संस्था भएका कारण उसले लागू गर्ने विषय सञ्चालक समितिबाट पारित गरिनुपर्छ । यसअघि तयार अध्ययन प्रतिवेदन कार्यान्वयनका लागि पनि सञ्चालक समितिले स्वीकृत गर्नुपर्ने सिलवाल बताउँछन् । प्राधिकरणले अहिलेकै प्रतिवेदन अक्षरशः पालना गरेर जाने भन्ने पनि हुन सक्ला । अथवा समिति बनाएर थप अध्ययन गर्ने भन्ने पनि हुन सक्छ । दुवै विकल्पको निर्णय सञ्चालक समितिले लिनेछ, उनले भने । अहिले धेरैजसो सेवा प्रदायक प्राधिकरणको सम्पर्कमा नरहेकोसमेत सिलवालले जानकारी दिए । केही सेवा प्रदायक कम्पनीले प्राधिकरणको भरतपुर वितरण केन्द्रबाट बक्यौता भाडा तिरे पनि धेरैजसोले तिर्न बाँकी रहेको उनको भनाइ छ ।सञ्चार मन्त्रालयका सहसचिव सिंहको संयोजकत्वमा गठित अध्ययन समितिले २ वर्ष अवधिको भाडादर समायोजन गरेरमात्रै इन्टरनेट, टेलिफोन तथा केबल टेलिभिजन सेवा प्रदायकहरूबाट असुलउपर गर्न प्राधिकरणलाई सुझाएको थियो । समितिले तयार पारेको प्रतिवेदनमा सेवा प्रदायकहरूले तिर्नुपर्ने २०७५ साउनदेखि २०७७ असारसम्मको भाडादर अस्वाभाविक बढेको देखिएकाले त्यसलाई समायोजन गरेर मात्र भाडा असुल्न उल्लेख छ । त्यस्तै, केबल टेलिभिजन तथा इन्टरनेट सेवा प्रदायकहरूलाई फरकफरक भाडादर तोक्न पनि समितिले सुझाएको थियो । पोल, तार, अप्टिकल फाइबरजस्ता संरचनाको व्यवस्थापन गर्न छुट्टै दूरसञ्चार पूर्वाधार कम्पनी बनाइनुपर्ने पनि प्रतिवेदनमा उल्लेख छ । यी सुझावलाई कसरी कार्यान्वयनमा लैजाने भन्ने निर्णय प्राधिकरणको सञ्चालक समितिले गर्नेछ ।विद्युत् प्राधिकरण र सेवा प्रदायकहरूबीच पछिल्लो ५ वर्षदेखि विद्युत् पोलको भाडादरबारे विवाद चल्दै आएको छ । प्राधिकरण र सेवा प्रदायकहरूबीच मुख्य गरी चार विषयमा विवाद छ । यसमा सेवा प्रदायकहरूले नियमअनुसार सम्झौता नगरी विद्युतीय संरचना प्रयोग गरेको, माग भएबमोजिम जीपीएस कोअर्डिनेटेड नक्सा तथा दूरी खुल्ने कागजात पेस नगरेको, भाडा सम्झौता नवीकरण नगरेको र परिमार्जित भाडादर भुक्तानी गर्न आनाकानी गरेका विषय छन् । यी समस्या समाधानका लागि प्राधिकरणको सम्पर्कमा आउन पटकपटक सूचना जारी भए पनि सेवा प्रदायकहरूले अटेरी गर्दै आएका छन् ।धेरैजसो सेवा प्रदायकहरूले सम्झौता नवीकरण नगर्ने तथा लामो समयसम्म भाडा नबुझाउने गरेपछि प्राधिकरणले गत असोजमा कारबाही थालेको थियो । गत असोज १७ मा प्राधिकरण र केबलइन्टरनेट सेवा प्रदायकबीच कात्तिक मसान्तभित्र भाडा सम्झौता नवीकरण तथा संरचना प्रयोगको स्वघोषणा गरिसक्नुपर्ने सहमति भएको थियो । तर यो सम्झौता सेवा प्रदायकहरूले कार्यान्वयन नगरेकोसमेत प्राधिकरणले जनाएको छ । सेवा प्रदायकहरूले विद्युतीय संरचनासम्बन्धी जीपीएस कोअर्डिनेटेड नक्सा तथा दूरी खुल्ने काजगात प्राधिकरणलाई पेस गर्ने र भाडा सम्झौता नवीकरण गर्ने सम्झौता भएको थियो । तर सेवा प्रदायकहरूले भने प्राधिकरण आफैसँग नभएको जीपीएस कोअर्डिनेटेड नक्सा आफूहरूले पनि दिन नसक्ने बताउँदै आएका छन् ।"
लेखा व्यवसायीलाई कामप्रति जिम्मेवार बनाऊ,"काठमाडौं (कास) लेखा व्यवसायीलाई कामप्रति जिम्मेवार बन्न सरोकारवालाहरूले सुझाएका छन् । मुलुकको आर्थिक अनुशासन र वित्तीय पारदर्शिता कायम गर्न लेखा व्यवसायीको भूमिका महत्त्वपूर्ण हुने भएकाले यसतर्फ दत्तचित्त भएर लाग्नुपर्नेमा उनीहरूले जोड दिए । नेपाल चार्टर्ड एकाउन्टेन्ट्स संस्थाको २५औं वार्षिकोत्सव तथा रजत जयन्तीका अवसरमा सोमबार महालेखा परीक्षक टंकमणि शर्मा दंगालले विश्वसामु उत्कृष्ट लेखा व्यवसायी संस्था बन्न नेपाल चार्टर्ड एकाउन्टेन्ट्स संस्थालार्ई सुझाए । लेखा व्यवसायका लागि आवश्यक दक्षजनशक्ति विकासमा ध्यान दिनुहोस्, उनले भने, मुलुकमा वित्तीय पारदर्शिता तथा सुशासन कायम गर्नतर्फ लेखा व्यवसायीहरूले ध्यान दिन सक्नुपर्ने खाँचो छ ।लेखा व्यवसायका विषयमा कहिलेकाहीँ गुनासो आउने गरेको उल्लेख गर्दै दंगालले लेखा व्यवसायीलाई कामप्रति जिम्मेवार बनाउनसमेत आग्रह गरे । मुलुकका धेरै आर्थिक क्रियाकलाप अहिले डिजिटल प्रविधिवाट हुने गरेको उल्लेख गर्दै लेखा व्यवसायमा प्रविधिको अधिकतम प्रयोगमा ध्यान दिन पनि उनले आग्रह गरे ।नेपाल चार्टर्ड एकाउन्टेन्ट संस्था नेपालमा लेखा व्यवसायको विकास, संरक्षण र सम्वर्द्धन गर्नका लागि नेपाल चार्टर्ड एकाउन्टेन्ट्स ऐन २०५३ अन्तर्गत स्थापित एक स्वायत्त र नियमनकारी निकाय हो । यस संस्थाले उल्लिखित ऐन र सो ऐनअन्तर्गत बनेको नेपाल चार्टर्ड एकाउन्टेन्ट्स नियमावली २०६१ को अधीनमा रही नेपालभित्र लेखा व्यवसायको प्रवर्द्धन, जनशक्ति उत्पादन, र लेखा व्यवसायलाई नियमन गर्नेलगायत काम गर्दै आएको छ ।संस्थामा हालसम्म १ हजार ७ सय २९ जना चार्टर्ड एकाउन्टेन्ट्स सदस्य र ख, ग र घ वर्ग गरी कुल ७ हजार २ सय ३६ जना दर्तावाला लेखापरीक्षक आबद्ध छन् । संस्थाले हालसम्म ६ सय ३२ जना चार्टर्ड एकाउन्टेन्ट्स उत्पादन गरिसकेको छ भने चार्टर्ड एकाउन्टेन्सी शिक्षाको विभिन्न तहमा १२ हजारभन्दा बढी विद्यार्थी अध्ययनरत रहेको बताइएको छ ।"
११ बिमा कम्पनी कारबाहीमा,"काठमाडौं (कास) तोकिएको समयमा लेखापरीक्षण प्रतिवेदन नबुझाउने बिमा कम्पनीलाई बिमा समितिले कारबाही गरेको छ । आर्थिक वर्ष सकिएको १८ महिनासम्म पनि लेखापरीक्षण प्रतिवेदन नबुझाउने ११ वटा कम्पनीलाई १० हजार रुपैयाँका दरले कारबाही गरिएको बिमा समितिले जनाएको छ । ती कम्पनीले अझै आर्थिक वर्ष २०७६७७ सालको लेखापरीक्षण प्रतिवेदन नबुझाएको समितिले जनाएको छ ।जरिवाना गरिएका कम्पनीहरूमा दि ओरियन्टल इन्स्योरेन्स, नेसनल इन्स्योरेन्स, राष्ट्रिय बिमा कम्पनी, राष्ट्रिय बिमा संस्थान, नेपाल लाइफ इन्स्योरेन्स, गुराँस लाइफ इन्स्योरेन्स, आईएमई लाइफ इन्स्योरेन्स, युनियन लाइफ इन्स्योरेन्स, सन नेपाल लाइफ इन्स्योरेन्स, रिलायबल नेपाल लाइफ इन्स्योरेन्स र सानिमा लाइफ इन्स्योरेन्स छन् । बिमा ऐन, २०४९ को दफा २५ बमोजिम बिमा कम्पनीहरूले आफूले गरेका बिमा व्यवसायको हिसाब किताबको लेखापरीक्षण मान्यताप्राप्त लेखापरीक्षकबाट गराई त्यसको प्रतिवेदन प्रत्येक आर्थिक वर्ष समाप्त भएको मितिले १० महिनाभित्र समितिसमक्ष पेस गर्नुपर्ने अनिवार्य व्यवस्था छ । तर कम्पनीहरूले जानीजानी कानुनी व्यवस्थाको उल्लंघन गरेकाले बिमा ऐन, २०४९ को दफा ३६ को उपदफा (१) बमोजिम जरिवाना गरिएको समितिको विज्ञप्तिमा उल्लेख छ ।"
दाहाल र सीपीसी विदेश विभाग प्रमुखबीच वार्ता,"(काठमाडौं)नेकपा माओवादी केन्द्रका अध्यक्ष पुष्पकमल दाहाल र चिनियाँ कम्युनिस्ट पार्टी (सीपीसी) का विदेश विभाग प्रमुख सङ ताओबीच भर्चुअल कुराकानी भएको छ । नेपालमा अमेरिकी सहयोग परियोजना मिलेनियम च्यालेन्ज कर्पोरेसन (एमसीसी) सँगको सम्झौता संसद्बाट अनुमोदन गर्ने विषयमा सत्ता गठबन्धनभित्र छलफल चलिरहेका बेला माघ १५ मा पूर्वप्रधानमन्त्रीसमेत रहेका दाहाल र सङबीच भएको कुराकानीलाई अर्थपूर्ण रूपमा लिइएको छ । सङले आफ्नो विदेश विभागको टोलीसहित कुराकानी गरेका थिए भने दाहालले खुमलटारस्थित निवासमा एक्लै बसेर कुराकानी गरेका हुन् । यस वार्ताका विषयमा दाहालले आफ्नो सचिवालयका पदाधिकारीलाई समेत आइतबार बेलुकासम्म जानकारी दिएका थिएनन् । सीपीसीको विदेश विभागले उक्त वार्ताबारे सार्वजनिक गरेपछि मात्र सूचना बाहिर आएको हो । सीपीसीको अन्तर्राष्ट्रिय विभागबाट प्राप्त सूचनाअनुसार सङले हालै सम्पन्न महाधिवेशनबाट पार्टी अध्यक्षमा पुनः चयन भएका दाहाललाई बधाई दिएका दिए । उनले वार्ताका क्रममा चीन र नेपाल हिमाल र नदीले जोडिएका मित्रवत् छिमेकी र साझा भविष्यका विकास साझेदार भएको उल्लेख गरेका थिए । चीनमा सीपीसी विदेश विभागका प्रमुखलाई धेरै महत्त्वपूर्ण व्यक्तिका रूपमा लिइन्छ । चीनको विदेश नीति नै सीपीसीको केन्द्रीय समितिले निर्माण गर्ने भएकाले त्यसमा विदेश विभागको महत्त्वपूर्ण भूमिका हुन्छ । विदेश विभाग प्रमुख सङ नेपाल मामिलामा जानकारसमेत मानिन्छन् ।राष्ट्रपति तथा महासचिव सी चिनफिङले सन् २०१९ को अक्टोबरमा नेपालको ऐतिहासिक भ्रमण गरेको तथा दुई पक्षले विकास र समृद्धिका लागि चीन र नेपालबीचको मित्रता र मित्रताको रणनीतिक साझेदारी स्थापनाको घोषणा गरेको पनि विदेश विभागद्वारा वार्ताबारे जानकारी दिइएको सूचनामा उल्लेख छ । दुई देशबीचको सम्बन्ध द्रुत विकासको नयाँ युगमा प्रवेश गरेको छ, परम्परागत मित्रतालाई सुदृढ गर्दै, राजनीतिक आपसी विश्वासलाई प्रगाढ गर्दै, दुई देशका राजनीतिक दलले राजनीतिक नेतृत्वदायी भूमिका खेल्दै दुई देशका नेताहरूले तोकेको विकासको दिशालाई पछ्याउन चिनियाँ पक्ष नेपाली पक्षसँग मिलेर काम गर्न इच्छुक छ, सङले दुई पक्षीय कुराकानीमा भनेका छन् । उनले बेल्ट एन्ड रोड ढाँचाअन्तर्गत ठूला परियोजनालाई सक्रिय रूपमा प्रवर्द्धन गर्ने र विभिन्न क्षेत्रहरूमा व्यावहारिक कार्यान्वयन पनि गर्ने उल्लेख गरेका छन् । दुई देश र जनतालाई अझ राम्रो लाभान्वित गर्न हिमालय पार बहुआयामिक अन्तरसम्बन्ध सन्जाल निर्माणले सहयोग गर्छ, उनले भनेका छन् । नेपालले सन् २०१७ मा बीआरआई सम्झौता गरेको थियो । हामी माओवादीसँग र देशको शासन सञ्चालनका अनुभवको आदानप्रदानलाई निरन्तरता दिन, पार्टी निर्माण र अन्य पक्षमा सहकार्यलाई सुदृढ गर्न तथा चीननेपालको विकासमा थप योगदान दिन इच्छुक छौं, सङले भनेका छन् । उनले दाहाललाई बेइजिङमा हुन लागेको शीतकालीन ओलम्पिकको तयारीबारे पनि जानकारी दिएका छन् । दाहालले भने ओलम्पिकका लागि चीनलाई बधाई दिएका थिए । उक्त शीतकालीन ओलम्पिकमा नेपालबाट खेल्नका लागि कोही पनि छनोट भएको छैन ।पूर्वप्रधानमन्त्रीका हैसियतमा विदेशीसँग वार्ता गर्दा दाहालले परराष्ट्र मन्त्रालयलाई पनि जानकारी दिएका छैनन् । नेपालमा कूटनीतिक आचारसंहिता जारी गरे पनि कुनै राजनीतिक दलका पूर्वप्रधानमन्त्री भइसकेका नेताहरूले विदेशीलाई भेट्दा परराष्ट्र मन्त्रालयलाई खबर गर्ने गरेका छैनन् । हामीलाई उहाँहरूले जानकारी नै नदिएपछि थाहा हुने कुरै भएन, परराष्ट्र मन्त्रालयका एक अधिकारीले भने ।"
अर्को जितको अपेक्षा,"वरीयता सुधार्ने मौकामोरिससको फुटबललाई महामारीले नराम्रोसँग असर गर्यो । घरेलु फुटबल लगभग ठप्पै भयो । उसको राष्ट्रिय टिम पनि २७ महिनापछि मैदानमा फर्किएको काठमाडौं आएर नै हो । झन्डै दुई महिना तयारी गरेको उसले विदेशी लिग खेलिरहेका खेलाडी आएका छैनन् । त्यसैले यहाँ आइपुगेको पूर्वी अफ्रिकाको यो टिमलाई बलियो मान्न मिल्दैन ।फिफा वरीयतामा नेपालभन्दा तीन स्थानमुनिको टिम हो मोरिसस । क्यामरुनमा अफ्रिका कप अफ नेसन्सको उत्कर्ष सेमिफाइनलमा पुगेको बेला मैत्रीपूर्ण खेललाई तयार भएको मोरिसस आफ्नै महादेशमा पनि औसतभन्दा तलको टिम हो । उसले एकपल्टमात्रै (सन् १९७४) महादेशीय च्याम्पियनसिप खेलेको छ । त्यसयता प्रारम्भिक चरणको छनोटमै गुज्रिइरहेको मोरिसस यसपाली पनि अफ्रिका कप अफ नेसन्सको समूह चरण प्रवेश पाउनका लागि साओ तोमे एन्ड प्रिन्सिपेविरुद्ध प्रतिस्पर्धा गर्ने तयारीमै नेपाल आइपुगेको हो । मुम्बईमा चार वर्षअघि भएको थ्री नेसन्स सिरिज प्रभावशाली प्रदर्शन गरेको मोरिसस दशरथ रंगशालाको पहिलो खेलमा त्यसको नजिक पनि देखिएन । प्रशिक्षक अल्मुताइरीले पनि धेरै बलियो प्रतिस्पर्धी चाहेका होइनन् । उनले प्रस्टै भने, यी मैत्रीपूर्ण खेलहरूबाट जित निकालेर फिफा वरीयता सुधार गर्न चाहन्छौं, जसले एसियन कप र विश्वकप छनोटमा नेपालले स्थान सुरक्षित गर्न सहयोग गर्न सक्छ । उनको नजर अब आउने एसियन कप २०२३ छनोटको तेस्रो चरण र विश्वकप २०२६ को ड्र मा रहेको छ ।एसियाली फुटबल महासंघ (एएफसी) का ४६ देशमध्ये ३४ टिमले सिधै विश्वकप २०२२एसियन कप २०२३ को दोस्रो चरण (समूह चरण) मा प्रतिस्पर्धा गर्ने अवसर पाएको थियो । जहाँ नेपालले ३४ औं टिमको रूपमा प्रवेश पाएको थियो । अर्को विश्वकप र एसयन कप छनोटमा पनि यस्तै मौका सिर्जना गर्न चाहन्छन् अल्मुताइरी । एसियन कप २०२३ छनोटको तेस्रो चरणको प्रतिस्पर्धा जुन ८१४, २०२२ मा हुनेछ, जसमा समूह विभाजनका लागि ड्र २४ फेब्रुअरीमा हुनेछ । यसका लागि फेब्रुअरी १० मा आउने फिफा वरीयता महत्त्वपूर्ण हुनेछ ।विश्वकप २०२२ छनोटको फाइनल चरणमा पुगेका १२ टिमसँगै दोस्रो चरणमा समूह विजेता रहेका कतार एसियन कप २०२३ लाई छनोट भइसकेका छन् । चीनमा हुने एसियन कपमा अब तेस्रो चरणको छनोटबाट ११ टिमले अवसर पाउनेछ, जसका लागि नेपालसहित २४ टिमले प्रतिस्पर्धा गर्दैछन् । यी २४ टिमले ४४ टिमको ६ समूहमा रहेर प्रतिस्पर्धा गर्नेछन्, जसको समूह विजेता ६ टिम र उपविजेतामध्ये उत्कृष्ट ५ टिमले एसयन कप खेल्नेछन् । छनोटका २४ टिममध्ये वरीयतामा शीर्ष १८ मा पुग्ने लक्ष्यमा नेपालले मैत्रीपूर्ण खेलमा मोरिससलाई निम्त्याएको हो । यसका लागि नेपालले (१६९ औं स्थान) माल्दिभ्स (१५७), चाइनिज ताइपेइ (१५८), सिंगापुर (१६०) र प्लेअफबाट आएको इन्डोनेसिया (१६४) लाई उछिन्ने प्रयास गर्नेछ । त्यसैले मोरिससलाई हराएरर वरीयतामा अंक थप्दै छनोटको पट ३ मा पुग्न सहज भने छैन ।मनीष र दर्शनलाई अवसरकुवेती प्रशिक्षक अल्मुताइरीले मिडफिल्डर मनीष डाँगी र स्ट्राइकर दर्शन गुरुङलाई मोरिससविरुद्धको दोस्रो खेलमा अवसर दिएका छन् । यसअघि दुई खेलका लागि ३४ खेलाडीको बेग्लाबेग्लै टिम घोषणा गर्दा मनीष र दर्शन पहिलो खेलका लागि मात्रै टिममा समावेश गरिएको थियो । पछि अल्मुताइरीले पहिलो खेलमा दर्शनको स्थानमा प्रशान्त अवस्थीलाई ल्याए । दोस्रो खेलको सूचीबाट पहिलो खेलको सब्स्टिच्युटमा ल्याइएका प्रशान्तले राष्ट्रिय टिमबाट डेब्यु गर्न भने पाएनन् । दोस्रो खेलमा उनकै स्थानमा दर्शनलाई राखिएको छ ।डिफेन्डर अनन्त तामाङलाई चोटको कारण गुमाएपछि मनीषले दोस्रो खेलको टिममा पनि अवसर पाएका छन् । पहिलो खेलमा उनी ७४ औं मिनेटमा विमलको स्थान लिँदै मैदानमा प्रवेश गरेका थिए । दोस्रो खेलमा मनीषलाई समावेश गरेसँगै दुवै खेलको लागि घोषित सूचीमा पर्ने खेलाडी संख्या १३ पुगेको छ । कप्तान एवं गोलकिपर किरण, डिफेन्समा गौतम, दिनेश, देवेन्द्र, सुमन, मिडफिल्डमा सुरजज्यु ठकुरी, सुमन लामा, तेज तामाङ, सुजल श्रेष्ठ, मनीष, अग्रपंक्तिमा अञ्जन, आशिष लामा र विमल दोहोरिएका हुन् । गोलकिपरद्वय विशाल श्रेष्ठ, शत्रुधन चौधरी, मिडफिल्डरहरू पुजन उपरकोटी, नवीन गुरुङ, सुभाष गुरुङ, आशिष राई, एरिक विष्ट, सन्तोष तामाङ, स्ट्राइकरद्वय दर्शन र सुशील राई दोस्रो खेलमा आउँदै छन् ।मोरिससका चार खेलाडीलाई काठमाडौं ओर्लिएको भोलिपल्टै कोभिड१९ पोजिटिभ पुष्टि भएको थियो । संक्रमणमुक्त भएसँगै हान्स पतातेर वाल्टरसेन्ट मार्टिन मंगलबारको खेलमा फर्किंदैछन् । सामुएल ब्रासे र स्टेफेन नबाब भने अझै कोरोना संक्रमित छन् । टिमका एक अफिसियल र एक मेडिकल स्टाफको रिपोर्ट पनि पोजिटिभ रहेको मोरिसस फुटबल संघले जनाएको छ ।"
"फरक टिम, फरक परिस्थिति","(काठमाडौं)कुनै समय थियो, मैत्रीपूर्ण अन्तर्राष्ट्रिय खेलबारे पत्तो थिएन । तर जतिबेला यस्ता खेल नियमित हुन थालेको छ, प्रशिक्षक अब्दुल्लाह अल्मुताइरीले एउटा गजब उपाय निकालेका छन् । दुई खेल, दुई फरक टिम । प्रसंग हो, नेपालले मंगलबार मोरिससको सामना गर्ने दोस्रो अन्तर्राष्ट्रिय मैत्रीपूर्ण खेलबारे । नेपालले दशरथ रंगशालामा भएको पहिलो खेलमा मोरिससलाई १० ले हराएको थियो । त्यसमा निर्णायक गोल गरेका थिए, विमल घर्तीमगरले । त्यसै खेलमा टिकेर कम्तीमा दोस्रो खेलबारे अनुमान गर्न गाह्रो छ । किनभने यो खेलको विशेषता भन्नु नै फरक टिम, फरक विशेषता हो । नेपाली टिममात्र फरक हुने छैन । फरक त मोरिसस टिम पनि हुनेछ । अनि यस्तोमा परिस्थिति पनि स्वाभाविक रूपमा हुने छ नै । पहिलो खेलमा समावेश १२ खेलाडी अबको खेलमा पनि हुनेछन्, समानता भनेको यो हो । अनि नेपाल चाहन्छ जितको क्रम नटुटोस् । यो अर्को समानता भयो । फेरि एक अर्को समानता हो । अल्मुताइरीले केही थप नयाँ खेलाडीलाई डेब्यु अवसर दिन सक्नेछन् । पश्चिमी अफ्रिकी देश मोरिसस साढे दुई वर्षपछि मैदानमा फर्केको छ, त्यो पनि खालि ४५ टिमको तयारी गरेर । मोरिससको पनि पक्कै इच्छा हुनेछ, खेल सकेर आफ्नो देश फर्किंदा कम्तीमा हातमा २ हार नहोस् । दोस्रो खेलमा उत्रने मोरिसस सम्भवतः पहिलो खेलको तुलनामा केही बढी बलियो हुनेछ । यसको कारण हो, टिममा फर्केका चार प्रमुख खेलाडी । संक्रमण जितेका खेलाडीनेपाल झरेलगत्तै एउटा खराब समाचार के आयो भने मोरिससका चार प्रमुख खेलाडीलाई कोभिड१९ को संक्रमण पुष्टि भएको छ । अहिले सुखद समाचार के छ भने केही खेलाडी दोस्रो खेल खेल्न तयार छन् । उनीहरूले संक्रमणमाथि जित हासिल गरिसकेका छन् । फेरि यी यस्ता खेलाडी हुन्, जसलाई मोरिससले आफ्नो सबैभन्दा महत्त्वपूर्ण खेलाडी मानेको छ । त्यसैले पनि मोरिससका प्रशिक्षक टोनी फ्रान्सिस्कोले खुसी र राहत महसुस गरिरहेका छन् । अहिले क्यामरुनमा अफ्रिकी कप अफ नेसन्स चलिरहेको छ । यो सकिने बित्तिकै प्रारम्भिक चरणका छनोट सुरु हुनेछ । यसकै तयारीमा छ मोरिसस । यो टिम आफै बलियो हुन्थ्यो त उसले छनोटको प्रारम्भिक छनोट खेल्नुपर्ने थिएन । अल्मुताइरीका आफ्नै योजनाअल्मुताइरीका लागि मोरिससको सामना गर्नुको एउटा फाइदा हो, अफ्रिकी देशका यी खेलाडी शारीरिक रूपमा अग्ला र बलिया छन् । त्यसैले यस्तो टिमविरुद्ध खेल्दा केही न केही नयाँ अनुभव बटुल्न सकिन्छ । उनी आफै एसिया कप छनोट तेस्रो चरणको तयारीमा छन् । यसका लागि बलिया प्रतिद्वन्द्वीको सामना गर्नु राम्रो मान्छन् । नेपालले एसिया कप छनोटको तेस्रो चरणमा त्यस्तो प्रदर्शनको योजना बुनेका छन्, जसले अर्को संस्करणको विश्वकप छनोटमा नेपालको समीकरण राम्रो होस् । अनि अल्मुताइरीले संकेत गरिसकेका छन्, मोरिससविरुद्धको दोस्रो खेलमा पनि केही नयाँ अनुहारले मौका पाउनेछन् । अहिलेसम्म उनले आफू मुख्य प्रशिक्षक भएयता १० खेलाडीलाई डेब्यु अवसर दिइसके । सायद अब यो संख्याले एक दर्जन छुन सक्नेछ ।"
ब्युँतिएको विश्वकप सपना,"(काठमाडौं)विश्व ट्वान्टी२० छनोट सुरु हुन दुई सातामात्र बाँकी छ । त्रिवि क्रिकेट मैदान कीर्तिपुरमा जोडतोडले चलिरहेको नेपाली राष्ट्रिय क्रिकेट टोलीको प्रशिक्षणमा आधाजसो खेलाडीले मात्र आफूलाई तिखारिरहेका छन् । जबकि पुबुदु दासानायकेको प्रशिक्षण टोली खेलाडीको टोलीभन्दा बाक्लो देखिन्थ्यो । प्रशिक्षक दासानायकेको प्रशिक्षण टोलीमा रहेका जगत टमाटा (प्रशिक्षक), विक्रम न्यौपाने (फिजियो), सुमनराज कार्की (व्यवस्थापक), रमन सिवाकोटी (एनालिस्ट) मैदानमै थिए । भारतबाट ल्याइएका दुई नेट बलरसहित फिल्डिङ कन्सल्ट्यान्ट प्रशिक्षणका लागि सोमबारदेखि नै ल्याइएका रघुराम श्रीनिवास पनि मैदानमा व्यस्त देखिन्थे । बिहान १०३० देखि सुरु भएको प्रशिक्षणमा कप्तान सन्दीप लामिछानेसहित ज्ञानेन्द्र मल्ल, आरिफ शेख, अविनाश बोहरा, जितेन्द्र मुखिया, कुशल भुर्तेल, लोकेश बमलगायतका खेलाडी मैदानमा अनुपस्थित थिए । साँझ जुममार्फत सञ्चारमाध्यमसँग गरिएको अन्तर्क्रियामा कप्तान सन्दीपले आफू कोभिड१९ संक्रमणमा रहेकाले ४ दिनदेखि कोठाभित्र सीमित हुन परेकोमा निराशा पोखे । मैदानमा प्रशिक्षक दासानायकेले केही खेलाडी कोभिड संक्रमणमा रहेका र केही कन्ट्याक्ट ट्रेसिङका कारण अनुपस्थित रहेको जनाए । सबैले प्रशिक्षणमा मिहिनेत गरिरहेका छन्, तर कोभिड र अन्य कारणले एकैसाथ प्रशिक्षण हुन सकेको छैन । हामी त्यसलाई मिलाइरहेका छौं, केही दिनमा पूर्ण खेलाडी प्रशिक्षणमा उपलब्ध हुने आशा लिएको छु, दासानायकेले जुममा भन्दै थिए । दासानायके निकै सकारात्मक प्रशिक्षक हुन् । कोभिड१९ को मारमा नेपाली टोलीको प्रशिक्षण रहे पनि उनी नेपालको गन्तव्य ट्वान्टी२० विश्वकप रहेकोमा प्रस्ट थिए । भलै, उनले नेपालको प्रशिक्षणको जिम्मेवारी दोस्रोपल्ट लिएको एक महिनामात्र पुगेको छ ।सबै योजनाअनुरुप नै चलिरहेको छ, तर म छोटो समयमै आएको छु । मसँग अझ समय भएको भए राम्रो हुन्थ्यो । हामीसँग जति समय थियो त्यसमा उत्कृष्ट गर्न खोजेका छौं । मलाई लाग्छ अन्तिम तयारी ओमानमा हुने तीन अभ्यास खेलले गर्नेछ, उनी ट्वान्टी२० विश्वकपअघि हुने चारदेशीय प्रतियोगितालाई मुख्य तयारीको रूपमा लिन्छन् । नेपाली टोली फेब्रुअरीको पहिलो साता ओमान जाने तयारी छ । ओमानले चार राष्ट्रसम्मिलित ट्वान्टी२० अन्तर्राष्ट्रिय प्रतियोगिता गर्दै छ । नेपाल, ओमानसहित आयरल्यान्ड र यूएईले यसमा प्रतिस्पर्धा गर्नेछन् । नेपालले फेब्रुअरी ११ मा ओमान, १२ मा यूएई र १४ मा आयरल्यान्डसँग खेल्ने छ । फेब्रुअरी १८ देखि ट्वान्टी२० विश्वकप छनोट सुरु हुनेछ । नेपाल, ओमान, फिलिपिन्स र क्यानडा समूह ए मा तथा आयरल्यान्ड, यूएई, जर्मनी र बहराइन छन् । समूहका शीर्ष दुई टोली सेमिफाइनल पुग्नेछ । फाइनल पुग्ने दुई टोलीले यसै वर्ष अस्ट्रेलियामा हुने ट्वान्टी२० विश्वकप स्थान बनाउने छ । निश्चय पनि यो कठिन प्रतियोगिता हो, अहिले भएका उत्कृष्ट टिमहरूसँग हामी खेलिरहेका छौं । ठूलो प्रतियोगिताअघि यो जोखिम नै होइन तर चुनौतीपूर्ण भने हो, दासानायकेले चारदिवसीय प्रतियोगिताबारे भने, आयरल्यान्ड, ओमान र यूएईसँग खेल्दा हामी कुन स्थितिमा छौं भनेर थाहा हुन्छ । हामीसँग धेरै योजना छन्, फरक योजनाहरू प्रयोग गर्नेछौं र ट्वान्टी२० विश्वकप छनोटमा कुन खेलाडी प्रयोग गर्ने निर्णय गर्नेछौं । हामीसँग जे छ त्यसलाई सकरात्मक रूपमा लिनेछौं । नेपाली टोली ६० प्रतिशत हाराहारी लयमा रहेको र आगामी १० दिनमा त्यसमा २०३० प्रतिशत थप सुधार्नेमा प्रशिक्षक दासानायके आशावादी छन् । उनकै प्रशिक्षणमा नेपालले २०१४ मा ट्वान्टी२० विश्वकप खेलेको थियो । २०१५ को अन्त्यतिर उनी फर्किएयता नेपाल एसियाली छनोटमै अल्झिरहेको छ । दासानायके आएयता नेपालको विश्वकप सपना फेरि ब्युँतिएको छ । हामी सही दिशामा छौं, मलाई खेलाडीमाथि विश्वास छ । प्रतियोगिता सुरु हुनुअघि उनीहरू आफ्नो उत्कृष्टमा पुग्नेछन्, दासानायकेले आफ्ना लागि ट्वान्टी२० विश्वकपको कुनै दबाब नरहेको जनाउँदै भने, नेपाली क्रिकेटका लागि मैले सक्दो गरेको छु र विश्वकप खेलाउने लक्ष्य राखेको छु । मेरा लागि पनि यो अवसर हो । नेपाली टोली अहिले धेरै राम्रो छ । विगतभन्दा नेपालको ब्याटिङ फरक पाएँ, अहिले नेपाली ब्याटरले आक्रामक खेल्छन् । नेपाली टोलीमा पहिलोपल्ट परेका आक्रामक ब्याटर लोकेश बम र विवेक यादवबाट उनी अझ प्रभावित छन् । विश्वकप छनोटको संरचना फरक रहेकाले त्यसमा निकै सचेत देखिन्छन् उनी । विगतमा विश्वकप छनोटमा खेल्ने टोलीलाई दुई समूहमा विभाजन गरिन्थ्यो । एउटा टोलीले समूह चरणमा अर्को ६ टोलीसँग खेल्न पाउँथ्यो । तर यसपालि ८ टोलीलाई नै दुई समूहमा विभाजन गर्दा प्रतियोगिताको संरचना फरक बनेको छ । दासानायकेले भने, हामी चुनौतीपूर्ण प्रतियोगिता खेल्न गइरहेका छौं । १४ टिमको छनोट भएको त्यसमा एउटा अवसर हुन्थ्यो १२ खेल हार्दा पनि । यसमा एउटा खेल हारेमा प्रतियोगिता नै सकिन सक्छ ।ओमान भ्रमणबाट सन्दीपले नेपाली टोलीको नेतृत्व लिनेछन् । नेपाली टोलीसँग भिज्न बिग बास बीचैमा सकेर आए पनि सन्दीप कोभिडका कारण मैदानमा राम्रोसँग जान पाएका छैनन् । २३ पटक प्रशिक्षणका लागि मैदान पुगेयता उनी संक्रमित हुन पुगेका छन् । मेरा लागि कप्तानी नयाँ अनुभव हुनेछ, एकअर्कामा हामी सबै सँगै खेलिरहेकाले मलाई कप्तानी खासै नौलो हुने छैन, नेपालका लागि २५ ट्वान्टी२० अन्तर्राष्ट्रियमा सर्वाधिक ४७ विकेट लिएका सन्दीपले भने, म लगायत सबै खेलाडीका लागि उत्तिकै महत्त्वपूर्ण प्रतियोगिता हो यो छनोट, २०१४ मा नेपालले विश्वकप खेल्दा कति परिवर्तन ल्यायो, त्यो हामीले देखेका छौं ।"
