शीर्षक,विवरण
"सरकारी खर्चमा बेथिति, अनियन्त्रित रकमान्तर","(काठमाडौं) सरकारी निकायले आर्थिक वर्षको अन्त्यतिर नियमविपरीत ठूलो रकम रकमान्तर गर्ने गरेको देखिएको छ । कानुनविपरीत मनपरी खर्च गर्ने प्रवृत्तिमा सुधार हुन नसक्दा बर्सेनि अनियमित तरिकाले रकमान्तर हुने गरेको महालेखा परीक्षक कार्यालयको पछिल्लो प्रतिवेदनले औंल्याएको छ । मन्त्रालयहरूले कानुनबमोजिम पुर्याउनुपर्ने रीत नपुर्याई कारोबार गर्ने, लेख्नुपर्ने लेखा नराख्ने, अनियमित वा बेमुनासिब तरिकाले खर्च गर्ने प्रवृत्तिमा सुधार नभएको र बेरुजु रकम बढ्दै गएको समेत प्रतिवेदनमा उल्लेख गरेको छ । प्रतिवेदनका अनुसार आर्थिक वर्ष ०७९८० मा मात्र ९५ अर्ब २९ करोड ७४ लाख रकमान्तर भएको छ । यो त्यस वर्ष विनियोजन भएको कुल बजेट १७ खर्ब ९३ अर्ब ८३ करोड ७३ लाखको ५३१ प्रतिशत हो । सोमध्ये ०८० असारमा मात्र २३ अर्ब १० करोड ६५ लाख र त्यसमध्ये असार अन्तिम सातामा मात्र १३ अर्ब ८१ करोड ९९ लाख रुपैयाँ रकमान्तर गरी विभिन्न शीर्षकउपशीर्षकमा थपघट भएको छ, प्रतिवेदनमा उल्लेख छ । आर्थिक वर्ष ०७८७९ मा १ खर्ब ९६ अर्ब ४१ करोड ४८ लाख ८४ हजार रकमान्तर भएको छ । यो त्यस वर्षको कुल खर्चको १२०३ प्रतिशत हो । आर्थिक कार्यविधि तथा वित्तीय उत्तरदायित्व नियमावली, २०७७ को नियम ३० मा आर्थिक वर्ष समाप्त हुनुभन्दा कम्तीमा सात दिनअगावै भुक्तानी दिई निकासा र खर्चको लेखा अद्यावधि गरी भुक्तानी निकासा बन्द गर्नुपर्ने व्यवस्था छ । तर, उक्त व्यवस्थाविपरीत मन्त्रालयहरूले उल्लिखित रकम खर्च गरेको प्रतिवेदनले औंल्याएको छ । प्रतिवेदनका अनुसार गत आव १४ खर्ब २१ अर्ब ३२ करोड ७० लाख कुल खर्च भएको छ । त्यसमध्ये असारमा २ खर्ब ४५ अर्ब ६६ करोड ९१ लाख (१७२८ प्रतिशत) खर्च भएको छ । कुल खर्चमध्ये ०८० असार अन्तिम साता मात्र ८८ अर्ब ६६ करोड ७७ लाख (कुल खर्चको ६२४ प्रतिशत) खर्च भएको प्रतिवेदनमा उल्लेख छ । नियमावलीको व्यवस्था पालना गरी स्वीकृत कार्यक्रम तथा खर्च गर्ने कार्यतालिकाबमोजिम निर्धारित समयमा कार्यक्रम सञ्चालन गरी खर्च लेख्नुपर्ने तथा असारको तेस्रो साताभन्दा पछाडि खर्च एवं भुक्तानी गर्ने कार्यमा नियन्त्रण गर्नुपर्ने सुझाव महालेखाको छ । आर्थिक कार्यविधि तथा वित्तीय उत्तरदायित्व नियमावली, ०७७ को नियम ३२ मा पहिलो त्रैमासिक अवधि समाप्त नभएसम्म रकमान्तर गर्न नपाइने व्यवस्था छ । उक्त व्यवस्थाविपरीत गत वर्ष पहिलो त्रैमासिक अवधिमा ३३ अर्ब १५ करोड १९ लाख रकमान्तर भएको महालेखाले जनाएको छ । यस्तो कार्य गर्दा कानुनको परिपालना नभएको महालेखाले औंल्याएको छ । आफैंले बनाएको नीति नियम पालना नहुँदा पनि दण्डित हुनु नपर्ने प्रवृत्तिका कारण वित्तीय कुशासन मौलाउँदै गएकाले सरकारी खर्च प्रणालीको बेथिति नरोकिएको अर्थविद् डिल्लीराज खनालले बताए । दण्डहीनता पहिलेदेखि नै झाँगिँदै आएको समस्या हो । यसमा सुधार ल्याउन प्रणालीगत सुधार गर्नुपर्थ्यो, त्यो हुन सकेन, उनले भने, आफैंले बनाएको कानुनको पनि परिपालना नहुने, त्यस्तो अवस्थामा पनि कोही दण्डित नहुने संस्कार प्रवृत्तिलाई हामीले मलजल दिएका छौं । बेथिति त्यसकै परिणाम हो । सरकारले राजस्व संकलन, खर्च प्रणाली, वित्त व्यवस्थालगायतमा सुधार गर्छु भने पनि व्यवहारमा केही काम हुन नसक्दा समस्या ज्युँकात्युँ रहेको उनको भनाइ छ । कानुनविपरीत काम गर्दा पनि कोही व्यक्ति र संस्था उत्तरदायी, जवाफदेही र दण्डित हुनु नपरेपछि नियमविपरीत चेक काट्ने, भुक्तानी दिने प्रवृत्तिले प्रोत्साहन पायो, उनले थपे, समग्रमा यो वित्तीय अनुशासनको अभाव हो । यो समस्या समाधानका लागि विद्यमान कानुन अझ ठोस (मूर्त) बनाउनुपर्ने उनको सुझाव छ । कर्मचारी मात्र होइन, मन्त्री पनि जवाफदेही र उत्तरदायी हुने गरी कानुनमा सच्याउनुपर्छ । कानुन मात्र सच्याएर भएन त्यसको कार्यान्वयन हुने सुनिश्चितता हुनुपर्यो । बदमासी गर्ने दण्डित र राम्रो गर्ने पुरस्कृत हुने व्यवस्था हुनुपर्छ, उनले थपे । यस्तै, आर्थिक कार्यविधि तथा वित्तीय उत्तरदायित्व नियमावली, ०७७ को नियम ४१ मा विनियोजन ऐनबमोजिम सेवा तथा कार्यमा खर्च गर्न विभिन्न शीर्षकमा स्वीकृत भएको रकम सो सेवा तथा कार्यका निमित्त स्वीकृत सीमाभित्र भएको सुनिश्चित गरी खर्च गर्नुपर्ने उल्लेख छ । यसैगरी, आर्थिक कार्यविधि तथा वित्तीय उत्तरदायित्व ऐन, ०७६ को दफा २० मा विनियोजन ऐनमा तोकिएको कुनै एक अनुदान संकेतअन्तर्गतको बजेट उपशीर्षकमा रकम नपुग भएमा सोही ऐनमा तोकिएको कुनै एक वा सोभन्दा बढी अनुदान संकेतअन्तर्गतका बजेट उपशीर्षकमा बचत हुने रकममध्येबाट सोही ऐनमा तोकिएको सीमाभित्र रही अर्थ मन्त्रालयले रकमान्तर गर्न सक्ने व्यवस्था छ । तर, उल्लिखित नीतिगत व्यवस्थाविपरीत सरकारका मन्त्रालयहरूले खर्च गरेको तथ्य प्रतिवेदनले औंल्याएको छ । विनियोजन कुशलताको अभावमा सरकारी खर्च प्रणालीमा केही समस्या देखिएको अर्थ मन्त्रालयका प्रवक्ता उत्तरकुमार खत्री स्वीकार गर्छन् । यी समस्या समाधानका लागि आर्थिक वर्षको पहिलो त्रैमासमा रकमान्तर नगर्ने, अन्तिम महिनामा निकासा नदिने, पहिलो त्रैमासभित्रै कार्यविधि बनाउने र ठेक्का लगाइसक्नेलगायत नीतिगत व्यवस्था गरिएको छ, तर ती व्यवस्था पूर्ण रूपमा कार्यान्वयन हुन सकेका छैनन्, उनले भने, कात्तिक मसान्तभित्र बहुवर्षीय ठेक्काको मापदण्ड ल्याउने भनियो तर विविध कारणले माघसम्म पुग्यो । समयमा खर्च होस् र बेथिति नहोस् भनेर अर्थ मन्त्रालयले सहजीकरण गर्ने हो, तर विषयगत मन्त्रालयहरूबाट अपेक्षित रूपमा काम भइरहेको हुँदैन । सरकारी खर्च प्रणालीमा देखिएका सबै समस्या समाधान नभए पनि पछिल्ला वर्षमा सुधारको थालनी भएको प्रवक्ता खत्रीको दाबी छ । सुधार गर्न नसकिने भन्ने होइन, सकिन्छ । उदाहरणका लागि चालु आर्थिक वर्षको पहिलो त्रैमासमा रकमान्तर नगर्ने भनिएको थियो, भएको पनि छैन, उनले थपे, असारमा रकमान्तर नगर्ने र अन्तिम साता भुक्तानी नदिने भन्ने छ, तर त्यो पालना गर्न निकै चुनौती छ । यसकारण पूर्वतयारी र विनियोजन कुशलता गर्न सकियो भने यस्तो विकृति कम हुँदै जाने प्रवक्ता खत्रीको भनाइ छ ।कुनै आयोजनामा विनियोजन भएको बजेट नौ महिनासम्म पनि खर्च हुन सकेन भने त्यो फिर्ता ल्याउनुपर्ने कानुनी व्यवस्था भए पनि लागू भएको छैन । पहुँचका भरमा आयोजना घोषणा गर्ने, पैसा लगेर ठूला, राष्ट्रिय गैरवका आयोजनामा थन्काउने तर खर्च नहुने प्रवृत्ति रहेकाले कति पैसा थुप्रिने र कतै काम सम्पन्न हुँदा पनि भुक्तानी दिन नसकिने अवस्था छ, अर्थ मन्त्रालयका अर्का एक अधिकारीले भने । यस्तै, बजेट रकमान्तर गर्दा जम्मा रकमको १० प्रतिशतमा नबढ्ने गरी कुनै एक वा एकभन्दा बढी अनुदान संख्याबाट अर्को एक वा एकभन्दा बढी अनुदान संख्यामा रकमान्तर गर्न सकिने व्यवस्था विनियोजन ऐन ०७९ को दफा ३ मा छ । तर सो व्यवस्था प्रतिकूल हुने गरी रकमान्तर भएका धेरै तथ्यहरू प्रतिवेदनले औंल्याएको छ । जसअनुसार मन्त्रालय (निकाय) हरूले गत वर्ष १ हजार ४ सय ५३ प्रतिशतसम्म रकमान्तर गरी बजेट थपघट गरेको प्रतिवेदनमा उल्लेख छ । सो रकम निर्वाचन आयोगलाई निर्वाचन प्रयोजनका लागि रकमान्तर भए तापनि सोबाहेक ६३४१ प्रतिशतसम्म रकमान्तर गरेको छ, महालेखको प्रतिवेदनमा भनिएको छ, सार्वजनिक लेखा समितिले ०७६ वैशाख ९ मा कानुनको परिधिभित्र रही रकमान्तर गर्न निर्देशन दिएको देखिन्छ । तर, त्यो निर्देशनविपरीत रकमान्तर भएको छ । यसकारण कानुनको सीमाभित्रै रहेर रकमान्तर गर्नुपर्दछ । निर्वाचन आयोगमा भएको रकमान्तर छोड्ने हो भने पनि आर्थिक वर्ष ०७८७९ मा जम्मा रकमको ७२ प्रतिशतसम्म रकमान्तर भएको थियो ।यस्तै, आर्थिक कार्यविधि तथा वित्तीय उत्तरदायी नियमावली ०७७ को नियम ३२ मा बजेट विनियोजन नभएको खर्च शीर्षकमा रकमान्तर गर्न नपाइने उल्लेख छ । तर गत आर्थिक वर्ष बजेट विनियोजन नभए तापनि १५ अर्ब ४९ करोड ९० लाख रकमान्तरबाट बजेट थप गरी ८ अर्ब २७ करोड ६० लाख (५३४० प्रतिशत) खर्च भएको प्रतिवेदनले औंल्याएको छ । यसैगरी, ०७९८० को बजेट वक्तव्यको बुँदा ३६९ मा राष्ट्रिय गौरवका आयोजनामा विनियोजित बजेट अन्य राष्ट्रिय गौरवका आयोजनाबाहेक अन्यत्र रकमान्तर गर्न नपाइने उल्लेख छ । तर, गत वर्ष राष्ट्रिय गौरवका आयोजनामा विनियोजित बजेटमध्ये ५ अर्ब ७८ करोड ७५ लाख राष्ट्रिय गौरवका आयोजनाबाहेक अन्य ५१ आयोजनामा रकमान्तर भएको महालेखाको प्रतिवेदनमा उल्लेख छ । खर्च क्षमता र आवश्यकतामा आधारित भई आयोजना र कार्यक्रमका लागि बजेट विनियोजन गर्ने र सोबमोजिम खर्च गर्ने परिपाटीको विकास गर्न पनि महालेखाले सुझाएको छ । खर्च प्रणालीमा सुधार नभएकै कारण हरेक वर्ष बेरुजु बढ्दै गएको पनि महालेखाले औंल्याएको छ । प्रतिवेदनका अनुसार गत वर्षसम्म कुल बेरुजु रकम ११ खर्ब ८३ अर्ब २६ करोड पुगेको छ । ०७८७९ को तुलनामा गत वर्षको बेरुजु रकम करिब २३२८ प्रतिशतले बढी हो । ०७८७९ मा बेरुजु रकम ९ खर्ब ५९ अर्ब ७९ करोड रहेको थियो । अघिल्लो वर्षको तुलनामा त्यो वर्ष बेरुजु रकम करिब १६ प्रतिशतले बढेको थियो । ०७७७८ मा कुल बेरुजु रकम ८ खर्ब २९ अर्ब रुपैयाँ थियो ।"
बजेटमा 'जनयुद्ध' को रङ देखिएको ओलीको आरोप,"(काठमाडौं)सत्तारूढ प्रमुख दल एमालेका अध्यक्ष केपी शर्मा ओलीले बजेटमा माओवादी जनयुद्ध को रङ दिएको भन्दै आलोचना गरेका छन् । त्यही कारणले बजेट माओवादीतिर ढल्केको उनको आरोप छ । अर्थमन्त्री वर्षमान पुनले मंगलबार संसद्को दुवै बैठकमा प्रस्तुत गरेको बजेटलाई ओलीले अन्योलग्रस्त र गम्भीर त्रुटि भएको टिप्पणी गरेका छन् ।प्रधानमन्त्री पुष्पकमल दाहालले शुक्रबार समाजवाद उन्मुख बजेट ल्याउन सफल भएको भन्दै यसको पक्षमा दृढतापूर्वक उभिन माओवादी सांसदहरूलाई निर्देशन दिएका छन् । उता, ओलीले एमालेका सांसदलाई समर्थन र आलोचना गर्न निर्देशन दिएका छन् । बजेटमा एमालेले अस्वीकार गर्दै आएको माओवादी जनयुद्ध लाई सम्बोधन गरेको भन्दै ओलीले आलोचना गरेका हुन् । यसअघि सशस्त्र संघर्ष प्रयोग गर्दै आएकोमा यस पटक बजेटका २ नम्बर बुँदामा २००७, २०४६ को आन्दोलन, २०६२६३ को जनआन्दोलनसँगै २०५२ को जनयुद्ध शब्द प्रयोग भएको छ । आगामी आर्थिक वर्षको बजेटमा द्वन्द्वपीडित परिवारलाई क्षतिपूर्ति, आर्थिक सहायता र पुनःस्थापनाका लागि शान्ति कोष स्थापना गर्न १ अर्ब विनियोजन भएको छ । बजेटमा सशस्त्र द्वन्द्व, जनआन्दोलन तथा अन्य आन्दोलनमा घाइते र अपांग भएकालाई प्रदान गरिँदै आएको जीवन निर्वाह भत्तालाई निरन्तरता दिइएको छ । गठबन्धन सरकारका तर्फबाट अर्थमन्त्री पुनले ल्याएको बजेटलाई माओवादीतर्फ ढल्किएको भन्दै ओलीले आलोचना गरेका हुन् । ओलीले एमाले सांसदलाई बजेटको सकारात्मक र नकारात्मक दुवै पाटो केलाएर संसद्मा प्रस्तुत हुन निर्देशन दिएका छन् । शनिबार एमाले संसदीय दलको बैठकलाई सम्बोधन गर्दै अध्यक्ष ओलीले सत्तारूढ दलहरूसँग परामर्श नगरी बजेट ल्याइएको ओलीको आरोप छ । बजेट समाजवाद उन्मुख हुनुपर्नेमा अन्योलग्रस्त देखिएको भन्दै उनले बजेट निर्माणको प्रक्रियामा नै कमीकमजोरी गरेकाले योजना कटौती भएको भए प्रश्न गर्न निर्देशन दिए ।दफावार हिसाबले नजाँदा पनि यो बजेट सरकारमा सहभागी दलहरूसँग परामर्श गरेर, छलफल गरेर आएको भए धेरै राम्रो हुन सक्थ्यो । छलफल नहुँदा यो अर्थमन्त्रीको बजेट हो कि, अर्थमन्त्री भएको पार्टीको बजेट हो भन्ने देखिन गएको छ, ओलीको भनाइ थियो । हामीले समाजवाद निर्माणको बाटो लिएका छौं । त्यसका लागि आधारहरू तयार गर्ने, समाजवादउन्मुख बजेट, नीति, कार्यक्रम, योजनाहरू बजेटले स्पष्ट ढंगले समाउनुपर्दथ्यो । अलि अन्योलग्रस्त देखिन्छ, ओलीको भनाइ छ । ओलीले बजेट प्रधानमन्त्री, अर्थमन्त्री र माओवादी नेताको जिल्लामा केन्द्रित हुनु गम्भीर त्रुटि रहेको बताए । बजेट रकमको बाँडफाँट पनि त्यस्तै गरेर अलि बढी एकातिर ढल्केको जस्तो देखिन्छ । त्यो कमी रहेको छ । यसको निर्माण प्रक्रियामै कमी रह्यो, उनले भने, कमी रहनु गम्भीर त्रुटि हो । तर उनले बजेटलाई समर्थन र पारित गर्ने बताए । त्यसको अर्थ कमीलाई औंल्याउनु हुँदैन भन्ने होइन । स्वाभाविक हिसाबले प्रश्न उठाउन सक्नुहुन्छ, उनले सांसदलाई निर्देशन दिए, सकारात्मक पक्षहरू के हो हेरिनेछ । कमीकमजोरी के हो भन्ने हेरिनेछ । विनियोजनको सन्दर्भमा पछि हामी फेरि कुनकुन मन्त्रालय कस्तो विनियोजन भयो र त्यसमा कुनकुन कार्यक्रममा के भएको छ ? कुन नयाँ थपिएको छ, कुन पुरानो जारी छ ? कुन कटौती गरिएको छ ? कुन पूरा भयो, कुन अपुरैमा कटौती भयो ? वा नाम मात्रैको आयोजना राखियो तर बजेट छुट्याइएन कि ? भन्नेमा पनि हेरिनेछ ।माओवादी उपमहासचिव एवं ऊर्जामन्त्री शक्ति बस्नेतले भने बजेट ल्याउनुअघि एमाले नेतृत्वसँग छलफल भएको दाबी गरे । एमाले नेतृत्वसँग छलफल गरेर बजेट आएको हो, उनको भनाइ छ, के योजना आए ? के आएनन् ? थाहा भएनन् । तर नेतृत्व तहमा पनि बजेट ल्याउनुअघि गृहकार्य भएको हो । एमालेले बजेट ल्याउनुअघि उपाध्यक्ष एवं पूर्वअर्थमन्त्री विष्णु पौडेललाई अर्थमन्त्री पुनसँग गृहकार्य गर्ने जिम्मा दिएको बस्नेतको दाबी थियो । प्रधानमन्त्री दाहालले शुक्रबार सिंहदरबारमा बसेको संसदीय दलको बैठकमा उत्पादन, उत्पादकत्व र रोजगारीमा केन्द्रित रहेकाले बजेटको प्रतिरक्षा गर्न सांसदहरूलाई निर्देशन दिएका थिए । यसपालि बजेटलाई समाजवादतिर उन्मुख गराइयो । अर्थतन्त्र राजनीतिक स्थितिअनुसार बजेट सन्तुलित नै छ, दाहालको भनाइ थियो, एकढिक्का भएर बजेटको डिफेन्स गरौं ।एमाले राष्ट्रिय सभा संसदीय दलका नेता देवेन्द्र दाहालले पर्याप्त छलफल गरेर बजेट ल्याएको भए अझ राम्रो हुन्थ्यो भन्ने अर्थमा अध्यक्ष ओलीको टिप्पणी आएको बताए । केही ठूला आयोजना आए, केही छुटे होलान्, त्यसको समीक्षा गर्नुपर्छ भन्ने अध्यक्षको भनाइ हो, दाहालले भने, स्वस्थ आलोचनात्मक ढंगले छलफल गर्नुपर्छ भन्ने हो । बजेटको विपक्षमा जाने कुरा होइन । एमाले कोटाबाट मन्त्री भएकी महिला, बालबालिका तथा ज्येष्ठ नागरिक मन्त्रीले भगवती चौधरीले आफ्नो मन्त्रालयलाई न्यून बजेट छुट्याएको भन्दै आलोचना गरेकी छन् । मैले आफ्नो जीवनकालमा यस्तो महसुस गरेको थिइनँ । तर अहिले मन्त्री भएपछि मलाई यो पितृसत्तात्मक समाज नै हो भनेर महसुस भयो । निकै नराम्रो लागेको छ, उनले भनिन्, अर्थमन्त्रीले बजेट प्रस्तुत गर्दैगर्दा मलाई अनुभूति भयो । एकखाले ग्लानि भयो, परम्परागत खालको सोच रहेछ ।"
"एसिडपीडित सांसदले समेत पाइनन् क्षतिपूर्ति, उपचार खर्चले घर लिलामी","(काठमाडौं)प्रतिनिधिसभाको महिला तथा सामाजिक मामिला समिति बैठकमा सांसद बिन्दाबासिनी कंसाकारले जीवनको पछिल्लो ११ वर्षमा भोग्नुपरेका पीडा र अन्याय अथाह छ । समितिको बिहीबारको बैठकमा कानुनमन्त्री पदम गिरी, मन्त्रालयका अधिकारी र सांसदले उनका कुरा मौन ढंगले सुनिरहे । सांसदको बोलीलाई पुष्टि गर्ने फरकफरक समयका तस्बिर प्रोजेक्टरमार्फत बैठक कक्षमा देखाइएका थिए ।म कसरी बाँचेकी छु मलाई र मेरो परिवारलाई मात्रै थाहा छ, सांसद कंसाकारले अदालतबाट एसिडपीडितका पक्षमा भएको फैसला कार्यान्वयनको माग गर्दै गहभरि आँसु पार्दै आफ्ना कुरा राखेकी हुन् । समिति सदस्यसमेत रहेकी सांसद कंसाकारले निवेदन नै दर्ता गराएर आफूमाथि भएको घटनाबारे अदालती फैसलाको कार्यान्वयन माग गर्दै आएको बताइन् ।मकवानपुर जिल्ला अदालतका न्यायाधीश कमलराज विष्टले २०७६ फागुन १५ मा गरेको फैसला कार्यान्वयनको माग गर्दै कंसाकार आफैं सदस्य रहेको संसदीय समितिको विषय बनेकी हुन् । समितिमा उनले उपचार गर्दा लिएको ऋण तिर्न नसकेर एउटा घर लिलाम भएको र अर्को घर लिलामीका लागि बैंकबाट निरन्तर सूचना जारी भइरहेको बताइन् । व्यवसाय गर्न बुबाले ऋण लिएको र त्यसै बेला आफूमाथि एसिड प्रहार भएपछि ऋण लिएको रकम उपचारमा खर्च हुँदा तिर्न नसकिएको उनको भनाइ थियो । अदालतको फैसलाअनुसार उपचारमा लागेको रकम सरकारले दिएमा एउटा घर त जोगिन्छ कि भन्ने आशासहित कंसाकारले आफूले संसदीय समितिमा विषय प्रवेश गराएको बताइन् । हेटौंडामा दुई वटामध्ये एउटा घर लिलाम भइसकेको छ र अर्को लिलाम हुने प्रक्रियामा छ । बारम्बार नोटिस आइरहेको छ । मेरो बैंक अकाउन्ट फ्रिज गरिएको छ । मैले चाहेको बेलामा आफूले पाउने भत्ता निकाल्न पाउँदिनँ । मैले आफ्नो अकाउन्ट प्रयोग गर्न पाइरहेकी छैन, उनले संसद् र अदालतको कार्यभार सम्हालिरहेका कानुनमन्त्रीलाई प्रश्न गरिन्, एउटा नागरिकले पाउने न्याय यही हो ? आज त म सांसद छु । नेपालको न्यायले साँच्चै नै एउटा तेजाब आक्रमणमा परेकी पीडितलाई सम्बोधन गर्छ त ? उनले ११ वर्षमा आफूले भोगिरहेका शारीरिक, मानसिक, सामाजिक र आर्थिक पीडा सहेर बाँच्नुपरेको र न्यायालयले तोकेको उपचार खर्चसमेत सरकारले नबेहोर्दा परेका दुःख संसद्मा राखेकी थिइन् । एसिडपीडितले कहिले न्याय पाउँछन् त भन्ने प्रश्नको जवाफ मन्त्री गिरीसँग पनि थिएन । कंसाकारमाथि भएको घटनालाई पाशविक अपराधको संज्ञा दिँदै मन्त्री गिरीले त्यसलाई जस्तोसुकै शब्दमा निन्दा गरे पनि कम हुने बताए । कंसाकारमाथि एसिड आक्रमण भएका बखत पीडकलाई कारबाही गर्ने कानुनसम्म नभएको उनले बताए । पछिल्लो समय एसिडपीडितलाई छिटो न्याय र क्षतिपूर्ति दिनका लागि कानुन आएको कुरा गिरीले समितिसमक्ष राखे । कंसाकारमाथि भएको घटना र फैसलाअनुसार उपचार खर्च नपाएको विषय गम्भीर रहेको बताउँदै मन्त्री गिरी भावुक भए । उनले कंसाकारको व्यथा सुनेपछि आँसुले भिजेका आँखा पुछे ।अदालत मातहतका निकाय र सरकारका अधिकारीदेखि प्रधानमन्त्रीसम्म फैसलाको प्रति पेस गर्दा हुन्छ भन्ने आश्वासन पाए पनि लामो समय कुर्दासम्म कार्यान्वयन नभएपछि कंसाकारले संसदीय समितिमा निवेदन दिएकी थिइन् । सोही निवेदनका आधारमा समितिले दोस्रो पटक बिहीबार छलफल गरेको थियो ।२०७० वैशाख ९ मा बिहान कंसाकार हेटौंडास्थित आफ्नै पसलमा बसिरहेका बेला भारत उत्तरप्रदेशका दिलीपराज केशरीले अनुहारमा एसिड छ्यापेका थिए । ३८ वर्षीय केशरीले त्यतिबेला २० वर्षकी कंसाकारलाई विवाहको प्रस्ताव राखेको र त्यो अस्वीकार गरेको झोकमा एसिड प्रहार गरेका थिए । एसिड प्रहारपछि उनलाई भगाउनका लागि धनुषाका सञ्जयकुमार मण्डलले सहयोग गरेका थिए । ६ वर्षसम्म केशरी र मण्डल भारत गएर लुके । प्रहरीले केशरीलाई २०७६ कात्तिक १४ र मण्डललाई कात्तिक २१ मा पक्राउ गरेको थियो । दुवै अपराधी पक्राउ परेपछि २०७६ फागुन १५ मा जिल्ला न्यायाधीश कमलराज विष्टले केशरीलाई ८ वर्ष कैद र १ लाख जरिवानाको फैसला सुनाए । मण्डललाई २ वर्ष ६ महिना कैद र ४० हजार रुपैयाँ जरिवाना तोकियो । अदालतले पीडित कंसाकारले १ करोड १४ लाख ८५ हजार उपचार खर्च पाउने फैसला पनि गरेको थियो । पीडितको उपचार खर्चमा लागेको रकम पीडकबाट भराउने र नसकिए सरकारले उपयुक्त ठहर्याएको रकम पीडितले पीडित राहत कोषबाट लिन पाउने भनेर फैसला गरेको थियो । उक्त फैसलाअनुसार अपराधमा संलग्न केशरीले आधा कैद सजाय काटेका छन् भने मण्डल रिहा भइसकेका छन् । यता पीडित कंसाकारले भने फैसला कार्यान्वयनका लागि अदालत, सरकारदेखि संसद्सम्म संघर्ष गरिरहनुपरेको छ । २०७७ वैशाख १३ मा फैसला प्रमाणीकरण भई हातमा परेदेखि कंसाकारले कार्यान्वयनको आशामा हेटौंडादेखि काठमाडौंसम्म विभिन्न निकायमा धाइरहेकी छन् । क्षतिपूर्ति दिलाउन सकिए गर्वको कुरा हुन्छ भनेरै जिल्ला अदालतका कर्मचारीले तीन वर्ष बिताए । उपचार खर्च पाउने भनेर अदालतले मेरा नाममा फैसला गरेको हो । सरकारले यो पैसा खाइसक्यो भन्ने सोच पनि आएको थियो, शुक्रबार संसदीय दलको कार्यालय सिंहदरबारमा उनले भनिन् ।एसिडले पोलेको अनुहार र जीउ केही तंग्रिएपछि कंसाकार राजनीतिमा सक्रिय भइन् । २०७९ चैतमा उनी रास्वपाबाट सांसद बनिन् । त्यसपछि उनले फैसला कार्यान्वयन कसरी गराउन सकिन्छ भन्नेमा सोच्न लागिन् । सर्वोच्च अदालतकी न्यायाधीश सपना प्रधान मल्लले उनलाई तपाईंको यो केस धेरै अगाडिको हो, अहिलेसम्म किन क्षतिपूर्ति पाउनुभएन त ? भनी सोधिन् । मल्लले उक्त रकम पीडितलाई दिने फैसला यसअघि नभएको पनि कंसाकारलाई बताइन् । न्यायाधीश मल्लले पीडित राहत कोष जान पनि सुझाइन् । उक्त सुझावअनुसार कंसाकार पीडित राहत कोष पुगिन् । करिब ४ महिना पहिले कोषबाट फोन आयो र भनियो तपाईंको यो रकम धेरै ठूलो भएकोले हामीले निर्णय लिन नसकेका कारण कानुन मन्त्रालयमा चिट्ठी पठाएका छौं । त्यसपछि तत्कालीन कानुन मन्त्री धनराज गुरुङले पनि मन्त्रिपरिषद्बाट निर्णय लिनुपर्ने र त्यसका लागि प्रधानमन्त्रीलाई भेट्नुपर्ने बताए । सचिवले भने सरकारलाई उपयुक्त लागेको रकम मात्रै उपलब्ध गराउने फैसला भएको तर्क राखे । कानुन मन्त्रालयमा सचिवको फैसलाको व्याख्याले निराश भएकी कंसाकार लागिन्, प्रधानमन्त्री दाहाललाई भेट्न । तर, प्रधानमन्त्रीले हुन्छ भनेको महिनौं बितिसक्दा पनि के भयो भन्ने जवाफ आफूले नपाएको कंसाकारले सुनाइन् । जतिगर्दा पनि अदालतको फैसला कार्यान्वयन नभएपछि कंसाकारले आफ्नै पार्टी सभापतिसमेत रहेका उपप्रधान तथा गृहमन्त्री रवि लामिछानेलाई पत्र लेखिन्, गत वैशाख ३० मा । मौखिक रूपले भनेर हुँदैन, निवेदन नै दिन्छु भनेर गृहमा निवेदन दिएकी हुँ, उनले भनिन् । त्यसबाहेक उनले कानुन मन्त्रालय, महिला मन्त्रालय र संसद्को महिला समितिलाई पनि पत्र लेखिन् । जेठ १ मा संसदीय समितिमा निवेदन दर्ता गराइन् । म प्रतिनिधिसभा सदस्य छु । सांसदको हैसियतले प्रधानमन्त्री र गृहमन्त्रीसँग भेट्न पाइरहेकी छु । तर एउटा सर्वसाधारण यसरी नै धाउनुपरे त क्षतिपूर्तिको रकम त त्यत्तिकै सकिन्छ, उनले भनिन्, अदालतको फैसलाअनुसारको रकम कसले दिने ? अदालतले क्षतिपूर्ति कति पाउने हो भन्ने स्पष्ट नलेखेकाले पनि समस्या परेको उनको बुझाइ छ । फैसलामा भविष्यमा हुने उपचार खर्च पनि दिनू भनेर सरकारका नाममा फैसला गरेको छ । तर, उनी भने पहिले भएको उपचारकै खर्च नपाएर विभिन्न निकाय धाउनुपरेको छ । भविष्यमा पनि उपचार हुन्छ र त्यो खर्च पनि दिनुपर्छ भन्ने फैसलामा लेखिएको छ । दिनु त पर्छ तर कसले दिने ? तर त्यो उपचार गरेको बिल कहाँ लगेर बुझाउने ? त्यो फैसला देखाएर मैले कहाँबाट लिने पैसा ?, भनिन्, पीडितलाई प्रक्रिया थाहा हुँदैन, कर्मचारीले त्यत्तिकै घुमाइदिन्छन् ।अदालतमा पेस गरिएको बिलका आधारमा अदालतले १ करोड १४ लाख ८५ हजार उपचार खर्च पाउने फैसला गर्यो । उपचार खर्चका लागि भने उनका बुबा मधुसुधन कंसाकारले व्यवसाय गर्न निकालेको ऋण रकम प्रयोग गरिएको थियो । अहिले त्यो ऋण लिनका लागि धितो राखेका घरमध्ये एउटा लिलाम भइसकेको छ भने अर्को लिलामीको प्रक्रियामा छ । बुबाछोरीको बैंक खाता पनि रोक्का भएको छ । सांसदको तलब काठमाडौंमा खान र बस्नमै सकिने गरेको उनले सुनाइन् । कंसाकार अहिले पनि उपचार गराइरहेकी छन् । भारत तमिलनाडुको मदुरईको अस्पताल जाने गरेकी छु । कोभिडभन्दा अघि नियमित गएँ, त्यसपछिको दुई वर्षमा गएकी थिएँ, उनले भनिन्, १ वर्षपछि फलोअपमा बोलाएको दुई वर्ष भइसक्यो, जान पाएकी छैन । घर लिलामको सूचना आएको आयै छ, छोड्न भएन । त्यहाँ जान, उपचार गर्न र फर्केर आउन १५ देखि २० दिन लाग्छ ।उपचारका लागि विगतमा जोगाएर राखेको र सांसद बनेपछि तलबबाट बचत गरेको रकम बैंकमा रहेको र खाता फ्रिज हुँदा त्यो पनि प्रयोग गर्न नपाएको उनले बताइन् । उपचारका लागि पैसा जम्मा गरेको सिटिजन्स् बैंक हेटौंडा शाखामा रहेको खाता बन्द गरिदिएको छ । महिनामा कहिले २ हजार कहिले ३ हजार बाँकी हुन्थ्यो । यो पैसा चलाउन मिलेको छैन, उनले भनिन् । आफू पीडामा रहेका बेला कानुनमन्त्री तस्बिर हेरेर भावुक बनेको प्रसंग पनि कुराकानीका क्रममा कंसाकारले सुनाइन् । कानुनमन्त्री हिजो भावुक हुनुभयो, मेरा तस्बिरहरू देखेर, उनले भनिन्, मैले त्यो पीडा भोगेर यहाँसम्म आएकी छु । जल्नुको पीडा बेग्लै हुन्छ । अपराधी जेलबाट छुट्ने बेला भइसकेको तर पीडितका पक्षमा गरिएको फैसला अझसम्म कार्यान्वयन नहुँदा दुःखमाथि दुःख थपिएको उनले सुनाइन् ।"
"भारतमा लोकसभा निर्वाचन सम्पन्न, मोदीले ह्याट्रिक गर्ने प्रक्षेपण","(नयाँदिल्ली)शनिबार सातौं तथा अन्तिम चरणको मतदान भएसँगै भारतमा १८ औं लोकसभाको चुनाव सम्पन्न भएको छ । डेढ महिना लगाएर केही केन्द्र शासितसहित २८ राज्यमा चुनाव पूरा भएको हो । १९ अप्रिलदेखि प्रारम्भ भएको मतदान सात चरणमा गरी १ जुनमा सकिएको छ । मत गणना भने ४ जुनमा हुनेछ । शनिबार सातौं तथा अन्तिम चरणको मतदान सकिएलगत्तै एक्जिट पोलहरूले चुनावी नतिजाको प्रक्षेपण सार्वजनिक गरेका छन् । अधिकांश एक्जिट पोल ले प्रधानमन्त्री नरेन्द्र मोदीले ह्याट्रिक गर्ने प्रक्षेपण गरेका छन् । २०१४ र २०१९ को चुनावमा अत्यधिक बहुमतले भारतीय जनता पार्टीले चुनाव जितेको थियो । मोदी लगातार १० वर्षदेखि प्रधानमन्त्री छन् । आधा दर्जन बढी एक्जिट पोल को नतिजाले भाजपा नेतृत्वको राष्ट्रि लोकतान्त्रिक गठबन्धन (एनडीए) पुनः भारी बहुमतका साथ तेस्रो पटक सत्तामा पुग्ने देखाएको छ । एक्जिट पोलहरूले भाजपा नेतृत्वको एनडीएले ३ सय ५० देखि ३ सय ८० सिटसम्म जित्ने प्रक्षेपण गरेका छन् । लोकसभामा बहुमतका लागि २ सय ७२ सिट चाहिन्छ । एक्जिट पोलहरूले भाजपा नेतृत्वको गठबन्धनलाई त्यो भन्दा धेरै सिट जित्ने प्रक्षेपण गरेका छन् । विपक्षी गठबन्धन इन्डिया गठबन्धनलाई प्रायः एक्जिट पोलले १ सय २५ देखि १ सय ६० सिट मात्रै दिएको छ । न्युज नेसन टीभी, साम जकिबात, इन्डिया न्युज, रिपब्लिक भारत, रिपब्लिक टीभी लगायतले आफ्नो एक्जिट पोलमा एनडीएलाई न्यूनतम ३ सय ४२ देखि ३ सय ९२ सिट सम्म दिएका छन् । विपक्षी गठबन्धनलाई १ सय २५ देखि १ सय ६९ सम्म सिट दिएका छन् । एक्जिट पोलको नतिजा सधैं सही ठहरिन्छ भन्ने हुँदैन । २०१९ को लोकसभा चुनावमा प्रायजसो एक्जिट पोलको नतिजा र वास्तविक परिणाम करिब करिब मिलेको थियो । तर, २००४ को चुनावमा अधिकांश एक्जिट पोलले अटलबिहारी वाजपेयीको नेतृत्वमा भाजपाले पुनः जित्ने दाबी गरेको थियो । तर, त्यसको ठीकविपरीत कंग्रेस नेतृत्वको विपक्षी गठबन्धनले जित हात पारेको थियो । यस पटक एक्जिट पोलहरूले प्रतिकूल नतिजा प्रक्षेपण गरे पनि प्रतिपक्ष कंग्रेस नेतृत्वको इन्डिया गठबन्धनले भने २ सय ९५ सिटभन्दा बढी जित्ने दाबी गरेको छ । शनिबार कंग्रेस अध्यक्ष मल्लिकार्जुन खड्गेको दिल्लीस्थित निवासमा बसेको गठबन्धनको बैठकले उक्त निष्कर्ष निकालेको हो । बैठकपछि खड्गेले ग्राउन्ड लेभलबाट आएको रिपोर्टिङका आधार तथा गठबन्धन दलका नेताहरूसँगको छलफलपछि उक्त निष्कर्ष निकालिएको बताए । उनले मत गणनाका बेला पूरा सतर्कता र तयारीका साथ बस्न गठबन्धनका कार्यकर्ताहरूलाई निर्देशनसमेत दिइएको जानकारी दिए । अर्कोतिर, भाजपाका अध्यक्ष जेपी नड्डाले भाजपा एक्लैले ३ सय ७० सिट जित्ने पुरानो अडान दोहोर्याएका छन् । उनले एनडीए गठबन्धनले चार सय सिट पार गर्नेसमेत दाबी गरे । सत्तारुढ भारतीय जनता पार्टीले तेस्रो पटक केन्द्रमा जितका लागि पूरा शक्ति लगाएर चुनावी मैदानमा होमिएको थियो । प्रधानमन्त्री नरेन्द्र मोदी लगातार तेस्रो पटक प्रधानमन्त्री बन्न प्रयासरत छन् । यस पटक जितेको खण्डमा भारतका प्रथम प्रधानमन्त्री जवाहरलाल नेहरूपछि मोदी लगातार तेस्रो पटक प्रधानमन्त्री हुने व्यक्ति हुनेछन् । कट्टर हिन्दुवादी पार्टीका रूपमा चिनिएको भाजपाले हिन्दु मतलाई आफ्नो पक्षमा ध्रुवीकृत गरेर चुनावमा जित्ने रणनीति लिएको थियो ।भाजपालाई कंग्रेस नेतृत्वको विपक्षी इन्डिया गठबन्धनले देशैभर चुनौती दिएको छ । कंग्रेस नेता राहुल गान्धीले विपक्षी गठबन्धनको अगुवाइ गरी चुनावभरि देश दौडाहा गरेका थिए । समाजवादी पार्टीका नेता अखिलेश यादव, आम आदमी पार्टीका संयोजक अरविन्द केजरीवालदेखि राष्ट्रिय जनता दलका नेता तेजस्वी यादवलगायत कैयौं विपक्षी नेताहरू भाजपालाई हराउन चुनावी मैदानमा डटेका थिए । पश्चिम बंगालमा ममता बनर्जीदेखि महाराष्ट्रमा उद्धव ठाकरे र शरद यादव समेतका नेताहरू भाजपालाई चुनौती दिन चुनावी अभियानमा सक्रिय थिए । चुनाव प्रारम्भसँगै भाजपाले चार सय पारको नारा दिएको थियो । तर, विपक्षी गठबन्धन बलियो हुँदै गएपछि उक्त नारा कमजोर हुँदै गएको विश्लेषण गरिएको थियो ।"
२० करोडलाई मनोरञ्जन दिँदै यार्साको लुडो,"(काठमाडौं)सूचना प्रविधि क्षेत्रमा अंक को ठूलो महत्त्व हुन्छ । अंकहरूले कम्प्युटरको गणितीय क्षमता र तार्किक प्रक्रियाका लागि आधार प्रदान गर्छन् र त्यसले नै प्रविधि अघि बढाउँछ । कम्प्युटरले बाइनरी कोडमा आधारित भएर कार्य गर्छन् । बाइनरी संख्या भनेको ० र १ को प्रणाली हो । यिनै दुई अंकले समग्र कम्प्युटर प्रणाली चलेको छ । खासमा कम्प्युटरले यी दुईभन्दा बाहेकका अंक बुझ्दैन ।सूचना प्रविधिमा नेपाललाई विश्व बजारमा पुर्याएको एक गेमिङ एपबारे लेखिरहँदा यहाँ अंक वा आँकडाबाटै विषय प्रवेश गर्न खोजिएको छ, अंकको विशेष अर्थ हुने भएकाले । नेपालमा बनेका मोबाइल एपमध्ये १० करोडभन्दा धेरै प्रयोगकर्ता भएका एप हालसम्म दुइटा मात्रै छन् लुडो र कलब्रेक । नामैले बुझिन्छ, दुवै गेमिङ एप हुन् । लुडो बनाउने कम्पनी पोखराको यार्सा ल्याब्स हो भने ललितपुरको टेस्ला टेकले कलब्रेक बनाएको हो । टेस्ला टेकको दाबीअनुसार १० करोड डाउनलोड हुने नेपालमा बनेको पहिलो एप कलब्रेक हो ।सन् २०२२ अगस्ट ११ मा टेस्ला टेकको कलब्रेक १० करोड डाउनलोड पुग्दा त्यस बेला विश्वमा यत्तिको संख्यामा डाउनलोड हुने एपहरू ७ सयभन्दा कम रहेको टेस्ला टेकले जनाएको छ । यो गुगल प्ले स्टोर वा एन्ड्रोइड डिभाइसको मात्रै डाउनलोड संख्या हो । टेस्ला टेकले शब्द पहेली, लुडो लाइफजस्ता अन्य गेम पनि बनाएको छ । यता, यार्साले बनाएको लुडो एप हालसम्म एन्ड्रोइड डिभाइसमा मात्रै २० करोड डाउनलोड भइसकेको छ । आईओएसमा यसको डाउनलोड संख्या १० लाख प्लस छ । यो संख्या साढे तीन वर्षको छोटो अवधिमै हासिल भएको सफलताको एउटा आँकडा हो ।यार्सा गेम्सले एपस्टोर र प्लेस्टोरमा पब्लिस गरेका अन्य १४ वटा मोबाइल गेमको कुल डाउनलोड संख्या चाहिँ १२ करोड हाराहारी छ । कम्पनीका संस्थापक एवं प्रमुख कार्यकारी अधिकृत एनजे सुवेदीका अनुसार अहिले लुडोका मात्रै प्रतिदिन ६० लाख सक्रिय प्रयोगकर्ता छन् । विसं २०७७ को कात्तिकमंसिरतिर डाउनलोडका लागि उपलब्ध गराइएको लुडो कुनै बेला दिनको ५ लाख पटकसम्म डाउनलोड हुने गरेको एनजेको अनुभव छ । कुनै एप कति पटक डाउनलोड भयो भनेर गन्ने तरिका भनेको प्रतियुनिक एकाउन्टबाट इन्स्टल भएको संख्या हो । एउटै गुगलएप्पलको एकाउन्ट प्रयोग गरी विभिन्न डिभाइसमा एप इन्स्टल गर्दा त्यो एकपटक मात्र डाउनलोड भएको गणना हुन्छ । एउटा एकाउन्ट बराबर एक डाउनलोड हुन्छ ।नेपालमा भन्दा भारत, श्रीलंका, इन्डोनेसियाजस्ता इन्डियन ओसियन र अर्जेन्टिना, कोलम्बिया, ब्राजिलजस्ता दक्षिण अमेरिकी देशमा लुडो खेल्ने धेरै छन्, एनजे भन्छन्, अहिले दिनको औसतमा ३० हजार डाउनलोड हुने गरेको छ । विश्वका अलगअलग देशमा लुडोका अलगअलग नियम हुने भएकाले यार्साको लुडोमा एउटै रंगका गोटी एकै ठाउँमा खप्टिँदा अर्को रङको गोटीको बाटो अवरुद्ध नहुने, सधैं कम्प्युटरले मात्रै जित्नेजस्ता गुनासा संसारभरबाट आउने गरेका छन् । नेपालमा बनेको लुडोलाई गुगल र एप्पलका एप मार्केटप्लेसले विश्वभर पुर्याइदिएका छन् । कुनै पनि देशबाट लुडो सर्च गर्दा यार्सा गेम्सको लुडो शीर्ष स्थानमा देखा पर्छ ।सन् २०१६ मा चार युवाले सुरु गरेको यार्सा ल्याब्समा हाल एक सय पाँच जनाले रोजगारी पाएका छन् । यार्सा ल्याब्सअन्तर्गतको यार्सा गेमिङमा मात्रै ७० जना कर्मचारी छन्, जो नयाँनयाँ मोबाइल गेम बनाउन, स्थानीय गेमलाई डिजिटाइज गर्न, पब्लिस भइसकेका गेमको त्रुटि समाधान गर्ने लगायत काममा सक्रिय छन् । यार्सा ल्याब्सको मोबाइल गेम स्टुडियो, यार्सा टेक (इलेक्ट्रोनिक्स कम्पनी) र यार्सा बजार (ईकमर्स) गरी विभिन्न भर्टिकलमा रहेर युवाहरूले मेड इन नेपाल थिमलाई नयाँ ढंगले परिभाषित गर्ने गरी सूचना प्रविधिका नवीनतम प्रोडक्ट निर्माण गर्ने प्रयत्न गरिरहेका छन् । पोखराबाट सुरु भएको कम्पनीको ललितपुरमा शाखा कार्यालय छ । लुडोको लतसन् २०१७ देखि मोबाइल गेम बनाउन थालेको यार्सा गेमिङले सन् २०१८ मा पहिलो पटक गुगल प्लेमा गेम सार्वजनिक गरेको थियो । त्यस बेला सार्वजनिक भएको नेपाली कलब्रेक राम्रै चल्यो । मोबाइलमा ताससम्बन्धी खेल चल्ने देखेर यार्सा टोलीले सोलिटेयर, रमी, म्यारिज लगायत अन्य खेललाई पनि डिजिटाइज गर्न थाल्यो । तर कलब्रेकजत्तिको सफल अरू भएनन् । हामीले फ्याल्पी बर्डजस्ता हाइपर क्याजुअल गेमहरू पनि १९२० वटाजति बनायौं तर सबै फ्लप भए, यार्सा ल्याब्सका चिफ टेक्लिकल अफिसर सरोज सुवेदी भन्छन्, हिउँमा चिप्लिने, बबल पड्काउने, पोस्टमा बास्केटबल छिराउनेजस्ता १०१५ सेकेन्डका गेम टन्नै बनाइयो तर कुनै पनि चलेनन् । यार्साले बनाएको तासवाला मोबाइल गेम केही रुचाइए पनि ती सिंगल प्लेयर वा एक्लैले खेल्न मिल्ने मात्रै थिए । मल्टिप्लेयर गेम वा दुईभन्दा बढीले खेल्न मिल्ने मोबाइल गेम बनाउने क्रममा सबैभन्दा सजिलो खेलका रूपमा यार्सा गेमिङको एक टोलीले लुडो बनाउने प्रस्ताव अघि सार्यो । एनजले तत्काल डाइस डिजाइन गरे । सन्दीप र संगमले उनलाई आइकन, डिजिटल ग्राफिकदेखि स्टोरीबोर्ड बनाउन मद्दत गरे । एक हप्तामा प्रोटोटाइप तयार पारिहाल्यौं, उनी सम्झन्छन्, धेरै फिचर नराखी जतिसक्दो सिम्पल बनाएर एक महिनाभित्र पब्लिस गरेका थियौं । लुडो गुगल प्लेमा आएको ५६ महिनासम्म खासै डाउनलोड नभएपछि टोली त्यसलाई भुलेर अर्को गेम निर्माणमा जुटिसकेको थियो ।हुने हार दैव नटार भनेझैँ त्यही बेला अचानक विश्वमा कोरोना महामारी फैलियो, सरकारहरूले लगातार लकडाउन घोषणा गरे, घरघरमा थुनिएका मान्छे मोबाइलमा लुडो खेल्न थाले, हलिउडका सेलिब्रिटीहरूले लुडो खेल्दै गरेको फोटो सामाजिक सञ्जालमा राखे, यार्साको लुडो एकाएक दिन दुई गुना रात चौगुना डाउनलोड हुन थाल्यो । सन् २०२० मा १ करोड डाउनलोड भएको एप २०२१ मा ५ करोड, २०२२ मा १० करोड र हाल २०२४ मा २० करोड युनिक प्रयोगकर्तामाझ पुगिसकेको छ । २०२५ सम्ममा ५० करोड प्रयोगकर्तासम्म पुर्याउने कम्पनीको लक्ष्य छ ।पहिलाजस्तो धेरै डाउनलोड अहिले छैन, लकडाउनका बेला डाउनलोड र रेभिन्यु दुवै उच्च थियो, एनजे भन्छन्, त्यही बेलाको आयले अहिलेसम्म कम्पनी चलिरहेको छ । अझै पनि कम्पनीको कुल आम्दानीको २५ प्रतिशत हिस्सा लुडो एपबाट आउँछ । उनका अनुसार खेल्न सरल हुने गरी बनाइएकाले एप धेरै चलेको हो । यससँगै गुगल प्लेमा यार्साको लुडोको एज रेटिङ थ्री प्लस राख्नु पनि आफूहरूलाई बरदान नै भएको एनजे बताउँछन् । सानो बच्चाले पनि खेल्न मिल्छ भनेर हामीले थ्री प्लस एज रेटिङ राखेका थियौं, यसो गर्दा गुगलले हाम्रो एपलाई लुडो सर्च गर्नेबित्तिकै माथि देखिने बनाइदियो, उनी भन्छन्, प्ले फर फ्यामिलिज र मेड फर किड्स विधामा गुगलले हाम्रो लुडोलाई एसेप्ट गर्यो । यसमा एसेप्ट भएपछि गेमको र्याकिङमा लुडो आफैं माथि आउन थाल्यो । डाउनलोड बढ्यो ।एपहरूमा १२ प्लस वा १८ प्लस रेटिङ राख्दा त्यसमा विज्ञापनबापत बढी आम्दानी हुने भएकाले कतिपयले थ्री प्लस रेटिङ नराख्ने गरेका छन् । विदेशी एपसरह नेपाली एपलाई आम्दानीका विभिन्न विकल्प उपलब्ध छैनन्, निर्माताले विज्ञापनबाट आय आर्जन गर्छन् । इनएप एड्भर्टाइजिङ र रिवार्ड बेस्ड एड्भर्टाइजिङबाट नेपालका एप निर्माताहरूले आम्दानी गर्ने हुन् । यस्ता विज्ञापनमा गुगलको रियलटाइम बिडिङ (आरटीबी) विधिमार्फत एक मिलिसेकेन्डभित्र कुन विज्ञापन कुन प्लाटफर्ममा कति अवधिका लागि देखाउने भन्ने स्वचालित रूपमा तय हुन्छ । प्रतिएक हजार इम्प्रेसन (प्रयोगकर्ता) बाट २० सेन्ट हाराहारी कमाइ हुन्छ, एनजे भन्छन्, अमेरिका, युरोपजस्ता विकसित देशमा गुगलले एक हजार इम्प्रेसन बराबर २० डलर हाराहारीमा रेभिन्यु दिन्छ । फ्लप एपको शृंखलासन् २०१० मा काठमाडौं विश्वविद्यालयमा कम्प्युटर इन्जिनियरिङमा स्नातक तहको पढाइ बीचमै छोडेर एनजे केही समय साइकल चढेर काठमाडौंमा यत्तिकै भौंतारिए । फस नेपालमा आबद्ध भई गुगल म्यापिङ सिस्टमसम्बन्धी काम गरे । त्यसपछि तत्कालीन संविधासभाले बनाएको नेपालको संविधानको मस्यौदा सार्वजनिक छलफलका लागि अनलाइनमार्फत सर्वसाधारणमाझ पुर्याउन सक्रिय भए । त्यसलाई पीडीएफमा कन्टर्भ गरी छेउमा कमेन्टसमेत लेख्न मिल्ने प्रणाली बनाउने काममा उनी जोडिएका हुन् ।ती प्रोजेक्टको सिलसिलामा कतिपय कुरामा ठगिएपछि सन् २०१३ मा पोखरा फर्किएका एनजेले आफ्नै कम्पनीको सपना कोरेर यार्सा ल्याब्सको लोगो र नाम डिजाइन गरे । किराना पसल र आमाको होटलमा कहिलेकाहीं साथी बसिदिए तर धेरैजसो समय हरिलट्ठक शैलीमा पोखरामा बरालिए । तर, सँगसँगै एप डेभलप्मेन्ट लगायत प्रविधिबारे स्वअध्ययन छोडेनन् । केही समयपछि पोखराको लेकसाइडछेउ एउटा सानो कार्यालय खोलेर कुखुराको मासुका परिकार डेलिभरी गर्ने काम थाले । त्यसपछि होटल बुकिङ गर्ने सिस्टम बनाए । त्यससँगै डाउन ज्याकेट बेच्ने इकमर्स प्लाटफर्म स्थापना गरे । पोखरामा ग्राहक ओरालेर खाली फर्किने ट्याक्सी, भ्यान तथा सवारी साधनहरू बुकिङ गर्न मिल्ने सिस्टम पनि बनाउन भ्याए । त्यतिले नपुगेर म्याट्रिमोनियल वा डेटिङ साइट सार्वजनिक गरे । जे जे बनायो, सबै फ्लप भए, एनजे भन्छन्, तर जे पनि सिकौं, बनाइराखौं भन्ने लागिरह्यो । एकपछि अर्को प्लाटफर्म र मोबाइल एपहरू बनाइरहेका एनजेलाई एकदिन दराजका सामान डेलिभरी गरिदिने भाइले आफ्नो कलेजको प्रोजेक्ट बनाइदिन सहयोग मागेछन् । दराजबाट सामान मगाउँदा जहिले पनि त्यही एउटै भाइले ल्याइदिन्थे, त्यसरी चिनजान भएपछि एक दिन गफगाफ भयो, उनी बिहानबेलुका डेलिभरीको काम गरेर दिउँसो कम्प्युटर इन्जिनियरिङ पढ्दा रहेछन्, एनजे भन्छन्, उनको कलेज प्रोजेक्टमा मोबाइल एप बनाउनुपर्ने रहेछ, मसँग हेल्प मागे । त्यस बेला हाम्रो कम्पनीमा मसहित अन्य तीन जना साथी थियौं । हामीले एकै रातमा रेस्टुरेन्टमा अर्डर व्यवस्थापन गर्ने सिस्टम बनाइदियौं । ती भाइले कलेजमा एप बुझाएपछि एनजेसँग एप डेभलप्मेन्ट सिकिमाग्न १०११ जना विद्यार्थी आएछन् । तिनै विद्यार्थीलाई मोबाइल एपबारे सिकाउने क्रममा उनले कम्प्युटर प्रोग्रामिङको कन्सेप्ट बुझाउन गेमिङ एप रोजेका थिए । गेमिङ एप सजिलो र रुचिकर हुने भएकाले विद्यार्थीको चासो बढ्ने एनजेको अनुभव छ । अहिले पनि काठमाडौं महानगरपालिकाले सञ्चालन गरेको सीप मेलामा यार्सा ल्याब्सकै विज्ञहरूले ५२ जना युवालाई गेमिङ एपबाट मोबाइ एप विकास गर्ने तरिका सिकाइरहेको एनजेले जानकारी दिए । त्यसरी गेमिङ एप बनाउने क्रममा थुप्रै वटा सिम्पल गेमहरू बनाएर पब्लिस गरियो तर तीमध्यै कुनै पनि गेम चलेनन्, एनजे भन्छन्, तर, हामीले हार नमानी काम गर्दै गयौं । सन् २०१६ मा यार्सा ल्याब्स दर्ता गर्यौं । सन् २०१८ मा पहिलो पटक हाम्रो कम्पनीले कार्ड गेम, कलब्रेक बनाएर पब्लिस गरेको थियो, त्यो चल्यो । त्यसपछि हामीले आठनौवटा कार्ड गेम बनायौं तर ती फेरि चलेनन् । एकैचोटि २०२० मा लुडो बनाएपछि यार्सा ल्याबका दिन फेरिए । यसपश्चात् कम्पनीले गेमिङ एपसँगै सेन्सरअटोम्याटिक स्विच, स्मार्ट वाटर लेभर मनिटर, राउटरको पावर ब्यांकजस्ता इलेक्ट्रोनिक डिभाइस निर्माण गरेको छ । केही समयअघि ईसेवाले सार्वजनिक गरेको ईस्पिकर पनि यार्साले नै बनाएको हो । सो अडियो पेमेन्ट नोटिफायर डिजिटल कारोबारलाई सहज बनाउन आवाजबाटै कारोबार विवरण बताउँछ । अन्तिम आँकडासूचना प्रविधि सेवा निर्यातभन्दा सूचना प्रविधिमा आधारित कुनै पनि प्रोडक्ट बनाउनु कम्पनी र देश दुवैका लागि फाइदा हुने एनजेको धारणा छ । उनी प्यासिभ इनकम सिर्जना हुने गरी यार्सा ल्याब्सबाट लुडोजस्तै अर्को कुनै युनिभर्सल गेम बनाउन खोजिरहेका छन् । यसका लागि दुईतीन वर्ष लगाएर कतिपय गेम निर्माण गरी पब्लिससमेत गरिसके तर ती चलेनन् । कत्राकत्रा हिरोहरूका फिल्म पनि चल्दैनन् नि, एउटा फिल्म चलेन वा सुपर हिट भयो भन्दैमा अर्को फिल्म नखेल्ने भन्ने हुँदैन, एनजेको धारणा छ, हामी पनि एउटा एप सुपरहिट वा फ्लप भयो भन्दैमा अर्को नबनाउने हुँदैन । काम नै एप बनाउने छ, बनाइरहन्छौं । यार्सा ल्याब्सले लुडो र कलब्रेकसँगै बाघचाल, म्यारिज, रमी, ड्राइभिङ टेस्ट लगायत मोबाइल गेम बनाएको छ । यी एपबाट प्रशस्त रकम कमाएको मात्रै छैन, धेरैलाई रोजगारी पनि दिएको छ । एक युवाको पहलमा सुरु भएको कम्पनीले हाल आएर राज्यलाई उल्लेख्य करसमेत बुझाउँदै आएको छ । गत वर्ष ११ औं राष्ट्रिय कर दिवसको अवसरमा पोखराको आन्तरिक राजस्व कार्यालयले सबैभन्दा बढी कर बुझाउन सफल कम्पनीका रूपमा यार्सा ल्याब्सलाई सम्मान गरेको थियो । आईटी सेवा निर्यात गर्ने कम्पनीले १० प्रतिशत आयकर बुझाउनुपर्छ । यार्सा ल्याब्सका यी आँकडाले अनलाइन गेम मनोरञ्जनको माध्यम मात्रै नभएर राज्यलाई कर बुझाउने गतिलो व्यवसायसमेत बन्दै गएको प्रस्ट पारेको छ ।"
बजेटमा (अ)अर्थशास्त्रीय दृष्टिकोण,"संघीय सरकारले आगामी आर्थिक वर्षको आय र व्ययको अनुमान अर्थात् बजेट संसद्मा पेस गरेसँगै यसबारे बहस र छलफल भइरहेका छन् । नेपालमा बजेटबारे प्रायः प्रतिक्रिया लिँदा कि अर्थशास्त्री त कि निजी क्षेत्रका नाममा व्यापारिक घरानालाई नै रोज्ने परम्परा छ, बजेट अरूको चासो नै होइन या समाजका अरू क्षेत्रले यसबारे चासोजानकारी राखेकै हुन्नझैं गरेर । सत्य के हो भने बजेट समाजका सबै तहतप्काका मानिसको दैनन्दिनीसँग जोडिएको विषय हो । यसैले यसमा विज्ञताचासो राख्ने काम कुनै एक तप्काको मात्र होइन । स्तम्भकार अर्थविद् नै त होइनौं, तर अर्थशास्त्रमा कखरा पढेका आधारमा यसबारे कलम चलाउने प्रयास भएको छ । आयातमुखी भाष्यमा अर्थतन्त्रपछिल्ला दिन नेपालको वित्तीय अवस्थाको मुख्य मापदण्डमध्येको एक कुल विदेशी विनिमय सञ्चिति रहँदै आएको छ । अर्को, राजस्व आउने नाममा जे पनि गर्ने, अर्थात् राजस्वकेन्द्रित । उक्त सञ्चिति बढ्दा देशको वित्तीय अवस्था राम्रो र घद्दा बिग्रँदो भन्न थालिएको छ । राष्ट्र बैंकले नै उक्त सञ्चितिले यति महिनाको वस्तु तथा सेवा आयात धान्न पर्याप्त छ भनेर प्रतिवेदन सार्वजनिक गर्ने गरेको अवस्था छ । यसको मतलब नेपालको अहिलेको नियति भनेको आयातमा आधारित सूचकांकमा रहेर काम गर्ने हो । तथ्यांकले भन्छ, पाँच वर्षको अवधिमा कृषि तथा पशुजन्य वस्तुको आयात दोब्बर रूपमा बढेको छ । गत आर्थिक वर्ष २०७८७९ मा ३ खर्ब ४१ अर्ब ५१ करोड रुपैयाँको यस्ता वस्तु आयात भएको कृषि तथा पशुपन्छी विकास मन्त्रालयले जनाएको छ । २०७४७५ मा १ खर्ब ७१ अर्ब ३ करोड रुपैयाँको आयात भएकामा बर्सेनि बढ्दै २०७५७६ मा १ खर्ब ६५ करोड, २०७६७७ मा २ खर्ब १२ अर्ब ७२ करोड र २०७७७८ मा २ खर्ब ८४ अर्ब ९८ करोडको कृषिजन्य वस्तु आयात भएको देखिन्छ । चालु आर्थिक वर्षको १० महिनालाई मात्र हेर्दा चामल लगायतका खाद्यान्न खरिदमा ४७ अर्ब २९ करोड रुपैयाँ विदेश गएको छ भने तयारी खाद्यवस्तुमा ११ अर्ब ६९ करोड, तरकारीमा २७ अर्ब ५३ करोड, फलफूलमा १६ अर्ब १९ करोड, चिया, कफी, मसलामा ६ अर्ब ६४ करोड रुपैयाँ बाहिरिएको छ । त्यसैगरी, सुर्तीजन्य वस्तु २ अर्ब ७६ करोड, डेरी प्रोडक्ट लगायतका वस्तु २१ अर्ब १९ करोड, तोरी, तेल, फलफूल लगायतका बीउ २० अर्ब रुपैयाँको आयात भएको तथ्यांक छ ।प्रश्न उठ्छ, के देशको नियति यही मात्र हो त ? होइन । नेपाल न हिजो आयातमुखी अर्थतन्त्रका आधारमा चलेको थियो, न त भोलि नै यसरी टिक्न सक्छ । हामीले गर्ने प्रयास भनेको विगतभन्दा उत्पादनमुखी बनाउने हो । साउन २०७९ को तथ्यांकले भन्छ, नेपालको कुल आयात १९ खर्ब २० अर्बको भएको छ । यसको प्रमुख हिस्सा डिजेल र पेट्रोलको देखिए पनि कृषिजन्य वस्तु आयातको हिस्सा नै झन्डै १८ प्रतिशत छ । के यी वस्तुको आयातमा कमी सम्भव होला ? दृढ इच्छाशक्ति भएमा कृषिजन्यमा त छलाङ नै मार्न सम्भव छ । आज पनि जीवित जनसंख्याको ठूलो हिस्सा आफैंले कृषिजन्य उत्पादनमा सहभागी भएर हुर्केको छ । उमेर बुढ्यौलीमा पुगेको र श्रम गर्न नसक्ने भए पनि खेतबारीको छेउ या गोठको कुनामा बसेर यसोउसो गर भनेर ज्ञान हस्तान्तरण गर्ने हैसियतमै रहेका कारण सम्भव छ भनिएको हो । नेपालमा कृषकले उत्पादन गर्न छाड्नुको कारण दुःखी पेसा या अन्य कारणले भन्दा पनि हिजोको उत्पादन र स्वावलम्बनमा आधारित समाजमा एकाएक आधुनिक मल, औजार र औषधिका नाममा बाह्य पुँजीको दखल र हस्तक्षेप हो । पैसाको प्रयोग नगण्य हुनेगरी कृषिलाई जीवन पद्धति बनाइरहेका किसानले जब हरेक हिस्सामा नगद खर्च गर्नुपर्ने अवस्था आयो, त्यो अवस्था जीवन पद्धतिभन्दा भिन्न भई आर्थिक क्रियाकलाप र हिसाब किताबमा परिणत भयो । परिणाम, उत्पादनकर्ता कृषकले पनि नाफाघाटा हेर्न बाध्य भयो । घाटाको आर्थिक क्रियाकलाप गर्नुभन्दा अन्य पेसामा या अरूको काममा गएर ज्याला लिन नाफा देखे । परिणाम आजको नेपालको अवस्था हो, जहाँ २० देखि ३० वर्ष उमेर समूहका पुस्तालाई परिवारका सदस्यले नै अब कृषिले धानिन्न, त्यही भएर तिमीहरूले यो पेसाका बारेमा नजान्दा फरक पर्दैन भनेर व्यावहारिक ज्ञानबाट धेरै पर राखेको अवस्था छ ।सम्भव बनाउन सुरु कसरी गर्ने त ? यदि सरकारले तपाईंहरूले गर्दै आएको खेती थाल्नुस्, त्यसबाट हुने उत्पादनमा व्यक्तिगत मिहिनेतको सम्पूर्ण ज्याला सरकारले तोकेको न्यूनतम ज्यालाका आधारमा जोडेर राख्नुस् । यसो गर्दा बेहोर्ने घाटा सरकारले अनुदान दिन्छ भन्ने हो भने धेरैले कम्तीमा आफ्नो उत्पादनबाट घरायसी प्रयोगमा चाहिने मात्रामा उत्पादन गर्थे । त्यसबाट उब्रेको उत्पादनले गाउँठाउँमै बजार पाउँथ्यो । भन्नैपर्छ कि हामीले पछिल्ला दिन आफ्ना नागरिकमाथि प्रयोग गर्दै गरेको उपमामा पनि समस्या छ । जनताले उपभोग गर्न तिरेको पैसाको एउटा अंशलाई करका रूपमा संयोजन गरिदिने व्यापारीहरू हाम्रा लागि करदाता या निजी क्षेत्र भएका छन् भने उत्पादक र उपभोक्ताले तिरेको करबाट जागिर खानेलाई राष्ट्रसेवक भन्ने गरिन्छ । तर आफैं उत्पादन गरेर खाने स्वावलम्बी किसान र आफ्नै हातमा परम्परागत सीप भएका सिकर्मी, डकर्मी, सुनार, गिताङ्गी, सुरवादक लगायतलाई सम्बोधन गर्ने आदरार्थी शब्दसमेत चलनचल्तीमा छैन । यसैले यी अरूको आसमा बाँच्न नपर्ने र आफ्नै मिहिनेतमा बाँच्नेहरूलाई प्रोत्साहन गर्न भाषिक र आर्थिक रूपमै कार्यक्रम ल्याउन आँट गर्न नसक्ने हो भने नेपाल यही आयातमुखी मनोभाव, भाष्य र भविष्यको भुमरीमा रहिरहनेछ । जहाँसम्म पेट्रोलियम आयातको सन्दर्भ छ, कृषि पेसामा नागरिकहरू संलग्न हुनासाथ अहिलेजस्तो सहरकेन्द्रित मानव आवतजावत र बसाइँसराइ पनि स्वतः कम हुन्छ । किनभने यो कृषिले मानिसको समय खेतीबालीमा माग्छ, न कि सहरबजारका चोक र चिया पसलमा । मतलब, कृषिमा सहभागिता बढ्नासाथ मानिससँग फुर्सदको समय कम हुन्छ, यात्रा या आवतजावतमा कमी आउँछ र कालान्तरमा सवारीको प्रयोगको अनुपात पनि आजको भन्दा घटेर जाने देखिन्छ । आयातमुखी भाष्यको भुमरीबाट मुक्तिका लागि अहिले उपलब्ध एउटा मात्र उचित बाटो यही देखिन्छ । कृषि क्षेत्र र यस वर्षको बजेट सरकारले यस पटक कृषि विकास तथा पशुपक्षी मन्त्रालयलाई ७५ अर्ब २९ करोड छुट्याएको छ । एकातिर ०८१ देखि ०९१ लाई कृषिमा लगानी दशक घोषणा गएिको छ, भने अर्कोतिर एक अर्ब ६९ करोड रुपैयाँले कृषि बजेट घटेको छ । अर्थमन्त्री वर्षमान पुन अन्तर्राष्ट्रिय बजारमा रासायनिक मलको मूल्य घटेकाले कृषिको बजेट घटेजस्तो देखिएको बताउँछन् । तर प्रश्न उठ्छ, भोलि बजारमा मलको मूल्य बढेमा के गर्ने ? वर्षौंदेखि किसानले मनग्य रासायनिक मल पाइरहेका छैनन् । दशकौंदेखि किसान सिजनमा मलका लागि कैयौं दिन सदरमुकामका दोकानतिर भौंतारिनपर्ने, बल्लतल्ल पाए पनि अपुग मल सरकारी गोदाममार्फत पाइने कारण अवैध तरिकाले दलाली गरेर ल्याएको कमसल गुणस्तरको महँगो मलले निर्वाह गर्दै आएको अवस्था छ । जसले एकातिर माटोको उत्पादकत्वमा ह्रास ल्याएको छ भने अर्कोतिर उत्पादनमा कमी र महँगो । यो परिस्थितिमा मलमै दिइँदै आएको टोकन अनुदानका लागि राखिने रकम पनि घट्नु भनेको सरकार कृषि उत्पादनलाई लयमा फर्काउन उत्सुक छैन भन्ने हो ।एक अर्ब ४४ करोड रुपैयाँ देखाएर सरकार भन्छ, फलफूल क्षेत्रको विकासका लागि मात्रै यस वर्ष यो बजेट छुट्याइएको छ । वर्षमा झन्डै ६ अर्ब रुपैयाँभन्दा धरैको त स्याउको कारोबार देखाउने सरकारी तथ्यांक रहेको र त्यसमा ९० प्रतिशत आयातित स्याउमा भर पर्ने अवस्थामा यो बजेट आफैंमा केही होइन । समग्र फलफूल आयातको हिस्सा विगत तीन वर्षमा १६ देखि १७ अर्बको रहेको सन्दर्भमा केही बिरुवा उत्पादनजस्ता कार्यक्रमले खासै असर गर्ने देखिन्न । व्यवसायीकरण को रटान यत्रतत्र पाइन्छ, तर आत्मनिर्भर नै नभएको कृषिको एकाएक व्यवसायीकरण कसरी सम्भव छ भन्नेमा सरकार र नीति निर्माताले अहिलेसम्म घोत्लिएर सोच्न सकेका छैनन् । अचम्म त, आलु, प्याज, स्याउजस्ता फलफूलमा लगाउँदै आएको भ्याट हटाएर सरकार भन्छ, यसले स्वदेशी उत्पादन बढ्नेछ । स्वदेशी उत्पादन बढाउन किसानलाई मल, बीउ, सिँचाइ र ज्यालामा सहुलियत दिने हो न कि उपभोक्तालाई भ्याटमा । उत्पादन बढाउने किसानले कि क्रेताले ? भ्याटमा सहजताले उत्पादकलाई फाइदा हुन्छ कि उपभोक्तालाई ? भ्याट खारेजीले चीन, भारतलगायत अन्यत्र सरकारी सहुलियतमा उत्पादित वस्तु नेपाल छिर्न र स्थानीय उत्पादनलाई प्रतिस्थापन गर्न पो मद्दत गर्छ त ! 'निजी क्षेत्र' र बजेटबजेटमाथिका प्रतिक्रियाहरू हेरेर सायद सरकार मक्ख छ, किनभने आलोचना खासै भएन । दूरदरारमा रहेको असंगठित क्षेत्रको न यसमा चासो छ, न त उनीहरूको प्रतिक्रियाको आस सरकारलाई छ । कांग्रेसबाहेक मुख्य सबै दल सरकारमा भएका कारण त्यसका कार्यकर्ताले यसबारे आलोचनात्मक पनि भएनन् । मजदुर, किसान र भूमिहीनका पक्षमा ऐतिहासिक काम सुरु गरेका कारण पदच्युत हुन पुगेका बीपी कोइरालालाई त पुँजीवादको विरासत भनेर चिनाउन रुचाउने कांग्रेसको पनि ठूलो तप्का कतै वितरणमुखी त हुँदैन भनेर आत्तिएर बसेकामा त्यो नदेखिँदा दंग छ । कुनै कुरामा छलाङ नै मार्ने हो भने वितरणमुखी या पपुलिस्ट अवधारणामा पनि काम गर्नुपर्छ भन्ने कुरा कांग्रेस नेताहरूमा देख्न गाह्रो छ । यस बजेटका बारेमा चर्चा गर्ने खास समूह यस पटक पनि निजी क्षेत्र भएको छ । तर परिभाषामा नै स्पष्टता नभएका कारण धेरैका मतमा निजी क्षेत्र काठमाडौंकेन्द्रित व्यापारिक घरानाहरूको क्लबसरह भएको छ । पछिल्ला दिनमा जिल्ला जिल्लामा पनि केही थप सदस्यता बाँडेर त्यहाँका स्थानीयलाई कमसेकम नेतृत्व चयन प्रक्रियामा सहभागी हुने वातावरण बनाई हामी राष्ट्रिय संगठन भन्ने भान दिन त्यो समूह सफल छ । तर एजेन्डा आज पनि सहभागी सदस्यहरूको भन्दा फरक र नितान्त व्यापारिक घरानाकेन्द्रित देखिन्छ । नेतृत्वको चरित्र हेर्दा नेपाली निजी क्षेत्र भनेर सामान्यीकरण गर्न सहज छैन । आफूलाई निजी क्षेत्र भनेर जिकिर गरिरहँदा अनौपचारिक क्षेत्रलाई नसमेट्ने रबैया भने सर्प देख्दा गोजीमा हात त माछा देख्दा दुलोमा हात भनेझैं छ । एजेन्डा किसान र मजदुर, जो संख्याको हिसाबले अत्यधिक र परिभाषाको हिसाबले खास निजी क्षेत्र हो, का हितमा भन्दा पनि व्यापार र नाफामा केन्द्रित पाइन्छ । यस वर्ष आलु, प्याज, स्याउ तथा अन्य फलफूलमा लगाइँदै आएको भ्याट हटाउने लबिइङ पनि सायद यही समूहको हो । कुल गार्हस्थ्य उत्पादनमा कहिले ८६८७ त कहिले ८१५५ प्रतिशत देखाउन उक्त क्षेत्रको योगदानको दाबी एकातिर गर्छ । साथै ८५६ प्रतिशत रोजगारी उपलब्ध गराएको जस लिन खोज्छ । यसो गर्दा कृषि, वन अनि माछापालनले उपलब्ध गराएको ५७ प्रतिशत रोजगारी तथ्यांक त ती निर्वाहमुखी कृषिमा आधारित कृषक र माछा मार्ने माझीसम्मको हो भनेर मान्न हिच्किचाउँछ । मोटर तथा मोटरसाइकल मर्मतमा १२५ प्रतिशत, निर्माणमा ८१ प्रतिशत, अन्य सेवामा ३९ प्रतिशत र उत्पादनमा ३८ प्रतिशत रोजगारी रहेको अध्ययनले देखाइरहँदा नियुक्तिसमेत नपाई काम गर्ने करिब ६२ प्रतिशत अनौपचारिक क्षेत्रमा रहेर काम गरिरहेकाको हिस्साको सामाजिक सुरक्षाका बारे निजी क्षेत्र आजसम्म सकारात्मक देखिन्न । सारमा भन्दा सरकारले आगामी वर्षका प्राथमिकतासहित नीति र कार्यक्रम बनाएर त्यसलाई कार्यान्वयन गर्ने सन्दर्भमा बजेट ल्याउने गर्छ । त्यसै कारण बजेटले सरकारको आगामी रणनीति मात्र होइन, त्यसलाई तय गर्ने उद्देश्य, अवधारणालाई विश्लेषण गरेर सरकारले लिएको र लिन खाजेको सैद्धान्तिक आधारको समेत अनुमान गर्ने महत्त्वपूर्ण दस्ताबेज हो । पुष्पकमल दाहाल नेतृत्वको सरकारबाट कांग्रेस हटेर एमालेले प्रवेश पाएसँगै वामपन्थमा विश्वास राख्ने केही अब सरकारमा प्रगतिशील हरूको अरू वर्चस्व भयो भन्ने भाष्यमा रमाएका थिए । अर्कोतिर, दुई दशकअघिसम्म जनयुद्ध नै अन्तिम लक्ष्य भन्दै दलाल पुँजीपति नियन्त्रित अर्थतन्त्र अन्त्यको नारा दिने नेतृत्वको आफ्नै अर्थमन्त्रीमार्फत ल्याएको बजेटबारे केही व्यापारिक घरानाले दिएको सकारात्मक प्रतिक्रियाबाहेक खास चर्चा भएन । नेपाल जस्तो देशले आज पनि आफ्नो अर्थतन्त्रको आकार ठूलो बनाउने हो भने अलिकति पपुलिस्टझैं लाग्ने वितरणमुखी देखिने बजेटमै जानुपर्ने हो । साना किसान र निर्वाहका लागि राज्यको आशा नगरी आफैं गरेर खाइरहेको मजदुर वर्ग पनि यो मुलुकमा छ । समाजमा विद्यमान जातीय, लैंगिक तथा अन्य संरचनाका कारण गरिखानका लागि सहज वातावरण नपाइरहेका बहुसंख्यकका पक्षमा केही नयाँ सोचका साथ काम गर्दा स्वागत गर्ने तप्काको आलोचना सहने हिम्मत गर्नुपर्थ्यो, त्यसमा यो सरकार र अर्थमन्त्री तयार नभएको देखियो । खासमा यो बजेट संगठित भएर आवाज उठाउँदै आएको एउटा तप्काको स्वार्थभन्दा माथि जान सकेन । वितरणमुखी नै देखिएर वास्तविक किसान, मजदुर र निमुखा नेपालीका पक्षमा देखिने अवसरबाट पनि बजेट चुकेको छ ।"
अन्तर्राष्ट्रिय उडान नहुने अन्तर्राष्ट्रिय विमानस्थल,"भैरहवामा गौतम बुद्ध अन्तर्राष्ट्रिय विमानस्थल सञ्चालनमा आएको दुई वर्ष नाघेको छ । पोखरामा अर्को विमानस्थल बनाएर उद्घाटन गरिएको करिब डेढ वर्ष भएको छ । सरकारले दुवै विमानस्थल राष्ट्रिय गौरवका आयोजनाअन्तर्गत राखेर ऋण लगानीमा बनाएको थियो । तर उद्घाटनको यति समय बितिसक्दा गौतम बुद्धबाट सीमित संख्यामा मात्र अन्तर्राष्ट्रिय उडान हुन सकेको छ, पोखराबाट चार्टर्डबाहेक व्यावसायिक उडान छैन । काठमाडौंस्थित एक मात्र अन्तर्राष्ट्रिय विमानस्थलमा चाप बढिरहँदा विकल्पका रूपमा अन्तर्राष्ट्रिय विमानस्थल सञ्चालन जरुरी छ । तर अर्बौं ऋण लगानी जुटाएर विमानस्थल निर्माणमा जस्तै तदारुकता सञ्चालनमा सरकारले देखाउन सकेको छैन । मुलुकको प्रमुख पर्यटकीय गन्तव्य लुम्बिनी, पोखरा र आसपास क्षेत्रलाई लक्ष्य गरेर थप दुइटा अन्तर्राष्ट्रिय विमानस्थल बनाएको हो । ३५ अर्ब रुपैयाँभन्दा बढी लगानीमा निर्मित भैरहवाको गौतम बुद्ध अन्तर्राष्ट्रिय विमानस्थलबाट सुरुवाती दिनमा जजिरा एयरलाइन्सले सातामा तीन दिन उडान गरेको थियो । पछि हिउँदमा भिजिबिलिटी को समस्या देखाएर उडान रोक्यो । विमानस्थलमा उपकरणको मद्दतबाट विमान अवतरण गर्ने प्रणाली आईएलएस जडान भए पनि भारतले सञ्चालनको अनुमति दिएको छैन । यस्तै, सहज हुने पश्चिमतर्फको हवाई प्रवेश बिन्दु थपका लागि भारतसँग राखिएको प्रस्ताव स्वीकृत भएको छैन । भैरहवाका लागि सिमरा हुँदै प्रवेश गर्दा दूरी लम्बिने हुनाले उडान खर्च महँगिन्छ । अहिले नेपाल एयरलाइन्सले मात्र मलेसियाको क्वालालम्पुरबाट सातामा एक दिन कनेक्टिङ उडान गरिरहेको छ । गौतम बुद्ध विमानस्थल सञ्चालनबाट लुम्बिनी आउने पर्यटकको संख्या बढ्नुका साथै खाडी मुलुक र मलेसिया आउजाउ गर्ने श्रमिक लाभान्वित हुने अपेक्षा गरिएको थियो । तर यसका लागि पूर्वाधार व्यवस्थापनमा सरकारले ध्यानै दिएको पाइँदैन । विमानस्थल सञ्चालनका लागि भन्सार, राजस्व, श्रम जस्ता विभिन्न मन्त्रालयअन्तर्गतका निकाय चाहिन्छ । स्वास्थ्य परीक्षणलगायत सुविधा पनि विमानस्थल आसपास नै सम्भव हुने गरी व्यवस्था मिलाइएको छैन । म्यानपावर कम्पनी, ट्राभल एजेन्सी पनि काठमाडौंमै केन्द्रित छन् । सञ्चालनमा सरकारको प्राथमिकतामा नपर्दा विमानस्थलबाट अन्तर्राष्ट्रिय उडान गर्ने क्रम घट्यो । पहिलो वर्ष गौतम बुद्ध विमानस्थलबाट सन् २०२२ मा ३१ हजार ३ सय ५५ यात्रु बाहिरिएका थिए । सन् २०२३ मा घटेर ४ हजार ७ सय ५१ जनाले मात्र उडान गरे । यो वर्ष पाँच महिना बित्दा करिब १ हजारले मात्र विदेश जान गौतम बुद्ध विमानस्थल प्रयोग गरे । अन्तर्राष्ट्रिय उडान कम भएकाले सञ्चालन खर्चको घाटा रकम थपिइरहेको छ । अर्कातिर अन्तर्राष्ट्रिय उडानका यात्रुलाई लक्षित गरेर होटलजस्ता पूर्वाधारमा लगानी गरेका व्यवसायी पनि निराश छन् । विमानस्थलबाट अन्तर्राष्ट्रिय उडान हुने विश्वासमा रूपन्देही र आसपास मात्र ४० अर्ब रुपैयाँभन्दा बढी होटल व्यवसायमा लगानी भएको उनीहरूको भनाइ छ । निर्माणाधीन आधा दर्जन तारे होटलको काम रोकिएको छ । भैरहवा विमानस्थलबाट उडान भर्न केही एयरलाइन्सले अझै चासो राखिरहेका छन् । तर उनीहरूले सेवा शुल्क, ल्यान्डिङपार्किङ तथा ग्राउन्ड ह्यान्डलिङ शुल्कमा छुट दिनुपर्ने र हवाई टिकटको भ्याट हटाउनुपर्ने जस्ता सर्त राखेका छन् । छुट सुविधा भए हवाई भाडा घट्ने र यात्रु आकर्षित हुने उनीहरूको तर्क छ । सरकारले यथोचित हुने विषय सम्बोधन गर्नुपर्छ । श्रमिकलाई विदेश जान चाहिने स्वास्थ्य परीक्षण, श्रम इजाजत, बिमालगायत सुविधा त्यही क्षेत्रबाटै लिने व्यवस्था मिलाइनुपर्छ । विदेश उड्न चाहिने सबै प्रक्रिया त्यहीं सम्भव भयो भने म्यानपावर कम्पनी र ट्राभल एजेन्सीलगायतले समेत सेवा विस्तार गर्छन् । गौतम बुद्ध विमानस्थलबाट सीमित संख्यामा अन्तर्राष्ट्रिय उडान भइरहँदा सात महिनापछि सञ्चालनमा आएको पोखरा अन्तर्राष्ट्रिय विमानस्थलमा केही पटक चार्टर्डबाहेक व्यावसायिक उडान हुन सकेको छैन । यो करिब २२ अर्ब ऋण लगानीमा बनाइएको विमानस्थल हो । सरकारले आगामी आर्थिक वर्षको नीति तथा कार्यक्रममा गौतम बुद्ध र पोखरा अन्तर्राष्ट्रिय विमानस्थल सञ्चालनका लागि विशेष प्रोत्साहन प्याकेज व्यवस्था गरिने भनेको छ । तर त्यसको दुई सातापछि ल्याइएको बजेटमा यसबारे केही उल्लेख छैन । बरु सार्वजनिकनिजी साझेदारीमा अर्को अन्तर्राष्ट्रिय विमानस्थल (निजगढ) निर्माण गर्न लगानीको ढाँचा र तयारीका कार्य सम्पन्न गरिने भनिएको छ । सञ्चालनका लागि कुनै योजना नबनाई विमानस्थल थप्दा अवस्था के हुन सक्छ भन्ने पाठ सरकारले गौतम बुद्ध र पोखराको विमानस्थलबाट सिक्नुपर्छ । बनिसकेका यी दुवै विमानस्थल सञ्चालनका लागि सरकारले अविलम्ब योजना बनाउनुपर्छ । अन्तर्राष्ट्रिय उडान हुँदा चाहिने पर्यटन, श्रम, अर्थ, गृह र रक्षा मन्त्रालयअन्तर्गतका सम्बन्धित एकाइ स्थापना र सञ्चालन तत्काल जरुरी छ । एयरलाइन्सहरूलाई अन्तर्राष्ट्रिय उडानमा प्रोत्साहन गर्ने कार्यक्रम सुरुवाती दिनमा चाहिन्छ । अन्तर्राष्ट्रिय उडानको असहजता हटाउन भिजिबिलिटीको समस्या निराकरण र भारतीय आकाशबाट हुने प्रवेश बिन्दु थपका लागि सरकारले बलियो कूटनीतिक पहल गर्नुपर्छ ।"
त्रिविमा सकारात्मक आशाको किरण,"त्रिभुवन विश्वविद्यालयको जग्गा खोजी गर्न पूर्वसचिव शारदाप्रसाद त्रितालको संयोजकत्वमा समिति गठन भएको खबर पढेपछि केही टिप्पणी लेख्न मन लाग्यो । त्रिविको इतिहासमा पहिलो पटक गत फागुनमा प्रतिस्पर्धाबाट उपकुलपति नियुक्ति भएसँगै आशाको किरण पलाएको थियो । त्यसपछि उपकुलपतिले नयाँ वर्षको सुरुवातसँगै प्रधानमन्त्री र शिक्षामन्त्रीको विश्वास जितेर कुनै राजनीतिक संघसंगठनको सिफारिस, राजनीतिक दबाब र प्रभावबिना नै खुला रूपमा शिक्षाध्यक्ष र रजिस्ट्रार नियुक्ति गराउन सफल हुनुभयो । शिक्षामन्त्रीको सक्रियतामा प्रतिस्पर्धाकै आधारमा त्रिवि सेवा आयोगको सदस्यसमेत नियुक्ति भइसकेको अवस्था छ । अब त्रिवि सेवा आयोगमार्फत शिक्षक, कर्मचारीको पदपूर्तिको प्रक्रिया सुरु गर्ने बाटो पनि खुलेको छ । उपकुलपतिले आफ्नो प्रतिबद्धताबमोजिम विभिन्न क्षेत्रका विज्ञ सम्मिलित आधा दर्जन समिति बनाएर त्रिवि सुधारको काम थाल्नुभएको छ । तीमध्ये एकदुई प्रतिवेदन पदाधिकारीमाझ पेस पनि भइसकेका छन् तर त्यसको कार्यान्वयन हुन बाँकी देखिन्छ । उपकुलपति स्वयम्ले प्रतिस्पर्धाका लागि पेस गरेको रणनीतिक योजना र चारवर्षे कार्ययोजनालाई त्रिविको वेबसाइटमार्फत सार्वजनिक गरिएको छ, जसबाट अध्ययन गरेर अपनत्व लिने अवसर सरोकारवालाले पाएका छन् । त्रिविमा स्नातक तहदेखि नै वार्षिक तथा सेमेस्टर परीक्षामा सोधिने प्रश्नपत्र अंग्रेजी र नेपाली दुवै भाषामा निर्माण गर्ने निर्णय कार्यान्वयनमा गइसकेको छ । गत बिहीबार मात्र पदाधिकारीले २० वटा विद्यार्थी संगठनसँग छलफल गरी त्रिविका सबै संकाय र अध्ययन संस्थानको सेमेस्टर प्रणालीमा आधारित वार्षिक शैक्षिक क्यालेन्डर सार्वजनिक गरिएको छ ।क्षेत्रीय स्तरमा उत्तरपुस्तिका संकलन र परीक्षणको व्यवस्था मिलाई अब तीन महिनाभित्र नतिजा प्रकाशन गर्ने प्रतिबद्धता रजिस्ट्रारबाट आइसकेको छ । त्रिविको पुनःसंरचनासँगै सात प्रदेशमा प्रदेशस्तरीय परीक्षा समन्वय कार्यालय स्थापनाका लागि त्रिविले कार्यदल बनाएर काम गरिरहेको पनि बुझिएको छ । शिक्षक, कर्मचारीको सरुवाबढुवासम्बन्धी कार्यलाई विधि र प्रक्रियाबमोजिम निष्पक्ष र प्रभावकारी बनाउने पनि प्रतिबद्धता आएको छ । यी सबै आधारमा अब त्रिवि सुधारको अभियानले गति लिने विश्वास जागेको छ । यही सेरोफेरोमा कान्तिपुर दैनिकले निरन्तर खबरदारी गर्दै उजागर गरिआएको जग्गासम्बन्धी समस्या समाधान गर्न सरकारले नै उच्चस्तरीय छानबिन र खोजबिन समिति गठन गर्नु खुसीको कुरा हो । यसअघि जग्गा तथा सम्पत्ति लगत संकलनका लागि त्रिवि आफैंले समिति बनाएर विवरण संकलन गरे पनि जग्गा र अन्य भौतिक सम्पत्ति संरक्षणको कार्य पेचिलो रहेको भन्दै प्रभावकारी कदम चाल्न नसक्दा महालेखा परीक्षकको कार्यालयले समेत प्रश्न उठाउँदै आएको थियो । अब उच्चस्तरीय समितिले प्रस्तुत गर्ने प्रतिवेदनले त्रिविको जग्गाको स्वामित्वसहितको संरक्षण हुने अपेक्षा छ । उच्च शिक्षा प्रदान गर्ने सबै विश्वविद्यालयलाई राजनीतिक हस्तक्षेपमुक्त बनाउने र प्राज्ञिक कार्यमा सरकारले पूर्ण सहयोग गर्ने कुरामा अब राजनीतिक दलहरूले पनि सोच्नैपर्छ । संस्थागत पुनःसंरचना गर्दै त्रिविको गरिमा र साख उच्च राख्न पदाधिकारीबाट पारदर्शी रूपमा चालिने जुनसुकै कदममा सरोकारवाला सबैले होस्टेमा हैंसे गर्दै जानुपर्छ । नोदनाथ त्रिताल र कुवेर राई, त्रिवि, कीर्तिपुर"
बुटवलमा बारम्बार विद्युत् कटौती,"बारम्बार विद्युत् कटौतीले बुटवल सहरका बासिन्दालाई सताएको छ । विद्युत् आपूर्तिमा लगातार अवरोधले स्वास्थ्य सेवा, शिक्षा र वाणिज्य जस्ता विभिन्न क्षेत्रमा असर पारेको छ । विद्युत् कटौती भइरहँदा व्यवसायी प्रभावित छन् । बिजुली आपूर्तिको अविश्वसनीयताले विकास र लगानीको वातावरण प्रभावित पार्छ । यो समस्यालाई तत्काल सम्बोधन गर्न विद्युत् प्राधिकरणले ध्यान दिनुपर्छ । विद्युत्को नियमित आपूर्तिका लागि विद्युत् पूर्वाधारको आधुनिकीकरण र स्तरोन्नतिमा लगानी गर्नुपर्छ । मर्मत प्रक्रियामा सुधार बेलैमा हुनुपर्छ । हाम्रो सहरको हित र समृद्धिका लागि निर्बाध विद्युत् आपूर्ति हुनुपर्छ । श्रीअंश पाण्डे, बुटवल४, संगमपथ"
सुर्तीमा बन्देज किन नगर्ने ?,"नेपाल सरकारले सुर्तीजन्य पदार्थबाट प्राप्त हुने राजस्वभन्दा बढ्ता सुर्तीजन्य सेवनबाट निम्तिने विभिन्न रोगको उपचारमा खर्च गर्नुपरिरहेको छ । त्यसैले सुर्तीजन्य पदार्थको उत्पादन र सेवनबाट नेपाली जनतालाई बचाउन जनचेतना जगाउनुपर्छ । सुर्तीजन्य पदार्थ सेवन नगर्न जागरुक गराउनुपर्छ ।सुर्ती सेवन गर्नेहरूले फ्याँकेको धूवाँ र सुर्तीको रसले पुर्याउने हानिबारे जानकारी गराउनुपर्छ । सरकारले सुर्तीजन्य पदार्थमा बन्देज गरी नेपाललाई सुर्तीमुक्त देश भनेर चिनाउन किन ढिला गर्ने ? बलराम थापा, कुश्लेचौर, काठमाडौं"
कान्तिपुर विचलित नबनोस्,"कुनै पनि राजनीतिक प्रणालीको औचित्य र सफलता राज्य सञ्चालकहरूको सक्षमता, इमानदारी र नियतमा निहित रहने गर्छ । तर यो एक्काइसौं शताब्दीमा सर्वस्वीकार्य राजनीतिक प्रणाली लोकतान्त्रिक गणतन्त्रलाई पद्धति मानिएको छ । नेपाललाई गणतन्त्रमा प्रविष्ट गराउने २०६२६३ को आन्दोलनमा कान्तिपुरले खेलेको अहंभूमिका बिर्सन मिल्दैन । यसका साथै मुलुकको प्रतिष्ठामा घात पुर्याउने र मुलुकलाई आर्थिक क्षति पुर्याउने गरी भएका विभिन्न काण्ड, घोटाला, तस्करीका विषय कान्तिपुरले उजागर गर्दै आएको हो । आफूमा निहित शक्ति दुरुपयोग गर्ने शक्तिशाली संवैधानिक निकायका प्रमुखहरूविरुद्ध कान्तिपुर सशक्त रूपमा उभिएकै हो ।विभिन्न बेथितिमा जिम्मेवार रहेकाहरूविरुद्ध लेख्नेबित्तिकै कान्तिपुरलाई विपक्षी पार्टी सम्बद्ध रहेको आरोप लाग्ने गर्थ्यो भने शक्तिबाट हटेपछि उनीहरूको नजरमा कान्तिपुर भरपर्दो र तटस्थ लाग्न थाल्थ्यो । कान्तिपुर मिडिया ग्रुपका अध्यक्ष कैलाश सिरोहियाको नागरिकताको विषयलाई लिएर जसरी धरपकड गरियो, त्यसमा प्रतिशोधको छनक देखिन्छ । गृहमन्त्री रवि लामिछाने जोडिएको सहकारीको बचत अपचलनका विषयमा कान्तिपुरले शृंखलाबद्ध समाचार लेखेको थियो । नागरिकतामा कुनै गल्ती हुन गए त्यसको कानुनी उपचारको व्यवस्था छ, त्यसमा जानु अस्वाभाविक होइन तर भाग्ने, प्रमाण लुकाउने सम्भावना नै नरहेको व्यक्तिलाई पक्राउ गरेर हिरासतमा राखियो । यो घटनाक्रमबाट कान्तिपुर दैनिक निष्पक्ष पत्रकारिताबाट विचलित नहोस् । ढुण्डीराज पौडेल, नेपालगन्ज मेडिकल कलेज"
मधेश प्रदेशमा हलचल,"थप उतारचढाव नभए यो साता नै मधेश प्रदेशमा उपेन्द्र यादवको जसपाको ठाउँमा सीके राउतको जनमत पार्टीको नेतृत्वमा नयाँ सरकार बन्ने देखिन्छ । तर नयाँ सरकार बनाउन जनमत एमाले र माओवादी मात्र मिलेर पुग्दैन । माधव नेपालको एकीकृत समाजवादी पनि चाहिन्छ । नेपाललाई फकाउन एमाले अध्यक्ष केपी शर्मा ओली र प्रधानमन्त्री प्रचण्डले ठूलो कसरत गरिरहेका छन् । नेता नेपालसँग धेरै विकल्प पनि छैन । उता जनमत पार्टीले मधेश प्रदेशको नेतृत्व नपाए संघीय सरकारमा पनि नजाने अडान लिइरहेको छ । त्यस कारण पनि जनमतलाई फकाउन एमाले आफ्नो नेतृत्वको सरकार बनाउने विकल्प छाड्न बाध्य भएको छ ।मधेशमा एमालेका २४, कांग्रेसका २२, जसपाका १९, जनमतका १३, माओवादीको ९ र एकीकृत समाजवादीका ७ सांसद छन् । मधेशमा सात वर्षदेखि जसपाको नेतृत्वमा सरकार छ । तर जसपा बिस्तारै ओरालो लाग्दै गएको देखिन्छ । जसपालाई टक्कर दिने नयाँ पार्टी र नेता आइरहेका छन् । सीके राउतको जनमत पार्टीले मात्रै चुनावमा पहिलोचोटि भाग लिँदा नै १३ सिट जित्यो । राउतले गएको आम चुनावमा सप्तरीमा उपेन्द्र यादवलाई पराजित गरिदिए । जनभावनाविपरीत चलेकै कारण जसपा टुक्रिँदै, खुम्चिँदै गयो । अहिले मधेश प्रदेशको सरकारबाट बाहिरिनुपर्ने जोखिम निम्तिएको छ । गोपाल देवकोटा, गोकर्णेश्वर८, काठमाडौं"
'शक्तिको दुरुपयोग गर्नेहरू इतिहासमा सकिएर गएका छन्',"गिरीशचन्द्र लाल सर्वोच्च अदालतका पूर्वन्यायाधीश हुन् । महोत्तरीमा जन्मेर धनुषामा हुर्केका लाल जनकपुरमा वकालतमा जमिरहेका बेला प्रजातन्त्रको पुनःस्थापनापछि भएको न्यायिक नियुक्तिमा पुनरावेदन तहको अदालतमा २०४८ मा न्यायाधीश नियुक्त भएका थिए । सत्र वर्ष पुनरावेदन तहमा काम गरेपछि सर्वोच्च अदालतमा न्यायाधीश भएका उनी उमेर हदका कारण २०७२ मा अवकाश लिई बिदा भएका थिए । न्यायालयबाट औपचारिक अवकाश लिए पनि उनी न्यायिक गतिविधिको अध्ययन, अवलोकन र यसका घटनाक्रमबारे अद्यावधिक भइरहन्छन् । टीकापुर घटनाको छानबिन आयोगका अध्यक्षसमेत रहेका उनले तयार पारेको चर्चित लाल आयोग हालसम्म सरकारले सार्वजनिक गरेको छैन । सरकारको प्रतिशोधपूर्ण व्यवहार र विधिको शासनमा पछिल्लो घटनाक्रमले पारेको प्रभावका सम्बन्धमा उनीसाग कान्तिपुरका घनश्याम खड्का र जयसिंह महराले गरेको कुराकानी: विधिको शासनले भन्छ कानुनभन्दा कोही पनि माथि छैन । विधिको शासन कहाँ पाउनुहुन्छ अहिले ? यसलाई अलिक विस्तारमा बुझौं । विधिको शासन के हो र यो किन चाहिन्छ भन्नेबारे बुझ्न पहिले हाम्रो मानव समाजका बारेमा बुझ्नुपर्छ । यो समाज एकल होइन बहुल छ । मानिस एक्लै बस्न सक्दैन, परिवारमा बस्न बाध्य छ । समाजमा पनि बस्ने हाम्रो बाध्यता छ र देशमा पनि बस्ने बाध्यता छ । त्यसरी नै, यो संसारमा पनि बस्ने हाम्रो बाध्यता छ । जति दायरा बढ्दै जान्छ, त्यति नै विविधता पनि बढ्दै जान्छ । त्यसबीच बाँच्न सजिलो होस् भनेर केही विधिको कल्पना गरिएको हुन्छ । त्यसलाई ननाघी सबैले बाँच्नु नै विधिको शासन हो । त्यसैले हामीलाई विधिको आवश्यकता परेको हो । संसारमा अहिले विधिको शासनको आधुनिक रूप लगभग सबैतिर उही मात्रामा लागू हुँदै गएको देख्न सकिन्छ । अहिले संसारमा जीवनको स्वतन्त्रता, प्रेस तथा अभिव्यक्ति स्वतन्त्रता, न्यायको हक, समानताको हकजस्ता मानवअधिकारका सिद्धान्तले राज्यहरूलाई निर्देश गरेको छ । यो आधुनिक कानुनी ढाँचा लागू हुनुअघि पनि हाम्रो हिन्दु समाजमा यस्तै सिद्धान्त थियो । त्यो पनि बुझ्न जरुरी छ । ल अंग्रेजी र कानुन उर्दू शब्द हो । हाम्रो भाषामा यसलाई विधि भन्थ्यौं । कानुनका लागि नत्र अर्को शब्द छैन हामीसँग । त्यसबेला पनि विधिशास्त्र थियो । मनुस्मृति, यज्ञवल्क्य स्मृति इत्यादि त्यसका उदाहरण हुन् । त्यसबेला विधिशास्त्रलाई नै धर्म भनिन्थ्यो । कानुन भन्ने शब्द त चलेकै थिएन । तर, यो धर्म भन्ने शब्द जुन थियो, त्यसले अध्यात्मलाई मात्रै समातेको थिएन, समाजलाई पनि बाँधेको थियो । त्यो सबैको आलोकमा हेर्दा के देखिन्छ भने, जबजब विधिको शासन पालना भएको छ, तबतब समाज र देशको उन्नति भएको छ । पालनकर्ताको पनि राम्रो भएको छ । जबजब यो नाश भएको छ, तबतब समाजमा उथलपुथल आएको छ । अहिले हामीकहाँ शक्तिमा जो पुग्यो, उसले यसलाई मिच्न खोजेजस्तो देख्छु । तर, जसले मिच्न खोज्छ ऊ आफैं मिचिन्छ । किनभने विधिले हामी स्वयंलाई जोगाइराखेको हुन्छ । विधिको शासन मान्नैपर्छ भनेको किन हो ? यसको विधिशास्त्र के छ ?कोही कसैसँग नठोक्कीकन गुज्रन परोस् भनेर विधिको शासन ल्याइएको हो । कानुनमा जे लेखिएको छ, त्यही गरे कसैको कुभलो हुँदैन । तर, गर्ने बेलामा व्यक्तिले यो बुझ्दैन । तर पनि अन्ततः परिणाम भने राम्रो आइरहेको हुन्छ । किनभने, विधि मिचियो भने यसमा सुधारको प्रयास र आन्दोलन जबरजस्त रूपले उठ्छ । अनि संयन्त्रहरू पहिलेभन्दा बढी मजबुत हुन पुग्छन् । संस्कृतमा एउटा भनाइ छ धर्म एव हतो हन्ति धर्मो रक्षति रक्षितः ।तस्माद्धर्मो न हन्तव्यः मा नो धर्मो हतोवधीत् ।।यसको माने के भने, धर्म नाश गरे नाश हुन्छ, रक्षा गरे रक्षा हुन्छ । त्यसैले नासिने धर्मले नाश नगरोस् भन्नका लागि धर्मको नाश गर्नु हुँदैन ।यो बडा दार्शनिक कुरा छ । विधिको शासन मान्न किन पर्छ भन्नेको उत्तर पनि यहीँ छ । भनिहालेँ, यहाँ धर्म भनेको विधि पनि हो, कानुन पनि हो । विधि, नियम र कानुनको नाश गरे, त्यसले आफ्नो पनि नाश गर्छ भन्न खोजिएको हो यहाँ । धर्मले अध्यात्म र विधिशास्त्रको दुवैको कुरा गर्छ हाम्रोमा । म के देख्छु भने विधिको पालना दुवैतिर उत्तिकै अनिवार्य छ ।उपनषिद्को पहिलो श्लोक छ ईशावास्यमिदं सर्वं यत्किञ्च जगत्यां जगत् ।तेन त्यक्तेन भुञ्जीथा मा गृधः कस्यस्विद्धनम् ।।यसको पहिलो लाइन पढ्दा मलाई आनन्दको अनुभव भएको थियो । यसले भन्छ, यो संसारै ईश्वरको निवासस्थान हो । त्यसैले, आसक्त भएर संसारको भोग नगर । यसले भोग नगर भन्छ । यसले त्यागको कुरा गर्छ, समाधिको कुरा गर्छ । यति उच्च उडानको कुरा भइरहेका बेला यसको अन्तमा लेखिएको छ, मा गृधः कस्यस्विद्धनम् अर्थात्, कसैको धन हरण नगर भनेर लेखिएको छ । त्यागको यस्तो ठूलो कुरा गरेका बेलामा एउटाको सम्पत्ति अर्काले लिन किन हुँदैन भनेर लागेको थियो त्यसबेला । अहिले बुझ्दै जाँदा के लाग्छ भने, त्यही नै विधि रहेछ । किनभने, सम्पत्तिको अधिकार त्यसैमा निहित थियो । कसैले कसैको सम्पत्ति, धन र स्वामित्वका कुनै पनि कुरा नलिनु भनेको रहेछ । बृहस्पति देवताका गुरु थिए र शुक्र असुरहरूका गुरु । शुक्र नीतिमा पनि विधि राजाको पनि राजा हो भनेर लेखिएको छ । कानुनभन्दा माथि कोही छैन भनिएको त्यसैले हो । किनभने, यसको पालना नगर्दा कर्ताहरूलाई ठूलो क्षति भएको इतिहास साक्षी छ । राजा ज्ञानेन्द्रले विधि मिचे, उनी स्वयं फालिएनन् मात्रै सधैं विधि मिचिरहन्छ भनेर राजतन्त्र नै फालियो । राजाले राम्रो गरेको भए, विधि र परिधिभित्र बसेको भए के जनमत उनीविरुद्ध जान्थ्यो होला ? यो सर्वसत्ता सम्पन्न राजामा त लागू हुन्छ भने, विधिको शासन मिच्न खोज्ने म्यादी सत्ताधारीमा त नलाग्ने कारणै के छ र ? धर्म अर्थात् विधिको नाश गरे त्यसले आफैंलाई नाश गर्छ भनेर हाम्रो दर्शनले त्यसै भनेको होइन । विधि मिच्न खोज्नेहरू आफैं मासिन्छन् । त्यसैले विधिको शासन मान्नैपर्छ भनिएको हो । तर, सत्तामा भएपछि यो सब भुल्दो रहेछ नि त मान्छेले ? शक्तिको सदुपयोग गर्यो भने शक्ति बढ्दै जान्छ । दुरुपयोग गर्यो भने घट्दै जान्छ । सत्तामा पुग्नेले यो बुझेको हुँदैन । उसलाई के लाग्छ भने, मैले जति नियम तोड्न सकेँ उति बलियो हुनेछु । यो दुर्बुद्धि हो । कसैले दल वा संगठन खडा गर्यो, शक्तिको केन्द्र बनायो र सत्तामा गयो भने ऊ सत्तामै टिकिराख्न बाध्य हुन्छ । किनभने सत्तामा भइनँ भने आफूले गरेका गल्ती खोतलिएलान् भन्ने डरले काँप्छ । र, सत्तामा बसिराख्न शक्तिको दुरुपयोग गर्छ । यसरी एक दुश्चक्र गर्न पुग्छ । अनि विधि मिच्न पुग्छ ।उसो हो भने विधिको शासन त सधैं मिचिई नै रहने अवस्था आउने रहेछ होइन ? यसलाई रोक्ने कसरी ?हो, शासकबाट सधैं विधिलाई खतरा पुग्छ । तर, यसलाई रोक्ने प्रयास गर्दै जानुपर्छ । पूर्ण सफलता भन्ने हुँदैन । तर, पूर्ण असफलता पनि हुँदैन । राणाहरूका विरुद्ध त्यतिबेला संघर्ष नगरेको भए प्रजातन्त्र आउँथ्यो ? पञ्चायतका विरुद्ध जनता नलडेको भए प्रजातन्त्रको पुनःस्थापना हुन्थ्यो ? निरंकुश हुन खोजेको राजतन्त्रविरुद्ध जनआन्दोलन नभएको भए आज गणतन्त्र आउँथ्यो ? आउँदैनथ्यो । हिजोको भन्दा आज राम्रो अवस्था किन छ भने, हिजो हामीले विधि मिच्न खोज्नेहरूलाई खबरदारी गर्यौं र केही प्रगति भयो । त्यस प्रगतिको अवस्थामा पनि विधि त मिच्ने प्रयास जारी रह्यो । त्यसविरुद्ध पनि हामी बोल्यौं । आज पनि बोलिरहेका छौं, बोल्नैपर्छ । यसरी बोल्दा आजको आजै परिणाम राम्रो आएन जस्तो लाग्न सक्छ, तर दसबीस वर्षपछि हेर्दा अवस्था राम्रो भइसकेको हुनेछ । त्यसैले, राम्रो अभ्यासलाई प्रवर्द्धन र नराम्रोलाई दुत्कार्ने प्रयासलाई जारी नै राख्नुपर्छ । प्रत्येक दिन राम्रो भइरहेकै छ, त्यसको परिणाम त दस वर्षपछि हेर्दा देखिन्छ । प्रहरी लगाएर झूटा मुद्दाको कसुरमा नागरिकलाई कसैले समात्यो भने त्यसलाई रोक्ने काम कसको हो ? पहिलो त अदालतको हो । किनकि अवस्था कस्तो छ भने, नेताहरूको उद्देश्य त जसरी हुन्छ सत्तामा जाने र पैसा कमाउने जस्तो देखिएको छ । यो दुर्भाग्यपूर्ण हो । यसका लागि सत्तामा टिकिराख्न शक्तिको दुरुपयोग गर्न पुग्छ ऊ । यता, कार्यकर्ता आफ्ना नेताले जे गर्यो त्यही ठीक भन्न विवश हुन्छन् । हामी जनताको जिम्मेवारी हो यो रोक्न र रोकाउन । जति पनि सुधारका काम भएका छन्, त्यसमा बेलाबेलामा सम्हाल्ने एउटा शक्ति छ समाजमा । त्यो भनेको एक प्रबुद्ध शक्ति हो जसमा पत्रकार, वकिल, न्यायाधीश इत्यादिको संयोजन हुन्छ । पत्रकारहरू व्यक्तिका रूपमा खराब हुन सक्लान् एकादुई । तर समग्र पत्रकारिता खराब हुँदैन । अधिवक्ताहरू एक व्यक्तिका रूपमा खराब होलान् । तर जब बारका रूपमा यसको धारणा आउँछ, राम्रो नै आउँछ । न्यायाधीश पनि एकदुई खराब होलान्, तर न्यायालयका रूपमा जवाफदेही हुँदा ऊ पनि विधिको शासनकै पक्षमा उभिएको हुन्छ । विधिको शासनलाई कायम राख्न अदालतको भूमिका बढी हुन्छ । तर, अदालत पनि भीडको मनोविज्ञानबाट प्रभावित हुने अवस्था बन्दै छ भन्ने चिन्ता देखिन्छ । साँच्चै यसो भयो भने के होला ? यो गलत हो । यसको आलोचना गर्नुपर्छ । अदालत डराउन मिल्दैन । अदालतले गलत नै गरेछ भने पनि त्यसलाई मान्न त पर्छ । तर, आलोचना र समालोचना गर्न भने छाड्न हुँदैन । अदालतले दिएको आदेश सबैले मान्नुपर्छ । गलत आदेश वा निर्णय भए पनि स्वीकार गर्नुपर्छ । तर, त्यसको मतलब त्यो आदेश वा फैसलाबारे टिप्पणी गर्न सकिँदैन भन्ने होइन । अदालतको उचित आलोचना, समालोचनाले नै यसलाई राम्रो काम गर्न सक्ने नैतिक बल दिन्छ । त्यसैले, अदालतमा, न्याय प्रशासनमा नराम्रो प्रभाव नपरोस् भनेर राम्रो प्रभावका लागि बोल्नुपर्छ । राज्य संयन्त्रका गतिविधि सार्वजनिक निगरानी गर्ने आफ्नो दायित्व निर्वाह गर्दा संविधानप्रदत्त प्रेस तथा अभिव्यक्ति स्वतन्त्रता हनन गर्ने शासकीय चरित्र हुन्छ । सहकारी बचत अपचलनमा गृहमन्त्री रवि लामिछानेको संलग्नताबारे समाचार लेख्दा कान्तिपुर मिडिया ग्रुपका अध्यक्ष कैलाश सिरोहियामाथि फर्जी मुद्दा लगाउने दुष्प्रयासका साथ उहाँलाई नौ दिन हिरासतमा राखियो । यो समग्र प्रकरणलाई एक पूर्वन्यायाधीशका रूपमा कसरी हेर्नुभएको छ ?यो अन्यायपूर्ण र प्रेस स्वतन्त्रताविरोधी घटना हो । प्रहरीले लगाएको यो अभियोग त पक्राउ गर्नुपर्ने विषय नै थिएन, होइन । सरकारले नन् इस्यु मा निहुँ खोज्यो र प्रतिशोध साध्यो जो न्यायका हकदार हामी कसैलाई पनि ग्राह्य विषय होइन । जन्ममितिमा गडबड र नम्बरमा गडबड भए सुधार गर्ने हो, मुद्दा लगाउने दुराशयले पक्राउ गर्ने होइन । किनभने, यसमा धारकको कुनै गल्ती नै छैन । नागरिकता प्रमाणपत्रमा विवरण एकथरी लेखिएको हुन्छ, अन्य कागजपत्रमा त्यो अर्कै पर्न सक्छ । यस्तोमा सच्याउने हो, यसैलाई प्रतिशोधको विषय बनाउनु विडम्बना हो । तर भयो के भने, सरकारले गलत मनसाय राख्ने, भीडले त्यसलाई ठीक भन्ने अवस्था आयो । यसले न्यायालयलाई पनि असर पार्न सक्छ ? सब कुराको एक सीमा हुन्छ र सबै कुराले अन्ततः राम्रो परिणाम नै दिन्छ । भीडले आज कुरा नबुझेको होला, कसैको बहकाउमा आएको होला, तर सत्य त डग्दैन । जे हो, त्यो आखिर प्रिभेल गरेरै छाड्छ । हो, यसमा न्यायालयमा पनि केही विचलन आउन सक्ला । किनभने, लोकप्रियतावादले समाजलाई बिथोल्छ । यसका अंगहरूलाई केही असर गर्न सक्छ । अन्ततः कानुनको परिधिभन्दा नाघेर कोही कहीँ जान सक्दैन । हाम्रो समाजमा सामान्य सुझबुझको कमी देख्छु म । यसबारे नागरिकलाई सचेत पार्ने काम मिडियाको पनि हो, राज्यको त भई नै हाल्यो । नागरिक समाजका प्रबुद्ध व्यक्तिहरू पनि यो काममा लाग्नुपर्छ । उदाहरणका लागि सिरोहियाजीको मामिलालाई नै लिऊँ । मामिला अझै मुद्दा नै बनिसकेको छैन, यसको तथ्यमा अदालत प्रवेश नै गरेको छैन । केवल अनुसन्धानका लागि मागिएको समय थप्ने काममा प्रक्रियागत रूपमा अदालत संलग्न छ । तर यहाँ सबले यसलाई मुद्दा नै भने । अनि अदालतकै आदेशमा म्याद थप भएको भने । अदालतले म्याद थप गर्नु भने पनि यसमा छोड्दै नछोड्नु, मुद्दा नसकिएसम्म थुनेरै राख्नु भनिएको आदेश होइन यो । अरू त अरू, जिम्मेवार मानिसले समेत अदालतको आदेशले पक्राउ परेको भने, जो सारवान रूपमा गलत छ । अदालतले त अनुसन्धानका लागि केही समय चाहियो भन्दा हुन्छ भनेको मात्रै हो । पक्रनैपर्छ, लौ पक्रिहाल भनेको होइन । तर, थुनामै बस्न नपर्ने मानिस थुनामा बस्न परेपछि न्याय त मर्यो नि ? हो, मर्यो । हाम्रो देश अहिले पूर्ण न्याय दिन सक्ने अवस्थामा पुगेको छैन । बेलायतमा एक न्यायाधीशले इन्कार गरेको बन्दीप्रत्यक्षीकरणको आदेशविरुद्ध अर्को न्यायाधीशकहाँ उजुरी दिन पाइनेसम्मको उदार व्यवस्था छ । तर, हामीकहाँ यो अवस्था आइसकेको छैन । यो एक व्यक्तिको प्रश्न होइन, प्रवृत्तिको प्रश्न हो । विधि मिच्ने शासकहरूको प्रवृत्ति हो । यस्तो स्वेच्छाचारी प्रवृत्तिले अन्ततः कस्तो परिणाम देला ?परिणामचाहिँ राम्रो नै दिन्छ । कुरा सुन्दा तपाईंलाई आश्चर्य लाग्ला । तर म के भन्छु भने, शक्तिको दुरुपयोग गर्नेहरू इतिहासमा सधैं सकिएरै गएका छन् । राजाले बीपी कोइरालालाई थुनामा राखेर ठूलो अन्याय गरे । तर, त्यसको फल के मिल्यो भने तीन करोड नेपालीले प्रजातन्त्र पाए । महात्मा गान्धीलाई गोली हानी मारियो । तर, पूरा भारत एक भयो । मिडिया सिध्याउन खोज्दा पनि हुने यही यो । मिडिया झनै शक्तिशाली भएर आउँछ । झनै शुद्ध हुन्छ यो । सकिने त विधि मिच्ने शासकहरू नै हुन् । विचाराधीन मुद्दामा किन बोलेको भनेर पनि टिप्पणी गरे केहीले, होइन ? हो, अदालतमा विचाराधीन मुद्दामा किन बोलेको भन्छन् मलाई धेरैले । जबकि यो मुद्दा नै भएको छैन । अभियोगपत्र नै दायर भएको छैन । यति कुरा बुझाउनलाई पनि त कोही बोल्नैपर्यो नि । अर्को कुरा, अदालतमा विचाराधीन भए पनि मुद्दाको सत्यतथ्य प्रकाश पार्न बोल्नैपर्छ । अभिव्यक्ति स्वतन्त्रता यसैका लागि हो आखिर । किनभने, सत्यका पक्षमा जति धेरै मानिस बोल्छन् अदालतलाई न्याय दिन उति धेरै नैतिक बल मिल्छ । संसद् पुनःस्थापनाको पक्षमा सबैले आवाज उठाउँदा यसमा अदालतले दुईदुई पटक करेजियस फैसला दियो । यसमा बार, मिडिया र नागरिक समाजका अगुवाहरूको ठूलो भूमिका छ । सिरोहियाजीमाथि नागरिकताको फर्जी अभियोग लगाएर गैरकानुनी पक्राउ गरेको सुन्नेबित्तिकै मलाई नराम्रो लाग्यो । उनी जन्मेको र हुर्केको जनकपुरमै हो । उनी मेरा गाउँका मानिस हुन् । आफ्नो गाउँलेलाई अन्याय हुँदा बोल्नु मेरो धर्म हो । पूर्वन्यायाधीश मात्रै होइन म, यो देशको एक नागरिक पनि हुँ । यस्तो बेलामा म चुप लागेर बस्नु उचित हुँदैन जस्तो लाग्यो । र, म बोलेँ । न्यायिक प्रयोजनमा सजिलो होला भनेरै बोलेको हुँ । किनभने, सत्यको सार्वजनिक जानकारी सबैलाई गराउनैपर्छ आवश्यक परेका बेला । यस्ता कुरा हुन्छन् भने त्यो हाम्रा लागि ग्राह्य हुँदैन । तर, अवस्था त उल्टो छ । अहिले भीडले सत्यका पक्षमा बोल्दा मह जोडीलाई माफी माग्नुपर्ने अवस्थामा पुर्यायो । यो अवस्थाले लोकतन्त्रको के हविगत होला ? मह जोडीजस्ता मानिस डराउन पर्दैनथ्यो यस्तोमा । यो दुर्भाग्यपूर्ण कुरा हो । उहाँहरूको सबै इज्जत प्रतिष्ठा समाजले नै दिएको हो । तर, सबैले खुट्टा कमाएका छैनन् । सबैले बोल्न छाडिहालेका छैनन् । एकदुई डराउलान् । तर सबका सब त डराएका छैनन् नि । यो हो नि कालो बादलमा चाँदीको घेरा त । यसबाट न्यायाधीशहरू पनि त डराउलान् ? अदालत पनि त डराउला ? त्यस्तो हुन सक्दैन ?हुन सक्ला । एकदुई न्यायाधीश डराउलान् । अदालतमा पनि यसको धेरथोर बाछिटा पर्ला । आखिर त्यहाँ पनि त मान्छे नै छन् । तर, कानुनको सीमा नाघेर तथ्यलाई तलमाथि पार्न सक्ने सुविधा कसैलाई नभएकाले न्याय गर्न न्यायालय बाध्य छ । हाम्रो स्थायी सरकार भनिने कर्मचारी संयन्त्र अस्थायी सत्ताधारी मन्त्रीले भनेको अनेक गैरकानुनी काम पनि गर्दिनँ भन्न डराउँछ । यस्तो किन ? कानुनले नदिने काम कसैको आदेशले पनि गर्न हुँदैन । तर, कर्मचारीहरू मन्त्री वा प्रधानमन्त्रीले अह्राएपछि त्यसो गर्न बाध्य भएझैं गर्छन् । यसका दुई कारण छन् आस र त्रास । केही पाइहाल्छु कि भन्ने लोभले कोही गर्न नहुने काम पनि गर्छन् आदेश पालक भएर । यसले अन्ततः उनीहरू स्वयंलाई नराम्रो गर्छ । भनेको नमाने केही नराम्रो गरिदेला कि भन्ने डर पनि हुन्छ । त्यसले गर्दा पनि उनीहरू नचाहिने काम गर्न पुग्छन् । तर सबैलाई यसो भन्न मिल्दैन । डरत्रास र लोभबाट नडग्ने पनि छन् ।राज्य संयन्त्रलाई जसले जसरी पनि चलाउने र त्यसलाई भीडले वाहवाही गरिदिए सब ठीक भए जस्तो हुने अवस्था किन आयो ? हामी सबमा औसत चरित्र हाबी भएर हो । तीन करोड नेपालीको चरित्र जति छ, त्यसलाई मिलाएर हेर्दा जस्तो देखिन्छ त्यस्तै छ अहिलेको समाज । नेपाल भनेको कुनै जात विशेषको शासन होइन । त्यस जात विशेषमा सबै खराब पनि छैनन् । नेपाल भनेको हिमालदेखि तराईसम्मको भूमि हो । सबै जातका मानिसको साझा थलो हो । सबको अधिकार यहाँ उत्ति नै छ । यो बुझ्ने क्षमता भएन यो औसत चरित्रसँग । परपीडामा सुख अनुभव गर्ने मानिस पनि हुन्छन् समाजमा । यस्ता मानिस निराशावादी हुन् । तर, समाजमा म त आशावादीहरू ज्यादा देखिरहेको छु । यो समूहले नै सुधार ल्याउला भन्ने ठान्छु । अदालतमा पनि सुधार हुनेछ यस्ता घटनाले । किनभने, लोकतन्त्रमा अभिव्यक्ति स्वतन्त्रता महत्त्वपूर्ण हुन्छ । कसैलाई बोल्न प्रतिबन्ध छैन यहाँ । अनि लोकतन्त्र भनेको शक्ति मात्र होइन, सुशासन पनि हो । राज्यका अंग र संवैधानिक निकायबीचको सन्तुलन पनि हो । मिडिया लोकतन्त्रको महत्त्वपूर्ण स्तम्भ हो । राज्यका निकायको कामको आलोचना गर्नु पनि मिडियाको मुख्य काम हो । यसमा कसैले तर्साउँदैमा मिडिया तर्सिंदैन । न कसैले चाहँदैमा सत्य डगमगाउँछ ।"
मधेशका रामबाबुको डोटी संघर्ष,"(डोटी) बिहान ४ नबज्दै रामबाबु यादव ओछ्यानबाट जुरुक्क उठ्छन् । दिपायलको पिपल्लाबजार मस्त निद्रामा रहेका बेला रामबाबु भने घरबाट निस्केर चियापसल खोल्न आइपुग्छन् । पसलको सरसफाइ, पूजाआजा उनको दैनिकी हो । एकाबिहानै चियापसलमा चियापारखीको लर्को लाग्छ । चियाको चुस्कीसँगै स्थानीयदेखि राष्ट्रिय राजनीतिका गफ र चियोचर्चा गर्ने थलो बनेको छ, रामबाबुको चियापसल ।घरनजिकै रामबाबुले चियापसल खोलेको वर्षौं भइसक्यो । डोटीमा रामबाबुलाई नचिन्ने सायदै होलान् । जानकी मिष्ठान्न भण्डारका नाममा खुलेको उनको चिया पसलमा नपुग्ने विरलै छन् । साथीभाइ भेटघाटदेखि देशविदेशका घटनाक्रमको समीक्षा गर्न पनि रामबाबुको चियापसल डोटीको मुख्य थलो बनेको छ, दिपायल सिलगढी नगरपालिकाका प्रमुख बाजीसिं खड्काले भने, कार्यालय जाँदा र फर्कंदा चिया पसल नछिरेसम्म मनै अघाउँदैन । नगर प्रमुख खड्कालाई मात्र होइन, जिल्लाका नेता, कर्मचारी, पत्रकारदेखि सर्वसाधारणको चिया खाने मुख्य थलो हो रामबाबुको मिष्ठान्न भण्डार ।व्यापारको सिलसिलामा ०४७ सालमा काका निरञ्जन यादवको पिठ्युँमा बोकिएर रामबाबु दिपायल आइपुगेका हुन् । चियापसलमा सहयोगीका रूपमा काम लगाउन काका निरञ्जनले उनलाई यहाँ ल्याउँदा रामबाबु ७ वर्षका मात्रै थिए । केआईसिंह राजमार्ग विस्तार हुने क्रममा दिपायलको सेती नदी किनारमा बसेको अस्थायी बजारमा बाहिरबाट थुप्रै व्यापारी आइपुगेका थिए । सोही क्रममा उनका काका दिपायल आइपुगे । सेती किनारमा हुरुरु चल्ने हावा, मधेशको गर्मी सहेको बालक एक्कासि पहाड आउँदा अनेकौं हन्डर खाए । बोराले छाएका पसलमा काकालाई अनेकथरी काममा सघाए । धेरैलाई बाल्यकालका पल मिठा लाग्छन् तर रामबाबु सम्झँदा पनि अमिलो मुख बनाउँछन् । कलिला हातले कठ्यांग्रिँदो चिसोमा भाँडा माझ्ने, भारी बोक्ने काममा उनले दिनरात मिहिनेत गरे । त्यही कारण विद्यालय पनि जान पाएनन् । जीवन संघर्ष हो भन्ने कुरा बाल्यकालमै बुझेको थिएँ, रामबाबु भन्छन्, सानोमा पेटभरि खानु र धीत मरुन्जेल सुत्न पाउनु मेरा लागि ठूलै कुरा थियो ।त्यही संघर्षले निखारिएका ४० वर्षीय रामबाबु अहिले भने दिपायलमा चल्तीका व्यापारीमध्ये पर्छन् । चियापसलबाटै उनले मनग्ये आम्दानी गरेका छन् । दिपायल पिपल्लाबजारको मध्य ठाउँमा उनले तीन तले घरसमेत ठड्याइसकेका छन् । श्रीमती, ४ छोराछोरी, आमाबुवा र भाइको ५ जहान परिवार यही चियापसलबाट स्याहारिरहेका छन् । धनुषाको मुखियापट्टी मुसर्निया गाउँपालिकामा घर भए पनि अब भने रामबाबु आफूलाई डोट्यालभन्दा फरक नपर्ने बताउँछन् । उनको परिवार पनि दिपायलमै बस्दै आएको छ । जहाँ बस्यो, हुर्कियो त्यही ठाउँ प्यारो लाग्दो रहेछ, रामबाबुले भने, मधेशमा जन्मे पनि पहाडले मलाई नाम, दाम र स्नेह दिएको छ । डोटी छाडेर बाहिर २ दिन बिताउन पनि अहिले त मुस्किल पर्छ । चियामा स्वाद भर्न सिपालु रामबाबु व्यवहारमा पनि उत्तिकै प्रिय छन् । दिनभर सयौं ग्राहकको भीडका बीच पनि उनी हँसिलो मुहारका साथ तनावरहित मुद्रामा भेटिन्छन् । जानकी मिष्ठान्न भण्डारमा दैनिक ५ सय लिटर दूध खपत गर्ने रामबाबुले ७ सय कपसम्म चिया बिक्री गर्छन् । एक सय लिटर दूधबाट चिया र बाँकी दूधबाट मिठाई, लस्सी, दही, केक, पनिरलगायत परिकार बनाउँछन् । करिब एक सय परिवारको दूध रामबाबुले खपत गरिदिएका छन्, रामबाबुकहाँ नियमित दूध बिक्रीका लागि आउने जमुना खड्काले भनिन्, उनकै कारण हाम्रो घरखर्च चलेको छ, चियामसला किन्न आम्दानी भइरहेको छ ।उनको पसलमा चियाकफीसँगै नास्ता, मिठाई, केक किन्नेको घुइँचो लाग्छ । उनको पसलमा ग्राहकले अधिक मन पराउने अर्को परिकार भनेको समोसातरकारी हो । पछिल्लो समय उनले चाउमिन पनि बनाउने गर्छन् । उनी र उनको परिवारसहित १४ जना कामदार दिनभरि काममा खटिएका हुन्छन् । जसमध्ये ३ जना डोटीकै स्थानीय हुन् भने अन्य आफ्नै मधेश क्षेत्रका हुन् । उनले मासिक कारोबार १० लाखसम्म हुने बताए । घरखर्च, कर्मचारीको तलब र सामग्री खरिदको खर्च कटाएर मासिक २ देखि अढाई लाख फाइदा भइरहेको छ । जिन्दगी राम्रै चल्या छ, उनले भने । रोजगारीको अभावमा दिनप्रतिदिन भारत र विदेश जाने युवाको जमात देख्दा भने रामबाबुलाई आश्चर्य लाग्छ । उनी संघर्ष गर्नेका लागि गाउँमै राम्रो आम्दानी हुने तर्क गर्छन् । आफ्नै गाउँठाउँमा मिहिनेत गर्न लजाउने युवा विदेश गएर थोरै तलबमा पनि कठिन काम गरिरहेकामा उनको मन दुख्छ । मासिक ५० हजार तलबसहित स्थानीय युवालाई घर आउन जान मोटरसाइकलको सुविधासमेत दिएँ, रामबाबुले आफ्नो तीतो अनुभव सुनाए, तर उनीहरू लामो समय टिक्दैनन्, श्रीमती र छोराछोरी छोडेर भारत पस्नै मन पराउँछन् ।"
अन्वेषण र उद्यमशीलतामा विद्यार्थी,"(लुम्बिनी)रूपन्देहीको तिलोत्तमा नगरपालिका१३ तीनधुरास्थित जनता माविका विद्यार्थी मोहन मल्लाह र उनका साथीले अब्स्ट्याकल्स अभोइडिङ रोबोटिक कार बनाएका छन् । चालकविहीन उक्त कारले आफू गुडिरहेका बेलामा अगाडि कुनै बाधा भएको थाहा पाउनासाथ अलर्ट टोन बजाएर फरक लेनबाट गुड्न सुरु गर्छ । रोबोटलाई कम्प्युटर प्रोग्रामिङ सेटबाट चलाई सडकमा गुड्ने र लेन परिवर्तन गर्ने गरी तयार गरिएको छ । उक्त कार हेर्नर् र मल्लाहले कारबारे दिएको जानकारी सुन्न शनिबार तिलोत्तमा सामुदायिक विद्यालयका शिक्षक, विद्यार्थी, जनप्रतिनिधि र पालिकाका कर्मचारीको भीड नै लागेको थियो । सिभिल इन्जिनियरिङमा डिप्लोमा गरिरहेका मल्लाह र उनको समूहले दुई दिनमा उक्त कार तयार गरेको हो । उनीहरूजस्तै तिलोत्तमा१४ दुर्गानगरको दुर्गा संस्कृत वेद वेदाङ्ग विद्यापीठमा कक्षा१० मा अध्ययनरत खगेन्द्र गौतम र साथीले वैदिक सामग्री प्रदर्शन गरेका थिए । उनीहरूले ऋषिमुनिका पालामा खाना पकाउन प्रयोग हुने काँसका भाँडा, होम गर्न बनाइने यज्ञशाला, पलेँटी कसेर बस्ने गुन्द्री, नेपाली पहिचान ढाकाटोपी, मादल, गौतम बुद्धको मूर्ति, वेद उपनिषद्लगायतका सामग्रीबारे जानकारी दिएका थिए । तिलोत्तमा नगरपालिकाले आयोजना गरेको विद्यार्थीको अन्वेषण तथा उद्यमशीलता कार्यक्रममा ४० सामुदायिक विद्यालयको सहभागिता थियो । उनीहरूले पढाइबाहेक विद्यालयमा अतिरिक्त क्रियाकलापअन्तर्गत सिर्जनशील कार्य गर्ने र त्यस्ता सिर्जना विभिन्न प्लेटफर्ममा देखाउने गरेको बताए ।कार्यक्रममा विद्यार्थीले हावा सञ्चित गरी विद्युत् निकाल्ने प्रक्रिया, हराभरा सहरभित्रको विद्यालय मोडल, कम्प्युटर प्रोग्रामबाट सेन्सरयुक्त डस्टबिन, तिनाउ पुलको सिग्नेचर मोडल, फिंगर प्रिन्ट लक सिस्टमसहितको डोर मोडल आदि प्रदर्शन गरेका थिए । यस कार्यक्रमले विद्यार्थीलाई नयाँनयाँ आयाममा ध्यान दिन र त्यसतर्फ काम गर्न सहयोग गरेको तिलोत्तमा नगरपालिकाका प्रमुख प्रशासकीय अधिकृत नारायण अर्यालले बताए । तिलोत्तमा नगरपालिका अन्वेषणयुक्त पालिका बन्ने गरी आगामी नीति तथा कार्यक्रममा विषय समेटेरै अघि बढ्न छलफलमा जुटिरहेको पनि उनले दाबी गरे ।"
एलिजाबेथ द्वितीय बनिन् बेलायतकी महारानी,सन् १९५२ मा आजकै दिन (जुन २) मा एलिजाबेथ द्वितीय बेलायतकी महारानी बनेकी थिइन् । फेब्रुअरी १९५२ मा राजा जर्ज छैटौंको निधनपछि २७ वर्षीया एलिजाबेथ बेलायतको राजगद्दीमा आरोहण गरेकी थिइन् । बेलायतमा सात दशकभन्दा लामो समय शासन गरेकी महारानी एलिजाबेथ द्वितीयको ९६ वर्षको उमेरमा ८ सेप्टेम्बर २०२२ मा निधन भएको थियो । उनी विश्वमै लामो समयसम्म सत्तामा रहने शासकको सूचीमा फ्रान्सका लुइस १४ औं पछि दोस्रो स्थानमा पर्छिन् । एलिजाबेथ द्वितीयको निधनपछि हाल उनका छोरा ७३ वर्षीय चार्ल्स बेलायतका राजा छन् ।
चक्रपथ दोस्रो खण्ड विस्तार कहिले ?,"(काठमाडौं)गत वैशाख १२ मा काठमाडौं महानगरपालिकाका प्रमुख बालेन्द्र शाहले चक्रपथ दोस्रो खण्ड विस्तारमा ढिलाइ गरेको भन्दै भौतिक पूर्वाधार तथा यातायातमन्त्री रघुबीर महासेठको आलोचना गरे । छिटो निर्माणमा जानुपर्ने दबाब दिँदै उनले एकएक ट्रक धूलो फोहोर डिभिजन सडक कार्यालय मीनभवन र सडक विभाग कार्यालय बबरमहल अगाडि खन्याउन लगाए । चक्रपथ विस्तारको काम अगाडि नबढाएसम्म हरेक दिन भौतिकमन्त्री महासेठलाई एक ट्रक धूलो उपहारका रूपमा खसालिने भन्दै सामाजिक सञ्जाल फेसबुक र एक्समा धूलो खसालेको भिडियो राखेर पोस्ट गरे । तर, उनले डिभिजन सडकमा धूलो लगेर फाले पनि विस्तारको काम उक्त कार्यालय भित्र पर्दैन । समग्रमा सडक विभागले हेर्ने भएपनि यो सडक विस्तार हेर्न छुट्टै योजना कार्यालय छ । तर, शाहले चक्रपथ विस्तारको काम कहिले सुरु हुन्छ भन्नेबारे उठाएको प्रश्न भने जायज हो । विस्तारको चर्चा चलेकै ६ वर्षभन्दा बढी भए पनि हालसम्म कामले गति लिन सकेको छैन । चक्रपथ विस्तारको जिम्मा लिएको चीनले पूर्वतयारीको काम सकेपछि आउने जनाएको थियो । तर, पूर्वतयारीको काम सकिए पनि हालसम्म चिनियाँ निर्माण टोली आएको छैन । सुरुमा पूर्वतयारीको काममा नेपाल सरकारले समयमै नसक्दा चीनको टोली आउन मानेको थिएन । बीचमा कोभिड१९ का कारण आयोजनाले गति लिन सकेन ।पूर्वतयारीका लागि जथाभाबी सडक भत्काइएका कारण धूलोले यात्रुलाई भने सास्ती थपेको छ । जथाभाबी भत्काइएकाले सडक साँघुरो भएर दैनिक ट्राफिक जाम हुने गरेको छ । अब बर्खा सुरु भयो, थुपारेको धूलो माटो व्यवस्थापन गर्न नसकिए समस्या थपिनेछ । सडक हिलाम्य बन्नेछ । यो खण्ड भएर विभिन्न गन्तव्यमा जाने यात्रुलाई सास्ती थपिनेछ । एक वर्षयता यो समस्या कलंकीदेखि बसुन्धरा कल्भर्टसम्मको विभिन्न खण्डमा छ ।विस्तृत परियोजना रिपोर्ट (डीपीआर) तयार पार्ने भनेको एक वर्ष बित्दा पनि चिनियाँ कम्पनीले पूरा गर्न सकेको छैन । चिनियाँ पक्षसँग अन्तिम सम्झौता हुने चरणमा रहेको सडक विभागका महानिर्देशक सुशीलबाबु ढकालको दाबी छ । दुई देशका अधिकारीबीच लेटर अफ एक्सचेन्जमा हस्ताक्षर हुन बाँकी छ, उनले भने, चिनियाँ संयन्त्रबाट गर्ने काम भइरहेको छ, हस्ताक्षर हुनेबित्तिकै काम अघि बढ्नेछ । अहिले सम्झौता भए आगामी असोजबाट निर्माणको काम सुरु हुने उनको भनाइ छ ।अबको तीनचार महिनाभित्र पनि सम्झौता भएर काम अघि बढ्न नसके चीनलाई कुर्ने छैनौं, उनले भने, नेपाल सरकारले नै बनाउने गरी काम अघि बढाउनेछौं । सुरुमा चिनियाँ पक्षबाट ढिला भए पनि अहिले नेपाल सरकारबाट ढिला भएको उनले बताए । बजेटका कारण लेटर अफ एक्सचेन्जमा हस्ताक्षर गर्न केही ढिलाइ भएको हुन सक्ने उनको भनाइ छ । हस्ताक्षर अर्थ मन्त्रालय र चिनियाँ सरकारी अधिकारीबीच हुनेछ । अध्ययनदेखि विस्तारसम्मको काम चीन सरकारको अनुदानबाट हुने हो । चीन सरकारले नै बनाउने गरी यसबारे छलफल भइरहेको भौतिक पूर्वाधार तथा यातायातमन्त्री रघुवीर महासेठले बताए । सम्झौताअनुसार चीन सरकारबाट यसको विस्तारको काम गर्ने हो, चीनले नबनाए नेपाल सरकार आफैंले भए पनि बनाउनेछ, चक्रपथ विस्तारबारे केही दिनअघि सञ्चारकर्मीसँग कुरा गर्दै उनले भने, नबनाउने भन्ने कुरा होइन । महानगरले केही दिनअघि विभाग र डिभिजन सडकअघि चक्रपथ विस्तार गर्न दबाब दिँदै फालेको धूलोलाई आफूले सुझावका रूपमा लिएको मन्त्री महासेठले प्रतिक्रिया दिएका थिए । दुई देशका उच्च अधिकारीले हस्ताक्षर गरेपछि डीपीआरको काम टुंग्याइने जनाइएको छ । समयमै डीपीआर नबन्दा विस्तारको कामले गति लिन नसकेको हो । दुई महिनाभित्र डीपीआर तयार पार्ने भन्दै ०७९ फागुनमा चीनको हेनान कम्युनिकेसन्स प्लानिङ एन्ड डिजाइन इन्स्टिच्युट कम्पनीको प्राविधिक टोली नेपाल आएको थियो । टोलीले अध्ययन गरेर गएको थियो । तर टोलीले त्यसको रिपोर्ट अहिलेसम्म दिएको छैन । मन्त्रालयले त्यो बेलै दुई महिनाभित्र डीपीआरको काम सकिने दाबी गरेको थियो । आठ लेन सडक चीनले बनाउनेछ । सर्भिस लेन भने नेपाल सरकारले बनाउनेछ । साइट क्लियर र सर्भिस लेन बनाउन पूर्वतयारीको काम सकिसकेको सडक विभागको विकास सहायता कार्यान्वयन महाशाखा प्रमुख विजय जैसीले बताए । नेपाल सरकारबाट बनाउनुपर्ने नाली, सर्भिस लेन निर्माणको काम भइरहेको छ । चक्रपथ विस्तारअन्तर्गत नेपाल सरकारले चीनसँग कलंकीदेखि चाबहिलस्थित धोबीखोला पुलसम्मको ११६ किलोमिटर सडक नै विस्तार गर्न सुरुमै आग्रह गरेको थियो । चीनसँग सन् २०१८ मा भएको जीटूजी सम्झौतामा भने बसुन्धरासम्म मात्र सडक विस्तार भनिएको थियो । सोहीअनुसार चीनले कलंकीदेखि बसुन्धरा कल्भर्टसम्म मात्र विस्तारको काम गर्नेछ, जसको दूरी ८२ किमि छ । नेपाल सरकारले दोस्रो चरणमै कलंकीदेखि धोबीखोला (चाबहिल) सम्म निर्माण गर्न माग गरेको थियो । चीनले भने यसलाई तेस्रो खण्डमा काम गर्ने उल्लेख गर्दै आएको छ । कलंकीदेखि सीतापाइलासम्म अहिले चार लेन र सीतापाइलादेखि चक्रपथ खण्डमा दुई लेन सडक छ । यसअघि चक्रपथ विस्तारको पहिलो खण्ड कोटेश्वरकलंकीसम्म १०३९ किमि सडक चीनले नै आठ लेनमा विस्तार गरिदिएको हो ।"
बढ्यो विदेशी लगानी प्रतिबद्धता,"(काठमाडौं)चालु आर्थिक वर्षको वैशाखमा १३ अर्ब ४४ करोड ४६ लाख रुपैयाँ प्रत्यक्ष विदेशी लगानी (एफडीआई) प्रतिबद्धता आएको छ । उद्योग विभागका अनुसार ५९ वटा नयाँ उद्योगमा उक्त रकम प्रतिबद्धता आएको हो । चालु आर्थिक वर्षको १० महिनामा सबैभन्दा बढी लगानी प्रतिबद्धता वैशाखमा आएको हो । त्यसपछि सबैभन्दा धेरै साउनमा ११ अर्ब ९३ करोड रुपैयाँ लगानी प्रतिबद्धता आएको छ । चालु आर्थिक वर्षको हालसम्म सबैभन्दा कम लगानी प्रतिबद्धता माघ र चैतमा आएको छ । माघमा ३४ करोड ५० लाख र चैतमा ९६ करोड ५० लाख रुपैयाँ लगानी प्रतिबद्धता आएको विभागले जनाएको छ । वैशाख १६ र १७ मा आयोजित तेस्रो लगानी सम्मेलनमै ९ अर्ब १३ करोड रुपैयाँ बराबरको विदेशी लगानी स्वीकृत भएको थियो । भक्तपुरमा लगानी कम्पनी स्थापनाका लागि ६ अर्ब, व्यावसायिक भवन निर्माण तथा सञ्चालनका लागि ३ अर्ब र २ सय किलोवाट क्षमताको जलविद्युत् आयोजना निर्माणका लागि ७ करोड ६६ लाख रुपैयाँ र होटल तथा रेस्टुरेन्ट निर्माणका लागि ६ करोड २५ लाख रुपैयाँ लगानीको स्वीकृतिपत्र दिइएको थियो । सम्मेलनकै क्रममा सरकारले द्विपक्षीय लगानी सम्झौता (बीआईए) र स्वदेशी तथा विदेशी लगानीसम्बन्धी ८ वटा कानुन संशोधन गरेको थियो । विभागले स्वचालित मार्ग (अटोमेटिक रुट) मार्फत विदेशी लगानी स्वीकृति हुने प्रणाली पनि ल्याएको थियो । स्वचालित मार्गबाट कुल पुँजी ५० करोड रुपैयाँसम्म हुने उद्योग व्यवसायमा स्वदेशी तथा विदेशी लगानी गर्न सकिने विभागले जनाएको छ । सूचना प्रविधिमा आधारित उद्योगमा न्यूनतम सीमा लागू नहुने विभागको विदेशी लगानी तथा प्रविधि हस्तान्तरण शाखाका निर्देशक शंकरसिंह धामीले जनाए । उक्त अटोमेटिक रुटबाट १९ दिनमा २१ वटा उद्योगमा २ अर्ब १५ करोड ८९ लाख ८० हजार रुपैयाँ लगानी प्रतिबद्धता आएको उनी बताउँछन् । पहिला अनलाइनबाट भए पनि कर्मचारीले सबै डकुमेन्टेसन हेरेर लगानी स्वीकृत गरिन्थ्यो, उनले भने, लगानी सम्मेलनमा स्वचालित मार्ग अर्थात् अटोमेटिक रुट लागू गर्यौं । जहाँ आवदेन दिनासाथ स्वतः स्वीकृत हुन्छ । अटोमेटिक रुट प्रणाली पुनः सुरु गरेकाले पनि विदेशी लगानी प्रतिबद्धता बढेको उनको बुझाइ छ । चालु आर्थिक वर्षको ९ महिनामा ३० अर्ब ११ करोड ८५ लाख रुपैयाँ विदेशी लगानी प्रतिबद्धता आउँदा ६ अर्ब ४८ करोड १७ लाख रुपैयाँ भित्रिएको छ । विदेशी लगानी प्रतिबद्धता बढे पनि भित्रिने रकम न्यून रहेको नेपाल राष्ट्र बैंकको तथ्यांकले देखाउँछ । प्रतिबद्धता आएको सबै विदेशी लगानी सोही अवधिमा आउँछ वा आउनुपर्छ भन्ने नीतिगत व्यवस्था नरहेको सरोकारवाला बताउँछन् । सरकारले विदेशी लगानी स्वीकृत गर्दा लगानीकर्तालाई चरणबद्ध रूपमा लगानी भित्र्याउने अनुमति दिने गरेको समेत सरोकारवालाको भनाइ छ । प्रतिबद्धता तथा स्वीकृत रकम एकै पटक नभित्रिनेसमेत सरकारी अधिकारी बताउँछन् ।यसपालिको लगानी सम्मेलनले लगानीको रकमको आकार उत्साहजनक हुने किसिमको नदेखाएको पूर्वअर्थ सचिव रामेश्वर खनालको भनाइ छ । तर विदेशी लगानीकर्तालाई सहज तुल्याउन सबै राजनीतिक दल प्रतिबद्ध छन् भन्ने भाष्य स्थापित भयो, उनले भने, नेपाल लगानीका लागि असल गन्तव्य हो भन्ने सबै राजनीतिक दलले बताएको हुँदा त्यो सन्देश सबै अन्तर्राष्ट्रिय लगानीकर्तामा गएको मैले महसुस गरें । विदशी लगानीकर्ताले किन प्रतिबद्धता मात्र गर्छन्, किन लगानी ल्याउन्नन् भन्नुमा हाम्रो शासकीय क्षमता कमजोर कारणका रूपमा रहेको उनले जनाए । चालु आर्थिक वर्षको १० महिनामा सबैभन्दा बढी विदेशी लगानी साउनमा भित्रिएको राष्ट्र बैंकको तथ्यांक छ । साउनमा २ अर्ब ६४ करोड ६२ लाख रुपैयाँ एफडीआई भित्रिएको राष्ट्र बैंकले जनाएको छ । त्यसपछिका महिनामा भित्रिने एफडीआई करोडमा मात्रै सीमित रहेको राष्ट्र बैंकको तथ्यांक छ । अघिल्लो आर्थिक वर्षदेखि नै प्रत्यक्ष विदेशी लगानी कम भित्रिन थालेपछि सरकारले लचिलो नीति लिएको छ । गत आर्थिक वर्षमा विदेशी लगानीको न्यूनतम सीमा ५ करोडबाट २ करोड कायम गरिएको थियो । चालु आर्थिक वर्षको बजेटमार्फत वैदेशिक लगानीको न्यूनतम सीमा पुनरावलोकन गरी क्षेत्रगत रूपमा सीमा तोकिने जनाइएको छ । सरकारले सूचना प्रविधि उद्योगमा वैदेशिक लगानीको सीमा हटाइने बजेटमा उल्लेख छ । विभागका अनुसार अटोमेटिक रुटबाट स्वीकृत हुने विदेशी लगानीमा सूचना प्रविधि उद्योगका सीमा हटाइएको छ । आर्थिक वर्ष ०७८७९ को अन्त्यसम्ममा कुल प्रत्यक्ष वैदेशिक लगानीको मौज्दात २ खर्ब ६४ अर्ब ३३ करोड कायम रहेको नेपाल राष्ट्र बैंकको प्रतिवेदनमा उल्लेख छ । ०७९ असार मसान्तसम्ममा नेपालमा ५७ देशको प्रत्यक्ष वैदेशिक लगानी भित्रिने गरेको विदेशी लगानीसम्बन्धी राष्ट्र बैंकको पछिल्लो अध्ययन प्रतिवेदनमा उल्लेख छ । अघिल्ला वर्षमा नेपाल भित्रिने वैदेशिक लगानीको तुलनामा सोही अवधिमा नेपालबाट बाहिरिने लाभांशबापतको रकम धेरै रहँदै आएको थियो । तर आर्थिक वर्ष ०७८७९ मा लाभांशबापत बाहिरिनेभन्दा भित्रिने विदेशी लगानी धेरै रहेको सर्वेक्षणले देखाएको छ । आर्थिक वर्ष ०७८७९ मा विदेशी लगानीमा रहेका कम्पनीले लाभांशबापत नेपालबाट १५ अर्ब ६७ करोड ५० लाख रुपैयाँ लगेका छन् । सोही आर्थिक वर्षमा १८ अर्ब ५६ करोड ३ लाख रुपैयाँ भित्रिएको थियो ।"
खडेरीले फेरिँदै खेतीको क्यालेन्डर,"(गुल्मी) सत्यवती गाउँपालिका१ अस्लेवाका फाँटमा यतिबेला मकैका घोगा लाग्न सुरु भइसक्थे । चैतमा छरेको मकै असारमा भित्र्याएर त्यहाँ धान रोपिन्थ्यो । तर यसपालि जेठ तेस्रो सातासम्म पनि फाँटका अधिकांश खेत बाँझो छन् । समयमा पानी नपरेपछि खेतमात्र बाँझो रहेन, किसानलाई चिन्ता पनि थपिएको छ । अस्लेवामा २ सयभन्दा धेरै घर छन्, हरेक घरमा १५२० मुरी मकै हुन्थ्यो, स्थानीय ७६ वर्षीय प्रेमलाल पाण्डे भन्छन्, अहिले मकैले धानझुपुलो गर्ने बेला खेतबारी बाँझै छन् । वर्षा नभएपछि चैते मकै छर्ने ठाउँमा मात्रै खेतबारी बाँझै रहेको छैन, बर्खे मकैसमेत समयमा छर्न नपाएर किसानलाई समस्या भएको छ । प्रायः जेठको १५२० गते मकै दोस्रो पटक गोड्ने बेला हो । तर धुर्कोटका अधिकांशका बारीमा भर्खरैमात्र मकै छरेका छन् । पहिला जेठको २०२२ मा दोहोरो मकै खनिन्थ्यो, अहिले भर्खर छरेर सकियो, धुर्कोट गाउँपालिका६ धुरका झुपबहादुर बस्नेत भन्छन्, त्यही पनि वैशाखमा बाँझो बारी भिज्ने पानी नपरेपछि कसैले कसैकसैले त आजभोलि बल्ल छर्दै छन् । मकैसँगै बारीमा यतिबेला सागसब्जी, सिमी, फर्सीलगायत तरकारीका बोट हुर्किसक्थे । यो वर्ष भर्खर कतै रोपिँदै छ भने कतै बल्ल उम्रिएको छ । हिउँदमा समेत वर्षा नभएका कारण गत माघमा लगाएको आलुको उत्पादन घटेको मदाने६ का किसान लोकहरी कुँवरले बताए । आकाशे पानी पर्दा मेरो खेतमा प्रतिरोपनी १० क्विन्टल आलु फल्थ्यो, उनले भने, अहिले ह्वात्तै घट्यो, यो वर्ष त गाउँमा हरियो साग तरकारी पनि हाहाकार छ । वर्षाको समय बदलिँदा यो वर्ष गुल्मीमा अन्न, तरकारी, फलफूल लगायत बालीनालीलाई असर परेको कृषि ज्ञान केन्द्र गुल्मीका प्रमुख नवराज भण्डारी बताउँछन् । गतवर्ष ३ सय ४१ हेक्टर क्षेत्रफलमा खेती भएको चैते धान यो वर्ष ३ सय १९ हेक्टरमा मात्र खेती भएको छ । पानी नपरेपछि बर्खे मकै छर्नका लागि ढिला भएको छ भने चैतेधान लगाउने क्षेत्रफल घटको छ, उनले भने, बर्खे आलुको उत्पादनमा २५ देखि ३० प्रतिशतले कमी आउने देखिएको छ र लिची फुल्ने समयमा पानी नपरेकाले एकदम कम फलेको छ । उनले समयमा पानी नपर्दा खेतीपाती लगाउने क्यालेन्डर नै फेरिन थालेको बताए । भण्डारीका अनुसार गुल्मीमा २४ हजार ४ सय ६५ हेक्टर क्षेत्रफलमा मकै खेती हुन्छ । यो वर्ष बल्ल मकै छरिरहेका कारण तथ्यांक आइनसकेको उनले बताए । जलवायुविज्ञ धर्मराज उप्रेतीका अनुसार पानी पर्ने तालिका र तापक्रममा भइरहेको परिवर्तनले खेतीपाती लगाउने तिथिमिति नै परिवर्तन गर्नुपर्ने अवस्था आएको छ । यो जलवायु परिवर्तनको असर हो । नेपाललगायत हिमाली क्षेत्रमा जलवायु परिवर्तनको असर तीव्र छ, उनले भने । समुद्रको तापक्रम औसतभन्दा बढी हुँदा एसिया प्रशान्त क्षेत्रमा खडेरीको अवस्था आउने उनको भनाइ छ । एकपटक छरेको मकै नउम्रिएपछि इश्मा गाउँपालिकाका विभिन्न स्थानमा किसानले दोस्रो पटक छरेका छन् । यसले किसानलाई मल, बीउ, ज्यालालगायतमा दोहोरो खर्च भएको इश्मा४ की तारा कार्की बताउँछिन् । उनका अनुसार मौसम परिवर्तनले महिलालाई धेरै सास्ती भएको छ । अरूबेला चैतको १०१२ मा मकै छरिन्थ्यो, यो वर्ष पानी नपरेर यसै ढिला भयो, त्यसमाथि एक पटक छरेको मकै नउम्रेर दुई पटक छर्दा दोहोरो खर्च भयो, उनले भनिन्, पुरुषहरू विदेश छन्, गाउँका महिलालाई यही बेला पानीको अभाव हुन्छ, यहीबेला बच्चाबच्ची बिरामी पर्छन्, यहीबेला खेतीपातीको चटारो । जलवायुविज्ञ उप्रेतीका अनुसार हिउँदे वर्षा कम हुँदा प्रिमनसुनमा पानी बढी पर्ने, गर्मी बढी हुने र वर्खामा औसतभन्दा बढी पानी पर्ने अनुमान गर्न सकिन्छ । यसले खेतीपातीलाई असर गरिरहेको पनि उनले बताए । जलवायु परिवर्तनले ग्रामीण क्षेत्रका महिला र किसानलाई बढी असर परेपछि केही स्थानीय तहले अनुकूलन र न्यूनीकरणबारे सचेतना सम्बन्धी गतिविधि गर्न थालेका छन् । सत्यवती गाउँपालिकाकी उपाध्यक्ष नीरमाया तरामुले पालिकाबाट किसानलाई जलवायु अनुकूलन खेतीपाती कसरी गर्न सक्छौं भनेर बुझाउने प्रयास गराइरहेको बताइन् । मालिका र धुर्कोट गाउँपालिकाले पनि किसान तथा महिलाहरूका लागि जलवायु परिवर्तन अनुकूलनसम्बन्धी तालिमहरू सञ्चालन गरेका छन् । समयमा वर्षा नभएर किसानलाई असर परेपछि खेतीपातीमा सहज बनाउन सिँचाइ कुलो, रिचार्ज पोखरीलगायत संरचना निर्माण गरिरहेको सत्यवती गाउँपालिका अध्यक्ष टीकाराम पाण्डेले बताए । यसबाट किसानलाई केही भए पनि राहत हुनेछ भन्ने विश्वास छ, उनले भने ।"
श्रमाधान मेलामा रोजगारदाताश्रमिकको घुइँचो,"(जनकपुर)जनकपुरमा पहिलो पटक आयोजना गरिएको श्रमाधान मेलामा रोजगारदाता र श्रमिकको घुइँचो देखिएको छ । रोजगार र श्रमिकसँग जोडिएका ३५ वटा स्टल शनिबार भरिभराउ भए । जनकपुर उद्योग वाणिज्य संघको सभाहलमा आयोजना गरिएको मेलामा श्रम तथा रोजगारसँग सम्बन्धित सरकारी निकायको स्टल, रोजगारदाता, म्यानपावर व्यवसायी, विभिन्न सामाजिक संस्थालगायत ३५ भन्दा बढी स्टल राखिएको छ । श्रम मन्त्रालय, वैदेशिक रोजगार बोर्ड, कल सेन्टर, सुरक्षित आप्रवासन सामी, रेमी श्रमाधानलगायत सरकारी स्टल छन् । कामको खोजीमा रहेका युवालाई लक्षित गर्दै सीपसँग सम्बन्धित तथा रोजगारीमा जोड्ने रोजगार परामर्श स्टल राखिएको छ । आइतबारसम्म चल्ने मेलाको उद्घाटन श्रम, रोजगार तथा सामाजिक सुरक्षामन्त्री डीपी अर्यालले गरेका छन् । उनले धेरै युवालाई आफ्ना उद्योगमा रोजगारी दिन मधेश प्रदेशका उद्योगीलाई आग्रहसमेत गरे । मन्त्री अर्यालले मधेशमा रोजगारी क्षेत्रमा समस्या रहेको र मधेशबाट ठूलो संख्यामा युवा वैदेशिक रोजगारीमा जान बाध्य रहेको बताए । श्रमाधान मेला त्यही समस्याको उपाय खोज्नका लागि आयोजना गरिएको हो, उनले भने, स्वदेश र विदेशमा भएका नेपाली श्रमिकका चाङका चाङ समस्या छन् । एउटै माध्यमबाट समस्या संकलन र समाधान गर्न श्रमाधान सुरु गरिएको हो । सरकारले रोजगार बैंकको अवधारणा पनि अघि सारेको मन्त्री अर्यालले बताए । उनका अनुसार नेपालबाट भारत जाने श्रमिकको तथ्यांक संकलनको काम पनि सुरु गरिएको छ । मधेश प्रदेशकी श्रम तथा यातायात मन्त्री वेची लुंगेलीले मेलाले श्रमक्षेत्रका समाधानका लागि महत्त्वपूर्ण भूमिका खेल्ने बताइन् । मेलाबाट बढीभन्दा बढी मधेश प्रदेशका युवाले लाभ लिने प्रदेश मन्त्री लुंगेलीको विश्वास छ । मधेशमा बेरोजगारी समस्या व्यापक छ । यहाँबाट विदेश पलायन हुनेको संख्या धेरै छ, उनले भनिन् । नेपाल उद्योग परिसंघका अध्यक्ष राजेशकुमार अग्रवालले मेलाले श्रम बजारको मागअनुसार श्रमशक्ति उत्पादनमा सहयोग पुग्ने बताए । नेपाली रोजगार क्षेत्रलाई सुरक्षित व्यवस्थित र श्रमिक तथा उद्योगमैत्री बनाउँदै लगिने पनि उनको थियो ।यस्तै, मन्त्री अर्यालसँग जनकपुरका उद्योगीव्यवसायीले भेट गर्दै यस क्षेत्रमा उद्योगव्यापार क्षेत्रमा देखिएको श्रमिक समस्या समाधानका लागि पहल गरिदिन आग्रह गरेका थिए । मधेशमा उद्योग थपिने क्रम जारी रहे पनि धेरैजसो उद्योगमा अहिले पनि भारतीय मजदुरकै वर्चस्व रहेको भन्दै जनकपुरका उद्योगीव्यवसायीले नेपालको उद्योगमा नेपाली श्रमिकलाई खपत गर्ने वातावरण सरकारले बनाउनुपर्ने माग गरे । जनकपुर उद्योग वाणिज्य संघका अध्यक्ष जितेन्द्र महासेठले उद्योगमा दक्ष कामदारको खाँचो रहेको बताए । उनले श्रमिकलाई तालिम, सीप र क्षमता अभिवृद्धिको पाटोमा सरकारले काम गर्नुपर्ने माग गरे । मन्त्री अर्यालले मधेशमा श्रमिक ठूलो संख्यामा रहे पनि वैदेशिक रोजगारका लागि खाडी मुलुक जाने नै बढी रहेकाले यस भेगमा उद्योगकलकारखानामा पनि यहीकै श्रमिकलाई काम लगाउने वातावरण तयार पारिने बताए ।"
सातै प्रदेशमा स्वास्थ्य शिविर,"काठमाडौं (कास) नेपाल स्वास्थ्य व्यवसायी महासंघले सातै वटा प्रदेशमा आयोजना भइरहेको श्रमाधान रोजगार मेलामा स्वास्थ्य शिविर राखेको छ । शिविरमा स्वास्थ्य परीक्षण हुनुका साथै निःशुल्क औषधि वितरण भइरहेको छ ।श्रम, रोजगार तथा सामाजिक सुरक्षा मन्त्रालयले आन्तरीक रोजगार प्रवर्द्धन र सुरक्षित वैदेशिक रोजगारीको सूचना प्रवाह गर्न जेठ १७ मा कोशीबाट श्रमाधान रोजगार मेला सुरु गरेको हो । यो मेला हरेक प्रदेशमा दुई दिन चल्नेछ । कोशीमा भएको शिविरमा दुई सय जनाको परीक्षण भएको छ । यो मेला जनकपुर (जेठ १९२०), पोखरा (जेठ २१२२), बुटवल (जेठ २३२४), धनगढी (जेठ २५२६), सुर्खेत (जेठ २७२८) र ललितपुर (जेठ २९३०) मा हुँदै छ । महासंघका अध्यक्ष कैलाश खड्काका अनुसार डा पर्शुराम घिमिरेको नेतृत्वमा ७ वटै प्रदेशमा चिकित्सकको टोली खटाइएको छ । शिविरमा महासंघका पदाधिकारी र केन्द्रीय सदस्य छन् । शिविरमा निःशुल्क स्वास्थ्य परीक्षण हुनुका साथै औषधि वितरण भइरहेको छ, अध्यक्ष खड्काले भने, वैदेशिक रोजगारीका लागि गर्नुपर्ने स्वास्थ्य परीक्षणबारे पनि सूचना दिइरहेका छौं ।"
'मुभ अन' रोहित,"(डालास, अमेरिका)नेपालको प्रशिक्षण सुरु हुन लागेको थियो मस्ट्याङ क्रिकेट एकेडेमीको इन्डोर हलमा । प्रशिक्षक मोन्टी देसाई ह्याप्पी ड्रेसिङ रुम का आफ्ना सबै सदस्यलाई हडल्स बोलाउँदै भन्दै थिए, हामी विश्वकप जस्तो ठूलो प्रतियोगिता खेल्न गइरहेका छौं, १२ दिनको प्रयासमा यो सम्भव भएको होइन, यसका लागि १५१६ महिना लागिसकेको छ ।यो १५१६ महिना मोन्टीले नेपाललाई प्रशिक्षण दिएको अवधि हो । यही अवधिमा रोहित पौडेल परिपक्व खेलाडीमात्र बनेनन्, आफ्नो नेतृत्व क्षमता पनि वृद्धि गरे । यो झन्डै डेढ वर्षको अवधि मोन्टी र रोहितको साझेदारीको पनि हो । यसक्रममा मोन्टीले आफूलाई सफल प्रशिक्षकको रूपमा उभ्याए भने रोहितको कप्तानीमा अमेरिका र वेस्ट इन्डिजमा सुरु ट्वान्टी२० विश्वकपमा खेल्नु नेपाली क्रिकेटको पछिल्लो सफलता हुनेछ ।विश्वकपमा जब रोहित मंगलबार नेदरल्यान्ड्सका कप्तान स्कट इडवार्डससँग टसका लागि जाने छन्, उनी आफ्नो विगत सम्झेर रोमाञ्चित हुनेछन् । नेपालले खेलेको सन् २०१४ को पहिलो विश्वकपदेखि सुरु हुन्छ रोहितको यात्रा । तर, उनले व्यक्तिगत र नेपाली टोलीलाई जे जस्तो सफलता दिलाएका छन्, यो १५१६ महिनामै छ । आफ्नो पहिलो विश्वकपलाई लिएर उनी निकै उत्साही छन् । ५ वर्षअघि उनले यू१९ विश्वकप पनि गुमाउन पुगे । यूएईसँग खेल थियो, नेपाल राम्रो स्थितिमा थियो । दुबईमा आएको वर्षाले खेल एक्कासि रोकिन पुग्यो । थप खेल हुन सकेन । नेट रनरेट क्यालकुलेट गर्दा नेपाल १ रनले पछाडि भयो । रोहितको यू१९ विश्वकप खेल्ने सपना तुहियो । उनलाई यो स्वीकार्नै गाह्रो भयो, २३ रात सुत्नै सकेनन् । उमेर कलिलै थियो । त्यसैले होला मुभ अन हुन उनलाई समय लाग्यो ।यसले उनलाई विश्वकप खेल्नुपर्छ भनेर थप भोक जगाएको थियो । उनको त्यो विश्वकप खेल्ने हुटहुटी मंगलबार नेदरल्यान्ड्ससँग डालासको ग्रान्ड प्रेरी क्रिकेट रंगशालामा खेलेर पुरा हुँदै छ । काठमाडौंमा भएको छनोटबाट नेपालले विश्वकपको यात्रा तय गर्दा भने खुशीमा मज्जाले निदाउन खोज्दैथिए, त्यही दिन सुदूरपश्चिम क्षेत्रमा मध्यरातको भूकम्पले झस्काइदियो ।नेपालले खेलेको २०१४ को विश्वकप टेलिभिजनमा हेरेर उनले पनि विश्वकप खेल्ने सपना देखेका थिए । त्यो उनी पूरा गर्न गइरहेका छन् । विश्वकप खेल्न पाएकामा उनी आफूलाई गर्व महसुस गर्छन् । विश्वकप खेल्छु भन्ने उनको सपना थियो, विश्वकपमा नेपाली टोलीको कप्तान नै बन्छु भन्ने कल्पनाबाहिरको कुरा थियो ।सन् २०१४ को विश्वकप नवलपरासीस्थित घरमा टेलिभिनबाट हेरेका उनलाई अहिले पनि स्पष्ट याद आउँछ । टिभी धेरै ठूलो इन्चको थिएन । उनी १२१३ वर्षका थिए । हङकङसँगको पहिलो खेलमा पारस (खड्का) दाइले पहिलो बलमै विकेट लिनुभएको थियो । विश्वकप भएर होला राम्रो टेलिभिजनमा प्रत्यक्ष प्रसारण भएको थियो, त्योभन्दा पहिला हामीले हेर्ने प्रत्यक्ष प्रसारण आईपीएलबाहेक त्यस्तो क्लियर देखिएको थिएन । गाउँभरिका बसेर हामीले हेरेका थियौं, रोहितले स्मरण गरे ।त्यो विश्वकपअघिसम्म उनी टेनिस बल क्रिकेट खेल्थे । बढी फुटबलमा रमाइरहेका थिए । विश्वकप हेरेपछि उनलाई अव क्रिकेट खेल्नुपर्छ जस्तो लाग्यो । क्रिकेट खेलाडी बन्न उनी काठमाडौं लागे र वालुवाटार क्रिकेट एकेडमीमा भर्ना भए । नामिबियासँग (सन् २०१६) नेपालले खेलेको खेल हेर्न कीर्तिपुर मैदान पुगेपछि उनको क्रिकेटर बन्ने अभिलाषा झनै बल्झिएको थियो । एउटा खेलमा शरद (भेषावकर) दाइले अविजित ७५ रन र अर्को खेलमा पारस दाइले शतक प्रहार गरेर नेपाललाई जिताएपछि आफूमा पनि ब्याटिङको भूत परिसकेको उनी सुनाउँछन् ।उनले २०१९ मा दुबई यूएईविरुद्ध खेल्दै डेब्यु मात्र गरेनन्, सवैभन्दा कम उमेरमा अर्धशतक बनाउने कीर्तिमान पनि बनाए । उनको यात्रा लामो रहेन । २०२० मा नेपालमै भएको विश्वकप डिभिजन २ मा ओमानसँग पहिलो खेलपछि उनी ड्रप हुन पुगे । त्यसको अर्को वर्ष कोभिड१९ को महामारी उत्कर्षमा रहेका बेला उनी लिग २ खेल्न ओमान जाने नेपाली टोलीमा समावेश भए । रिजर्भ खेलाडीको रूपमा मात्र उनी ओमान गएका थिए । दीपेन्द्रसिंह ऐरी घाइते भएको अवस्थामा उनी टिममा समावेश भए । त्यो भ्रमणमा उनको ब्याटिङ बोल्न लाग्यो । उच्च ब्याटिङ लय कायम रहेपछि उनलाई ठीक दुई वर्षअघि अमेरिका लिग २ खेल्न आएको समयमा नेपालको उपकप्तान बनाइएको थियो । त्यसै वर्ष केन्या भ्रमणमा खेलिएको तीन एकदिवसीय खेलमा उनले पहिलो पटक नेपालको कप्तानी गरेका थिए । गत वर्षको फेब्रुअरीयता भने उनको कप्तानी विशेष बनेको छ । किनकि नेपालले एसिया कपमा भारत, पाकिस्तानसँग खेल्ने र ट्वान्टी२० विश्वकपमा फर्किने सपना पूरा गरेको छ ।सन् २०१४ को विश्वकपमा नेपालले खेलेपछि आफू प्रेरित भएजस्तै यस विश्वकपले भावी पुस्तालाई प्रेरणा दिन्छ जस्तो उनलाई लागेको छ । यसपालि आफैं खेल्न लागेकाले उनी जिम्मेवार हुन खोज्छन् । उनी भन्छन, हामीले विश्वकपमा कस्तो प्रदर्शन गर्छौ, त्यहीअनुसार अरू प्रेरित हुने हो । हामीले शतप्रतिशत योगदान दिएर राम्रो खेल्ने छौं, जसलाई नेपाली जनतालाई गर्व गर्नेछन् ।सन् २०१३ को ट्वान्टी२० विश्वकप छनोट खेलमा नेपालले केन्यासँग खेलेको खेल उनका लागि अझ रोमाञ्चक छ । स्कुलबाट हाफटाइममा घर आउँदा उनले त्यो खेल टेलिभिजनमा आइरहेको देखे । उनी एकोहोरिएर त्यही खेल हेर्न लागे । दिउँसो ३ बजेतिरसम्म त्यो खेल चलिरहेको थियो । उनी मस्त क्रिकेटमा झुम्मिए । खेल सकिएपछि एकै पटक ४ बजे स्कुल गएर उनले आफ्नो ब्याग लिएर हिँडे । स्कुलमा हाफटाइमपछि रोहित नरहेको कसैले सुइँको नै पाएनन् ।१० वर्षसम्म विश्वकपमा छनोट नहुँदा भएको ग्यापले नेपाली क्रिकेटमा खाडल देखिएको अनुभव रोहितले गरेका छन् । अहिले फेरि विश्वकप छनोटमा हुँदा नेपाललाई विश्वले नजर लगाइरहेको उनले पाएका छन् । त्यसैले एसिया कप र विश्वकपजस्ता प्रतियोगितामा नियमित खेल्न जरुरी देख्छन् उनी । किनभने देश होस् वा खेलाडी, उनीहरूलाई अरूले ध्यान दिने यस्तै प्रतियोगितामा हो । नेपालको क्रिकेट विकास र खेलाडीलाई विदेशी लिगमा खेल्न बाटो ढोका खुला गर्न यस्ता प्रतियोगिताहरूमा खेल्न आवश्यक रहेको उनी ठान्छन् ।१५१६ महिनाको यही अवधिले रोहितलाई सफल कप्तानको रूपमा उभ्याएको छ । रोहितको कप्तानीमा नेपालले एकदिवसीय अन्तर्राष्ट्रिय मान्यता पाउनुका साथै एसिया कपमा खेलेको थियो भने विश्वकपमा १० वर्षपछि पुनः पाइला राख्नेक्रममा छ । खेलाडीहरू र प्रशिक्षण टोलीले धेरै मिहिनेत गरेका छन्, त्यसैले यसको श्रेय उनीहरूलाई पनि दिनुपर्छ जस्तो लाग्छ । केही खेलमा केही खेलाडीले व्यक्तिगत रूपमा पनि उच्च प्रदर्शन गरेका छन्, त्यसैले यो टोलीको कप्तान भएकामा उनी आफूलाई भाग्यमानी ठान्छन् । यस्तो अनुभव अरूले गर्न नपाएकाले उनीसँग भावना पोख्न कुनै शब्द छैन ।एउटा खेलाडीभन्दा पनि कप्तानको रूपमा उनी ब्याटिङ गर्दा परिपक्व भएको अनुभव गर्छन् । खेलाडीको रूपमा खेल्दा ब्याटिङमा त्यस्तो जिम्मेवारी लिनुपर्दैनथ्यो, तर अहिले ब्याटिङ गर्दा होस् वा फिल्डिङमा भएका बेला उनी आफूलाई अन भएको महसुस गर्छन् । कप्तान भएपछि ब्याटिङ गर्दा आफैले जिताउनुपर्छ भन्ने लाग्दोरहेछ, त्यसैले आफ्नो ब्याटिङमा परिवर्तन आउनुको एउटा कारण उनले यसलाई लिएका छन् ।रोहितले विश्वकप छनोट यसअघि एकपल्ट खेलेका थिए २०१९ मा सिंगापुरमा । उनले त्यो प्रतियोगिताबाट सम्झनलायक खासै केही थिएन । सिंगापुरमा भएको छनोट प्रतियोगितामा टिममा भए पनि तीन खेलमात्र खेल्न पाए । कतारसँग पराजित भएको नेपालको यात्रालाई सिंगापुरले रोकिदियो । टिम डेविडले ४३ बलमा ७७ रन बनाउँदै सिंगापुरलाई राम्रो उपस्थितिमा उभ्याएका थिए । टिम डेविडले एक्लै खेलेर सिंगापुरलाई जिताए । कुनै दिन यस्तै हुन्छ क्रिकेटमा, कसैले एक्लैले खेलाएर जिताइदिन सक्छ, त्यो हामीले स्वीकार्नुपर्छ । त्यो दिन डेविडको थियो, हामीलाई कुनै मौका नै दिएनन्, रोहितले स्मरण गरे, म एकदमै युवा थिएँ, आफैप्रति विश्वास गरिरहेको थिइनँ । अहिलेको रोहित र त्यतिबेलाको रोहितमा त्यही आत्मविश्वासको फरक होला । सम्भवतः अनुभवले पनि आत्मविश्वास आउने रहेछ ।"
ओलम्पिक क्वालिफाइङ अञ्जनी पराजित,काठमाडौं (कास) नेपाली महिला बक्सर अञ्जनी तेली बक्सिङ रोड टु पेरिसअन्तर्गत थाइल्यान्डको बैंककमा भएको दोस्रो तथा अन्तिम ओलम्पिक क्वालिफाइङ प्रतिस्पर्धामा पराजित भएकी छन् । महिला ५४ केजी तौल समूहको राउन्ड अफ १६ को खेलमा उनी मोन्टेनेग्रोकी खेलाडी बोजाना गोजकोभिकसँग २७३० अंकको आधारमा पराजित भइन् । राउन्ड अफ ३२ मा भने अञ्जनीले हङकङकी खेलाडी अउ यिन विनीलाई ५ः० अंकको आधारमा हराएकी थिइन् । तेलीलाई पराजित गर्दै क्वाटरफाइनल पुगेकी मोन्टेनेग्रोकी बोजाना जुनियर र युथ युरोपियन बक्सिङ च्याम्पियनसिपकी चार पटक च्याम्पियन हुन् भने २०२२ मा उनले युरोपेली महिला बक्सिङ च्याम्पियनसिपमा रजत जितेकी थिइन् । अञ्जनी गत वर्ष भारतमा सम्पन्न आईबीए महिला विश्व बक्सिङ च्याम्पियनसिपमा दुई बाउट जित्दै क्वाटरफाइनल पुगेकी खेलाडी हुन् । उनी विश्व बक्सिङ च्याम्पियनसिपको क्वाटरफाइनल पुग्ने नेपाली खेलाडी हुन् । अञ्जनीले गत वर्ष वीर गणेशमान सिंह राष्ट्रिय बक्सिङ र अन्तरप्रदेश राष्ट्रिय बक्सिङ प्रतियोगितामा विजेता भएकी थिइन् । त्यसकै आधारमा उनी ओलम्पिक क्वालिफाइङका लागि छनोट भएकी नेपाल बक्सिङ महासंघले जनाएको छ ।
नेसनल चेस च्याम्पियनसिप सुरु,"काठमाडौं (कास) नेेसनल चेस च्याम्पियनसिपको पहिलो दिन शनिबार खुलातर्फ नेपाल च्याम्पियन फिडे मास्टर क्षितिज भण्डारी, युथ च्याम्पियन पुरुषोत्तम सिलवाल, सीएम मिलन लामा, धनुषाका सुशील चौधरी र झापाका राजन सुवेदीले सफलता पाएका छन् । क्षितिजले प्रतिस्पर्धामक खेलमा पूर्व नेपाल च्याम्पियन काठमाडौंका केशव श्रेष्ठलाई हराए । पुरुषोत्तमले दोलखाका राजीव कार्की, मिलनले काठमाडौंका प्रेम महर्जन, सुशीलले झापाका प्रकाश नेपाल र राजनले ललितपुरका सुरोज महर्जनलाई हराए । वर्तमान नेपाल च्याम्पियन फिडे मास्टर रुपेश जैशवाल उत्कृष्ट लयमा रहेका सुश्रुत दाहालसँग बराबरीमा रोकिए । राउन्ड रोबिनको प्रणालीमा भइरहेको प्रतियोगितामा महिलातर्फ पूर्व नेपाल च्याम्पियन सिन्दिरा जोशी, मोरङका शान्ति धिमाल, कास्कीका पूजा भण्डारी, काठमाडौंका विनिता कपाली, रिया श्रेष्ठ र पर्साका सुशीला गुरुङ विजयी भएका छन् । सिन्दिराले भक्तपुरकी श्रेया दुवाल, शान्तिले झापाकी कृतिसरा अधिकारी, विनिताले अंशु प्रजापति, रियाले झापाकी पूनम प्रसाईं र सुशीलाले भक्तपुरकी सविना गुजःलाई हराएर ।प्रतियोगिता नेपाल बुद्धिचाल महासंघ र लुम्बिनी इभेन्ट मेनेजमेन्टको संयुक्त आयोजनामा भएको हो । राष्ट्रिय खेलकुद परिषदका सदस्यसचिव टंकलाल घिसिङ र वरिष्ठ संगीतकार शंम्भुराज बाँस्कोटाले संयुक्त रूपमा चेसको गोटी चालेर प्रतियोगिताको उद्घाटन गरे । छ दिनसम्म चल्ने प्रतियोगितामा नेसनल बीबाट छनोट खुला र महिलातर्फ ९ ९ र २३ औ नेसनल चेस च्याम्पियनसिपका ३३ गरी २४ खेलाडीको सहभागिता छ ।"
राजविराज विजयी,"राजविराज (कास) छैटौं सप्तरी प्रिमियर लिगमामा शनिबार तिरुहट टाइगर्स र राजविराज राजदेवी ११ विजयी भएका छन् ।पहिलो खेलमा राजदेवीले बलान बिहुल सुपर किंग्सलाई १ रनले हरायो टस जितेको राजदेवीले १५५ ओभरमा ७२ रन बनायो । ओपनर दिलीप नाथले ३२ र विजय यादवले २६ रन बनाए । बलानका गोमानन्द अमात्य र नितेशकुमार यादवले समान ३ विकेट लिए । जवाफमा बलान बिहुल १६३ ओभरमा ७१ रनमै समेटियो । साहिल पटेलले १५ रनबाहेक अन्य ब्याटरले दोहोरो अंकमा रन जोड्न सकेनन् । राजदेवीका रिजन ढकाल र श्रवण यादवले ३३ विकेट लिए । प्लेयर अफ द म्याच श्रवण भए । अर्को खेलमा तिरुहटले सनराइज एघार तिलाठीलाई ८ विकेटले हरायो । सनराइजले दिएको १०८ रनको लक्ष्य तिरुहटले १२ ओभरमा पूरा गर्यो । तिरुहटका ओपनर शंकर रानाले अविजित अर्धशतकीय योगदान दिए । उनले ४० बलमा ७ चौका र २ छक्का प्रहार गरे । बसिर अहमदले २८, नीरज यादवले १४ र अमित यादवले ११ रन बनाए ।टस जितेको सनराइजले २० ओभरमा ७ विकेट गुमाई १०७ रन बनाएको थियो । रोबिन सिंहले २४, प्रकाश मण्डलले २२, साकेत सिंहले १५ र राजेश रजकले १४ रन बनाए । तिरुहटका दिपेश कँडेलले ३ र बसिर अहमदले २ विकेट लिए । प्लेयर अफ द म्याच दीपेश भए ।"
"कोशी टी१० पुनः सुरु, एकै ओभरमा ६ छक्का","(विराटनगर)आयोजकले विवादास्पद वान एक्स ब्याटको विज्ञापनसहित विदेशी खेलाडीलाई हटाएपछि विराटनगरमा भइरहेको प्रथम कोशी प्रदेश दिवारात्रि टी१० क्रिकेट प्रतियोगिता शनिवार पुनः सुचारु भएको छ ।आयोजकले विवादस्पद विज्ञापन मैदानमा राखेको र हरेक टिममा चार विदेशी खेलाडी राखेर म्याच खेलाएको भन्दै नेपाल क्रिकेट संघ (क्यान)ले आफूसँग अनुबन्धित खेलाडीलाई फिर्ता बोलाउनुका साथै अम्पायर, स्कोरर क्रिकेट एसोसिएसन (कुसान) ले पनि अम्पायरलाई म्याच नखेलाउन उर्दी गरेपछि बिहीवार प्रतियोगिता रोकिएको थियो । क्यानको निर्देशनअनुसार मैदानबाट विज्ञापनसहित विदेशी खेलाडीलाई हरेक टिमवाट हटाएपछि क्यानले खेलाडी र कुसानले अम्पायरलाई फुकुवा गरेपछि प्रतियोगिता सुचारु भएको आयोजक विराटनगर महानगर६ का अध्यक्ष अक्षय सहनीले वताए । सन्तोषको एकै ओभरमा ६ छक्का शनिबार एलिट क्लबविरुद्ध एनबीएससी लायन्सबाट मैदान उत्रिएका आर्मीका खेलाडी सन्तोष कार्कीले एक ओभरमै ६ छक्का प्रहार गरेका छन । उनले सलन कामतको बलिङमा ६ बलमा ६ छक्का प्रहार गरे । १२ बलमा ५४ रन वनाएका सन्तोषले १९ बलमा ७८ रन बनाएर आउट भए । त्यसमा १० छक्का र दुई चौका सामेल छ । उनीप्रेरित एनबीएससीले एलिट क्लबलाई १ सय ३३ रनले हराएर तालिकाको शीर्षस्थानमा उक्लेको छ । टोलीको ९ अंक छ । सन्तोष र इमरान शेखले पहिलो विकेटमा ७ ओभरमा १ सय ३२ रनको साझेदारी गरेपछि ३ विकेट क्षतिमा १ सय ७९ रन बनायो । इमरानले ३३ बलमा ८७ रन जोड्दा ७ छक्का र ८ चौका हाने । प्लेयर अफ द म्याच सन्तोषले २ विकेट पनि लिए । एक ओभर बलिङ गर्दै २ रन दिएका थिए । जवाफमा एलिट क्लब ९ ओभरमा अलआउट हुँदै ४५ रनमै समेटियो । सागरले १८ रन जोडे ।दोस्रो खेलमा खेलमा विराटनगर प्यान्थर्सले पूर्वाञ्चल क्रिकेट एकाडेमीलाई ९३ रनले हरायो । जितसँगै टोलीले ७ अंक बनाएर दोस्रो स्थानमा पुगेको छ । टस जितेको प्यान्थर्सले २ विकेट गुमाई १ सय ६२ रन बनायो । दिलीप नाथले आक्रामक ब्याटिङ गर्दै २७ बलमा ८ छक्का र ४ चौकासहित ७३ रन बनाए । उनी प्लेयर अफ द म्याच भए । सोनु अन्सारीले २१ बलमा ४३ रन जोड्दा ४ छक्का र ३ चौका प्रहार गरे । कपिल मण्डलले अविजित २८ रन र तुलबहादुर थापाले अविजित ६ रन बनाए । १ सय ६२ रनको लक्ष्य पछ्याएको पूर्वाञ्चल क्रिकेटले ७ विकेट गुमाउँदै ६८ रन मात्र बनायो । मन्जित श्रेष्ठले २० बलमा २ छक्का र १ चौकासहित १८ रन बनाउँदा अन्य कुनै पनि ब्याटरले दोहोरो रन जोड्न सकेनन् । प्यान्थर्सका श्रवण किस्कुले २ ओभरमा १९ रन खर्चेर ३ र शाहब आलमले २ विकेट लिए ।"
सीईसी काठमाडौं च्याम्पियन,"(काठमाडौं)पल्सर सीईसी काठमाडौं र काठमाडौं जिल्ला महिला टिमले शनिबार एनसीसीएस भ्याली कप टी२० क्रिकेट प्रतियोगिताको उपाधि जितेका छन् । मूलपानी क्रिकेट मैदानमा पुरुषतर्फ क्रिकेट एक्सिलेन्स सेन्टर (सीईसी) ले भक्तपुर क्रिकेट सेन्टरलाई १२ रनले पराजित गरेको थियो । खेलमा टस जितेर ब्याटिङ भक्तपुरले निर्धारित २० ओभमार ७ विकेट गुमाई १२१ रन बनाएको थियो । पूरन थापाले ५३, अरुण ऐरीले २७ र इर्शाद अहमदले २१ रन जोडेका थिए । सीईसीबाट राज बमले ३, दयानन्द मण्डलले २ र मोन्सन सिंहले १ विकेट लिएका थिए । फाइनललाई वर्षाले प्रभावित पारेपछि जवाफमा आएको सीईसी काठमाडौंले १६ ओभरमा १०० रनको नयाँ लक्ष्य पाएको थियो । टोलीले १६१ ओभरमा ३ विकेट गुमाई १ सय ११ रन बनाएर प्रतियोगिताको मापदण्डअनुसार १२ रनको जित प्राप्त गरेको थियो । दीपेन्द्र रावत र शिवम तिवारीले अविजित समान ३८ तथा रित गौतमले १९ रन बनाएका थिए । भक्तपुरका दीपक बोहराले २ र पूरन थापाले १ विकेट लिए । प्लेयर अफ द म्याच दीपेन्द्र राउत भए ।महिलातर्फ काठमाडौंले ललितपुर जिल्लालाई सुपर ओभरमा ८ रनले हराएको थियो । निर्धारित २० ओभरमा ललितपुरले ४ विकेट गुमाई १३१ रन बनायो । काठमाडौंले ९ विकेट गुमाई समान १३१ रन बनाएपछि खेल सुपर ओभरमा पुग्यो । ललितपुरका लागि यशु पाण्डेले ५६ र सविका यादवले ४० रन बनाए । काठमाडौंका बलर संस्कृति फुयालले २, विपिशा शाही र अस्मिता खरेलले ११ विकेट लिए । काठमाडौंका लागि विपिशाले ३५, कृष्मा गुरुङले २१ र अस्मिता खरेलले २० रन बनाए । ललितपुरबाट श्वेता गुप्ताले २, मनीषा उपाध्याय र यशु पाण्डेले ११ विकेट लिए । अलराउन्ड प्रदर्शन गरीकी विपिशा प्लेयर अफ द म्याच भइन् । विजेता सीईसीले ट्रफीसहित २५ हजार र उपविजेताले भक्तपुर क्रिकेट सेन्टरले १५ हजार रुपैयाँ पुरस्कार पाए । उत्कृष्ट ब्याटर भक्तपुरका दीपक बोहरा र ललितपुरकी यशु पाण्डे चुनिए । उत्कृष्ट बलर सीईसी काठमाडौंका सोनु देवकोटा र भक्तपुरकी अनुशा रोका चुनिए । उत्कृष्टले जनही ३ हजार र ट्रफी पाए । प्लेयर अफ द टुर्नामेन्ट भक्तपुरका दीपक बोहरा र काठमाडौंकी विपिशा शाही भए । दुवैले ५ हजार र ट्रफी पाए । महिलातर्फ इमर्जिङ प्लेयर ललितपुरकी सम्भाव्य ढकाल चुनिइन् । उनले ३ हजार पुरस्कार पाइन् । भक्तपुर जिल्ला क्रिकेट संघको आयोजना र एनसीसीएस ग्रुपको प्रायोजनमा भएको प्रतियोगिता समापनमा नेपाल क्रिकेट संघका पूर्वअध्यक्ष विनयराज पाण्डेलाई क्रिकेट विकासमा योगदान गरेवापत दोसल्ला ओढाएर सम्मानित गरिएको थियो ।"
