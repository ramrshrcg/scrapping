शीर्षक,विवरण
वाग्मती सरकारले कांग्रेसका गुरुङ र कोशी सरकारले एमालेका पोखरेलकी श्रीमतीको नाम हटाएर प्रहरीमा पठाए फाइल,"(काठमाडौं)मितेरी बचत तथा ऋण सहकारी संस्थाको बचत अपचलनमा सञ्चालकहरूले कांग्रेस उपसभापति तथा पूर्वकानुनमन्त्री धनराज गुरुङविरुद्ध समेत उजुरी दिए पनि वाग्मती सरकारले भने उनलाई जोगाउन खोजेको छ । सञ्चालकहरूले ११ जनाको नाममा उजुरी दिए पनि प्रदेश सरकारले भने आन्तरिक छानबिनका नाममा धनराजसहित ६ जनाको नाम हटाएर सीआईबीमा पत्राचार गरेको छ । वाग्मतीमा कांग्रेसका बहादुरसिंह लामा मुख्यमन्त्री र सोही पार्टीका विमल ठकुरी सहकारीमन्त्री छन् ।धनराजकी तत्कालीन श्रीमती तथा सहकारीकी महाप्रबन्धक ज्योति गुरुङले ज्योतिबहादुर भण्डारीसँग मिलेर रकम अपचलन गरेको उजुरी सहकारीले नै दिएको थियो । मितेरीका सञ्चालक बोधविक्रम थापाले प्रदेश सरकारलाई उजुरी दिने क्रममा एक प्रति सीआईबीमा पनि बुझाएका थिए । तर प्रहरीले सहकारी प्रकरणसम्बन्धी उजुरी व्यक्तिगत रूपमा दर्ता नहुने भन्दै सम्बन्धित निकाय (स्थानीय तह, प्रदेश सरकार र संघ) बाट आए मात्र दर्ता गरेर अनुसन्धान अघि बढाउने जनाएको थियो ।सहकारीका सञ्चालक थापाले वाग्मती प्रदेशको संस्कृति, पर्यटन तथा सहकारी मन्त्रालयमा उजुरी दिएका थिए । उजुरीमा साँवा र ब्याजसहित १४ करोड रकम हिनामिना गरेको आरोपमा ज्योति गुरुङ, धनराज गुरुङ, ज्योतिबहादुर भण्डारी, सुजन शाक्य, हितमान थापा, प्रकाश यादव, दिनेश भण्डारीलाई आरोपी बनाइएको थियो । उजुरीमा कृपेस, अर्जुन, टेकेन्द्र र सरोज नामका व्यक्तिलाई पनि आरोपी बनाइएको थियो ।मितेरीको बचत अपचलनका विषयमा वाग्मतीको सहकारी मन्त्रालयले भदौ २१ मा प्रहरीको सीआईबीमा पत्राचार गरेको छ । ४० दिनको छानबिनपछिको प्रतिवेदन भन्दै सहकारी मन्त्रालयले पठाएको उजुरीमा धनराजको नाम भने गायब छ । मन्त्रालयले ज्योति, ज्योतिबहादुर, सुजन, हितमान र यादवलाई मात्र आरोपी बनाएको छ । वाग्मती प्रदेशका सहकारीमन्त्री ठकुरीले प्रदेश सहकारी रजिस्ट्रार कार्यालयको छानबिनमा मितेरी सहकारी ठगी प्रकरणमा धनराजको संलग्नता नभेटिएको र संलग्नहरूको मात्रै सूची अनुसन्धानका लागि सीआईबीमा पठाइएको दाबी गरे । सहकारी सञ्चालकबाट आएको उजुरीका आधारमा प्रदेश सरकारले आन्तरिक छानबिन गर्दा जसको संलग्नता देखिएको छ, उहाँहरूको मात्रै नाम राखेर सीआईबीमा पत्र पठाइएको हो, उनले कान्तिपुरलाई भने । प्रदेशका सहकारीमन्त्री ठकुरी काठमाडौं २ (३) बाट निर्वाचित हुन् ।सीआईबी प्रमुख प्रहरी अतिरिक्त महानिरीक्षक (एआईजी) दीपक थापाले मितेरी सहकारी ठगी प्रकरणमा अनुसन्धान सुरु भएको उल्लेख गर्दै अनुसन्धानमा तथ्य र प्रमाणले भेटेसम्म कसैलाई उन्मुक्ति नदिइने बताए । ललितपुरको मितेरी सहकारी ठगी प्रकरणमा अनुसन्धानका लागि वाग्मती प्रदेश सरकार र सहकारी सञ्चालक दुवैबाट प्रहरीमा जाहेरी आएको छ । त्यसअनुसार सीआईबीबाट अनुसन्धान अघि बढाइसकेका छौं, एआईजी थापाले कान्तिपुरसँग भने, ठगीमा जोजो देखिन्छन्, उनीहरूलाई अनुसन्धान गरी कारबाहीको दायरामा ल्याइन्छ । अपराधको अनुसन्धान व्यक्ति होइन, तथ्य र प्रमाणले टुंगो लगाउँछ ।२०५७ को जेठ १२ मा कांग्रेस नेता धनराज गुरुङको सिफारिसमा सहकारीको सहायक स्तरमा नियुक्त ज्योति २०५७ साउन २५ मा एकाउन्टेन्ट, २०७० वैशाख ४ मा सिनियर एकाउन्टेन्ट हुँदै संस्थाको महाप्रबन्धक पदमा कार्यरत रहेकामा संस्थाका सदस्य, बचतकर्ताहरू र सहकारी संस्थाको रकम हिनामिना गरेको उजरी छ । उनले ज्योति भण्डारीसँग मिलेर २०७९ फागुन ४ सम्म १२ करोड ५० लाख हिनामिना गरेको दाबी छ । यो रकमको ब्याजसहित अहिले १४ करोड पुगेको छ ।ज्योतिले सहकारीको बचत पटकपटक ज्योति भण्डारीलाई मिटरब्याजमा लगाउने गरेको र उनीहरूबीच ९ पटक रकम लेनदेन भएको सहकारीको अध्ययनबाटै खुलेको छ । तर पछिल्लो पटक ज्योति भण्डारीले सहकारी संस्थाका सदस्य कृष्णबहादुर रानाको नाममा विदेशबाट ३३ करोड बराबरको पार्सल आएकाले उक्त रकम पाउन १० प्रतिशत कमिसन जम्मा गर्नुपर्ने भनाइ ल्याएका थिए । ३३ करोड रकम निकासा भएपछि सहकारीका महाप्रबन्धक र सञ्चालकहरूबीच समेत बाँडफाँट गर्ने भन्दै ज्योतिले सहकारीको ३ करोड ४४ लाख रुपैयाँ सुजन शाक्यले भनेको खातामा जम्मा गराएकी थिइन् । तर, त्यो रकम सहकारीमा फिर्ता भएन, ज्योति भण्डारीले ठगेको भन्दै ज्योतिले आफू उम्कने प्रयास गरेकी थिइन् ।यो विषय स्वयं धनराजलाई पनि जानकारी रहेको सञ्चालकहरूको दाबी छ । पटकपटक गरी सहकारीको रकम मिटरब्याजमा लगाएर हिनामिना गरेको भेटिएपछि सहकारी सञ्चालकहरूले धनराज दम्पतीलाई राखेर छलफल नै गरेको र रकम जसरी पनि फिर्ता गर्ने प्रतिबद्धता २०७६ पुसमा गरेको विषय जाहेरीमै उल्लेख छ । तर, दुई महिनापछि २०७६ फागुनमा धनराज र ज्योतिबीच अदालतबाटै सम्बन्ध विच्छेद गराइएको थियो । यो विषयमा अनुसन्धानको माग भइरहेको छ ।यता तीन महिनाअघि सांसद सूर्य थापाको सभापतित्वमा गठन भएको संसदीय छानबिन विशेष समितिले बिहीबार मितेरी सहकारीको स्थलगत अध्ययन गरेको थियो । समितिका सभापति थापा र अन्य सदस्यहरूले संस्थाका अध्यक्ष कुम्भराज गुरुङसँग संस्थाको कार्यालयमै गएर सोधपुछ गरेका थिए । समितिका सभापति तथा सदस्यहरूको प्रश्नको जवाफमा कुम्भराजको भनाइ थियो, धनराज गुरुङले सहकारीको रकम हिनामिनाबाट जोगिनकै लागि कागजी डिभोर्स गरेका हुन्, यो वास्तविक होइन । तर, सम्बन्ध विच्छेदपछि पनि २०७७ फागुन ३ मा ज्योतिलाई श्रीमतीकै हैसियतमा हकवाला राखेर सहकारीबाट १२ लाख रुपैयाँ ऋण लिएको तमसुक सार्वजनिक भएको छ । सम्बन्ध विच्छेद हुनु अगाडि घर बनाउने प्रयोजनका लागि भन्दै धनराजले करिब १ करोड ८० लाख रुपैयाँ सोही सहकारीबाट ऋण लिएका थिए । उक्त ऋण भुक्तानी नहुँदै गुरुङले २०७७ फागुनमा थप १२ लाख ऋण लिएको स्विकारेका छन् । तर यसको तमसुकमा हकवालामा ज्योति गुरुङको नाम छ, जबकि एक वर्षअघि नै उनीहरूको सम्बन्ध विच्छेदको अदालती कागज बनिसकेको थियो ।सम्बन्ध विच्छेद भइसकेको हो भने ज्योति गुरुङलाई हकवाला भनेर किन राख्नुभयो भन्ने कान्तिपुरको प्रश्नमा धनराजले भने, मैले छोरालाई अस्ट्रेलिया पठाउँदा ऋण लिएको हो । त्यतिबेला कर्मचारीहरूलाई श्रीमतीसँग डिभोर्स गरिसकेको छु, ज्योतिको नाम नलेख्नु भनेर सहीछाप गरेको हुँ । म निस्केपछि ज्योतिको नाम श्रीमतीकै रूपमा राखेर कर्मचारीले बदमासी गरिदिएछन्, गुरुङले भने, यसमाथि पनि छानबिन गरियोस् भन्ने मेरो माग छ ।श्रीमती सँगै हुँदा सहकारीबाट ल्याएको ऋण एक्लै तिरेको धनराजको दाबी छ । जति तिरे पनि ऋण घटेन, ब्याज बढेको बढ्यै गर्यो । ब्याजमाथि ब्याज थपिँदै गयो । अनि २०८१ को वैशाखतिर हुनुपर्छ, सहकारीले हिसाब मिलान गरेर राखेको ९१ लाख २६ हजार १४ रुपैयाँ एकैचोटि भुक्तानी गरेको हो, उनले भने । सहकारीबाट ऋण लिएर बनाएको घर बिक्री गरेको र त्यही रकमबाट सहकारीको ऋण तिरेको उनको भनाइ छ ।मितेरी सहकारीको बचत अपचलनमा उपसभापति गुरुङमाथि आरोप लागेको विषयमा उनको दल कांग्रेस मौन छ । कांग्रेसले पार्टी उपसभापतिमाथि अनुसन्धान गर्नुपर्ने विषयमा संस्थागत धारणा बाहिर ल्याएको छैन । कांग्रेस महामन्त्री गगन थापाले केही दिनअघि सार्वजनिक मञ्चबाट उपसभापति गुरुङमाथि छानबिन गर्नुपर्ने माग गरेका थिए । अर्का महामन्त्री विश्वप्रकाश शर्माले ठगी प्रकरणमा दल र अनुहार नहेरिने प्रतिक्रिया दिएका छन् ।महामन्त्री शर्माले सीआईबीले थालेको अनुसन्धान स्वागतयोग्य भएको बताए । अरू पार्टीका नेतामाथि आरोप लाग्दा छानबिन हुनुपर्छ भनेका थियौं भने आफ्नो पार्टीको नेतामाथि आरोप लाग्दा छानबिन हुन पर्दैन भनेर कसैले सोचेको छ भने त्यो गलत हो, शर्माले कान्तिपुरसँग भने, हामी आरोपलाई हेर्छौं, अनुहारलाई हेर्दैनौं । दोषलाई हेर्छौं, दललाई हेर्दैनौं ।धनराजले पनि आफूसहित पूर्वपत्नी ज्योति र सञ्चालक तथा कर्मचारीहरूविरुद्ध अनुसन्धान अघि बढाएकोमा गुरुङले स्वागतयोग्य भएको प्रतिक्रिया दिएका छन् । ममाथि लागेको आरोप चाँडै प्रस्ट होस् भनेरै संसद् बैठकमा छानबिनको माग गरेको हुँ, सीआईबीले अनुसन्धान थालेको भनेर समाचार आएको छ । निष्पक्ष छानबिन गरेर जस्ताको तस्तै ल्याइदेओस् भन्ने नै मेरो कामना छ, उनले कान्तिपुरसँग भने ।पार्टीका प्रचार विभाग प्रमुखसमेत रहेका केन्द्रीय सदस्य मीन विश्वकर्माले पनि गुरुङमाथि निष्पक्ष अनुसन्धान हुनुपर्ने माग गरेका छन् । कुनै पनि आरोपको जिम्मेवारी व्यक्ति आफैं हुने हो । कांग्रेसको प्रस्ट दृष्टिकोण पार्टीका कुनै पनि नेतामाथि लागेको आरोपको निष्पक्ष छानबिन हुनुपर्छ, सत्यतथ्य आउनुपर्छ भन्ने नै हो, उनले थपे, अनुसन्धानको प्रक्रियामा उपसभापतिले सहयोग गर्न तयार छु भन्नुभएको छ । आफैंले अनुसन्धानको माग गर्नुभएको छ । जहाँसम्म पदीय जिम्मेवारीबाट अलग हुने नहुने भन्ने प्रश्न छ, भर्खरै अनुसन्धान अघि बढिरहेका बेला यस विषयमा बोल्न अहिल्यै हतारो हुन्छ ।"
सहकारी सञ्चालकका रूपमा कालोसूचीमा छिन् लेखा समिति सभापतिकी पत्नी,"(विराटनगर)संसद्को सार्वजनिक लेखा समितिका सभापति ऋषिकेश पोखरेल पनि श्रीमतीलाई अघि सारेर खोलेको सहकारीबाट रकम अपचलन गरेको आरोपमा मुछिएका छन् । सहकारीबाट कर्जा लिएका ऋणीका कागजपत्र बैंक तथा वित्तीय संस्थामा राखेर ऋण लिएर करिब ११ करोड हिनामिना गरेपछि पोखरेल पत्नी अन्जला कोइरालासहित सञ्चालक कालोसूचीमा परेका छन् । पीडितले नामै तोकेर उजुरी दिए पनि कोशी प्रदेशको सहकारी रजिस्ट्रार कार्यालयले प्रहरीमा फाइल पठाउँदा अन्जलाको नाम गायब पारेको छ ।सहकारी सञ्चालकहरूका अनुसार नेता पोखरेलले शिक्षकसमेत रहेकी पत्नी अन्जलालाई करिब ६ वर्ष सञ्चालक बनाएका थिए । करिब पाँच हजार बचतकर्ता रहेको उमागौरी सहकारी करिब डेढ वर्षदेखि बन्द छ । स्थापनाकालदेखिका सबै कागजपत्र गायब पारिएको बचतकर्ताको भनाइ छ । २०७२ देखि सञ्चालक रहेकी अन्जला सहकारी संकटमा पर्न थालेपछि २०७८ मा संस्थाबाट अलग भएकी थिइन् । सहकारीपीडितहरूले अध्यक्ष शम्भुप्रसाद रौनियार र सञ्चालक अन्जला कोइरालासमेत विरुद्ध कोशी प्रदेशको सहकारी रजिस्ट्रार तथा प्रशिक्षण कार्यालयमा उजुरी दिएका छन् । रजिस्ट्रारको कार्यालयले अनुसन्धानका लागि जिल्ला प्रहरी कार्यालय मोरङलाई पत्राचार गरेको छ । एक साताअघि मात्रै सरकारीका अध्यक्षसहित सबै सञ्चालक माथि अनुसन्धान गर्न प्रहरीलाई पत्र पठाएका छौं, सहकारी रजिस्ट्रार कार्यालयका प्रमुख हरिबहादुर खत्रीले भने, प्रहरीले अनुसन्धान कहाँ पुर्यायो, हामीले थाहा पाउन सकेका छैनौं ।सर्वसाधारण बचतकर्ताले दिएको उजुरीमा नाम भए पनि सहकारी रजिस्ट्रारको कार्यालयले प्रहरीलाई लेखेको पत्रमा भने पोखरेल पत्नीको नाम गायब पारिएको छ । प्रहरीलाई लेखिएको पत्रमा अन्जलाको नाम नरहेको पनि पुष्टि गरे, तर त्यसको कारण खुलाउन चाहेनन् । जिल्ला प्रहरी मोरङका प्रवक्ता डीएसपी ज्ञानेन्द्रबहादुर बस्नेतले भने पत्रबारे जानकारी नभएको बताए । उनले भने, म अहिले बाहिर छु, पत्र आए नआएको जानकारी छैन । हेरेर खबर गरूँला ।बचतकर्ताहरूका अनुसार सहकारीका ऋणीले बुझाएको कागजपत्र विभिन्न बैंक तथा वित्तीय संस्थाबाट राखेर ११ करोड ५६ लाख रुपैयाँ ऋण लिइएको छ । सहकारीबाट एकाध लाख कर्जा लिँदा ऋणीहरूले बुझाएका कागजपत्र बैंकमा राखेर सञ्चालकहरूले ठूलो रकम लिएको भेटिएको छ । यो विषयमा ऋणीलाई जानकारी समेत थिएन । अझ, बचतकर्ताको २ करोड ३ लाख ५४ हजार सञ्चालकले हिनामिना गरेका छन्, एक बचतकर्ताले भने । सहकारीले संस्थागत रूपमा लिएको ऋण पनि भुक्तान गरेको छैन । आरएसडीसी लघुवित्त वित्तीय संस्थाले २०७९ कात्तिक १६ मा सूचना जारी गर्दर् ैकर्जा चुक्ता गर्न उमागौरी कृषि सहकारीका नाममा ३५ दिने सार्वजनिक सूचना निकालेको थियो । सूचनामा अन्जलाको नाम र तस्बिरसमेत उल्लेख थियो । त्यसपछि पनि सहकारीले ऋण नतिरेपछि आरएसडीसी लघुवित्तले २०७९ चैत १२ मा उमागौरी सहकारीविरुद्ध मुद्दा दायर गरेको थियो । सहकारीले रूपन्देहीमा कार्यालय रहेको आरएसडीसीबाट ऋण लिएको थियो । वित्तीय संस्थाले दिएको मुद्दाका आधारमा रूपन्देही जिल्ला अदालतले २०८० माघ ८ मा गोरखापत्र दैनिकमा सूचना निकालेर सहकारी सदस्यहरूलाई २१ दिनभित्र उपस्थित हुन भनेको थियो । मुद्दाको पेसी भदौ ३० लाई तोकिएको छ । सहकारीमा ऋण लिन आउने व्यक्तिका कागजपत्र विभिन्न बैंक तथा वित्तीय संस्थामा राखेर भएको ठगी अनौठो रहेको सहकारी रजिस्ट्रार कार्यालयका प्रमुख खत्रीको भनाइ छ । ऋणीले बैंकले कालोसूचीमा राखेपछि र धितो लिलामीको सूचना निकालेपछि मात्र थाहा पाएका छन्, उनले भने ।सहकारी रजिस्ट्रार कार्यालयका प्रमुख खत्रीले उमागौरी कृषि सहकारीको हिसाबकिताब र निर्णय पुस्तिका हेर्नसमेत नपाएको बताए । खातापाता मागेका थियौं तर सहकारीका अध्यक्षलगायतले आनाकानी गरेका गर्यै छन्, उनले भने । सहकारीका अध्यक्ष रौनियारले भने सबै कागजात सहकारी रजिस्ट्रार कार्यालयमा बुझाएको दाबी गरेका छन् । लगानी भएको ऋण नउठेका कारण सहकारीमा समस्या देखिएको उनको भनाइ छ । अन्जलाले भने २०७५ मा जारी भएको सहकारी नियमावलीपछि सञ्चालक सदस्यबाट राजीनामा दिएको दाबी गरेकी छन् । हाल विराटनगरस्थित महेन्द्र माध्यमिक विद्यालयमा शिक्षण गर्दै आएकी अन्जलाले भनिन्, सहकारीबाट मैले पहिले नै राजीनामा दिइसकेकी छु, अनावश्यक रूपमा मेरो नाम मुछ्ने काम भएको छ । यो गलत हो । उनले सहकारीबाट आफैं ठगीमा परेको र उल्टै कालोसूचीमा परेको बताइन् । लेखा समितिका सभापति पोखरेलले लेखा समितिले भ्रष्टाचारविरुद्ध छानबिन थालेपछि पूर्वाग्रहका आधारमा श्रीमती र आफूलाई जोडिएको दाबी गरे । त्यो सहकारीसँग कुनै सम्बन्ध छैन । श्रीमती सात वर्षपहिले त्यसको सदस्य हुनुहुँदोरहेछ । त्यतिबेलै छाड्नुभएको रहेछ, उनले कान्तिपुरसँग भने, संस्था (सहकारी) ले ऋण लिएको छ भने धितो राखेकै होला । संस्थाले लगाएको ऋण पनि अभिलेखमा होला । हरेक वर्ष हुने सहकारीको लेखापरीक्षण प्रतिवेदन हेर्दा हुन्छ ।एमाले प्रचार विभाग प्रमुख राजेन्द्र गौतम भने पोखरेलमाथि प्रश्न उठेको सन्दर्भमा सम्बन्धित निकायले छानबिन गर्न सक्ने बताए । कसैका बारेमा प्रश्न उठेपछि सम्बन्धित निकायले छानबिन गरे प्रस्ट हुन्छ, उनले भने, किन प्रश्न उठ्यो ? सम्बन्धित निकायहरूले पहिचान गरी सत्यतथ्य सार्वजनिक गर्न सक्छन् । उनले यसबारे पार्टीमा छलफल नभएको बताए । छानबिन गर्ने सरकारका निकाय छन् । पार्टीमा अहिले छलफल भएको छैन, उनले भने ।"
सर्वोत्कृष्ट विद्यार्थीले पाउने विद्याभूषण बजेट अभावले ५ वर्षदेखि अवरुद्ध,"(काठमाडौं)सुनचाँदी किन्न पर्याप्त बजेट नहुँदा सरकारले पाँच वर्षदेखि विद्याभूषण पदक वितरण गर्न सकेको छैन । विभिन्न तहका सर्वोत्कृष्ट विद्यार्थीलाई सरकारले हरेक वर्ष राष्ट्रिय शिक्षा दिवसमा सुनचाँदी जडित विद्याभूषण पदकबाट विभूषित गर्ने अभ्यास छ । तर २०७६ देखि २०८० सम्मका सर्वोत्कृष्ट विद्यार्थीले पदक पाएका छैनन् । सरकारले यसपालि पनि नेपाल विद्याभूषण क, ख र ग, नेपाल प्रविधि विद्याभूषण, नेपाल छात्रा विद्यापदक क र ख एवं छात्रा पुरस्कार पदक पाउने विद्यार्थीको सूची शिक्षा दिवसका अवसरमा असोज २ मा सार्वजनिक गर्ने कार्यतालिका छ । तर बजेट अभावको कारण देखाउँदै शिक्षा मन्त्रालयले पदक नै बनाएको छैन । शिक्षा मन्त्रालयले गत बुधबार सूचना जारी गरेर पदक र प्रमाणपत्र वितरण कार्यक्रमको मिति पछि प्रकाशन गरिने जनाएको छ । गत वर्ष ९ सय ६२ छात्रछात्रालाई विद्याभूषण पदकबाट विभूषित गर्ने निर्णय भएको थियो । तर सुनचाँदी जडित पदक बनाउने रकम नभएको भन्दै वितरण गरिएन । शिक्षा मन्त्रालयका प्रवक्ता सहसचिव कमलप्रसाद पोखरेलले बजेट अभावका कारण पदक वितरण गर्ने अवस्था नरहेको बताए । बजेट नभएकाले पदक र प्रमाणपत्र वितरण कार्यक्रम अहिलेलाई थाती राखियो । नाम भने सार्वजनिक गर्छौं, उनले भने, खर्च जुटाउने प्रयास भइरहेको छ, जुटाउन नसकिए प्रमाणपत्र मात्र दिने कुरा पनि भएको छ । यो वर्ष करिब ३ सय विद्यार्थीले पदक पाउने सम्भावना छ । २०७६ यताका करिब साढे १२ सय विद्यार्थीलाई पदक, पुरस्कार, प्रमाणपत्र वितरण गर्न ६ करोड खर्च लाग्ने अनुमान गरिएको छ तर यसका लागि ६० लाख मात्र बजेट विनियोजन भएको छ । मन्त्रालयका एक उपसचिवका अनुसार एउटा पदक बनाउन लगभग ३० हजार खर्च लाग्छ । गत वर्ष शिक्षा दिवसमा पदक र पुरस्कार पाउनेको सूची सार्वजनिक गरेर प्रजातन्त्र दिवसका अवसरमा फागुन ७ मा वितरण गरिने मन्त्रालयले जनाएको थियो । बजेट जोहो नहुँदा त्यतिबेला पनि वितरण गरिएन । शिक्षा मन्त्रालयका एक अधिकारीअनुसार गत वर्ष अर्थ मन्त्रालयसँग बजेट माग गरे पनि विनियोजित बजेटबाटै व्यवस्था गर्न गरिएको थियो । यो वर्ष पनि पदकका लागि पर्याप्त बजेट व्यवस्था गरिएको छैन । २०७६ को विद्याभूषण पदक पाउने सूचीमा जुम्लाकी राधिका बुढथापाको नाम छ । बौद्धदर्शन शास्त्रमा विद्यावारिधि गरेकी उनले पदक भने पाएकी छैनन् । गत वर्ष शिक्षा मन्त्रालयले पदक बनाउन भ्याएन रे । यसपालि बजेट छैन रे । सम्मान पनि दिन्छौं भनेर दिँदैनन् । कुरा गर्न पनि लाज लाग्छ, उनले भनिन्, सरकारले आश्वासन मात्र बाँड्छ, दुःख, मिहिनेत गरेर लेखपढ गरेकालाई पुरस्कार दिन बजेट हुँदैन । गत वर्ष आवेदन दिएर विद्याभूषण पदक पाउने सूचीमा परेका त्रिभुवन विश्वविद्यालयका विद्यार्थी आइत विश्वकर्माले राज्यले घोषणा गरे पनि पदक नदिएर मनोमानी गरेको बताए । जे काम गर्न भनेर शिक्षा मन्त्रालयमा बसेका छन् । उनीहरू त्यही काम गर्दैनन्, उनले भने, पदक पाए अध्ययन, अध्यापन र अनुसन्धान गर्नेलाई प्रोत्साहन हुन्थ्यो, घोषणा गरेको पदक र पुरस्कार नदिएर सरकारले लापरबाही गरेको छ । सरकारले पदक र पुरस्कारको आश्वासन मात्रै देखाएको विद्यार्थीहरूको गुनासो छ । मन्त्रालयभित्रै शिक्षा पदक वितरणका विषयमा दुई धार देखिँदा पनि बजेट व्यवस्था हुन नसकेको एक उपसचिवले बताए । पदक वितरणको विपक्षका केही अधिकारीहरू हुनुहुन्छ । बजेट निर्माणका बेला शिक्षामन्त्री सुमना श्रेष्ठ हुनुहुन्थ्यो । उहाँको टिमले पनि पदकलाई प्राथमिकता दिएन, उनले भने, पदकमा सुनचाँदी प्रयोग हुने र त्यसको खरिद प्रक्रियामा संलग्न हुन नचाहने कर्मचारीका कारण पनि अलमल भएको छ । निर्देशिकामा तोकिएअनुसार सुन र चाँदी पदकमा राखेनराखेको यकिन गर्न नसकिने हुँदा कर्मचारीहरू उक्त प्रक्रियामा सहभागी हुन नचाहेको समेत उनले बताए । नेपाल विद्याभूषण, नेपाल प्रविधि विद्याभूषण, नेपाल छात्रा विद्यापदक र राष्ट्रिय शिक्षा पुरस्कारसम्बन्धी निर्देशिका २०७७ ले पदकको मापदण्ड तोकेको छ । निर्देशिकामा मुलुकको समग्र विकास तथा समुन्नतिका लागि शिक्षालाई राष्ट्रिय महत्त्व दिई शिक्षा क्षेत्रमा महत्त्वपूर्ण योगदान गर्ने व्यक्ति र शैक्षिक क्षेत्रमा उत्कृष्ट स्थान हासिल गर्ने विद्यार्थी तथा शिक्षण संस्थालाई विभिन्न पदक, प्रमाणपत्र, सिल्ड, ध्वजा वा नगद तथा राष्ट्रिय शिक्षा पुरस्कार प्रदान गरिने उल्लेख छ । निर्देशिकाअनुसार विद्यावारिधि वा सोभन्दा माथिल्लो उपाधि हासिल गरेकाले नेपाल विद्याभूषण क श्रेणीको पदक पाउँछन् । ४२ ग्राम शुद्ध चाँदी र एक ग्राम सुनको लेपन लगाएको पदक बनाउनुपर्छ । स्नातकोत्तर तहमा सर्वप्रथमले ख श्रेणीको विद्याभूषण प्राप्त गर्ने व्यवस्था छ । ३२ ग्राम शुद्ध चाँदी र एक ग्राम सुनको लेपनबाट पदक बनाउने निर्देशिकामा उल्लेख छ । स्नातक तहमा सर्वोत्कृष्टले ग श्रेणीको २२ ग्राम शुद्ध चाँदी र एक ग्राम सुनको लेपन भएको पदक प्राप्त गर्ने व्यवस्था छ । स्नातक तहमा सबैभन्दा बढी अंक वा ग्रेड प्राप्त गर्ने छात्राले क श्रेणीको नेपाल छात्रा विद्यापदक पाउछन्, जुन ३० ग्राम चाँदी एक ग्राम सुनको लेपनबाट तयार पारिन्छ । कक्षा १२ वा प्राविधिक शिक्षामा सीटीईभीटीबाट सबैभन्दा धेरै अंक वा ग्रेड प्राप्त गर्ने छात्रालाई ३० ग्राम चाँदीबाट बनेको ख श्रेणीको पदक प्रदान गरिन्छ । विज्ञान तथा प्रविधि इन्जिनियरिङ, कृषि, पशु विज्ञान, वन विज्ञान, चिकित्साशास्त्र विधाको स्नातकोत्तर तह वा सोभन्दा माथि अध्ययनलाई निरन्तरता दिन वा प्रयोग गर्न सकिने गरी तयार शोधपत्रका आधारमा विश्वविद्यालयका प्रत्येक संकायका २२ विद्यार्थीलाई नेपाल प्रविधि विद्याभूषण पदक उपलब्ध गराउने व्यवस्था छ । विश्वविद्यालय अनुदान आयोगको सिफारिसका आधारमा ३१ ग्राम शुद्ध चाँदी र एक ग्राम सुनको लेपन लगाएको पदक प्रदान गर्ने प्रावधान छ । विद्यार्थीबाट आवेदन माग गरी, त्यसको छानबिन गरेर पदकका लागि सिफारिस गर्ने मापदण्ड छ ।नेपालमा २०३१ सालदेखि फागुन १२ मा राष्ट्रिय शिक्षा दिवस मनाउने गरिएको थियो । गणतन्त्र स्थापनापश्चात् अन्तर्राष्ट्रिय साक्षरता दिवसको दिन शिक्षा दिवस पनि मनाउन थालियो । शिक्षा दिवस र साक्षरता दिवस एकै दिन मनाउनु उपयुक्त नहुने भन्दै २०७६ देखि स्थगन गरिएको थियो । २०८० जेठ ९ को मन्त्रिपरिषद् बैठकले मुलुकभर असोज २ मा शिक्षा दिवस मनाउने निर्णय गरेको थियो । संविधानमा व्यवस्था भएअनुसार अनिवार्य तथा निःशुल्क शिक्षासम्बन्धी ऐन, २०७५ जारी भएको दिनका अवसरमा असोज २ मा राष्ट्रिय शिक्षा दिवस मनाउने निर्णय मन्त्रिपरिषद्ले गरेको हो । शिक्षा दिवसको नयाँ मिति घोषणा सँगै पदक र पुरस्कार पनि वितरण गर्ने निर्णय भएको थियो । यो वर्ष शिक्षा दिवस मनाउन शिक्षामन्त्री विद्या भट्टराईको अध्यक्षतामा मूल समारोह समिति गठन गरिएको छ । २०८१ देखि २०८५ सम्मका लागि दिवसको नारा ज्ञान, विज्ञान, सीप, उद्यम र मौलिकता ः साझेदारी र प्रणालीगत सक्षमता तय गरिएको छ ।"
३७ वर्ष पुरानो रिजाल्स दालमोठ,"(चितवन)दालमोठ, भुजियाका पारखीका लागि रिजाल्स दालमोठ परिचित नाम हो । वर्षमा झन्डै ४५ करोड रुपैयाँ बराबरको दालमोठ, भुजिया बेच्दै आएको रिजाल दालमोठ उद्योगले यतिबेला भने बर्सेनि एक अर्ब रुपैयाँ बराबरको उत्पादन माग धान्न सक्ने गरी आफ्नो औद्योगिक क्षमता विस्तार गरिसकेको छ । जबकि राजेन्द्रप्रसाद रिजालले ३७ वर्षअघि ६ हजार रुपैयाँ जुटाएर दालमोठ बनाएर बेच्न सुरु गरेका थिए । राजेन्द्रले सुरु गरेको यो उद्यमका उत्पादन उपभोक्तामाझ छोटो समयमै लोकप्रिय बनेपछि उद्योगले पनि क्षमता विस्तार गर्दै गयो र अहिले रिजालका दालमोठ देशभर पुग्ने गर्छ । राजेन्द्रसँग दालमोठ उद्योगमा काम गरेको पहिलेदेखिकै अनुभव थियो । हाम्रा बुवाहरू तीन भाइ, हामी जेठाका सन्तान । हामी पनि तीन भाइ नै छौं । माइला काका तेजकुमार रिजालले पूर्व उर्लाबारीमा ०३७३८ सालतिरै दालमोठ उद्योग खोल्नुभएको थियो, राजेन्द्रले भने । त्यो उद्योगमा राजेन्द्रले ०३९ सालतिर काम गर्न सुरु गरे । सानो उद्योग थियो । उत्पादन, बिक्री र हिसाबकिताब सबै काममा उनी नै खट्थे । काकाको उद्योगको दालमोठ बेच्न राजेन्द्र चितवन पनि आउने गर्दथे । चितवन आउनेजाने गर्दा उनले यहाँ दालमोठ उत्पादन गरेर बेच्न सकिने सम्भावना देखे । काम नै सुरु गर्ने योजना बनाएर ०४४ सालमा उनी चितवन आए । रत्ननगर टाँडीमा राजेन्द्रको बैनी ज्वाइँको घर थियो । खल्तीमा थियो जम्मा ६ हजार रुपैयाँ । ज्वाइँकै घरमा कराहीमा भुटेर ०४४ मंसिर २८ बाट उनले दालमोठ उत्पादन सुरु गरे । पहिला ज्वाइँका भाइहरूले नै उनलाई सहयोग गरे । एक वर्षपछि राजेन्द्रलाई माइला भाइ पुरुषोत्तम सघाउन आए । ०४८ सालमा कान्छा अच्युत पनि चितवन नै आए । आफन्त र भाइहरूको सहयोगले राजेन्द्रले व्यापारको आकार बढाउन पाए । काकासँग बस्दा उत्पादनदेखि बिक्री र हिसाबकिताबसम्म गर्न जानेको थिएँ । बजारमा सम्पर्क थियो । यही सीपले मलाई बल दियो, राजेन्द्रले भने । दालमोठ बेच्न उनीहरू बुटवलदेखि तनहुँ विमलनगरसम्म जान थाले । राजेन्द्र दाइ पूर्वबाट दालमोठकै कारोबारका लागि चितवन आउनेजाने गर्दा यहाँ राम्रो सम्भावना देख्नुभयो । नारायणीमा पुल बनेको थियो । नारायणगढमुग्लिन सडक चालु भएको थियो । यहाँबाट कारोबार फैलाउन सकिन्छ भन्ने ठान्नुभयो, भाइ पुरुषोत्तमले भने । त्यो बेला दालमोठ बनाउने कच्चा सामान उधारोमा पाइन्थ्यो । बनाएको दालमोठ नगदमा बिक्री हुन्थ्यो ।राजेन्द्रले सुरुमा शान्तकमल नाममा दालमोठ बजारमा ल्याए । त्यसको ६ वर्षपछि ०५० सालमा औपचारिक रूपमा रिजाल फुड प्रडक्ट नामक फर्म दर्ता गरेर उत्पादन सुरु गरे । प्रोप्राइटरसिप संरचनामा रहेको यो फर्मलाई कर्पोरेट स्वरूपमा ढाल्न ०७२ सालमा रिजाल फुड एन्ड बेभरेज प्रालि नामक कम्पनी बनाए । सोही वर्ष रत्ननगर नगरपालिका३ बेल्सीमा पूर्वपश्चिम राजमार्गसँग जोडिएको २२ कट्ठा जग्गा किने । त्यो जग्गाको १० कट्ठामा उत्पादन गर्ने प्लान्ट छ । बाँकी जग्गा गोदाम लगायतलाई उपयोग भएको छ । जग्गा किनेको तीन वर्षपछि ०७५ सालदेखि फ्याक्ट्री सोही ठाउँबाट सञ्चालन हुँदै आएको छ । अहिले दालमोठ, भुजिया, चिप्स र फुरनदाना गरेर २५ प्रकारका दालमोठ भुजिया उत्पादन हुन्छन् । १० ग्रामदेखि आठ सय ग्रामसम्मका ८५ वटा प्याकिङ साइजमा उत्पादनहरू बेच्दै आएको पुरुषोत्तम रिजालले बताए ।हाम्रो उत्पादन देशभर पुग्छ । पूर्वमा ताप्लेजुङदेखि पश्चिममा दार्चुलासम्म हाम्रा १ सय ९० वटा डिलरहरू छन्, कम्पनीका प्रबन्ध निर्देशक (एमडी) रहेका पुरुषोत्तम रिजालले भने, दालमोठ, भुजिया र चिप्ससँगै फुरनदाना आफूहरूको लोकप्रिय उत्पादन हो । उनी सिंगो खुर्सानी, बदाम, अदुवाको टुक्रा र कडिपत्तामा चिउरा भुटेर बनाएको फुरनदाना खेतदेखि घर अफिससम्म प्रयोग हुने खाजा भएको बताउँछन् ।उपभोक्ताहरू उत्पादनको गुणस्तर र प्याकेजिङका कारण सामान खरिद गर्न लालायित हुन्छन् । आफूहरूले यही कुरालाई ख्याल राख्दै गुणस्तरीय उत्पादन र राम्रो प्याकेजिङ अपनाउँदै आएको पुरुषोत्तमले बताए । सहर बजारमा चहलपहल बढेसँगै सपिङ मल र डिपार्टमेन्टल स्टोर्सहरू धमाधम खुल्न थाले । ती ठाउँमा राम्रो प्याकेजिङ भएको भारतीय दालमोठ भुजिया देखिन थाले ।नेपाली दालमोठ उद्योगहरूले सानो क्षेत्र ओगटेर उत्पादन गर्दथे । प्याकेजिङ राम्रो र मार्केटिङ आक्रामक हुँदैनथियो । हामी मूल्य अभिवृद्धि कर (भ्याट)मा सुरुवाती चरण ०५४ सालतिरै गयौं । यसको फाइदा के भयो भने स्वच्छ र गुणस्तरीय उत्पादनमा सघाउने डेनमार्कको एउटा प्रोजेक्टले हामीलाई पनि सघाउने भयो । तीन महिनासम्म उनीहरूले लगातार हामीलाई गाइड गरे, पुरुषोत्तम रिजालले भने । सो प्रोजेक्टले इन्धनको उचित प्रयोग कसरी गर्ने, कार्यक्षमता कसरी बढाउनेदेखि प्याकेजिङ र मार्केटिङसम्मका तौरतरिका सिकायो ।रिजाल दाजुभाइ भारतको राजस्थान जान थाले । त्यहाँ दालमोठ र भुजिया उद्योगहरू प्रशस्त छन् । दालमोठ भुजिया उद्योगसम्बन्धी भारतमा हुने प्रदर्शनीहरूमा भाग लिन थाले ।यसो गर्दा दालमोठ उद्योगमा आएका नयाँ उपकरण र प्रविधिका बारेमा उनीहरू जानकार हुन थाले । ०६८ सालदेखि दालमोठ उत्पादनमा नयाँ र आधुनिक टेक्नोलोजीको प्रयोग गर्न थाल्यौं, पुरुषोत्तम भन्छन् । त्यसअघि उनीहरूले आफ्नो उत्पादनलाई बजारमा चिनाउन र बिक्री गर्न व्यक्तिगत तवरमा धेरै मिहिनेत गरेका थिए । जिल्लामा नै बनेको दालमोठ भएका कारणले चितवनमा बजार विस्तार गर्न ठूलो सकस भएन ।स्थानीय उत्पादन भएका कारण सानाठूला पसलले राजीखुसी राख्थे । हामी दाजुभाइ पहिला अर्डर टिप्थ्यौं । त्यहीअनुसार उत्पादन गर्दथ्यौं । व्यापारीको अर्डरअनुसार कार्टुनमा सामान प्याक गरेर राख्थ्यौं । यता वरपर रिक्सा साइकलमा आफैं राखेर पुर्याउन जान्थ्यौं । अरू ठाउँ बसमा राखेर लैजान्थ्यौं । जहाँ पुगे पनि खान र सुत्न घरै आउँथ्यौं । ५० रुपैयाँ भए पनि जोगाउँ भन्ने हुन्थ्यो, सुरुवातमा गरेको मिहिनेतबारे राजेन्द्रले भने ।व्यक्तिगत शीलस्वभाव र लगन मिहिनतसँगै प्रतिस्पर्धी हुन प्रविधि र उपकरण अपनाउँदै गएका कारण टिक्न र फैलन सकेको राजेन्द्र बताउँछन् । अहिले उद्योगमा उत्पादन र प्याकेजिङसम्मका काम स्वचालित मेसिनबाट हुन्छ । साथै उद्योगले रोजगारी पनि दिएको छ । कारखानामा एक सय र मार्केटिङमा ५० जनाले रोजगारी पाएका छन् । महिलालाई प्राथमिकता दिएको पुरुषोत्तमले बताए । लेखादेखि मार्केटिङको माथिल्लो पोस्टसम्म महिला छन् ।हाम्रो अहिलेको कारोबार भनेको वर्षको ४५ करोड रुपैयाँ जति छ । तर माग बढेर हामीले पूर्ण क्षमतामा उद्योग चलाउन पाए एक अर्ब रुपैयाँ बराबरको कारोबार गर्न सक्ने अवस्थामा छौं, पुरुषोत्तमले भने । नेपाली बजारमा रिजाल्स दालमोठ, भुजिया, चिप्सको हिस्सा २२ प्रतिशतको हाराहारीमा रहेको उनको दाबी छ । कारोबारमध्ये १० प्रतिशतको हाराहारीमा निर्यात हुने रिजालले जानकारी दिए ।नेपालीहरू बस्ने युरोपका इटली, बेल्जियम, क्रोसिया, पोर्चुगल, माल्टा, जर्मनी, फ्रान्स जस्ता देशहरूसहित अस्ट्रेलिया र जापान गरेर १२ देशमा रिजालको उत्पादन पुगेको पुरुषोत्तम रिजाल बताउँछन् । रिजाल दाजुभाइका छोराहरूले नै अहिले रिजाल्स ब्रान्डलाई फैलाउन अग्रसर छन् । जेठा राजेन्द्रका छोरा स्वरूप र सौरभलेरिजाल्स ब्रान्डमा अचार, केचअप र ससहरू उत्पादन गर्न लागेका छन् ।पुरुषोत्तमका छोरा प्रितमले दालमोठ उद्योगमै बजार र अनुसन्धानको जिम्मेवारी उठाएका छन् । कान्छा अच्युतका छोरा सौगातले रिजाल्स ब्रान्डमा फापर, कोदो, जौ जस्ता रैथाने अन्नको पिठो बिक्री सुरु गरेका छन् । छोराहरू पढेपछि यहीं बसेर हाम्रो पुर्ख्यौली ब्रान्डलाई बिस्तार गर्न लाग्दै छन् । स्वरूप र प्रितमले एमबीए सकेका हुन् । सौगातले सिभिल इन्जिनियरिङ र सौरभले कम्प्युटर इन्जिनियरिङमा ब्याचलर गरे, पुरुषोत्तमले भने ।आफ्नो उद्यमसँग छोराहरू पनि जोडिएका कारण रिजाल्स ब्रान्डको भविष्य राम्रो देखेको पुरुषोत्तम बताउँछन् । तर यो क्षेत्रमा हरेक दिन चुनौतीहरू पनि नआउने होइनन् । हिजो पनि आफूहरूले सशस्त्र संघर्ष, भूकम्प, लोडसेडिङ, नाकाबन्दी र हालसालै कोभिडको नराम्रो मार खेपेको उनले बताए । धेरै कच्चा पदार्थ र प्रविधि विदेशबाटै ल्याउनुपर्ने दालमोठ उद्योगमा सरकारी नीति नियमले पनि बाधा अप्ठ्याराहरू थप्छन् ।समस्या भनेको परीक्षा हो । गर्न खोजेको काम जानेको छ, अब के गर्ने हो भन्नेबारेमा सजग भए समस्या र चुनौती आए पनि पार लाग्छ, असफल भइन्न, पुरुषोत्तमले भने । उद्योगले दुई वर्षअघि गुणस्तर चिह्न आईएसओ २२०००: २०१८ पनि पाएको छ । आफूहरू स्विट्स (मिठाई) उत्पादन गरी आफ्नै आउटलेटबाट बिक्री गर्ने योजनामा रहेको पुरुषोत्तम बताउँछन् । जुस उत्पादन गर्ने योजना पनि रहेको उनले सुनाए ।"
जथाभाबी कर्मचारी सरुवा नगर्न संघीय मन्त्रालयलाई निर्देशन,"(काठमाडौं)प्रधानमन्त्री तथा मन्त्रिपरिषद् कार्यालयले संघीय मामिला तथा सामान्य प्रशासन मन्त्रालयलाई जथाभाबी कर्मचारीको सरुवा नगर्न र काजमा नराख्न निर्देशन दिएको छ । निर्देशन उल्लंघन गरे कर्मचारीले लिएको तलब जथाभाबी सरुवा गर्ने र काजमा राख्ने अधिकारीबाटै असुल्ने चेतावनीसमेत प्रधानमन्त्री कार्यालयले दिएको छ ।प्रधानमन्त्री कार्यालयले संघीय मन्त्रालयका सचिव भरतमणि सुवेदीलाई पत्र पठाएर संघीय निजामती ऐनमा उल्लेख भएका प्रावधान मिचेर सरुवा नगर्न निर्देशन दिएको हो । संघीय मन्त्रालयले गर्दै आएको कर्मचारीको सरुवा, पदस्थापना, काजलगायतका गतिविधिप्रति असन्तुष्टि जनाएर प्रधानमन्त्री कार्यालयले यस्तो पत्राचार गरेको हो । पत्रमा निजामती ऐन २०४९, नियमावली २०५० का प्रावधान स्मरण गराइएको छ । नियमविपरीत सरुवा गरिएका वा काजमा बसेका कर्मचारीको तलब सरुवा गर्ने अधिकारीबाट असुल्ने प्रावधान निजामती ऐनमा छ । संघीय मन्त्रालयले संघीय कार्यालयका विभाग, मन्त्रालय र कार्यालयहरूमा दरबन्दीभन्दा बढी कर्मचारी सरुवा गर्ने तर प्रदेश र स्थानीय तहमा पठाउन धेरै पहल नगर्ने प्रवृत्ति बढेपछि प्रधानमन्त्री कार्यालयले लिखित निर्देशन दिएको हो । केही दिनअघि मुख्यसचिव एकनारायण अर्यालले संघीय मन्त्रालयले कर्मचारीको व्यवस्थापन सही रूपमा नगर्दा सेवा प्रवाहमा असर परेको भन्दै सचिवहरूसॅग असन्तुष्टि राखेका थिए । उनले सेवा प्रवाहलाई प्राथमिकता दिनुपर्ने उनको भनाइ थियो । अर्याल संघीय मन्त्रालयका पूर्वसचिव पनि हुन् । प्रधानमन्त्री कार्यालयका प्रवक्ता तथा जनशक्ति व्यवस्थापन महाशाखामा सहसचिव प्रेमप्रसाद आचार्यले सरुवामा केही बेथिति देखिएकाले निर्देशनात्मक पत्राचार गरेको बताए । संघका मन्त्रालय र कार्यालयहरूका दरबन्दीभन्दा बढी कर्मचारी थुप्रिने र प्रदेश र स्थानीय तहमा नागरिकले सेवा नपाउने अवस्था सिर्जना भएकाले मुख्यसचिव अर्यालको निर्देशनबमोजिम संघीय मन्त्रालयलाई पत्राचार गरिएको हो, उनले भने, सरुवा बेथितिलाई नरोके वा व्यवस्थित नगरे निजामती ऐनअनुसार नियमविपरीत सरुवा भएर खाएको तलब भत्ता असुल्ने पत्रमा उल्लेख गरिएको छ । संघीय मन्त्रालयलाई दिइएको निर्देशनमा कर्मचारी सूचना प्रणालीमा विवरण अद्यावधिक गर्न भनिएको छ । अद्यावधिक गरेपछि मात्र समन्वयमा सरुवा गर्न निर्देशन दिइएको छ । तर मन्त्रालयले २०७९ सालको संसदीय निर्वाचनपछि कर्मचारीको विवरण एकीकृत गर्न खोजे पनि सकेको छैन । संघीय मन्त्रालयले कुन मन्त्रालयअन्तर्गतका विभाग र कार्यालयमा कुन पदको दरबन्दी कति संख्यामा छ, काजमा कति कर्मचारी छन्, कुन कर्मचारी कति समयदेखि काजमा बसेका छन्, कति समयदेखि एउटै ठाउँमा बसेर सरुवा भएका छैनन् भनेर खोजी गरेको साढे दुई वर्ष बितेको छ । मन्त्रालयसँग कर्मचारीको तथ्यांक यकिन भए पनि उनीहरू कुन अवस्थामा कहाँ के काम गरिरहेका छन् भन्ने सबै विवरण छैन । २०७९ यता मात्रै संघीय मन्त्रालयमा चार मन्त्री फेरिएका छन् । २०७९ मा तत्कालीन संघीय मन्त्री अमनलाल मोदीले कर्मचारीको यकिन तथ्यांक उपलब्ध गराउन चार पटकसम्म एउटै विषयमा पत्राचार गर्न लगाए तर अन्य मन्त्रालयले टेर्दै नटेरेको गुनासो अधिकारीहरूको थियो । यसको फाइदा उठाएर कर्मचारीहरू खटाएको स्थानमा नजाने, काजमा लामो समय बस्ने जस्ता विकृति मौलाउॅदै गएको छ । यसको समाधान खोजेर मात्र कर्मचारी व्यवस्थान गर्नुपर्ने आशयसहित प्रधानमन्त्री कार्यालयले संघीय मन्त्रालयलाई पत्र लेखेको हो । विशेषतः स्थानीय तहमा प्रमुख प्रशासकीयको अभाव भएको लामो समय बितेको छ । बिहीबार एक सय पालिकामा प्रमुख प्रशासकीय अधिकृत खटाइएको छ । उनीहरू सवै नयाँ अधिकृत हुन् । अझै झन्डै एक सय स्थानीय तह निमित्तका भरमा सञ्चालन भइरहेका छन् । महानगरपालिका र उपमहानगरपालिकामा भने निमित्त नभएको संघीय मन्त्रालय प्रशासन महाशाखा प्रमुख तथा सहसचिव विष्णु ज्ञवालीले बताए । सहसचिव ज्ञवालीले प्रधानमन्त्री कार्यालयबाट निर्देशनयुक्त पत्र आएको र त्यसमा अध्ययन भइरहको बताए । उनले भने, प्रधानमन्त्री कार्यालयले सरुवा व्यवस्थापनमा ख्याल गर्न दिएको निर्देशनको पालना गर्न तयार छौं । हामीले सकेसम्म सरुवालाई व्यवस्थित गर्न खोजेका हौं । मन्त्रालयले उपसचिवसम्मका कर्मचारीको सरुवामा लागि गत साउन दोस्रो साता निवेदन दिन सार्वजनिक सूचना नै जारी गरेको थियो । सूचना जारी गरेर सरुवा खोले पनि यही मौका पारेर कर्मचारीले आफू अनुकूलको सरुवा मिलाउन खोजिरहेका छन् । विशेषगरी मन्त्रालयले गर्ने सरुवामा यस्तो चलखेल हुने गरेको हो । संघीय मन्त्रालयका एक सहसचिव भन्छन्, सरुवाबाहेक केही काम नै हुन छाडेको छ । जहिले पनि सरुवाकै विषयमा छलफल र विवाद हुने गरेको छ । अरू कामका विषयमा त कुरै गर्न नपाउने अवस्था छ । मन्त्रालय र कार्यालयहरूले दरबन्दी र कर्मचारीको रेकर्ड लुकाएर संघीय मन्त्रालयलाई जानकारी नै नदिने गरेको एक अधिकारीले बताए । संघीय मन्त्रालयले अन्य मन्त्रालय, विभाग, आयोग र कार्यालयहरूमा संगठन तथा व्यवस्थापन (ओएन्डएम) सर्वेक्षण गर्न पटकपटक प्रयास गरे पनि सकेको छैन । सरकारले गत मंसिरमा सबै मन्त्रालय, विभाग, आयोग र कार्यालयहरूको ओएन्डएम सर्वेक्षण गर्ने घोषणा गत आर्थिक वर्षको बजेटमार्फत गरेको थियो तर कार्यान्वयन भएको छैन । आफ्नो दरबन्दी कोही पनि घटाउन नचाहने बरु बढाउने प्रस्ताव आउन थालेपछि ओएन्डएम सर्वेक्षण रोकिएको मन्त्रालय प्रशासन महाशाखाका कर्मचारी बताउॅछन् ।निजामती ऐन २०४९ तथा नियमावली २०५० मा मन्त्रालय वा मन्त्रालयस्तरको केन्द्रीय निकाय वा विभागले प्रत्येक वर्षको असोज १५ सम्म सरुवा गर्ने उल्लेख छ । त्यस्तै क्षेत्रीयस्तरका निकायहरूले असोज १६ देखि मसान्तसम्म सरुवा गर्ने व्यवस्था छ । सोहीअनुसार मन्त्रालयले बुधबार सूचना प्रकाशन गरेको थियो । संघीय मामिला मन्त्रालयले उपसचिवसम्मको सरुवा भदौ १ देखि भदौ मसान्तभित्र गर्ने प्रावधान छ । सरुवा बेथिति रोक्न भन्दै यसअघिका संघीय मन्त्री भानुभक्त जोशीको कार्यकालमा सरुवा मापदण्ड जारी गर्ने तयारी गरिएको थियो । अन्तिम रूप दिन लागिएको सरुवासम्बन्धी मापदण्डको मस्यौदा अहिले गुपचुप राखिएको छ ।"
कोलम्बिया र हार्वर्डमा सम्बोधन गर्दै प्रधानमन्त्री ओली,"(न्युयोर्क) संयुक्त राष्ट्रसंघ (यूएन) को ७९ औं महासभामा भाग लिन अमेरिका आउन लागेका प्रधानमन्त्री केपी शर्मा ओलीले विश्वकै प्रतिष्ठित दुई शैक्षिक संस्था न्युयोर्कस्थित कोलम्बिया विश्वविद्यालय र बोस्टनस्थित हार्वर्ड विश्वविद्यालयमा सम्बोधन गर्ने भएका छन् ।ओलीको सम्बोधनका लागि परराष्ट्र मन्त्रालयमार्फत न्युयोर्कस्थित राष्ट्रसंघका लागि स्थायी नियोगमार्फत गृहकार्य भइरहेको छ । दुवै विश्वविद्यालयमा सम्माननीय प्रधानमन्त्रीज्यूले सम्बोधन गर्ने गृहकार्य भइसकेको छ, एक कूटनीतिक अधिकारीले भने, कोलम्बिया विश्वविद्यालयमा असोज ७ र हार्वर्डमा असोज ११ मा सम्बोधन हुने कार्यक्रम रहेको छ ।भदौ २५ मा सुरु भएको ७९ औं महासभालाई सम्बोधन गर्न प्रधानमन्त्री ओली असोज ५ मा न्युयोर्क आइपुग्दै छन् । उनले असोज १० मा सम्बोधन गर्ने कार्यक्रम छ । यस पटकको महासभाको मुख्य नारा कसैलाई पनि पछाडि नछाड्ने: वर्तमान र भावी पुस्तालाई शान्ति, दिगो विकास र मानव प्रतिष्ठाको उन्नतिका लागि एकजुट भएर काम गर्ने रहेको छ । उक्त विषयलाई केन्द्रमा राखेर प्रधानमन्त्री ओलीले सम्बोधन गर्ने परराष्ट्र स्रोतको भनाइ छ । महासभालाई सम्बोधन गरेको भोलिपल्ट असोज ११ मा प्रधानमन्त्री ओली न्युयोर्कबाट बोस्टन उड्ने कार्यक्रम छ । बोस्टनमा असोज ११ मा हावर्ड विश्विद्यालयमा सम्बोधन गरेपछि असोज १२ मा ओली त्यत्तैबाट नेपाल फर्कनेछन् ।त्यसअघि महासभाकै दौरानमा यस पटक समिट अफ द फ्युचर मा पनि ओलीले सम्बोधन गर्ने कार्यक्रम छ । उक्त कार्यक्रम ६ र ७ मा यूएनकै मुख्यालयमा हुनेछ । समिट अफ द फ्युचर सम्मेलनको जर्मनी र नामिबिया सहआयोजक हुन् । अहिलेको संकटग्रस्त विश्व परिस्थितिमा आगामी बाटो देखाउन महासचिव एन्टोनियो गुटेरेसको नेतृत्वमा सम्मेलन हुन लागेको हो ।संयुक्त राष्ट्रसंघको बडापत्र, मानवअधिकारको विश्वव्यापी घोषणा (यूपीआर), दिगो विकासका लक्ष्यहरू (एसडीजी) २०३० एजेन्डा, जलवायु र सम्बन्धमा पेरिस सम्झौता र एसडीजी कार्यान्वयनका लागि अदिस अबाबा कार्य एजेन्डाजस्ता स्थापित ढाँचाहरूमा तयारी गर्दै समिट अफ द फ्युचरले हाम्रा साझा आकांक्षाहरू हासिल गर्न व्यावहारिक रणनीतिहरू खोज्ने यूएनको योजनाअनुसार कार्यक्रम हुन लागेको हो ।१८ दिनसम्म चल्ने ७९ औं महासभा असोज १२ मा सकिनेछ । प्रधानमन्त्री ओली २२ सदस्यीय नेपाली प्रतिनिधिमण्डलको नेतृत्व गर्दै न्युयोर्क आउन लागेका हुन् ।"
के हो 'प्राइमरी इलेक्सन' ?,"रानीतिक पुनर्गठन समकालीन नेपाली राजनीतिको महत्त्वपूर्ण एजेन्डा हो । र, त्यो एजेन्डाभित्रको महत्त्वपूर्ण विषय हो प्राइमरी इलेक्सन । अर्थात्, प्राथमिक निर्वाचन । यो पक्का छ कि यथावस्थामा नेपालका कुनै पनि राजनीतिक दलले नयाँ परिणाम दिने छैनन् । असफल नेता, परम्परागत विचार, बासी एजेन्डा, प्रश्नहीन कार्यकर्ता र भ्रष्टाचारको भारी बोकेर दलहरू नयाँ गन्तव्यमा पुग्छन् कसरी ? अतः सबै पार्टीहरूमा (?) पुनर्गठन आवश्यक छ । तर दलहरूभित्र यति धेरै मुर्दाशान्ति छ कि सबै चुपचाप । खटपटी कतै छैन । प्रश्न, आलोचना, असन्तुष्टि र विद्रोह कतै छैन । यद्यपि, यो नीरव शान्तिका बीचमा नेपाली कांग्रेसभित्र भने एउटा बहस चलिरहेको छ । जसका मुख्य प्रश्न छन्, कस्तो हुनुपर्छ अबको राजनीति ? कस्तो हुनुपर्छ अबको कांग्रेस ? र, कस्ता हुनुपर्छ अबका एजेन्डाहरू ? कांग्रेसभित्र जमेर बसेको गतिहीनतालाई तोड्न (के सम्भव होला ?) महामन्त्री गगन थापा, विश्वप्रकाश शर्मा, प्रदीप पौडेल र साथीहरू जसरी बहसमा लागेका छन्, त्यो निकै सुन्दर छ । र, त्यो बहसको एउटा (धेरैमध्ये) महत्त्वपूर्ण विषय छ प्राइमरी इलेक्सन । नेपाली कांग्रेसमा झैं अन्य पार्टीहरूमा पनि प्राथमिक निर्वाचन बहसको एक महत्त्वपूर्ण एजेन्डा बनोस् र आन्तरिक लोकतन्त्र गतिशील होस्, यही अभिप्रायका साथ यो लेखमा प्राइमरी इलेक्सन र यसको औचित्यमाथि संक्षिप्त छलफल गरिन्छ । निर्वाचनका किस्सा ?पार्टीभित्र उम्मेदवारहरू कसरी छनोट गरिन्छ ? केही प्रचलित किस्साहरू सुनौं । भनिन्छ के भने, एक पटक नेपाली कांग्रेसका कुनै नेता सांसदको टिकटका लागि पार्टी सभापतिको आँगनमा पुगे । जिल्लाबाट समेत सिफारिस भएका उनी टिकट हात लाग्नेमा ढुक्क थिए । त्यसैले उत्साहित थिए । उनी दिनभर पार्टी सभापतिको आँगनमा बसे । ढोकामा चियाए, नेतालाई बरन्डामा देख्दा दर्जनौं पटक झुकेर स्वस्ति गरे । टिकट पाउने निश्चित भएपछि उनले धेरैको बधाई खाए । धेरैलाई आश्वासन पनि दिए । निर्वाचन क्षेत्रका सहयोगीहरूलाई फोन गरे । तर जब साँझ भयो, अनि मात्र थाहा पाए कि टिकट त पछाडिको ढोकाबाट छिरेर कुनै बहादुरले अघि नै उछिट्याइ पो सकेछ । जब त्यो बहादुर उम्मेदवारी दर्ताका लागि हेलिकोप्टर लिएर जिल्लातिर उड्यो, उनी जिल्ल परे । हाम्रोमा टिकट बाटैमा हराउने घटना मात्र हुँदैनन्, बिक्रीका घटनाहरू पनि हुन्छन् । कहिलेकाहीं यस्तो पनि भइदिन्छ कि एक जना व्यापारी पार्टी अध्यक्षको हवेलीमा आउँछ । ऊ एकछिन अध्यक्षसँग एक्लै बसेर गुफ्तगु गर्छ । ऊसँग एउटा कालो रङको ब्याग हुन्छ । फर्किंदै गर्दा ऊ त्यो ब्याग मेडम अध्यक्षलाई (निजी सचिव पनि हुन सक्छ) बुझाउँछ र जान्छ । अर्को दिन पार्टीको उम्मेदवार सूची सार्वजनिक हुँदा सबैभन्दा माथि उही व्यापारीको नाम हुन्छ । कस्तो आश्चर्य ? एकदिन अगाडिसम्म पनि नादान पार्टी कार्यकर्ता टिकट आफैंले पाउनेमा मक्ख हुन्छ । ऊ मनमक्ख हुँदै टीभीमा अन्तर्वार्ता दिन्छ । रेडियोमा बोल्छ । घोषणापत्र लेख्छ । चुनाव खर्च जोहो गर्छ । तर हेर्दाहेर्दै टिकट चम्पट पार्छ कुनै जखमले व्यापारीले । हिजो संविधानसभाको निर्वाचनमा होस् या त संघीय र प्रादेशिक निर्वाचनमा होस्, यस्तो पटक पटक भएको छ । मेयरको टिकट बूढानीलकण्ठ वा बालकोटले बाँड्ने र अपजस बोक्नुपर्ने स्थानीयले । यस्तो भएको छ र भइरहनेछ । यस्तो लाग्छ कि, यथावस्थालाई जस्ताको तस्तै छोड्ने हो भने पार्टीका कार्यकर्ताहरू फगत निर्वाचनको प्रचारप्रसारमा ब्यानर बोक्ने बफादार कामदार मात्र रहनेछन् र टिकट पड्काउनेछ अर्कैले । पैसाका अगाडि असली राजनीतिले हार्नुपर्ने कस्तो विडम्बना ! यो के भएको होला ? दुर्भाग्यवश, आज प्रायशः सबै पार्टीमा यस्तै भइरहेका छ । पार्टीमा काम एउटाले गर्छ, टिकट अर्कैले पाउँछ । सदस्यहरू बीचमा लोकप्रिय एउटा छ, नेताको प्रिय बन्छ अर्कै । कहिले टिकट बिक्री हुन्छ, कहिले टिकट उपहारमा जान्छ । कहिले मूलढोकाबाट व्यापारी छिर्छ, कहिले छट्टु मान्छेले झ्यालबाट टिकट पड्काउँछ । विकृति यतिमात्र छैन । हामीले देखेका छौं, नेताले आफ्नै पत्नी र प्रेमिकालाई टिकट दिएको । देखेका छौं, गुन्डानायके र भ्रष्टहरूले टिकट पाएको । चाहे निर्वाचनमा उम्मेदवार तोक्दा होस् वा समानुपातिकको बन्दसूची बनाउँदा होस्, सर्वत्र स्वार्थको गाईजात्रा । सर्वत्र पैसाको चलखेल । यो सबै भइरहँदा खासमा टिकट मात्र बिक्री भइरहेको हुँदैन, बिक्री भइरहेको हुन्छ, राजनीतिक निष्ठा, नैतिकता र लोकतन्त्र । यसले पार्टी र नेतालाई मात्र बदनाम गरिरहेको हुँदैन, बदनाम गरिरहेको हुन्छ हाम्रो निर्वाचनलाई । यसले इमानदार र योग्य कार्यकर्तालाई मात्र अवसरबाट वञ्चित गरिरहेको हुँदैन, मतदाताको स्वतन्त्र विवेकलाई समेत अवमूल्यन गरिरहेको हुन्छ । यसरी पार्टीको आन्तरिक लोकतन्त्र कमजोर हुन्छ । बिस्तारै गुट र लुट प्रभावशाली हुँदै जान्छ । र, आखिर लोकतन्त्र नेतातन्त्रमा फेरिन्छ । पार्टी सदस्यहरू फगत सेवक बन्छन् र पार्टी बन्छ अध्यक्षको निजी कम्पनी । आज भइरहेको यही नै हो ।प्राथमिक निर्वाचनआज संसारभर नै लोकतन्त्रलाई कसरी गहिरो, व्यापक र विस्तारित गर्ने भन्ने बहस जारी छ । टिकटको अपचलन कसरी रोक्ने र कसरी निर्वाचनलाई प्रभावकारी बनाउने भन्ने बहस आज राजनीतिको मुख्य बहस बनेको छ । त्यसका लागि अनेक प्रयोग र प्रबन्धनहरू भइरहेका छन् । राइट टु रिजेक्ट वा नो भोट त्यसका लागि गरिएको प्रबन्धन हुन् भने, अर्को प्रस्ताव वा प्रबन्धन हो प्राइमरी इलेक्सन । के हो, प्राइमरी इलेक्सन ? कुनै राजनीतिक दलले सार्वजनिक पदका लागि आफ्नो उम्मेदवार छान्ने प्राथमिक निर्वाचन हो, यो । जसमा पार्टी सदस्यले (मतदाता) आफ्नो दलको आधिकारिक उम्मेदवार चयन गर्छन् । जो प्राथमिक निर्वाचनमा सर्वाधिक लोकप्रिय हुन्छ, उही उम्मेदवार । मानौं, कुनै व्यक्ति संसदीय निर्वाचनमा पार्टीको आधिकारिक उम्मेदवार बन्न चाहन्छ भने, ऊ पहिले आफ्नो निर्वाचन क्षेत्रभित्र हुने प्राथमिक निर्वाचनमा सहभागी हुनुपर्छ । त्यहाँ उसले सदस्यको (मतदाताको) भोट लिनुपर्छ । जसले सबैभन्दा धेरै भोट पाउँछ, उही नै आधिकारिक उम्मेदवार । यो उम्मेदवार बन्न चाहनेहरू बीचको योग्यताको प्रतिस्पर्धा हो । यसमा न त पार्टी सभापतिको आशीर्वाद लाग्छ, न त टिकट लिलामीमा राखिन्छ । यो प्रक्रियाले एकातिर राजनीतिक दललाई उम्मेदवार चयन गर्न सहयोग पुर्याउँछ, अर्कोतिर उम्मेदवार स्वयं सदस्य वा मतदाताप्रति उत्तरदायी हुन्छ । यसले टिकट खरिद बिक्री रोकिन्छ । पार्टीभित्र गुटको रजगज र मोलमोलाइ बन्द हुन्छ । दलभित्रको सिन्डिकेट अन्त्य हुन्छ । यो पार्टी सदस्यलाई अधिकार सम्पन्न र सार्वभौम बनाउने निकै शक्तिशाली विधि हो । जसले पार्टीको आन्तरिक लोकतन्त्रलाई गतिशील बनाउँछ र शीर्ष नेतालाई तानाशाही बन्नबाट जोगाउँछ । अभ्यास र अनुभवप्राइमरी इलेक्सन को अभ्यास गर्ने देशहरूमध्ये अमेरिकाको अभ्यासलाई संसारकै प्रभावकारी अनुभव मानिन्छ । जो सुरु हुन्छ सन् १८९० बाट । लगभग १९ औं शताब्दीको प्रारम्भबाट नै अनौपचारिक रूपमा काउन्टी, स्टेट र संघीय तहमा यसको अभ्यास प्रारम्भ गरिएको मानिन्छ । पछि डेमोक्रेटिक पार्टीले जब यसलाई आन्तरिक लोकतन्त्रको महत्त्वपूर्ण विधिका रूपमा अवलम्बन गर्ने निर्णय गर्यो, त्यसपछि यो अभ्यास व्यापक बन्यो । डेमोक्रेटिक पार्टीको निर्णयसँगै रिपब्लिकनहरू पनि दबाबमा परे र यसलाई अंगीकार गरे । र, सन् १९०४ बाट यसलाई कानुनतः लागू गरियो ।हामी सबैलाई थाहा छ, अमेरिकामा मुख्यतः दुई ठूला पार्टी डेमोक्रेटिक र रिपब्लिकन (यद्यपि त्यहाँ अरू पनि धेरै पार्टी छन्) प्रतिस्पर्धामा छन् । तर ती पार्टीका अध्यक्ष को हुन् ? आमरूपमा हामीलाई थाहा छैन । हामीलाई थाहा छ, पार्टीबाट उठेका उम्मेदवार र निर्वाचित राष्ट्रपति को थिए । कसरी थाहा पायौं हामीले ? यसकारण कि पार्टीको आधिकारिक उम्मेदवार हुन उनीहरू सहभागी भएका अनेकौं प्राथमिक निर्वाचन र बहस हामीले सुनेका छौं । विचार गरौं त ओबामा, ट्रम्प, बाइडेन र कमलालाई कसले उम्मेदवार बनायो ? ओबामा युवा उमेरमै त्यति लामो इतिहास भएको डेमोक्रेटिक पार्टीका तर्फबाट राष्ट्रपति बन्न कहाँबाट आइपुगे ? अथवा व्यापारिक पृष्ठभूमिका ट्रम्प एकाएक रिपब्लिकन पार्टीबाट राष्ट्रपति हुन कसरी आइपुगे ? पार्टी सभापतिको आशीर्वादबिना उनीहरूलाई उम्मेदवार हुन कसरी सम्भव भयो ? के उम्मेदवार हुन उनीहरूले पार्टीको शक्तिशाली सभापतिलाई कुनै नजराना तिर्नु परेन ? रोचक के छ भने त्यस्तो केही पनि भएन । उनीहरू आफ्नै उत्प्रेरणाले प्राथमिक निर्वाचनमा सहभागी भए । सदस्यहरू बीचमा आफू राष्ट्रपतिको उम्मेदवार हुन योग्य रहेको सावित गरे । प्राथमिक निर्वाचनमा सदस्यहरूले उनीहरूको परीक्षण गरे । प्रश्नउत्तर भए, संवाद भए । नैतिक परीक्षण भयो । क्षमताको परीक्षण भयो । र, अन्ततः प्राथमिक निर्वाचन जितेपछि उनीहरू राष्ट्रपतिको आधिकारिक उम्मेदवार भए । लोकतान्त्रिक अभ्यासका प्रारम्भिक दिनहरूमा कुनै पनि पार्टीले उम्मेदवार उठाउँदा सम्बन्धित पार्टीको तहगत समितिले बन्द कोठाभित्र बसेर निर्णय गर्नु स्वाभाविक र लोकतान्त्रिक नै मानिन्थ्यो । जस्तो नगर समितिले नगरको उम्मेदवार तय गर्ने । क्षेत्रीय समितिले निर्वाचन क्षेत्रको उम्मेदवार तय गर्ने । प्रत्यक्ष निर्वाचित राष्ट्रपति वा प्रधानमन्त्रीको निर्वाचन हो भने, त्यसका लागि कुनै पनि पार्टीको संघीय समितिले उम्मेदवारको निर्णय गर्ने । यद्यपि नेपालमा यसलाई पनि संकुचित गरिएको छ । किनभने हामीकहाँ अझै तलबाट आएका निर्णय वा सिफारिसलाई इन्कार गर्ने वा गोजीबाट उम्मेदवार बनाउने अधिकार भने पार्टीका सभापति वा अध्यक्षलाई छ । तर यसको विकल्पमा जब हामी विस्तारित र गहिरो लोकतन्त्रको आवश्यकताबारे बहस गर्दछौं, तब प्रश्न आउँछ के उम्मेदवार बनाउन हामीले अवलम्बन गरेको अलोकतान्त्रिक अभ्यास अब फेर्नु पर्दैन ? अवश्य नै पर्छ । किनभने भन्नलाई पार्टीका सदस्यलाई सार्वभौम भन्ने, तर उम्मेदवार नेताको गोजीबाट छान्ने कसरी हुन्छ ? भन्नलाई स्वच्छ निर्वाचन भन्ने, तर टिकट खरिदबिक्री गर्ने कसरी हुन्छ ? भन्नलाई पार्टी सदस्यहरूलाई अधिकार सम्पन्न सदस्य भन्ने तर स्वयं सदस्यहरू उम्मेदवार छान्ने प्रक्रियाबाट वञ्चित हुने कसरी हुन्छ ? जब लोकतन्त्रलाई विस्तारित, उत्तरदायित्वपूर्ण र अझ गहिरो बनाउनुपर्छ भन्ने बहस चल्छ, त्यससँग अभिभाज्य हुन आइपुग्छ प्राथमिक निर्वाचन । आजका दिनमा प्राथमिक निर्वाचन मतदाताको भूमिकालाई बढाउने एक महत्त्वपूर्ण विधि हो । जहाँ उनीहरूले उम्मेदवार छनोटदेखि नै आफूलाई संलग्न गर्दछन् । जहाँजहाँ प्राथमिक निर्वाचनको अभ्यास छ, ती अभ्यासहरूले भन्छन्, नेताको गोजीबाट टिकट खोसेर कार्यकर्ताको हातमा पुर्याउने एउटा उन्नत र लोकतान्त्रिक विधि हो प्राथमिक निर्वाचन । जहाँ उम्मेदवार हुन चाहने व्यक्तिले कुनै पार्टीको अध्यक्ष, सभापति वा गुटको नेतालाई रिझाउन पर्दैन । तर उसले पार्टीका सदस्य वा प्राथमिक निर्वाचनका मतदातालाई भने सन्तुष्ट बनाउनै पर्छ । यो उम्मेदवार छनोटको यस्तो प्रक्रिया हो, जसले उम्मेदवार चयन प्रक्रियालाई सदस्यहरूको साझा सरोकारको विषय बनाउँछ । जसले टिकट वितरणलाई सुसंस्कृत, लोकतान्त्रिक, उत्तरदायी र प्रतिस्पर्धात्मक बनाउन योगदान गर्दछ । प्राथमिक निर्वाचनमा मुख्यतः दुइटा तरिका अवलम्बन गरिन्छ । एउटा खुला प्राथमिक निर्वाचन र अर्को बन्द प्राथमिक निर्वाचन । ओपन प्राइमरी इलेक्सन लाई अप्रत्यक्ष प्रकृतिको प्राइमरी इलेक्सन भनिन्छ । त्यसैगरी, बन्द प्राइमरी इलेक्सन लाई प्रत्यक्ष प्रकृतिको प्राइमरी इलेक्सन भनिन्छ । खुला अभ्यासमा पार्टीभन्दा बाहिरका मतदाताहरूले पनि उम्मेदवार छनोटमा भोट हाल्न पाउँछन् तर उनीहरूले त्यही प्रयोजनका लागि आफ्नो नामांकन दर्ता गर्नुपर्छ । बन्दमा भने पार्टी सदस्यले मात्र भोट हाल्छन् । के नेपालमा यो सम्भव छ ? सम्भव छ । हाम्रो निर्वाचन प्रक्रियामा सबैभन्दा धेरै भ्रष्टाचार हुने ठाउँ हो टिकट वितरण । तर जब प्रारम्भिक निर्वाचनको विधि अवलम्बन गरिन्छ, भ्रष्टाचार रोकिन्छ । टिकट खरिदबिक्री रोकिन्छ । यसले उम्मेदवारलाई आम सदस्यप्रति उत्तरदायी बनाउँछ । प्राइमरी इलेक्सन मा हुने स्वस्थ प्रतिस्पर्धा र बहसले लोकतन्त्र र अन्तरपार्टी लोकतन्त्र जीवन्त हुन्छ । मतदाताहरू एक व्यक्ति वा निश्चित शक्तिकेन्द्रबाट छानिएको नभई आफैंले छानेको उम्मेदवारलाई भोट हाल्न पाउँछन् । यसले पार्टीको एकतालाई बलियो बनाउँछ । र, पार्टीभित्र हुने गुट, सिन्डिकेट र व्यक्तिको मनोमानीलाई नियन्त्रण गर्छ । मुख्य कुरा आम निर्वाचनमा सही उम्मेदवारलाई भोट हाल्न पाउनु मतदाताको सार्वभौम अधिकार हो, प्राथमिक निर्वाचनले धेरै हदसम्म त्यसको सुनिश्चितता प्रदान गर्छ । र, आम रूपमा प्राथमिक निर्वाचनले गलत मान्छेलाई सत्तामा पुग्नबाट रोक्छ । जुन हाम्रो सन्दर्भमा एक महत्त्वपूर्ण राजनीतिक डिपार्चर हो ।"
'राष्ट्रिय गौरव' का नाममा अर्थको अनर्थ,"राष्ट्रिय गौरवका आयोजना को शब्द संरचना जति उत्साहवर्द्धक छ, पूर्वाधार निर्माण त्यति नै निराशाजनक । जसकारण यसको चर्चा, महत्त्व र अर्थ बृहत् हुनु स्वाभाविक हो । दीर्घकालीन रूपमै सकारात्मक प्रभाव पार्न सक्ने आयोजनाहरूको निर्माण सम्पन्न हुँदै गर्दा त्यसले स्थानीय लाभग्राहीलाई मात्रै होइन, राष्ट्रकै आर्थिक गतिविधिलाई प्रभाव पार्ने निश्चित छ । महत्त्वपूर्ण ठानिएका आयोजना राष्ट्रिय प्राथमिकतामै परून् र निर्माण कार्य छिटो सकियोस् भन्ने उद्देश्य राख्ने गरिएको छ । त्यसका अतिरिक्त त्यस्ता आयोजनामार्फत अर्थतन्त्रलाई गति दिन सकिने अपेक्षा थियो । तर नाम चयन, उद्देश्य र अर्थ जति व्यापक छ, त्यसअनुसारको प्रगति र प्राथमिकता पाएको छैन ।राष्ट्रिय गौरवका आयोजना को सिलसिला आर्थिक वर्ष २०६८६९ बाट सुरु भएको हो । त्यतिबेला सरकारले १७ वटालाई राष्ट्रिय गौरवका आयोजना घोषणा गरेको थियो । २०७०७१ मा चारवटा र २०७५७६, २०७६७७ र २०७७७८ मा थप एकएक गौरवका आयोजना घोषणा गरियो । १३ वर्षमा २४ वटा आयोजना यस सूचीमा परेका छन् । सडक, रेल, विमानस्थल, खानेपानी, जलविद्युत् जस्ता फरकफरक क्षेत्रका आयोजना सूचीमा छन् । आयोजनालाई बजेटको समस्या नहोस् र निर्माणका क्रममा आइपर्ने समस्या पनि तत्काल समाधान होस् भन्ने हेतुले सूचीमा समावेश गरिएको हो । तर यिनै आयोजना समस्यामा छन् । बजेट पनि पर्याप्त उपलब्ध हुन सकेको छैन । जसले गर्दा सबैजसो आयोजनाको निर्माण सुस्त छ । आयोजनाले पूर्णता पाउन ढिलाइ हुँदा समय र ऊर्जाको नाश भइरहेको छ । त्यसको एउटा उदाहरण हो बबई सिँचाइ आयोजना । आर्थिक वर्ष २०४५४६ बाट सुरु भएको यो आयोजना सम्झौताअनुसार २०६९७० भित्र निर्माण सकिसक्नुपर्ने हो । तर, संशोधित कार्यतालिकाअनुसार २०८२८३ सम्ममा सम्पन्न गर्ने लक्ष्य थियो । तर यस अवधिमा पनि काम नसकिने देखेपछि २०८५८६ सम्ममा सकिने आयोजनाको दाबी छ । त्यस्तै, सिक्टा सिँचाइ आयोजना सुरु भएको दुई दशकसम्म कार्यप्रगति ५० प्रतिशत कट्न सकेको छैन । पटकपटक संशोधित म्यादअनुसार २०८९९० भित्र भने काम सकिने आयोजनाको दाबी छ, तर त्यो पनि भरपर्दो छैन ।अर्को उल्लेखनीय र गम्भीर पक्ष हो लागत वृद्धि । २०४५४६ मा सुरु बबई सिँचाइ आयोजनाको सुरु लागत अनुमान २ अर्ब ८७ करोड ३९ लाख रुपैयाँ थियो । अहिले लागत संशोधन गरेर १८ अर्ब ९६ करोड ३० लाख रुपैयाँ पुर्याइएको छ । त्यस्तै, २०६१६२ मा सुरु सिक्टा सिँचाइ आयोजनाको सुरु लागत अनुमान १२ अर्ब ८० करोड रुपैयाँ थियो । पछि संशोधन गरेर ५२ अर्ब ८९ करोड रुपैयाँ पुर्याइएको छ । अहिलेसम्म यस आयोजनाका लागि २१ अर्ब ४८ करोड रुपैयाँ खर्च भइसकेको छ । मुद्रास्फीति दरलाई हेर्ने हो भने सिक्टाका नाममा अहिलेसम्म खर्च भइसकेको बजेटले त्यस्ता दुईवटा आयोजनाको निर्माण सकिने थियो ।वर्षौंअघि निर्माण पूरा भएर जनता र राज्यले लाभ लिन थालिसकेको हुनुपर्ने आयोजनाहरूमा बजेट खन्याएको खन्यायै, समय व्यतीत गरेको गर्यै गर्नुपरिरहेको छ । सिक्टा जस्ता आयोजना त निर्माण कार्यको प्रगति विवरणले भन्दा पनि भ्रष्टाचारका कारण चर्चामा आएका छन् । यस्ता अनेकौं कारणले राष्ट्रिय गौरव शब्दकै अनर्थ भइरहेको छ । कैयौं आयोजनालाई राष्ट्रिय गौरवका आयोजना मा सूचीकृत गरिएको भए पनि ती आयोजनाको हविगत अन्य आयोजनाको भन्दा फरक हुन सकेको छैन । अझ, यसबीचमा प्रधानमन्त्री तथा मन्त्रिपरिषद्को कार्यालयमा एक्सन रुम स्थापना गरिएको र त्यहाँबाट निरन्तर अनुगमन गरिने, अझ प्रधानमन्त्रीको मोबाइलमै कार्यप्रगति हेर्न सकिने भनिएको थियो । त्यसको बाबजुद पनि आयोजनाहरूको सामूहिक प्रगति निराशाजनक नै छ ।राष्ट्रिय गौरवका आयोजना को सूचीमा परेका वा नपरेका आयोजना अलपत्र पर्दा ढुकुटीमा व्ययभार मात्र होइन, नागरिकमा निराशा पनि बढिरहेको छ । त्यसैले बजेटको उपलब्धता सुनिश्चित गर्ने, कानुनी झमेलाको अन्त्य गर्ने, आयोजना क्षेत्रमा आइपर्ने समस्यालाई तत्कालै समाधान गर्ने प्रणाली विकास गर्नुपर्छ । तीनै तहका सरकारबीच समन्वय बढाउनुपर्छ । आयोजना प्रमुखहरूको छिटोछिटो सरुवा गर्ने प्रवृत्ति पनि अन्त्य गर्नुपर्छ । अनुगमनलाई प्रभावकारी बनाउनुपर्छ । आयोजनाहरूको निर्माण तोकिएकै समयमा गुणस्तरयुक्त ढंगले पूरा हुने अवस्था बन्नुपर्छ । तोकिएको समयमा नसकिने, लागत र समय बढिरहने हो भने त्यस्ता आयोजनामा गौरव जोड्नु जनतामाथिको मजाक हो ।"
गणतन्त्रका राणा र पञ्चहरू,"एमाले अध्यक्ष केपी शर्मा ओलीको नेतृत्वमा सरकार गठन भएको दुई महिना भइसक्यो । जनतामा बढेको निराशा, वितृष्णा र आक्रोशको मनोविज्ञानलाई कांग्रेस र एमालेको शक्तिशाली गठबन्धन सरकारले बुझ्न सकेन । गरिबी, बेरोजगारी र भ्रष्टाचारको दुश्चक्रले देश आक्रान्त छ । आधारभूत तहका जनता दासीले जडौरीका रूपमा पाएजस्तो जीवन जिउन बाध्य छन् । प्रधानमन्त्री जनतालाई निराश पार्ने गालीगलौज, निन्दा, भर्त्सना, आरोपप्रत्यारोप जस्ता सुन्नै नसकिने अत्यन्त अप्रिय कुरा ओकल्दै छन् । समाजसेवी उपसभामुख इन्दिरा रानालाई विभिन्न बहाना बनाएर महाभियोग लगाएर हटाउने तयारीमा सरकार पुगेको छ । यो देशमा भएजति सबै कानुनलाई लत्याएर पटकपटक संसद् विघटन गर्ने र फेरि पनि संसद्को दुरुपयोग गर्न दुष्प्रयास गर्ने प्रधानमन्त्रीलाई चाहिँ कुन अभियोग लाग्छ ? सत्तापक्षको काम जताततै भताभुंग र लथालिंग पार्ने मात्रै हो ? प्रधानमन्त्री उमेरले डाँडामाथिका घामजस्ता भए पनि उनले देश र नागरिकप्रतिको जिम्मेवारीबोध कहिल्यै गरेनन् । देश र जनताको भविष्यसँग गाँसिएका सवालमा कहिल्यै संवेदनशील नहुने प्रवृत्ति दुर्भाग्यबाहेक अरू के हुन सक्छ ? पटकपटक शासनसत्ताको कसीमा फेल भएर पनि आफ्नो अक्षमताप्रति कुनै पछुतो र लज्जाबोध छैन । राष्ट्रका हितविपरीत कार्य गर्ने भ्रष्ट तस्कर माफियाले शिर ठाडो पारेर निर्धक्कसाथ हिँडडुल गरुन्जेल यो देशमा केही हुँदैन भन्ने कुरा जनताले बुझेका छन् । जनताको विरोध र आक्रोशलाई दबाउन राणा र पञ्चायती शासनको झल्को दिने गरी खोजीखोजी युवालाई गिरफ्तार गर्ने काम यो सरकारबाट भयो । यो गणतन्त्रको उपहास हो । जनताको आक्रोश र पीडालाई गहिरिएर सोच्ने हो, जेलमा कोच्ने होइन । यहाँ कुकर्मका विरुद्ध आवाज उठाउँदा कसैको मानहानि हुन्छ भने नेताहरूले अभिमान बढाउँदा देशको स्वाभिमान गिरेको अनुभूतिचाहिँ हुन्छ कि हुँदैन ? दुई तिहाइको अहम्, घमण्ड, ईर्ष्या, डाहा, पदलोलुपता जस्ता दुर्गुण बोकेर कहिलेसम्म शासन गर्ने प्रधानमन्त्रीज्यू ? जनतामा निराशा र वितृष्णा बढ्दा सरकारमा बसेकाहरूका लागि पक्कै पनि शुभ हुने छैन । गम्भीरजंग आचार्य, सुनकोशी ५ सिन्धुली"
विश्वास कसको गर्ने ?,"कुनचाहिँ दलको कुन नेताको विश्वास गर्नु अब ? अब जनताले गर्ने के ? भन्ने कसलाई ? हरेक नेतामा कुनै न कुनै कालो दाग लागेकै छ, सबै जना दोषी देखिएपछि कारबाही कसले कसलाई गर्ने ? देशप्रति बफादार बन्ने नेता नभएपछि जनताको अवस्था यस्तै हो । कांग्रेसका उपसभापति धनराज गुरुङमाथि अहिले सहकारी ठगी प्रकरणमा प्रहरीको केन्द्रीय अनुसन्धान ब्युरो (सीआईबी) ले अनुसन्धान थालेको छ । गुरुङकी पूर्वपत्नी ज्योति गुरुङसहितका व्यक्ति मिलेर सहकारीको १४ करोड ठगी गरेको आरोप लगाउँदै सोही सहकारीका सञ्चालकहरूले सीआईबीमा जहेरी दिएका छन् । सम्बन्धविच्छेद भयो भने पनि त्यो कागजी रूपमा मात्र गरेको भन्ने आरोप नेता गुरुङमाथि लागेको छ । रास्वपाका सभापति रवि लामिछानेविरुद्ध पनि सहकारी ठगी अभियोगमा छानबिन भइरहेको छ । नेताहरू कोही नक्कली शरणार्थी प्रकरणमा त कोही गिरीबन्धु प्रकरणमा जोडिएका छन् । कांग्रेस, एमाले, माओवादी, रास्वपा वा कुनै पनि दलका शीर्ष नेताहरूमाथि दाग लागेकै छ । सरकारी ढुकुटी दोहन गर्नकै लागि राजनीतिमा आएका हुन् कि क्या हो भन्ने भान हुँदै छ । पुरुषोत्तम घिमिरे, जोरपाटी, काठमाडौं"
'होम लोड' बन्दै 'होम वर्क',"गृहकार्य, दैनिक पाठयोजनाको महत्त्वपूर्ण अंग हो । यो, कक्षाकोठामा कुनै पनि पाठको सिकाइ सहजीकरण क्रियाकलाप सकिएपछि विद्यार्थीहरूलाई अन्त्यमा, घरमा गरेर ल्याउन दिइन्छ । त्यसको खास उद्देश्य उनीहरूको सिकाइलाई दिगो बनाउनु हो । सिर्जनात्मक क्षमताको विकास गराउनु हो र सिकाइ प्रक्रियालाई निरन्तर सक्रिय तथा पुनर्ताजगी बनाउनु पनि हो । तर आजकलका अधिकांश विद्यार्थीमा यस्ता सीपको विकास हुन सकिरहेको छैन । साना कक्षाका विद्यार्थीलाई दिइने होम प्ले र अलि ठूलो कक्षाकालाई दिइने होम वर्क भनिए पनि, यो सबैका लागि होम लोड बन्ने गरेको छ ।होम वर्क दिइने हाम्रा विद्यार्थीलाई सिकाइ क्रियाकलाप, सिकाइ प्रक्रिया र विषयवस्तु सजिलो, छिटो, छोटो र रमाइलो चाहिएको छ । किताब झोलामा बोकेर ल्याउँदा कतिपयलाई भारी हुन्छ । ल्याएको भए पनि झोलाबाट निकाल्नै अल्छी लाग्छ । निकालेपछि पनि पढ्नै अल्छी लाग्छ । किताबको पाठ प्रोजेक्टरबाट देखाए पनि त्यही किताबको कुरा कति हेर्नु रे । कुनै उखान टुक्काको वाक्य बनाइदिँदा, सर, योभन्दा छोटो वाक्य हुँदैन ? रे । कतिपय प्रयोगात्मक विषयबाहेक अन्य विषयका कुरा बुझ्नका लागि त ध्यान दिएर पढ्ने नै हो । अनि पढेको कुरा बुझ्नका लािग मनन गर्ने हो । तर अधिकांश विद्यार्थीमा चारपाँच पृष्ठको पाठ सर्सर्ती पढिसक्ने धैर्य पनि छैन । मन लाएर नपढेपछि बुझ्ने कुरो पनि भएन । आजकल सूचना प्रविधिले सजिलो बनाइदिएको छ । मोबाइलमा एप्लिकेसन डाउनलोड गर्यो, फटाफट सार्यो, बुझायो । यस क्रममा कतिपय विद्यार्थीले प्रश्नको सट्टा उत्तर मात्र लेखेका हुन्छन् । यस्तो किन ? भन्दा प्रश्न किताबमै छ रे !सिकाइका लागि सूचना चाहिन्छ । यसका लागि सञ्चार प्रविधिको प्रयोग गर्नुपर्छ । तर गृहकार्यका सन्दर्भमा यो प्रविधिको दुरुपयोग भइदिँदा विद्यार्थीको सिर्जनात्मक र समालोचनात्मक क्षमतामा कमी आइरहेको छ । यसको निराकरणका लागि विद्यार्थीलाई पाठ्यपुस्तकमा भएका प्रश्नको उत्तर लेख्न लगाउनुभन्दा शिक्षक स्वयंले प्रश्न बनाएर दिँदा र समूहगत रूपमा छुट्टाछुट्टै परियोजना कार्य गराउँदा राम्रो हुन्छ । यस सन्दर्भमा, उत्कृष्ट शिक्षा प्रणाली मानिएको फिनल्यान्डका केही विद्यालय स्क्रिन को पढाइ बन्द गरेर किताबकापीमा फर्किएको समाचार पनि स्मरणीय छ । इन्द्रकुमार श्रेष्ठ, वागीश्वरी मावि, च्याह्मासिंह, भक्तपुर"
दुर्घटना घटाउन सरकार उदासीन,"कान्तिपुरका भदौ २७ मा प्रकाशित आशिष गजुरेलको लेख दुर्घटना घटाउन राज्यले के गर्न सक्छ ? पढ्न पाइयो । गजुरेलजीले सरल भाषामा सडक सुरक्षाका उपाय भन्नुभएको छ । सडक सुधार गरौं, सवारी कन्डिसनमा राखौं, नियम कानुन पालना गरौं भन्ने कुरा सान्दर्भिक लाग्यो । सडक सुरक्षा परिषद् चाहिन्छ,्र भारतमा पनि यस्तो निकाय छ । सडक सुरक्षा संवेदनशील विषय हो, यसमा राज्य गम्भीर हुनुपर्छ । हाम्रा माननीयहरू पनि कस्ता हुन्, सडक सुरक्षा ऐनको मस्यौदा कहाँ छ, मतलब छैन । वार्षिक करिब ३ हजार व्यक्ति मर्ने विषय गम्भीर होइन ? राज्यले दुर्घटनापछिको समवेदना पत्र वा छानबिन समिति होइन, सडक सुरक्षाका लागि तत्काल कदम उठाउनुपर्छ । आरसी शर्मा, काठमाडौं"
"'एउटा बिन्दुमा पुगेपछि देश छाड्ने प्रवृत्ति बदलिन्छ, स्वदेश फर्कनेहरू बढ्नेछन्'","मासाको तानका, जापानी प्रोफेसरजापानको निहोन फुकुसी विश्वविद्यालयबाट विकास अध्ययन विषयमा विद्यावारिधि गरेकी प्रोफेसर मासाको तानका अहिले जापानकै सोफिया युनिभर्सिटीमा विकास अध्ययन, अन्तर्राष्ट्रिय सहकार्य, जेन्डर र दक्षिण एसियाका विषयमा प्राध्यापन गर्छिन् । जापान अन्तर्राष्ट्रिय सहयोग नियोग (जाइका) मा छादा उनले नेपाल, बंगलादेश र घानामा बसेर काम गरिन् । उनले पछिल्लो तीस वर्षयता नेपाली समाजको विकास, लैंगिक अवस्था र आप्रवासनका बारेमा अध्ययन र अनुसन्धान गरेकी छन् । जापानमा रहेका नेपाली समुदायको हक अधिकारको पैरवीमा पनि निरन्तर लागिपरेकी मासाकोसँग नेपाली समाजबारे उनको बुझाइ, जापानमा रहेका आप्रवासी नेपालीको अवस्था लगायतका विषयमा कान्तिपुरका जनकराज सापकोटा र किशोर दाहालले गरेको कुराकानीको सम्पादित अंश:तपाईं ३० वर्षअगाडि पहिलो पटक नेपाल आउँदा त्यतिबेलाको काठमाडौं कस्तो थियो ?म पहिलो पटक सन् १९९५ मा नेपाल आएकी थिएँ । त्यसपछि जानेआउने गरिरहेकी छु । त्यतिबेला अहिले जस्तो धेरै प्राइभेट गाडी थिएनन् । नीलो वा कालो ट्याम्पो चल्थे । मान्छेहरू मिलनसार थिए । सार्वजनिक गाडीमा बस्दाबस्दै, कुराकानी गर्दागर्दै मैले नेपाली भाषा सिक्न सकें । तीस वर्षअघि नेपालमा विदेश जाने चलन धेरै थिएन । नयाँ मान्छे देख्नेबित्तिकै कहाँबाट आउनुभएको, के गर्नुहुन्छ भन्नेजस्ता प्रश्न सोध्थे । मसँग मात्रै होइन, मानिसहरू पनि एकआपसमा धेरै कुरा गरिरहेको देख्थें । अहिले नेपालमा मात्रै होइन, संसारभर मानिसहरू मोबाइल मात्रै हेर्छन् । पब्लिक संवाद नै छैन ।तपाईं केही वर्ष बिराएर नेपाल आइरहनुहुन्छ । ३० वर्षको अवधिमा नेपालमा कस्ता बदलाव देख्नुभयो ?महिला अधिकारका विषयमा धेरै बदलाव देख्छु । किनभने महिला अधिकारको विषयमा जापानमा भन्दा नेपालको कानुन धेरै राम्रो छ । नेपालमा मिडिया, व्यापारका क्षेत्रमा महिलाहरू नेतृत्वमा पुगेको देख्छु । नेतृत्व तहमा महिलाको धेरै विकास भइसकेको छ । तपाईंले जापानी अन्तर्राष्ट्रिय सहयोग नियोग (जाइका) मा रहेर नेपाल, बंगलादेश र घानामा पनि काम गर्नुभयो । अन्य देश र नेपालमा काम गर्दाको फरक के पाउनुभयो ?मैले सबैभन्दा लामो समय नेपालमै काम गरें । त्यही भएर नेपालमा कति प्रगति भयो भनेर भन्न सक्छु । तर नेपालबाहेक अन्यत्र जहाँ काम गरें, ती देशको इतिहास र समस्या नै फरक भएकाले नेपालसँग तुलना गर्न त गाह्रो नै हुन्छ । तर तीस वर्षमा नेपालले गरेको प्रगति देखेर धेरै खुसी लाग्छ ।नेपालमा सबैभन्दा धेरै प्रगति के कुरामा भयो भन्ने लाग्छ ?नेपालमा मान्छेको आन्तरिक र बाह्य मोबिलिटी धेरै बढी छ । राजनीतिको कुरा गर्दा, दोस्रो विश्वयुद्धपछि धेरै परिवर्तन छैन । जापानको राजनीति स्थिर जस्तो छ । युवाहरूले अलिक बढी होपलेस फिल त गर्छन् । तर हाम्रो जापानमा युवायुवतीहरू थप कुरा खोज्न बाहिर जाऔं भन्ने इच्छा राख्दैनन् । तर नेपालका युवायुवती केही राम्रो कुरा गर्न बाहिर जाऔं भन्नेमा देखिन्छन् । यसरी केही कुरा खोज्न बाहिर जाने कुरालाई एक खालको इनर्जेटिक सोच पनि भन्न सकिन्छ । त्यो मलाई राम्रो लाग्छ ।केही वर्षअघिसम्म अस्ट्रेलिया तथा क्यानडा जाने विद्यार्थीको संख्या एकदमै धेरै थियो । अहिले जापान पहिलो नम्बरमा छ । गत आर्थिक वर्षमा मात्रै झन्डै ३५ हजार विद्यार्थी जापान गए । यति धेरै विद्यार्थी जापान नै किन गइरहेका होलान् भन्ने लाग्छ ?त्यसका दुइटा कारण होला । एउटा, अस्ट्रेलिया वा क्यानडाले प्रोत्साहन गरेको माइग्रेसनलाई कोभिड महामारीपछि निरुत्साहित गरिरहेका छन् । खासगरी यस्तो नीति क्यानडाले बढी लिइराखेको छ । जापानमा भने काम गर्ने जनशक्तिको अभाव देखिन्छ । त्यसैले जापानले जुन विधाको मानिस भए पनि बाहिरबाट आउने युवा जनशक्तिलाई स्वागत गरिरहेको छ । जापानमा अहिले टेक्निकल इन्टर्न ट्रेनिङ प्रोगामअन्तर्गतको भिसा र विशेष क्षमता भएकालाई दिइने स्पेसिफाइड स्किल्ड वर्कर (एसएडब्ल्यू) गरेर दुई प्रकारको भिसा छ । यो कामका लागि जाने भिसा हो । यसका लागि परीक्षा पनि धेरै खालको हुन्छ । कहाँ जाने, कस्तो काम गर्ने भनेर आफैंले छनोट गर्न पनि पाइँदैन । अब अर्को भयो विद्यार्थी भिसामा जानेहरू । विद्यार्थी भिसामा जानेहरूलाई अलिक सजिलो छ । त्यही भएर पनि विद्यार्थी भिसामा जानेहरूको संख्या बढेको होला ।नेपाली विद्यार्थीहरू पढ्न भनेर गएको भए पनि कामै गर्ने हुन् भन्ने खालको बुझाइ पनि छ । तपाईं त जापानमा हुने धेरै नेपाली विद्यार्थीसँग सम्पर्कमा पनि बस्नुहुन्छ । नेपाली विद्यार्थीको अवस्था कस्तो छ ?मैले नेपाली विद्यार्थीसँग अन्तरक्रिया गरिरहेको हुन्छु । उनीहरूको सुरुको मोटिभेसन जे भए पनि उता पुगेपछि कोसँग भेट्छन् र कस्तो अनुभव पाउँछन् भन्ने कुराले धेरै फरक पार्छ । उदाहरणका लागि, सुरुमा कामकै लागि गएको मान्छे पनि राम्रो संगतमा परेर मास्टर्स डिग्री वा पीएचडी नै गरेका पनि भेटिन्छन् । अनि डिग्री पढ्छु भनेर गए पनि राम्रो संगत नपाएर बीचमै पढाइ छाडेका मान्छेहरू पनि छन् । त्यसैले जापान गएपछि उनीहरूले कस्तो मौका पाउँछन् र कस्तो संगत पाउँछन् भन्ने कुराले धेरै फरक पार्छ ।त्यहाँको भाषा वा पद्धति नजानेर, कतिपय कन्सल्टेन्सीले भनेको झूटो कुरामा भर परेर पनि नेपालीहरूले दुःख पाइरहेको सुनिन्छ । त्यस्तो हुने गरेको छ ?साँच्चै हो ।नेपालीले के कुरामा बढी अप्ठ्यारो झेलिरहेका हुन्छन् ?जापानको मात्रै होइन, सबै गन्तव्यको जानकारी अहिले वेबसाइटमा पाइन्छ । अलिकति सतर्क भएर त्यसमार्फत बुझियो भने आफूलाई दिइएको सूचना सही हो कि होइन थाहा भइहाल्छ । तर त्यसो नगरीकन अरूले म्यानिपुलेट गरेको कुरा मात्रै विश्वास गर्दा समस्यामा पर्ने गरेका छन् ।तपाईंले केही समयअघि अध्ययनको निष्कर्ष सुनाउँदै भन्नुभएको थियो जापानले दिने सहयोगभन्दा नेपालीले जापानमा बसेर जापानी भाषा सिक्दैमा खर्च गर्छन् । के अहिले पनि अवस्था त्यस्तै छ ?अहिले पनि त्यस्तै होला । किनभने जापानबाट नेपाल आउने विदेशी सहायता पहिला जस्तो धेरै छैन । तर यहाँबाट जाने मान्छेको संख्या बढिरहेको छ । धेरैधेरै पैसा तिरेर जानेहरू पनि छन् । पहिला विद्यार्थी भिसामा र अहिले अरू कामदार भिसामा । जसरी जाँदा पनि पैसा त खर्च भइहाल्छ । जापानको भाषा परीक्षा पढ्नेहरूले एकैचोटि पैसा नतिरे पनि अन्दाजी ४० लाख नेपाली रुपैयाँसम्म स्कुलको शुल्क तिर्दा खर्च गर्छन् ।त्यति धेरै पैसा तिरेर नेपाली जापान जान्छन् । भाषा परीक्षा र अरू पढाइमा फेरि लाखौं खर्च गर्छन् । त्यत्रो पैसा नेपालीले काम गरेर कमाउन सक्छन् त ?त्यो त सक्दैनन् ।तर पनि गइरहेका छन् नि ? किन होला ?आप्रवासीहरूको एउटा आम चरित्र के हुन्छ भने, आफू सफल नहुन्जेलसम्म स्वदेश नफर्किने । सफलताको परिभाषा पनि नेपालमा बस्ने मान्छेको भन्दा विदेशमा गएको मान्छेको धेरै ठूलो हुन्छ । त्यो सफलता खोज्दाखोज्दा ऋण पनि धेरै हुन्छ होला अनि फर्किन पनि नसक्ने होला । कोही कोही त मानसिक समस्यामा पनि परेका छन् ।कतिपय विद्यार्थीले कामको चाप र पढाइको तनाव झेल्न नसकेर अनेक खालका समस्या भोगिरहेका छन् । नेपालका महिला विद्यार्थीको पनि अनेक खाले समस्या छ भन्ने सुनिन्छ । तपाईंले यस्ता विषयमा अध्ययन पनि गर्नुभएको छ । के देखिन्छ ?आफैं समस्याको समाधान गर्न सकेन भने अरूसँग भर पर्नुपर्ने हुन्छ । त्यस्तो अवस्थामा लिभिङ टुगेदर को सम्बन्धमा रहँदा नेपाली विद्यार्थीमा अनिच्छित गर्भधारणको केस पनि धेरै छ । कतिपयले यही कारण गर्भपतन गरेको र अवस्था बिग्रेपछि आत्महत्या नै गरेको पनि सुनिन्छ ।तपाईंले जापानमा रहेका नेपालीमा गर्भनिरोधका साधनको पहुँच विषयमा पनि हालैमात्र अध्ययन सक्नुभएको छ । यो अध्ययनमा के देखियो ?नेपालमा अहिले गर्भपतन पनि निःशुल्क छ । सम्भवतः संसारमा सबैभन्दा बढी परिवार नियोजनका साधनको उपलब्धता भएको मुलुक हो । तर जापानमा त्यस्तो विकल्प धेरै कम छ । स्वास्थ्य बिमामा पनि छुट मिल्दैन । उदाहरणका लागि, जापानमा गर्भपतनका लागि कम्तीमा पनि एक लाख रुपैयाँ खर्च गर्नुपर्छ । तर नेपालमा त कतिपय कुरा सरकारी स्वास्थ्य चौकीमा निःशुल्क हुन्छ । त्यसकारण जापानमा पनि नेपालमै जस्तो होला भनेर सोच्दा धेरै गाह्रो हुने गरेको छ । कतिसम्म भने जापानमा पिल्स चक्कीकै दुईतीन हजार रुपैयाँ पर्छ । त्यसैले कतिपय नेपालीले नेपालबाटै पिल्स बोकेर जान्छन् ।नेपाली महिला विद्यार्थी र डिपेन्डेन्ट भिसामा बसिरहेका नेपाली महिलाको अवस्था कस्तो देख्नुहुन्छ ?जापानमा नेपाली महिला विद्यार्थी र डिपेन्डेन्ट भिसामा गएका श्रीमतीहरू गरी दुई समूह छन् । विद्यार्थीहरू आफू पनि जापानी भाषा सिकिरहेका छन्, त्यसकारण धेरै समस्यामा देखिन्नन् । तर डिपेन्डेन्ट भिसामा गएका कतिपय महिला गाउँबाट सिधै टोकियो पुगेका छन् । उनीहरू भाषाको समस्याका कारण धेरैजसो कुराकानी गर्न नपर्ने ठाउँमा काम गर्छन् । जस्तो कि, होटलहरूमा बेड सिट मिलाउने, सरसफाइको काम । उनीहरूलाई श्रमको अधिकार के हो ? जापानको नियम के हो भन्नेबारे पनि जानकारी हुन्न । एजेन्टबाट जानेहरू पनि समस्यामा त परेका छन् । तर परिवारकै मान्छेबाट जाने पनि समस्यामा परिरहेको देख्छु ।जापानमा नेपालीहरूको संख्या ठूलो छ । जापानी नागरिकका रूपमा नेपालीको प्रगतिलाई कसरी हेर्नुहुन्छ ?अहिले जापानमा नेपालीको संख्या दुई लाख जति भइसक्यो । त्यसको १० प्रतिशत १८ वर्षभन्दा मुनिका बालबालिका छन् । प्रगति गरेका केही नेपालीहरूको आफ्नै व्यापार व्यवसाय छ । कोही शिक्षक वा प्रोफेसर पनि छन् । म दुई वर्षअघि अमेरिकाको न्युयोर्कमा रहेका नेपाली समुदायका बारेमा पनि अनुसन्धान गर्न पुगेकी थिएँ । त्यो अनुसन्धानमा मलाई अचम्म लागेको कुरा भनेको, पहिले जापान बसेकाहरू नै बसाइँ सरेर न्युयोर्क पुगेका रहेछन् । यसको अर्थ मानिसमा नयाँ ठाउँ पुगेमा झन्झन् चाहना बढ्ने रहेछ । त्यसैले टोकियोमा सफल भए पनि यतिले पुगेन भनेर अमेरिका जाने रहेछन् । जापानमा जापानीहरू बहुसंख्यक हुने र विदेशी आप्रवासी अल्पसंख्यक हुने अवस्था थियो भने न्युयोर्क त आफैंमा आप्रवासीहरूको सहर जस्तो भएकाले त्यहाँ नेपालीलाई धेरै सजिलो रहेछ । जापानमा अहिले नेपालीको तेस्रो पुस्ता पनि हुर्किरहेको छ । पहिलो र तेस्रो पुस्ताबीच पेसागत सीप, दक्षता वा कमाइमा केही फरक छ ?फरक छ । सन् १९९० तिर कुक भिसामा आएका मान्छे आफ्नो बाबु, आमा वा हजुरबा, हजुरआमा नेपालमा भएकाले स्वदेश फर्केको पनि देखिन्छ । अथवा, नेपाल र जापान दुवैतिर जानेआउने गरेको पनि देखिन्छ । दोस्रो पुस्ताले भने बाआमाकै रेस्टुरेन्ट भए पनि कुक भिसा नपाउने भएकाले अर्को पेसामा जानुपर्ने देखिन्छ । कुक भिसामा काम गर्नेका छोराछोरीले जापानमा विश्वविद्यालय र हाइस्कुलमा पढेकाले त्यहींका कम्पनीमा काम गरिरहेको देखिन्छ ।जापानमा ठूलो संख्यामा नेपालीहरू रेस्टुरेन्ट क्षेत्रमा नै छन् होइन ?हो । तर, अहिले बिस्तारै विद्यार्थी भिसामा गएर जापानका कम्पनीभित्र छिरेका मान्छेको संख्या बढ्दै गएको छ । सन् २००४ तिर कुक भिसामा जाने नेपालीको संख्या ठूलो थियो । तर, अहिले विद्यार्थी भिसामा जाने ६० प्रतिशतभन्दा बढी छन् । दोस्रो भने डिपेन्डेन्ट भिसामा जानेहरू छन् । विद्यार्थी भिसामा गएर कामदार भिसामा बदल्नेहरूको समूह पनि अहिले बढ्दै छ । त्यसैले अब कुक भिसामा बस्ने नेपालीको संख्या घट्दै जाने देखिन्छ ।जापानबाट फर्किनुभएका विजय ज्ञवालीले पुस्तक लेख्नुभएको छ 'चिज नान' । उक्त किताबले जापानका नेपाली रेस्टुरेन्टमा नेपालीमाथि श्रम शोषण भइरहेको तथ्य उल्लेख गरेको छ । के अहिले पनि यस्तै अवस्था छ ?त्यस्तो प्रवृत्ति अहिले कम हुँदै गएको छ । विजयजीको किताब मैले नै जापानी भाषामा अनुवाद पनि गरें । सायद त्यो किताब जापानको इमिग्रेसन अफिसरहरूले पनि पढे होलान् । त्यसैले अहिले नियम निकै कडा पारिएको छ । अहिले त कुकको भिसा पाउन पनि गाह्रो छ । त्यसैले होला नेपाली रेस्टुराँमा भारतीयहरू नेपाली टोपी लगाएर काम गर्छन् । किनभने नेपालबाट नयाँ मान्छेले भिसा पाउन गाह्रो छ । नेपालीको रेस्टुराँमा धेरै समस्या छ । जापानको कानुनअनुसार श्रम सम्झौताका कागजमा लेखेको कुरा र उनीहरूको वास्तविकतामा धेरै फरक छ । जस्तो कि सम्झौतामा मासिक ३ लाख ५० हजार पाउने उल्लेख छ । तर कामदारले एक लाख पनि नगद पाएको देखिन्न । यस्तो अवस्थाले गर्दा स्वास्थ्य बिमा, कर जस्ता कुराहरूमा समस्या छ । कागजमा एउटा हुने र तलब अर्को हुने समस्या छ । जापान सरकारले पछिल्लो ५ वर्षमा सबै कर र स्वास्थ्य बिमा नतिरे स्थायी आवास अनुमति नपाउने नियम सुरु गरेको छ । त्यसैले धेरै मान्छेले मैले स्थायी आवास अनुमति पाउँदिन कि भनेर युरोप वा अमेरिका जान खोज्नेहरू पनि छन् ।तपाईं सोफिया विश्वविद्यालयमा विकास अध्ययन, अन्तर्राष्ट्रिय सहकार्य, जेन्डर र दक्षिण एसियाको विषयमा अध्यापन गर्नुहुन्छ । नेपालको विकासलाई पनि तपाईंले अवलोकन गर्नुभएकै छ । नेपालको विकासको गति कस्तो छ ?विकास भनेको पुल वा बिल्डिङ बनाउने मात्रै होइन नि । मान्छे बनाउनु पनि हो । मान्छे बनाउने कुरामा नेपाल सरकार अलि गैरजिम्मेवार भएको जस्तो लाग्छ । किनभने रेमिट्यान्सबाट धेरै आम्दानी हुन्छ । तर रेमिट्यान्सबाट विदेशमा बस्ने नेपालीको सन्तानलाई फाइदा छैन । यसपाला म वैदेशिक रोजगारीबाट फर्केका नेपालीहरूको मातृभाषाको शिक्षाबारे अध्ययन गर्न आएकी हुँ । अरू देशले रेमिट्यान्सको सदुपयोग स्थानीय विकासका निम्ति गरेका छन् । साथै इन्डोनेसिया, भियतनामका आप्रवासीहरूले मातृभाषाको शिक्षामा पनि खर्च गरिरहेका छन् । यी देशहरूले रेमिट्यान्स धेरै नै बुझ्छन् । त्यसअनुसार आप्रवासीलाई प्रतिफल पनि धेरै नै दिएका छन् । त्यसैले आप्रवासीहरूमा पनि आफ्नो देशप्रति धेरै नै माया हुन्छ । अहिलेको नेपालको अवस्था हेर्दा यहाँ भवन त धेरै नै बने । तीस वर्षमा यति धेरै भवन बन्लान् भनेर सोचेको पनि थिइनँ । तर यी भवनमा कोको बस्छन् त भनेर सोच्दा के पाइन्छ त ?सरकारले मान्छेको प्रगतिलाई त्यति महत्त्व दिएर लगानी गरेजस्तो लाग्दैन । विकास भनेर हार्डवेयरमा मात्रै होइन, सफ्टवेयरमा पनि ध्यान दिनुपर्छ । यसका लागि अर्को पुस्ता, जो बाहिर बसेको छ, ती नेपालीहरूको शिक्षामा पनि राज्यले लगानी गर्नुपर्छ ।अहिले नेपालबाट हरेक दिन दुई हजारदेखि २२ सय नेपाली बाहिर गइरहेका छन् । तपाईंले भनेजस्तै यो गतिशीलताका हिसाबले राम्रो हो कि अथवा देशका लागि घाटा ?संसारभरको इतिहास हेर्दा सबै जनताले देश छोडेर त्यो देश नै बन्द भएको एउटा पनि उदाहरण छैन । अहिले नेपालीहरूले भन्नुहुन्छ नि, नेपालमा को बस्छ ? सबै जनाले छोडेर जान्छन् । तर इतिहास हेर्दा त्यस्तो देश एउटा पनि छैन । मलाई लाग्छ, उच्चतम बिन्दुमा पुगेपछि देश छाड्ने प्रवृत्ति बदलिन्छ र स्वदेश फर्किनेहरू बढ्छन् होला । जापान पनि दोस्रो विश्वयुद्धभन्दा अगाडि आउट माइग्रेसनको देश थियो । जापानबाट ब्राजिल, अमेरिका रोजगारीमा जाने चलन थियो । कोरिया पनि त्यस्तै देश थियो । तर जापान, कोरिया दुवै अहिले विदेशबाट कामदार लिने देश भएका छन् । त्यसैले नेपालबाट पनि सबै विदेश गएर देश खाली हुन्छ भन्ने त हुँदै हुँदैन । तर विदेशबाट फर्किने क्रम कति छिटो वा ढिलो हुन्छ भन्नेचाहिँ महत्त्वपूर्ण कुरा हो । आप्रवासनको पिक पोइन्ट कुन भन्ने कुरा हो । नेपालभित्रको सामाजिक सुरक्षा र स्वास्थ्य सुरक्षामा राज्यले लगानी बढाउँदै जानुपर्छ ।"
भरपर्दी गोलरक्षक एन्जिला,"(पाँचथर) बाल्यावस्थादेखि नै फुटबलप्रतिको हुटहुटी रहे पनि खेलमै करिअर बनाउँला भन्ने चाहिँ सोचेकी थिइनन्, एन्जिला तुम्बापोले । तर उनै २७ वर्षीया तुम्बापो अहिले नेपाली राष्ट्रिय फुटबल टिमकी भरपर्दो गोलरक्षक हुन् । पाँचथरको फाक्तेपमा जन्मे पनि इलामको तीनघरेमा बाल्यकाल बिताउने क्रममा नै उनले फुटबलसँग साइनो गाँसिसकेकी थिइन् । त्यसो त त्यो बेला फुटबलको नाममा मोजाको बल मात्रै थियो, उनीसँग । फुटबल किनेर खेल्नु त त्यो बेला सपना नै थियो, पुराना कपडालाई थोत्रो मोजामा कोचेर पारेको डल्लोबाट नै बल बनाइन्थ्यो, आँगनदेखि बारीका पाटा, जता ठाउँ पाइन्छ त्यतै गाउँका दाजुहरूसँगै खेल्न कुद्थें, एन्जिलाले विगत सम्झँदै भनिन्, घरबाट खेल्न जान दिनुहुन्थेन । झन् १० वर्षकी हुँदा खेल्दाखेल्दै लडेर दाहिने खुट्टो नै भाँचियो, तैपनि बल खेल्न कहिल्यै छोडिनँ । स्कुलबाट फर्केपछि घरधन्दा र घाँस दाउरा गर्ने जिम्वेवारी थियो, उनको । तैपनि समय निकालेर दाजु, दिदीहरूसँगै बल खेल्न कुदिहाल्थिन् । बाबाको आँखा छल्दै भागेर खेल्न जान्थें, फर्किंदा कति पटक त साँझको खाना नखाई सुत्नुपरेको छ, एन्जिलाले सुनाइन्, त्यो बेला झुम्रोकै बल खेल्न जान पनि ठूलै संघर्ष गर्नुपर्थ्यो । पछि बिस्तारै वडा र गाविस स्तरका प्रतियोगिताहरूमा खेल्ने अवसर मिल्न थाल्यो । त्यो बेला पनि फुटबल बुट हुँदैनथ्यो, खाली खुट्टा नै खेल्थें । कहिलेकाहीं अरूले फ्याँकेका जुत्ता लगाएरै पनि खेलेको अनुभव छ रे उनीसँग । समयक्रमसँगै दिदीहरू घरगृहस्थीमा व्यस्त हुन थालेपछि खेल मैदानमा एन्जिला एक्ली भइन् । केटाहरूको समूहमा खेल्न जान असहज हुन्थ्यो । छिमेकीले केटाहरूसँग खेली भन्दै घरमा पोल लगाइदिन्थे, तैपनि खेल्न भने छाडिनँ, उनले भनिन् ।२०६५ सालमा फिक्कलको पान्दोम टिमबाट जिल्ला स्तरीय प्रतियोगितामा खेल्ने पहिलो अवसर मिल्यो, एन्जिलालाई । जुन प्रतियोगितामा उनी मिडफिल्ड वा फरवार्ड पोजिसनमा खेल्न गइन् । तर टिमकी गोलकिपर नआएपछि कोचले गोलकिपर बस्न भने । मन नलागी नलागी गोलकिपर बसिन् । हाम्रो टिम च्याम्पियन बन्यो, सबैले राम्रो खेल्यौ भनेर प्रशंसा गरे, त्यो खेल नै मेरो गोल किपिङका लागि टर्निङ प्वाइन्ट बनिदियो, उनले सम्झिइन्, त्यसपछि टिमका साथीहरू र कोचले गोलकिपर नै बस्न सुझाव दिए, गोलकिपर खेले टिममा नियमित मौका पाउने भनेपछि गोलकिपरमा नै निरन्तरता दिएँ ।एन्जिलाले खेल्ने पान्दोम टिम पूर्वाञ्चल विकास क्षेत्रस्तरीय प्रतियोगिताका लागि जिल्लाबाट छनोट भयो । उनी इलामको पहिलो रोजाइको गोलकिपर भएर खेलिन् । गोलकिपिङ सिकाउने छुट्टै प्रशिक्षक थिएनन्, मुख्य प्रशिक्षकले अलिअलि मात्रै सिकाउँथे । प्रतियोगितामा उनको टिम पहिलो भयो । २०६८, फागुनमा सुदूरपश्चिममा भएको छैटौं राष्ट्रिय खेलकुद प्रतियोगिताका लागि उनी पूर्वाञ्चलको टिममा परिन् तर वैकल्पिक गोलकिपरका रूपमा । उनको खेल्ने सम्भावना न्यून थियो । तर संयोग, पहिलो रोजाइकी गोलकिपरले परीक्षाका कारण नखेल्ने भएपछि १३ वर्षकै उमेरमा एन्जिलाले पूर्वाञ्चल टिमको गोलपोस्टको रक्षा गर्ने जिम्मा सम्हालिन् । यति सानो उमेरमै राष्ट्रियस्तरको प्रतियोगितामा खेल्न पाउनु मेरो करिअरको अर्को टर्निङ प्वाइन्ट बन्यो, उनी भन्छिन् ।धनगढीमा एन्जिलाले गजबको खेल देखाइन् । त्यो देखेर सशस्त्र प्रहरीका नरकुमार राईले एपीएफ क्लबबाट खेल्ने प्रस्ताव गरे । जागिरसँगै पढाइदिने पनि भनेपछि घरसल्लाहमा काठमाडौं लागिन् । २०६९ सालमा काठमाडौं गएर कक्षा ९ मा भर्ना भइन्, होस्टल बस्न थालिन् । एपीएफसँग मासिक ५ हजार पाउने सर्तसहित करारमा सम्झौता गरिन् । त्यो पैसा होस्टलको शुल्क तिर्दै सकिन्थ्यो, गाडी भाडा तिर्नेसम्म पैसा हुँदैनथ्यो, होस्टलबाट हलचोकस्थित एपीएफ मैदान हिँडेरै पुग्थें, उनले भनिन् ।एपीएफ टिममा सिनियर गोलकिपरहरू थिए । तैपनि राम्रो खेलेकै कारण १६ वर्षकै उमेरमा उनी एपीएफको पहिलो रोजाइको गोलकिपर भइन् । त्यसपछि उनको ध्यान राष्ट्रिय टिमतर्फ केन्द्रित भयो । सन् २०१४ मा पाकिस्तानमा भएको साफ महिला च्याम्पियनसिपमा पहिलो पटक राष्ट्रिय टिमबाट खेल्ने मौका पाइन् । सन् २०१६ मा भारतमा भएको १२ औं सागमा उनले सुरुमा मौका पाउन सकिनन् । श्रीलंकाविरुद्धको खेलमा भने पहिलो रोजाइमा नै खेलाइयो । सो खेलमा क्लिनसिटसहित डेब्यु गरिन् । अब उनको लक्ष्य कसरी नम्बर एक गोलरक्षक बन्ने भन्नेमा हुन थाल्यो, उनलाई । फिटनेसका लागि आफैं प्रशिक्षण गर्न थालिन् । त्यही वर्षको अन्त्यमा भारतमै भएको महिला साफ च्याम्पियनसिपमा एन्जिला सबै खेलमा पहिलो रोजाइमा परिन् । खेल जिताउनेनजिताउने किपरकै मिहिनेतमा भर पर्छ, गोलकिपरले राम्रो गर्यो भने टिमले जित्ने सम्भावना धेरै हुन्छ, उनी भन्छिन् । राम्रो गर्दा ताली त पाइने नै भयो, गल्ती हुँदा गाली पनि गोलकिपरलाई नै दिइन्छ । एन्जिला पल्सर स्पोर्ट्स अवार्ड २०७७ को पिपुल च्वाइस अवार्डको मनोनयनमा पनि परिन् । भन्छिन्, खेल्न रहर लागे पनि सानो छँदा व्यावसायिक फुटबलर हुन्छु भन्ने लागेको थिएन, शिक्षक, नर्स, इन्जिनियर हुन्छु होला भन्ने सोच्थें, तर अहिले गोलपोस्टको लम्बाइ र उचाइमा देशको सान खोजिरहेकी छु । त्यसो त उनकै खेल जीवनीमा आधारित रही निर्देशक मिलन चाम्सले बायोपिक एन्जिला निर्माणको घोषणासमेत गरेका छन् ।"
अधिकारीको अर्हत् बजारमा,"काठमाडौं (कास) शैलेन्द्र अधिकारीद्वारा लिखित उपन्यास अर्हत् शनिबार काठमाडौंको कमलादीस्थित नेपाल प्रज्ञाप्रतिष्ठानमा विमोचन गरिएको छ । बौद्धदर्शनमा आधारित उक्त उपन्यास अखिल नेपाल भिक्षु महासंघका अध्यक्ष धम्मशोभन महास्थवीर, कान्तिपुर दैनिकका प्रधान सम्पादक उमेश चौहान, साहित्यकार नवराज लम्साल, भिक्षु महासंघका सचिव निग्रोध भन्ते, अग्रज्ञानी गुरुमा, शिखाबुक्सका प्रबन्धक पुष्पराज पौडेल, पब्लिक क्याम्पस संघ नेपालका महासचिव गोविन्दबहादुर कार्की तथा लेखकले संयुक्त रूपमा विमोचन गरेका थिए । बुद्ध जन्मेको देशमा बुद्धसम्बन्धी लेखन तथा अनुसन्धान कम भइरहेको भन्दै सचिव निग्रोध भन्तेले राज्यका भाषा, साहित्य, संस्कृतिसम्बन्धी निकायहरूले बेवास्ता गरिरहेको अवस्थामा अधिकारीले बुद्ध जीवनीमा आधारित उपन्यास लेख्नु सुखद् भएको बताए । किताबको समालोचना गर्दै चौहानले बुद्ध आध्यात्मिक व्यक्तित्व भए पनि उनको प्रभाव राजनीतिमा झन् बढी रहेको भन्दै बुद्धको सहअस्तित्वको अवधारणाले नेपाली राजनीति प्रभावित हुनुपर्ने तर्क गरे । उनले यस दिशातर्फ प्रेरित गर्न अर्हत् मा प्रशस्त गुणहरू रहेको जिकिर गरे । साहित्यकार लम्सालले पूर्वीय ज्ञान परम्परा अत्यन्त समृद्ध रहेको र त्यस परम्पराको आदरणीय महामानव बुद्ध रहेको धारणा राख्दै सांख्य दर्शन जहाँ पुगेर रोकिन्छ, त्यहींबाट बुद्धले ज्ञानको नयाँ क्षितिज उघारेको कुरालाई उपन्यासको वैचारिक विषय बनाइएको बताए । उपन्यास अर्हत् लाई शिखाबुक्सले बजारमा ल्याएको हो । उपन्यासकार अधिकारीका यसअघि निर्वेद उपन्यास र बह्मास्त्र कथासंग्रह प्रकाशित भइसकेका छन् ।"
रमेश भुसालको छालबाटो,"काठमाडौं (कास) पत्रकार तथा लेखक रमेश भुसालको नयाँ गैरआख्यान पहिलो कृति छालबाटो सार्वजनिक गरिएको छ । काठमाडौंको कमलादीस्थित नेपाल प्रज्ञा प्रतिष्ठानको डबलीमा शनिबार आयोजित उक्त कार्यक्रममा विश्लेषक हरि शर्माले लेखक भुसालसँग अन्तरसंवादसमेत चलाएका थिए । शर्माले पुस्तक लेखनदेखि यसका विविध पक्षमा आधारित रहेर भुसालसँग संवाद गरेका हुन् । कार्यक्रममा शर्माले पर्यावरण, वातावरण, नदीनाला अनि नेपालचीनतिब्बत सीमा क्षेत्रका बासिन्दाको अध्ययनमा रुचि राख्नेहरूलाई पुस्तक उपयोगी भएको बताए । म यो पुस्तक पढ्नका लागि एकदमै आग्रह गर्छु, विश्लेषक शर्माले भने, यसमा रमेशजीले यात्रा गर्दै नदीलाई मानिसको जीवनसँग जोडेर सुन्दर किसिमले बुन्नुभएको छ । नदीनालाहरूको दोहन बढिरहेको र तिनको संरक्षण अपरिहार्य बनिरहेको सन्दर्भमा पुस्तकले यस विषयमा समेत जोड दिएको उनको भनाइ थियो ।कार्यक्रममा लेखक भुसालले मानिसका कर्मले प्रकृति एवं पर्यावरण बिग्रिएको टिप्पणी गरे । मान्छे आफूमात्रै पृथ्वीमा थपिएको छैन, उसले अरू धेरै कुरा पनि थपेको छ । अरूलाई सिध्याएर आफ्नो साम्राज्य खडा गरिरहेको छ । त्यसरी सिध्याउँदै लगेको एउटा स्रोत नदी पनि हो, उनले थपे, जबकि पृथ्वीमा रहेका सबै नदीको कुल लम्बाइ एक करोड २० लाख किमि छ । अहिले पृथ्वीका कुल नदीमध्ये ६० प्रतिशतमा बाँध बाँधिसकिएको छ । तर बाँधिन बाँकी केही नदीमध्ये कर्णालीको शिरदेखि पुछारसम्मको यात्रा छालबाटो रहेको उनको भनाइ छ ।पुस्तकमा आफूले नदीयात्रा गर्दा भेटेका पात्रहरूको कथा रहेको भुसालले जनाए । भुसालले छालबाटो पुस्तकमार्फत पाठकलाई कैलाश मानसरोवर हुँदै तिब्बतस्थित कर्णाली नदीको उद्गमदेखि भारतको गंगासम्मको यात्रा गराएका छन् । पुस्तकले पाठकलाई काठमाडौंदेखि कैलाश मानसरोवर हुँदै भारतको गंगासम्म सँगसँगै लैजान्छ र त्यसभित्रका कथाकहानी सुनाउँछ । पुस्तकमा लेखक भुसालले नदीलाई आफूभित्र राखेर अनि आँखाले देखेको नदी र मनमा बसेको नदीको वर्णन गरेका छन् ।"
पोखरामा आनन्द संहिता,"पोखरा (कास) र्यान्डम रिडर्स सोसाइटीले शनिबार पोखरामा घनश्याम खड्काद्वारा लिखित पुस्तक आनन्द संहिता माथि परिचर्चा गरेको छ । पुस्तकमाथिको परिचर्चामा साहित्यकार सरस्वती प्रतीक्षा ले लेखक खड्कालाई सोधिन्, यो पुस्तक दर्शनशास्त्र कि अध्यात्म या अरू केही ? लेखक खड्काले यो एक किसिमले स्वयंको चिन्तन गर्न आग्रह गर्ने रचना भएको जिकिर गरे । उनले आफैंमाथिको खोजलाई दर्शनशास्त्र र अरूमाथिको ज्ञानलाई फिलोसफी का रूपमा अर्थ्याए । कार्यक्रममा साहित्यकार दीपक पराजुलीले आनन्द संहिता पाठकलाई बोध र बुद्धत्वतर्फ अभिमुख गराउने चेष्टा गरिएको कृति रहेको तर्क गरे । पाठकलाई बोधको तहमा लैजाने, आफैंभित्र शान्ति र सुन्दरता अनुभूत गराउने प्रयासमा लेखक सफल भएका छन्, उनले भने । कार्यक्रममा साहित्यकार सरुभक्तले आनन्दलाई अहम्को तुष्टिसँग तुलना गर्दै तनावग्रस्त विश्वलाई मुक्त गराउनका लागि आनन्द संहिता जस्ता कृतिहरू आउनुपर्नेमा जोड दिए । कार्यक्रममा पोखरा महानगर प्रमुख धनराज आचार्यसहित बाबुराम सुवेदी, रामबहादुर माल, राममणि अधिकारी, श्रीकृष्ण पन्थीलगायतले लेखकसँग परिचर्चा गरेका थिए । सोसाइटीको नियमित मासिक परिचर्चा कार्यक्रमको १०९ औं शृंखलाअन्तर्गत परिचर्चा कार्यक्रम गरिएको हो । संस्थाले हरेक महिनाको अन्तिम शनिबार कुनै कृति वा विषयवस्तुमाथि परिचर्चा गर्दै आएको सोसाइटीका अध्यक्ष रुपिन्द्र प्रभावीले बताए ।"
एक्टर बाट आनाको आस,"काठमाडौं (कास) दस वर्षअघि नै फिल्म जेरी मार्फत अभिनेत्रीका रूपमा नेपाली फिल्ममा प्रवेश गरेकी आना शर्माको पछिल्लो फिल्म द म्यान फ्रम काठमान्डु प्रदर्शनमा आएकै पनि साढे चार वर्ष भइसक्यो । यसै वर्ष अभिनेता अनमोल केसीकै पेयरिङ मा जेरी ः अन टप मा खेल्ने पक्कापक्की भइसकेर पनि उनी अन्तिम समयमा प्रोजेक्टबाट अलग भएकी थिइन् । निर्माण पक्षले आनाले पर्याप्त चासो नदिएको कारण भन्दै फिल्मबाट उनलाई हटाएर अर्की अभिनेत्री जसिता गुरुङलाई भित्र्याएको थियो । अभिनय क्षेत्रमा राम्रो सम्भावना देखाउँदा देखाउँदै पनि सुस्त देखिएकी आना यतिबेला एक्टर मार्फत अभिनेता प्रदीप खड्कासँगै देखिने भएकी छन् । तिहारको छेको पारेर कात्तिक १५ देखि प्रदर्शनमा आउन लागेको राजन भुसाल निर्देशित एक्टर ले बिहीबार आना रहेको सोलो पोस्टर सार्वजनिक गरेको छ । फिल्ममा उनी सहरिया युवती प्रकृतिको भूमिकामा रहेकी बताइएको छ । त्यसो त एक्टर ले आफ्नो फस्टलुक पोस्टरमा अभिनेता प्रदीपका विभिन्न पाँचवटा क्यारेक्टर लुक्स ल्याइसकेको थियो भने अर्को पोस्टरमा करिब १० वर्षपछि नेपाली फिल्ममा कमब्याक गर्दै गरेका अभिनेता राजबल्लभ कोइरालाको क्यारेक्टर पोस्टर सार्वजनिक गरिसकेको छ । मल्टिस्टारर एक्टर मा आना, प्रदीप र राजबल्लभसँगै दिव्य देव, सुशील सिटौलालगायतको अभिनय रहेको छ । यसै फिल्मबाट अभिनेता दिलीप रायमाझीकी छोरी दिव्याले डेब्यु गर्न लागेको बज ले आनालाई भने छायामा पारिदिएको छ ।अदृत फिल्मस् र मोती फिल्मस्को ब्यानरमा थमनकुमार भण्डारीले निर्माण गरेको एक्टर को पटकथा निर्देशक भुसालले आकाश बरालसँगै मिलेर तयार पारेका हुन् । नरेन्द्र मैनालीको सिनेमाटोग्राफी रहेको फिल्मलाई निमेश श्रेष्ठले सम्पादन गरेका हुन् । प्रतीक्षित मानिएको एक्टर बाट पुनः दर्शकमाझ आउन लागेकी आनाको फिल्मी करिअरका लागि पनि यो फिल्मको सफलतालाई जोडेर हेर्न थालिएको छ ।"
तरकारीमा विषादी प्रयोग घटेको कि परीक्षण नभएको ?,"उल्लिखित उदाहरण कृषि मन्त्रालयअन्तर्गतका निकायबाट विषादी परीक्षणका रिपोर्टले देखाएका तथ्य हुन् । नेपालमा ९ समूहका विषादी पञ्जीकरण गरिएको प्लान्ट क्वारेन्टिन तथा विषादी व्यवस्थापन केन्द्रले जनाएको छ । ९ मध्ये ७ समूहका विषादी आयात हुन्छन् । ती विषादी कीटनाशक, ढुसीनाशक, ब्याक्टेरियानाशक, झारनाशक, शंखेकीरानाशक, मुसानाशक र जैविक विषादी पर्छन् । यसअन्तर्गत सयौं विषादी छन् । तर सरकारी प्रयोगशालाबाट कार्बामेट र अर्गानोफस्फेट समूहमा कीटनाशक विषादीको अवशेष मात्रै परीक्षण हुन्छ । कीटनाशक विषादीको आयात बढिरहेको भन्सार विभागको तथ्यांकले पनि पुष्टि गर्छ । ०७४७५ मा १ लाख ६९ हजार ३ सय ६० किलो विषादी आयात भएकामा ०७९८० मा बढेर ३ लाख ५४ हजार ३ सय ५८ किलो पुगेको छ । यीबाहेक अन्य विषादीको आयात अवस्था पनि उस्तै छ । ०७४७५ मा ६ लाख ३५ हजार ७ सय २१ किलो विषादी आयात भएकामा ०७९८० मा ११ लाख ८३ हजार ७ सय ४१ किलो पुगेको छ । गत आर्थिक वर्षमा मात्रै १ अर्ब ६९ करोड ६३ लाख रुपैयाँको विषादी आएको छ । यसरी थोरै परिमाणमा मात्रै परीक्षण हुँदा तुलनात्मक रूपमा तरकारी तथा फलफूलमा कम विषादी देखिएको छ । वास्तवमा यी समूहबाहेक अन्य विषादीको परीक्षण नहुँदा तरकारीमा विषादीको मात्रा कम भेटिएको हो । खुला सीमाका कारण अवैध रूपमा पनि प्रशस्त आयात हुन्छ । तर त्यसको निगरानी भएको छैन । बढी उत्पादन लिने नाममा मनलाग्दी विषादी प्रयोग भएको छ । यसले माटो मात्रै नभई सर्वसाधारणको स्वास्थ्य पनि बिगारेको छ । तर विषादीको प्रयोगबारे कुनै सचेतना छैन, न त सरकारले परीक्षणमा कडाइ नै गरेको छ, खाद्यका लागि कृषि अभियानका संयोजक उद्धव अधिकारीले भने, सरकारी रिपोर्टमा विषादी नदेखिनु लज्जास्पद हो । किनभने आयात हुने सबै विषादीको परीक्षण नै हुँदैन । सरकारको गैरजिम्मेवारीका कारण किसानसँगै उपभोक्ताको स्वास्थ्यमा समेत हानि पुगेको अधिकारीले बताए । यसको पछिल्लो उदाहरण, गोरखाको गण्डकी गाउँपालिकाका हो । विषादीकै प्रयोगले उक्त गाउँपालिकामा ६१ जनामा क्यान्सर र १५ जनामा मिर्गौला फेल भएको दाबी गरिएको छ, अधिकारीले भने, यसको मुख्य जिम्मेबार सरकार हो । कृषि प्राविधिक गाउँगाउँसम्म नपुग्दा किसान तत्काल र दीर्घकालीन रोगबाट पीडित भएको उनको भनाइ छ । भलै, रोग देखिएपछि सत्यतथ्य पहिचान गर्न कृषि तथा पशुपन्छी विकास मन्त्रालयले प्लान्ट क्वारेन्टिन तथा विषादी व्यवस्थापन केन्द्रको संयोजकत्वमा कार्यदल गठन गरेको छ । कार्यदलले अध्ययन गरिरहेको जनाएको छ ।यी जिल्लाबाहेक अन्यको अवस्था पनि उस्तै छ । जानकारका अनुसार विषादीबाट मानव स्वास्थ्यमा तत्काल र दीर्घकालीन असर पार्छ । तत्काल पार्ने असरमा रिंगटा लाग्नु, पक्षाघात आक्रमणमूर्च्छा पर्नु, थाकेको महसुस हुनु, होस हराउनु, टाउको दुख्नु, वान्ता हुनु, छाती दुख्नु, छालामा फोका आउनु, आँखा रातो हुनु, धमिलो देख्नुलगायत हुन् । पछि देखिने असर अर्थात् दीर्घकालीन रूपमा क्यान्सरट्युमर, श्वासप्रश्वाससम्बन्धी रोग, स्नायुजन्य र व्यवहारजन्य असरहरू शारीरिक विकासमा असर, जन्मजात अपांगता प्रतिरोधी क्षमतामा असर हुन सक्छ । प्यारालाइसिस (पक्षाघात), वंशानुगत परिवर्तन, कलेजो खराबी, प्रजनन क्षमतामा कमी वा बाँझोपननपुंसकता, मानसिक असंतुलन आउन सक्ने केन्द्रले बताएको छ । यसरी विषादीको प्रयोगबारे किसान र उपभोक्तलाई प्रत्यक्ष प्रभाव पारे पनि नियन्त्रणमा सरकारको ध्यान नै छैन । दुई विषादीको अवशेष परीक्षण गरेर सरकारले चित्त बुझाएको छ । विषादीको प्रयोगबारे किसानलाई ज्ञान नहुँदा सर्वसाधारण मन्दविष सेवन गर्न बाध्य छन् । तरकारी तथा फलफूलको विषादी परीक्षणमा ध्यान नदिनु भनेको सर्वसाधारणप्रति सरकार गैरजिम्मेवार हुनु हो, उपभोक्ता अनुसन्धान मञ्चका अध्यक्ष माधव तिमिल्सिनाले भने, सरकारले दुई प्रकारको विषादी परीक्षण गरेर मात्रै पुग्दैन । आयातित सबै विषादीको परीक्षण हुनुपर्छ, त्यसका लागि आवश्यक सबै ल्याब र किटको व्यवस्था तत्काल गर्नुपर्छ । खाद्य प्रविधिअन्तर्गत रहेको केन्द्रीय प्रयोगशालामा यी सबै प्रकारका विषादी परीक्षण हुन सक्छ । तर प्रयोगशलाबाट प्रभावकारी रूपमा परीक्षण गरिएको छैन । खाद्यले भन्सार नाकाको परीक्षणमा मात्रै जोड दिएको छ । भन्सार नाकाबाट परीक्षण नाम मात्रकै हो । दुई समूहबाहेक अन्यको परीक्षण हुँदैन, विभागका एक अधिकारीले भने, त्यो पनि हचुवाको भरमा परीक्षण गरिन्छ । केन्द्रीय कृषि प्रयोगशालाअन्तर्गत ७ संघीय थोक बजारमा परीक्षण गरे पनि दुई समूहको मात्रै परीक्षण भएको कृषि प्रयोगशालाका वरिष्ठ बाली संरक्षण अधिकृत राजीवदास राजभण्डारीले स्विकारे । विषादीका समूह धेरै छन्, तर परीक्षण हुन सकेको छैन । अब अन्य समूहका विषादी परीक्षण गर्ने तयारी भइराखेको छ, राजभण्डारीले भने । विषादी नियन्त्रण गर्न सरकारले अर्ग्यानिक अभियान सुरु नगरेको पनि होइन । कर्णाली प्रदेश सरकारले प्रदेशलाई विषादीरहित बनाउने भनेर अर्ग्यानिक कर्णाली अभियान सुरु गरेको थियो । तर ६ वर्ष बित्दा घोषणामा मात्रै सीमित छ । विषादी गलत प्रयोग नियन्त्रण गर्ने, प्रयोग विधिबारे ज्ञान दिने काम संघीय सरकारसँगै प्रदेश स्थानीय तहको पनि हो, तर यी सबै निकाय विफल भएका छन्, केन्द्रका पूर्वमहानिर्देशक डिल्ली शर्माले भने, कृषि विभाग, केन्द्रले पनि कुनै ध्यान दिएन । जसले गर्दा अवस्था भयावह बन्दै गएको छ ।विषादी आयात, नियन्त्रणको दायित्व प्लान्ट क्वारेन्टिनको हो । तर यसले व्यवस्थापन गर्न नसकेको शर्माको भनाइ छ । सूचीकृतबाहेक अन्य नयाँनयाँ विषादी पनि आयात हुन थालेका छन् । तर त्यसको प्रयोग विधिबारे किसानलाई थाहा छैन । न त सरकारले परीक्षण नै गर्न सकेको छ, उनले भने । विषादी आयात गर्नकै लागि केन्द्रमा ३ सय ५० कम्पनी दर्ता भएका छन् । १९ हजारभन्दा बढी वितरक छन् । यही वितरकमार्फत एग्रोभेट हुँदै किसानको बारीसम्म विषादी पुगेको छ ।"
डेढ अर्ब खर्चिएको दमक 'भ्यु टावर' सञ्चालन अन्योलमा,"(विराटनगर) कोरोना महामारीका बेला प्रधानमन्त्री थिए, केपी शर्मा ओली । कोभिड महामारी सुरु हुनुअघि ०७६ मा उनले देशका धेरै ठाउँमा भ्यु टावर निर्माणको घोषणा गरे । जसै उनको निर्वाचन क्षेत्र झापा ५ को दमक पनि भ्यु टावर निर्माणको शंखघोष भयो । दमकको भ्यु टावर भने देशका अन्य भागको भन्दा भिन्न मात्रै थिएन, बृहत् योजना पनि थियो । १८ तले भ्यु टावर देशकै पहिलो हो, जसलाई उनले गौरवको योजनाका रूपमा अघि सारेका थिए । सरकारले ०७६ मा १ अर्ब ३८ करोड रुपैयाँमा सक्ने गरी ठेक्का सम्झौता भए पनि कोभिडका कारण लागत बढेर एक अर्ब ४५ करोड हाराहारी पुगेको थियो । भ्यु टावर ठडिएको दापगाछी गाउँ दमक बजारबाट करिब तीन किलोमिटर उत्तर पश्चिममा पर्छ । दमक नगरपालिका३ मा पर्ने भ्यु टावरको शिलान्यास ओलीले ०७६ असार २७ मा गरेका थिए । चिनियाँ कम्पनी जेडसीजीआईआईसी र आशिष ओम साइराम निर्माण कम्पनी जेभीले निर्माण ठेक्का लिएका थिए । करिब ५ वर्षमा निर्माण सम्पन्न भएको ५ बिघा क्षेत्रमा फैलिएको भ्यु टावर अहिले प्रयोगविहीन भई थन्किएको छ ।भ्यु टावर बनिसकेकै ६ महिना बित्न लाग्यो, स्थानीय रमेश शर्माले भने, कहिले सञ्चालनमा आउने हो, थाहा छैन । शर्माले भ्यु टावर हेर्न आउनेको ताँती देखेको धेरै भइसक्यो । गजधम्म उभिएको टावर हेर्छन्, फोटो खिचेर फर्किन्छन्, उनले सुनाए, तर यो कहिले चल्ला भनेर हामी पर्खिरहेका छौं । संघीय सरकारको लागतमा निर्मित भ्यु टावरको स्वामित्व ग्रहण गर्न दमक नगरपालिका आतुर छ । नगरपालिकाले भ्यु टावरको स्वामित्व लिने सन्दर्भमा सहरी विकास मन्त्रालयमा पत्राचार गर्दै भ्यु टावर सञ्चालन गर्ने प्रक्रियामा हाम्रो पनि सहमति र सहयोग महसुस गरियोस् भनिएको छ । तर मन्त्रालयबाट कुनै ठोस निर्देशन नआएको नगर प्रमुख राम थापाले बताए । संघीय सरकारले भ्यु टावर चलाउने अनुमति दिन्छ भने हामी त तयार छौं, उनले भने, तर अहिलेसम्म माथिल्लो निकायले केही भनेकै छैन । स्रोतका अनुसार दमक नगरपालिकाको नेतृत्वमा अन्य पार्टी भएका कारण भ्यु टावरको स्वामित्व दिन अनाकानी गरिएको विपक्षी दलहरूको आरोप छ । दमकमा राप्रपाका प्रमुख र कांग्रेसका उपप्रमुख छन् । एमाले नेतृत्वमा नगर सरकार रहेको भए पहिल्यै स्वामित्व पाइसक्थ्यो, एक कार्यपालिका सदस्यले भने, नेतृत्वमा एमाले नभएका कारण नगरलाई अहिलेसम्म सोधिएको पनि छैन । नगरपालिका स्रोतका अनुसार केही समय अघिसम्म टावर सञ्चालनको मोडालिटी बनाएर नगरपालिकालाई हस्तान्तरण गर्ने सहरी विकास मन्त्रालयको योजना थियो । तर अहिले एकाएक केन्द्र सरकार आफैंले चलाउने चर्चा चल्न थालेको छ । प्रधानमन्त्री ओलीले गत भदौ ६ मा प्रतिनिधिसभामा व्यक्त अभिव्यक्तबाट पनि संघीय सरकार आफैं सञ्चालन गर्ने मुडमा रहेको प्रस्ट हुन्छ । यो योजनाको नाम दमक भ्यु टावर भए तापनि प्रमुख रूपले व्यापारिक तथा पर्यटकीय दृष्टिले मिश्रित उपयोग गर्न सकिने गरी भवनको डिजाइन भएको छ, उनले भनेका थिए, सञ्चालन कार्यविधि निर्माण गरी यसलाई छिट्टै सञ्चालनमा ल्याउने सरकारको तयारी छ । भ्यु टावरभित्र व्यापारिक पसलहरू, कर्पोरेट अफिसहरू, सेमिनार हल, प्रदर्शनी कक्ष, विभिन्न स्थानीय जातिको सांस्कृतिक संग्रहालय समेत रहने गरी सञ्चालनमा ल्याइने ओलीको दाबी छ । ०७८ चैत २० मा प्रमुख प्रतिपक्षी दलका अध्यक्षका हैसियतमा बोल्दै ओलीले भ्यु टावरहरू सभ्यता, विकास, व्यापारिक र अन्य आर्थिक क्रियाकलापका केन्द्र रहेको दाबी गरेका थिए । ०७९ को चुनावताका उनले भ्यु टावरलाई अस्पतालका रूपमा विकास गरिनुपर्ने धारणा राखेका थिए । अर्बौं लगानीमा भ्यु टावर बनेपछि त्यहाँसम्म पुग्ने सडकको पनि बेहाल छ । भ्यु टावरसम्म पुग्ने पूर्वाधार निर्माणका लागि अझै ५० करोड जति खर्च लाग्न सक्ने अनुमान गरिएको नगर प्रमुख थापा बताउँछन् । त्यत्रो लगानीमा टावर ठडिएको छ, थापाले थपे, तर, दुःखको कुरा त्यहाँसम्म पुग्ने बाटो गतिलो छैन । अरू पूर्वाधार पनि अभाव छ । भ्यु टावरसम्म पुग्ने पूर्वाधार निर्माणमा सरकारले लगानी गर्नुपर्ने थापाले जनाए । अठारतले भ्यु टावरमा १५ तलासम्म व्यापारिक कम्प्लेक्स बनाउने र बाँकी तीन तलावाट भ्यु टावर, रेस्टुरेन्ट र सेमिनार हलका रूपमा विकास गरिने जनाइएको छ ।"
चित्लाङमा १५ करोड लगानीमा गोब्रे च्याउ फार्म,"(हेटौंडा)मकवानपुरको थाहा नगरपालिकामा रहेको चित्लाङ पर्यटकका लागि मात्र आकर्षक छैन, च्याउ खेती गर्नेका लागि पनि उर्वर छ । चित्लाङको टुपी खेलमा करिब १५ करोड लगानीमा ७ वर्षदेखि गोब्रे च्याउ उत्पादन गरिँदै आएको छ । थाहा नगरपालिका९ टुपी खेलको टुप्पामा ०७४ देखि ३९ जना किसानले सामूहिक रूपमा इन्द्रेणी मसरुम फार्म स्थापना गरेर च्याउ उत्पादन गर्दै आएका छन् । यस फार्ममा गत वर्ष ४ करोड १५ लाख रुपैयाँ बराबरको च्याउ बिक्री भएको थियो । सुरुमा किसानले ८० लाख लगानीमा च्याउ खेती सुरु गरेका थिए । काठमाडौंका र स्थानीय बासिन्दाको संयुक्त लगानीमा सञ्चालित उक्त फार्मबाट उत्पादित च्याउको मुख्य बजार काठमाडौं नै हो । यहाँ उत्पादित च्याउ राजधानीका होलसेल व्यापारीलाई बिक्री गर्दै आएका छौं, फार्मका प्रबन्धक राजु श्रेष्ठले भने, प्रतिकिलो चार सय रुपैयाँसम्ममा बिक्री भइरहेको छ । गाब्रे च्याउको माग अनुसार उत्पादन गर्न सकेका छैनौं । राजधानीदेखि नजिक र चिसो हावापानी भएको चित्लाङको टुपी खेलमा गोब्रे च्याउका लागि उपयुक्त हावापानी छ । तसर्थ च्याउ उत्पादन राम्रो भइरहेको कृषि प्राविधिक सुजित खड्कीले बताए । यो च्याउलाई १४ देखि २७ सेन्टिग्रेटसम्मको वातावरण चाहिन्छ । दुई वटा टनेलसहित ६ वटा टहरामा च्याउ उत्पादनलाई वातावरण मिलाउन एसी जडान गरिएको छ । १० किलोको प्रत्येक बल्बमा नरिवलका जटाको धुलो, माटो र अर्गानिक मल हालेर प्याक गरिन्छ । बल्बमा प्याक गरेको २० दिनमा मल तयार भएपछि त्यसमा च्याउको बीउ रोपिन्छ । रोपेको ३५ दिनपछि च्याउ बिक्रीका लागि तयार हुन्छ । एउटा बल्बबाट करिब तीन किलो च्याउ उत्पादन हुने गर्छ । च्याउ निकालिसकेको बल्बको मल, माटो खन्याएर पुन पहिलकै जसरी नरिवलका जटाको धुलो, माटो र कुखुराको मल हालेर बल्ब बनाइन्छ । मल र माटो कृषि वस्तु उत्पादनका लागि मलका रूपमा बेचिन्छ ।"
बझाङमा तीन दिनदेखि विद्युत् अवरुद्ध,"(बझाङ) वर्षाका कारण विद्युत् सेवा अवरुद्ध हुँदा बझाङ तीन दिनदेखि अन्धकारमा छ । राष्ट्रिय प्रसारण लाइनमा समस्या आएपछि जिल्लाको विद्युत् सेवा पूर्ण रूपमा अवरुद्ध भएको हो । लामो समयदेखि विद्युत् अवरुद्ध हुँदा स्थानीयको दैनिक जनजीवनका साथै व्यापार व्यवसाय र सरकारी कामकाजसमेत प्रभावित छन् । विद्युत् नहुँदा मोबाइल समेत चार्ज गर्न नपाएर स्थानीयको सञ्चार सम्पर्क टुटेको छ भने बन्द व्यापारदेखि लिएर कार्यालय र घरायसी कामकाजमा समेत समस्या आउन थालेका छन् । लामो समयसम्म बिजुली नआउँदा होटल, मासु पसल र दुग्ध व्यवसाय गर्नेलाई मार्का परेको छ । यस्तै दुधपदार्थ पनि भण्डारण गर्न समस्या भएका कारण खेर फाल्नुपरेको डेरी सञ्चालक सावित्री सिंहले बताइन् । बझाङ सदरमुकाम चैनपुरमामात्र ३० भन्दा बढी मासु पसल र ८ वटा डेरी छन् ।विद्युत् अवरुद्ध भएका कारण यहाँका ग्रिल उद्योग, कुटानी पिसानी मिल, फर्निचर उद्योग, बेकरी उद्योगको काम ठप्प भएको छ । बिजुली नहुँदा उद्योग बन्द गरेर बस्नुपरेको एक ग्रिल उद्योग सञ्चालक रमेश जोशीले जनाए । बुधबार जयपृथ्वी नगरपालिकाको तमैलनजिक आएको पहिरोले पोलमा क्षति पुर्याएपछि विद्युत् सेवा अवरुद्ध भएको थियो । त्यो समस्या समाधान गर्नुअगावै बैतडीको भालुमारेमा दुई वटा पोल ढलेको र शनिबार तमैलमा पनि फेरि समस्या आएका कारण लामो समय विद्युत् सेवा अवरुद्ध भएको नेपाल विद्युत प्राधिकरणको बझाङ वितरण केन्द्रले जानकारी दिएको छ । दुवै ठाउँमा मर्मतको काम भइरहेको छ, वितरण केन्द्रका कर्मचारी राम कुँवरले भने । शुक्रबार दिनभर अवरुद्ध रहेको बझाङको टेलिफोन सेवा भने शनिबार बिहानबाट चल्न थालेको छ । लगातारको झरीका कारण रिपिटर टावरमा भएको सौर्य ऊर्जा प्रणाली चार्ज हुन नपाउँदा जिल्लाको टेलिफोन र इन्टरनेट सेवा अवरुद्ध भएको थियो ।"
अवैध रूपमा खुलेआम विदेशी च्यानल देखाउँदै सेवा प्रदायक,"(काठमाडौं) भारतीय टेलिभिजन सेवा प्रदायकहरूले नेपालमा विदेशी च्यानलको सेवा अवरुद्ध गरिदिएपछि विदेशी च्यानलहरूको प्रसारण कस्तो हुने भन्ने अन्योल बढ्दै गएको छ । पछिल्लो एक महिनादेखि विदेशी च्यानल अनधिकृत रूपमा खुलेआम प्रसारण भइरहेका छन् । सेवा प्रदायकले पाइरेसी मार्फत विदेशी च्यानल सञ्चालन भएको स्विकारिरहँदा सरकारी स्रोत भने पाइरेसी पत्ता लगाउन कठिनाइ भइरहेको भन्दै पन्छिने गरेको छ । सरकार र वितकरबीच मूलतः आला कार्ट मूल्य प्रणाली कार्यान्वयनसँग सम्बद्ध विषयमा उल्झन उत्पन्न हुँदा विदेशी च्यानलको प्रसारण रोकिएको छ । ग्राहकसँग अग्रिम शुल्क लिएका केबल टेलिभिजन सेवा प्रदायकले उपभोक्ताका टेलिभिजनमा पाइरेसीमार्फत च्यानल प्रसारण गराइरहेका छन् । यसले गर्दा च्यालनहरूको गुणस्तर बेलाबखत तलमाथि हुने गरेको गुनासो सुनिँदै आएको छ । स्थानीय वितरकहरूले भारतीय टेलिभिजन नेटवर्कहरूलाई डेढ वर्षदेखि शुल्क भुक्तानी गर्न असमर्थ भएपछि भारतीय अपरेटरले सेवा अवरुद्ध गरिदिएको जनाएका छन् । सोनी, जी, स्टार र कलर्स नेटवर्कसहितका झन्डै ६० वटा जति हिन्दी र अंग्रेजी टेलिभिजन च्यानल गत साउन १५ देखि अवरुद्ध छन् । वितरकहरूले सकारबाट विदेशी मुद्रा सटही सुविधा नपाएकाले झन्डै १ अर्ब रुपैयाँ भुक्तानी गर्न नसकेको बताउँदै आएका छन् । सरकारले आला कार्ट प्रणाली लागू गर्न सेटअप बक्स, ग्राहक, च्यानलहरूको बुके (प्याकेज) लगायत तथ्यांक उपलब्ध गराउन भनेकामा टेलिभिजन सेवा प्रदायक र वितरकहरूले सो तथ्यांक नदिएकाले विदेशी मुद्रा सिफारिस रोकेको जनाएको छ ।सञ्चार तथा सूचना प्रविधि मन्त्रालयले ०७९ चैत १५ मा टेलिभिजन सेवामा आला कार्ट मूल्य प्रणाली लागू गरेको थियो । यसमा प्रयोगकर्ताले आफूलाई हेर्न मन लागेको च्यानल मात्रै खरिद गरेर हेर्न पाउने सुविधा हुन्छ, अहिले जस्तो भएभरका सबै च्यानलको शुल्क तिर्नुपर्दैन । कार्यान्वयनमा आएको यत्तिका समयसम्म पनि यो प्रणाली व्यवहारमा भने पूर्ण रूपमा लागू भएको छैन । नयाँ प्रणाली घोषणा गरिए पनि शुल्क कसरी वा कति बुझाउनेलगायत विषयमा कार्यविधि बन्न र स्वीकृत हुन ढिलाइ हुँदा समयै भुक्तानी दिन नसकिएको र अहिले भारतीय पक्षले डाउनलिंक सिग्नल काटिदिएको सेवा प्रदायक बताउँछन् । यसैबीच, टेलिभिजन सेवा प्रदायकहरूले पाइरेसीमार्फत र कतिपयले भारतीय डीटीएच (छाता) मगाएर त्यसैबाट नेपाली उपभोक्ताको टीभीमा विदेशी च्यानल पुर्याउन थालेका छन् । नेपाल केबल टेलिभिजन महासंघका अध्यक्षसमेत रहेका सुबिसु केबल नेटवर्कका अध्यक्ष सुधीर पराजुलीले धेरैजसो सशुल्क च्यानल अवैध रूपमै देखाउने गरिएको स्विकारेका छन् । तर, उनी त्यसलाई वैध पाइरेसी भएको तर्क गर्छन् ।हामीले हाम्रो लाग्ने शुल्क वितरकहरूलाई नियमित बुझाउँदै आएका छौं, वितरकहरूले भारतीय ब्रोडकास्टरहरूलाई शुल्क दिन नसकेका हुन्, पराजुलीले भने, हामीले त ग्राहकसँग पैसा लिइसकेका छौं र उहाँहरूलाई कन्टेन्ट देखाउनु हाम्रो दायित्व हो । हामीले वितरकलाई शुल्क बुझाइसकेको हुँदा र टीभी च्यानल भनेका मोनोपोलिस्टिक प्रोडक्ट भएकाले हामीले अब जसरी देखाए पनि हुन्छ किनभने हामीले शुल्क तिरेका प्रसारकभन्दा बाहेक अरू कसैले पनि यी च्यानल बेच्दैनन् । नेपाल केबल टेलिभिजन व्यवसायी महासंघले भने साउन २७ मा विज्ञप्ति जारी गर्दै अनधिकृत रूपमा च्यानलहरू प्रसारण गर्न भारतीय सेवा प्रदायकहरू नै संलग्न रहेको र यसरी मिलेमतोमा निर्बाध भइरहेको क्रियाकलापलाई पाइरेसी भन्न नमिल्ने उल्लेख गरेको थियो । इन्टरनेटको माध्यमबाट विभिन्न विदेशी गैरकानुनी ओटीटीहरूमार्फत तथा गैरकानुनी भारतीय डीटीएचको माध्यमबाट नेपालमा गैरकानुनी रूपमा टेलिभिजन कार्यक्रमहरू निर्बाध रूपमा प्रसारण गर्ने र तिनै विदेशी सशुल्क च्यानल प्रदायकहरूले नेपालमा च्यानल पाइरेसी भयो भन्नु कत्तिको जायज हो ? विज्ञप्तिमा भनिएको छ, सरकारले स्टार, सोनी, जी, कलर्स, डिस्कभेरीलगायत विदेशी टेलिभिजन च्यानल भारतीय डीटीएचमार्फत नेपालमा हेर्न नमिल्ने गरी जियोलक गर्न गराउन किन उदासीनता देखाइरहेका छन् ?विदेशी च्यानलहरूले डाउनलिंक सिग्नल बन्द गरिसकेको अवस्थामा उपभोक्ताका टीभीमा ती च्यानल आउनु भनेको पाइरेसीमार्फत नै यस्तो भइरहेको छ भन्ने बुझ्न सकिने सञ्चार तथा सूचना प्रविधि मन्त्रालयका प्रवक्ता गजेन्द्रकुमार ठाकुरले बताए । अहिले भारतीय च्यानलहरू बन्द भए पनि पाइरेसीमार्फत चलिरहेका छन्, भीपीएन प्रयोग गरेर ओटीटीबाट पनि सञ्चालन भइरहेका छन्, उनले भने, पाइरेसी छ भनेर सूचना आयो तर कहाँबाट भइरहेको हो, कसरी गरिरहेको हो भन्ने पहिल्याउन एक त हाम्रो कानुनमा पाइरेसी हेर्ने अथोरिटी अर्कैलाई छ । त्यसले पनि अठ्यारो पार्यो । कहाँबाट पाइरेसी भयो, अनुगमनको प्रक्रियामा अप्ठ्यारो भएको छ । कुन माध्यम र स्तरबाट पाइरेसी भइरहेको छ भन्नेबारे मन्त्रालयले अध्ययन गरिरहेको प्रवक्ता ठाकुरले जनाए । यस विषयमा त अनुसन्धान भइरहेको छ, हामी जडसम्म पुग्छौं नै, उनले भने, पाइरेसीका विषयमा प्रतिलिपि अधिकार ऐन, ०५९ छँदै छ । यसमा प्रक्रिया अगाडि गइहाल्छ । सो ऐनको दफा २६ मा अनधिकृत प्रतिलिपिहरूको पैठारीमा प्रतिबन्ध लगाइएको छ । संरक्षित अधिकारको उल्लंघन गरे दफा २७ अनुसार दण्ड सजायको व्यवस्था गरिए पनि कार्यान्वयनको पक्ष भने फितलो छ । प्रतिलिपि अधिकार र बौद्धिक सम्पत्तिको चोरीका विषयमा सञ्चार मन्त्रालयले नेपाल प्रहरी, उद्योग, वाणिज्य तथा आपूर्ति मन्त्रालय, नेपाल दूरसञ्चार प्राधिकरणसँग पनि छलफल गर्ने योजना बनाएको प्रवक्ता ठाकुरको भनाइ छ । स्वदेशी टेलिभिजन व्यवसायी र वितरकहरूकै मागअनुसार सञ्चार मन्त्रालयले ०७९ चैत १५ मा टेलिभिजन सेवामा आला कार्ट मूल्य प्रणाली लागु गरेको थियो । तर त्यही बेला भारतीय च्यानहरूको छाता संगठन इन्डियन ब्रोडकास्टिङ एन्ड डिजिटल फाउन्डेसनले सूचना तथा प्रसारण विभागलाई पत्राचार गर्दै च्यानलहरूको बुके (प्याकेज) बनाएर मूल्य तोक्ने र प्रत्येक च्यानलको छुट्टाछुट्टै मूल्य तोक्ने कुरा मान्य नहुने जानकारी गराएको थियो । ०८० साउन १ मा आला कार्ट पूर्ण रूपमा लागू हुने भन्दै सूचना तथा प्रशारण विभागले असार २८ भित्र सःशुल्क विदेशी च्यानलहरूको मूल्यसूची उपलब्ध गराउन भनेको थियो । आफूहरूले मन्त्रालय, वितरक सबैलाई सम्पूर्ण तथ्यांक उपलब्ध गराइसकेको सुबिसुका पराजुलीले बताए । डिस्ट्रिब्युटरलाई दिइसकेपछि मन्त्रालयले त्यसैलाई आधिकारिक मान्नुपर्नेमा फेरि तथ्यांक मागेकोमा उनले असन्तुष्टि पोखे । ब्रोडकास्टरले पनि मागेको छ, मन्त्रालयले पनि मागेको छ, हामीले ककसलाई मात्रै तथ्यांक दिनु ? उनले भने, त्यो तथ्यांक हामीसँग माग्ने हो भने ब्रोडकास्टरलाई नदिए पनि हुन्छ भन्नुपर्ने हो । गत साउन १७ देखि भारतीय टेलिभिजन नेटवर्कहरूले भुक्तानी नपाएको भन्दै नेपालमा आफ्ना च्यानलको प्रसारण बन्द गरिदिएका छन् । इन्टरनेट सेवाको अनुमतिपत्र लिएर टीभी पनि इन्टरनेटभित्रै बन्डलिङ गरेर बेच्ने इन्टरनेट सेवा प्रदायक (आईएसपी) हरूका कारण यो समस्या यतिबिघ्न जटिल बनेको नेपाल केबल टेभिभिजन व्यवसायी महासंघका अध्यक्ष ध्रुव शर्माको बुझाइ छ । उहाँहरूले डिस्ट्रिब्युटर र ब्रोडकास्टरलाई दोष दिइरहनुभएको छ तर त्यसमा कुनै सत्यता छैन, शर्माले भने, उहाँहरूले इन्टरनेटको ग्राहक बढाउने होडबाजीमा इन्टरनेट किन्दा टीभी सित्तैमा दिने घोषणा गर्नुभएको छ । इन्टरनेटमा टीभी सित्तैमा आउने भएपछि आला कार्टको कुनै औचित्य भएन । यसले गर्दा आलाकार्ट मूल्य प्रणाली लागू हुन सकेको छैन । आला कार्ट लागु गर्न सेटअप बक्समा मात्रै टेलिभिजन चलाउन अनिवार्य गरिनुपर्ने शर्माको धारणा छ । नेपालमा १३ लाख ग्राहक रहेको बताउँदै आएको नेपालको एक केबल टीभी अपरेटरले सरकारलाई भने १२ लाखको मात्रै तथ्यांक दिने गरेको उनी बताउँछन् । त्यत्रा १३ लाख ग्राहकका लागि स्टार, जी, सोनीका च्यानलहरूलाई पैसा तिर्नुपर्यो भने उसले महिनाको ५६ करोड एक्लैले तिर्नुपर्छ, शर्माले भने, यसले गर्दा उनीहरू सरकारलाई तथ्यांक दिन आनाकानी गर्दै आएका छन् । त्यसमाथि इन्टरेटमै टीभी सेवालाई बन्डलिङ गरेर बेच्दै आएका छन् । तर ग्राहकले इन्टरनेट किन्दा नेटटीभीको शुल्क बिलमा छुट्याएर देखाउँदैनन् । बिलमै नदेखिएपछि सरकारलाई के तथ्यांक देखाउने, यो पनि समस्या हो । आला कार्ट प्रणाली कार्यान्वयनमा आएसँगै टेलिभिजन च्यानलहरूको सिग्नल वितरण गर्ने केबल, एमएसओ, डीटीएच, आईपीटीभी जस्ता संस्थाले उपभोक्ताबाट लिन पाउने शुल्कमा एकरूपता कायम गर्नुपर्ने व्यवस्था गरिएको छ । ती संस्थाले टेलिभिजन च्यानलहरूको न्यूनतम शुल्कबापत मासिक २५० रुपैयाँ र सशुल्क च्यानलहरूको हकमा छुट्टाछुट्टै वा च्यानलहरूको बुकेका आधारमा उपभोक्ताबाट प्रतिबुके ४० रुपैयाँ शुल्क निर्धारण गरिएको छ । सशुल्क र न्यूनतम प्याकेज दुवै गरेर बढीमा करसहित मासिक ५ सय रुपैयाँ मात्रै लिन पाउने सञ्चार मन्त्रालयले जनाएको छ ।"
'निजी क्षेत्र प्रवर्द्धन नीतिले मात्र अर्थतन्त्र सुध्रिन्छ',"काठमाडौं (कास) नेपाल उद्योग वाणिज्य महासंघका अध्यक्ष चन्द्रप्रसाद ढकालले निजी क्षेत्रले निर्बाध काम गर्न नीतिगत स्थायित्व आवश्यक रहेको बताएका छन् । अन्तर्राष्ट्रिय मुद्रा कोषका मिसनसँगको भेटमा अध्यक्ष ढकालले नेपाली अर्थतन्त्र र सामाजिक संरचना बुझेर नीतिगत सुझाव दिन र नीति तयार पार्न कोषलाई पनि आग्रह गरे । नेपाली अर्थतन्त्रको संरचना र चरित्र केही फरक छ, उनले भने, सोहीअनुसार नीति बनाउन सकिएन भने सुधारमा ढिलाइ हुन्छ । नेपालमा हाल बैंकिङ प्रणालीमा उच्च तरलता देखिएको र ब्याजदर घटेको भए पनि निजी क्षेत्रबाट लगानीको माग कम रहेको पनि ढकालले बताए । महासंघले बैंकहरूलाई आफ्नै सर्तमा ऋण दिनका लागि लचिलोपन प्रदान गर्न आग्रह गरेको र अत्यधिक नियमनले बैंकिङ क्षेत्र र निजी व्यवसाय दुवैको विश्वासमा गिरावट ल्याउन सक्ने उनको भनाइ छ । पछिल्लो लगानी सम्मेलनका क्रममा लगानी बढाउन आठ वटा कानुनमा संशोधन भएको र द्विपक्षीय लगानी सम्झौताको खाकासमेत तयार भएको ढकालले जानकारी दिए । उच्च विदेशी विनिमय सञ्चिति र सकारात्मक भुक्तानी सन्तुलनको अवस्थामा पनि विदेशी लगानी आकर्षित हुन नसकेको अवस्थामा कोषले नेपालको प्रवर्द्धनमा सहयोग पुर्याउनुपर्ने अध्यक्ष ढकालको आग्रह छ । भेटमा मिसन प्रमुख सरवत जाहाँले नेपाललाई सहयोग गर्न कोष आएको बताइन् । निजी क्षेत्रलाई महत्त्व दिनुपर्ने विषयमा कोष सदैव सकारात्मक रहेको पनि उनको भनाइ छ ।"
अमरसिंह माविलाई सिद्धार्थ बैंकले बनाइदियो हल,"काठमाडौं (कास) सिद्घार्थ बैंक लिमिटेडले गण्डकी प्रदेशको कास्कीमा रहेको अमरसिंह माध्यमिक विद्यालयलको दृष्टिविहीन शाखामा निर्माण गरिदिएको बहुउद्देश्यीय हल हस्तान्तरण गरेको छ । बैंक सञ्चालक समितिका अध्यक्ष मनोजकुमार केडिया र विद्यालयका अध्यक्ष कृष्णप्रसाद कोइरालाले उक्त हलको उद्घाटन गरे । बैंकले उक्त हल निर्माण गर्नुका साथै विद्यालयलाई २० थान कम्प्युटर तथा अन्य आवश्यक उपकरण सोलार, यूपीएस र ब्याट्री पनि प्रदान गरेको छ । यस सहयोगले दृष्टिविहीन विद्यार्थीको आवश्यकता पूरा गर्दै उनीहरूको आत्मविश्वासमा पनि वृद्धि ल्याउने विश्वास लिइएको बैंकले जारी गरेको विज्ञप्तिमा उल्लेख छ । विद्यालयलाई प्रदान गरिएका कम्प्युटरमार्फत विद्यार्थीलाई आधुनिक प्रविधिमा पोख्त बनाउन, शैक्षिक सामग्री अनलाइनमार्फत प्राप्त गर्न, प्राविधिक सीपलाई बढाउन केही हदसम्मा भए पनि मद्दत पुर्याउने विश्वास बैंकले लिएको विज्ञप्तिमा जनाइएको छ ।"
दिपलको एक्सचेन्ज कानिर्भल,"काठमाडौं (कास) नेपालका लागि चांगान तथा दिपलको आधिकारिक बिक्रेता एमएडब्लु वृद्धि अटोकर्पले दिपल एक्सचेन्ज कानिर्भल आयोजना गर्ने भएको छ । कम्पनीले यही भदौको ३१ देखि असोज ३ सम्म काठमाडौंको गौरीधारास्थित सिल्भरओकमा उक्त एक्सचेन्ज कार्यक्रम आयोजना गर्न लागेको जानकारी गराएको छ । एक्सचेन्ज कार्यक्रममा ग्राहकले कुनै पनि ब्रान्डका पुरानो गाडीलाई साटेर नयाँ इन्टेलिजेन्ट, लक्जरियस र फस्टटाइमइन नेपाल फिचरलोडेड दिपलका इलेक्ट्रिक भेहिकल खरिद गर्न सक्न सकिने जनाइएको छ । ग्राहकले ७१ लाख ९९ हजार रुपैयाँमा दिपलको प्रिमियम इभी एस०७ खरिद गर्न सक्नेछन् । ग्राहकले एक्सचेन्ज कार्निभलमा अनस्पट डेलिभरी, अनस्पट फाइनान्स, तीन किलोवाटको ट्राभल चार्जर र सात किलोवाटको होम चार्जर पाउन सकिने कम्पनीले बताएको छ ।"
सामुद्रिक पाहुना चराले नेपालमा कोरल्यो बचेरा,"(कपिलवस्तु)सामुद्रिक चरा ठिमाहा फ्यालफ्यालेले कपिलवस्तुस्थित पन्छी आरक्ष जगदीशपुर तालमा बचेरा कोरलेको छ । जगदीशपुर पन्छी आरक्षको मध्य भागमा रहेको ढिस्कोको उत्तरपूर्वी कुनाका दुई ठाउँमा ठिमाहा फ्यालफ्यालेका ५ वटा बचेराका तस्बिर जनकपुरका डा एसके सिंहले खिचेका छन् । डा सिंहले एउटा गुडमा ३ र अर्कामा २ वटा बचेराका तस्बिर खिचेका छन् । डुंगामा जाँदै गर्दा ठिमाहा फ्यालफ्यालेले टाउकामा ठुङला जस्तो गर्यो, उनले सुनाए, सतर्कता अपनाउँदै अघि हेर्दा दुईवटा गुडमा बचेरा देखियो । ठिमाहा फ्यालफ्यालेको बचेराका तस्बिर खिचेर रेकर्ड बन्दा खुसी लागेको सिंहले बताए । पेसाले चिकित्सक रहेका उनी सोखले वाइल्डलाइफ फोटोग्राफीमा लागेको बताउँछन् । जगदीशपुर ताल क्षेत्रमा ६०७० वटा ठिमाहा फ्यालफ्याले उडेको र बसेको आफूले देखेको नेचर गाई अनिल चौधरीले बताए । उनका अनुसार त्यहाँ कम्तीमा १५ वटा गुँड छन् । युरोप, एसिया, अफ्रिका र अस्ट्रेलियाका समुद्र, नदी र सिमसार क्षेत्रमा पाइने चरा ठिमाहा फ्यालफ्यालेले नेपालमा पहिलो पटक बच्चा कोरलेको वरिष्ठ चराविद् हेमसागर बरालले बताए । मुलुकका लागि राम्रो हो, यसले पर्यापर्यटनप्रति आकर्षण थपेको छ, उनले भने । गत वर्ष भदौ दोस्रो साता जगदीशपुरमा फोटोग्राफर सुगम ताम्राकार र पेम्बा शेर्पा तथा कोशी पुलछेउमा निसान बरालले ठिमाहा फ्यालफ्यालेको गुँड फेला पारेका थिए । तर ठिमाहा फ्यालफ्याले ओथारो बसेको समाचार बाहिरिएपछि जगदीशपुरमा फोटो खिच्नेको भीड बढेपछि चरा ओथारो छाडेर भागेका थिए । कोशीमा भने बरालले नेस्टिङ फलोअप गर्न पाएनन् । यस वर्ष भने सामुद्रिक चराले राम्ररी बचेरा हुर्काओस् भनेर तालभित्र जान कडाइ गरिएको कपिलवस्तु नगरपालिका९ का वडाध्यक्ष दीपकबहादुर गुरुङले बताए । अनियमित हिउँदे आगन्तुक तथा बसन्त ऋतुमा बटुवा प्रजातिका रूपमा ठिमाहा फ्यालफ्याले चरा आउने गर्छ । नेपालमा कहाँबाट यो चरा आउँछ भन्ने अनुसन्धान नभए पनि अरब सागर आसपासबाट आउने अनुमान गर्न सकिने चराविद्हरू बताउँछन् । अन्य देशमा बढी देखिने यो चरा नेपालमा विरलै देखिन्छ । निकै चञ्चले यो चराको तस्बिर गुँड लगाउने बेलाबाहेक अन्य समयमा खिच्न गाह्रो हुन्छ । यो चरा पानीमा पातमाथि झारपात र झिँजाझिँझी राखेर ओथारो बस्छ । फ्यालफ्यालेका ८ प्रजाति हुन्छन् । ठिमाहा फ्यालफ्यालेले किरा फ्ट्यांग्रा खान्छ ।साउनमा आथारो बस्ने यो चराले तीन सातामा बच्चा कोरल्ने र दुईतीन महिनामा हुर्काएर लाने गर्छ । सन् १९८२ मा कोशी ब्यारेजमा ४ सयभन्दा बढीको संख्यामा यो चरा देखिएको थियो । ४१ वर्षपछि गत वर्ष करिब एक सयको संख्यामा यो चरा पहिलो पटक जगदीशपुरमा देखिएको चराविद् हठन चौधरीले बताए । जलवायु परिवर्तनको असरले समुद्रमा तापक्रम वृद्धि हुँदा यस्ता चराले बचेरा हुर्काउन तालतलैया र सिमसार क्षेत्र रोजेको हुन सक्ने उनले बताए । पन्छी आरक्ष भएपछि जगदीशपुर तालको जैविक विविधता संरक्षण भएको छ । त्यसैले नयाँ चराले गुँड लगाउने र ओथारो बसेर बचेरा हुर्काउने रोजाइमा परेको छ, चराविद् कृष्णप्रसाद भुसालले भने । जगदीशपुर तालले नेपालमा सबैभन्दा बढी पानीचरालाई आश्रय दिँदै आएको छ । आईयूसीएन नेपालले गरेको एक अध्ययनअनुसार यस क्षेत्रमा ४३ प्रजातिका माछा, १० प्रजातिका उभयचर, ४२ प्रजातिका सरिसृप र ३२ प्रजातिका स्तनधारी जनावर पाइन्छन् । ताल क्षेत्रमा १ सय ६७ प्रजातिका चरा पाइन्छन्, त्यसमध्ये ९२ प्रजातिका रैथाने, ९ प्रजातिका गर्मीयाममा आउने, ६४ प्रजातिका चरा जाडोयाममा आउने र ३ प्रजातिका चरा आंशिक प्रवासी रहेको अध्ययनले देखाएको छ । यहाँ विश्वमै दुर्लभवन्य जन्तु पानी बिरालो र ८ प्रजातिका चरा पनि पाइन्छन् ।"
पुनःस्थापित भइनसक्दै बाढीले फेरि विस्थापित,"(कञ्चनपुर) गत असारको बाढीले घरमा क्षति पुर्याएपछि विस्थापित भएका दोधारा चाँदनी३ पटेराखल्लाका बासिन्दा फेरि बिचल्लीमा परेका छन् । असारमा क्षति भएको घर मर्मत गरेर जेनतेन फर्किरहेका पटेराखल्लावासी राम्ररी पुनःस्थापित हुन पाउँदै शुक्रबार फेरि विस्थापित भएका हुन् । असार अन्तिम साताको भीषण वर्षासँगै जोगबुडा नदीमा आएको बाढी बस्तीमा पसेपछि पटेराखल्लाका २७ परिवार विस्थापित भएका थिए । करिब एक महिनासम्म उनीहरू नजिकैको जमुना आधारभूत विद्यालयमा बसे । बाढीले भत्केका घर मर्मत गरेर र हिलो हटाएर उनीहरू घरमा बस्न थालेका थिए । पानी पर्दा भने फेरि उनीहरू विद्यालयमै बास बस्थे । शुक्रबार जोगबुडाको बाढी फेरि बस्ती पसेपछि दोधारा चाँदनी३ पटेराखल्लाका सबै परिवार विस्थापित भएका हुन् । उनीहरू अहिले नजिकैको जमुना आधारभूत विद्यालयमा बसिरहेका छन् । पटेराखल्लाका बासिन्दा फेरि विस्थापित भएका छन्, यो ठाउँ नै जोखिममा छ, वडा ३ का अध्यक्ष हरिसिंह धनाडीले भने, यो बस्तीलाई सुरक्षित स्थानमा सार्ने विषयमा पनि छलफल भइरहेको छ । उनका अनुसार असार अन्तिम साताको बाढीले खाद्यान्नसँगै लुगाकपडा र खेतीपाती सबै नोक्सान भएको थियो । पहिलेको बाढीले विस्थापन गरेको बेला बर्खे बिदा भएका कारण विद्यालय बन्द थियो । तर अहिले विद्यालय सञ्चालनमा भएका कारण लामो समयसम्म त्यहाँ आश्रय लिन सक्ने अवस्था छैन । पटेराखल्लासँगै जिल्लाका अन्य स्थानमा पनि ठूलो संख्यामा विस्थापित भएका छन् । जिल्ला प्रहरी कार्यालयका अनुसार शुक्रबारको बाढीले जिल्लाभर ३ सय ७ परिवार विस्थापित भएका छन् । दोधारा चाँदनी१० कुतियाकभर, शान्तिटोल, निशानी टोल र वडा८ को सुन्दरनगर बस्ती डुबानमा परेका थिए । उक्त क्षेत्रमा एक सयभन्दा बढी परिवार विस्थापित भएका छन् । भुजेला खोला बस्तीमा पस्दा भीमदत्त नगरपालिका११, १२ र १३ का ५० परिवार विस्थापित भएका छन् । बेलडाँडी, बेलौरी र पुनर्वास क्षेत्रमा पनि विस्थापित अझै घर फर्किन नसकेको जिल्ला प्रहरीका प्रहरी निरिक्षक ईश्वर थापाले बताए । वर्षा रोकिएसँगै महाकालीलगायत अन्य नदीको बहाव घटेको छ । तर अझै पनि बस्तीको डुबान कम भइसकेको छैन । प्रहरीका अनुसार शुक्रबार ४ लाख ६१ हजार क्युसेक पुगेको महाकालीको बहाव शनिबार २ लाखमा झरेको छ । महाकाली नदीमा बाढीले बगाएर ल्याएका दाउरा संकलन गर्ने क्रममा बगेका दुई किशोरमध्ये एक जनाको शव फेला परेको छ । भीमदत्त नगरपालिका१२ ऐरीका दुई किशोर दाउरा निकाल्ने क्रममा शनिबार महाकालीमा पसेका थिए । उनीहरूमध्ये १८ वर्षीय सौरभ दमाईको शव भेटिएको प्रहरी निरीक्षक ईश्वर थापाले बताए । उनका अनुसार बेपत्ता रहेका १५ वर्षीय अभि दमाईको खोजी भइरहेको छ । नदीछेउका बासिन्दा बर्खामा नदी बढेका बेला दाउरा संकलन गर्छन् ।"
"रोहित लुम्बिनी, सन्दीप विराटनगर र करण काठमाडौंमा","(काठमाडौं)नेपाली राष्ट्रिय क्रिकेट टोलीका कप्तान रोहित पौडेलले पहिलो पटक आफ्नो गृहनगर क्षेत्रबाट खेल्ने भएका छन् । नेपाल प्रिमियर लिग (एनपीएल) क्रिकेटको मार्की खेलाडीका लागि शनिबार गरिएको गोलाप्रथाबाट रोहित लुम्बिनी टोलीमा परेका हुन् । नवलपरासीका रोहित बाल्यकालमै काठमाडौं आएर प्रशिक्षण लिएका थिए । पछि उनी विभागीय टोली त्रिभुवन आर्मी क्लबमा आवद्ध भएका थिए । उनले कहिल्यै पनि आफ्नो क्षेत्र वा लुम्बिनी प्रदेशबाट खेल्न पाएका थिएनन् । आयोजक नेपाल क्रिकेट संघ (क्यान) ले गोला प्रथाबाट सबै आठ मार्की खेलाडीको चयन गरेको थियो । दीपेन्द्रसिंह ऐरी पनि आफ्नो गृह नगर क्षेत्र सुदूरपश्चिम र आसिफ शेख आफ्नो मधेश प्रदेशको जनकपुरमा पुगेका छन् । करण केसीले काठमाडौंबाट खेल्ने भएका छन् । गोलाप्रथाबाट सन्दीप लामिछाने विराटनगर, कुशल मल्ल चितवन, कुशल भुर्तेल पोखरा र सोमपाल कामी कर्णाली पुगेका छन् । विश्वकप लिग २ का खेल खेल्न नेपाली राष्ट्रिय टोली क्यानडामा रहेकाले लक्की ड्र मा कुनै मार्की खेलाडी उपस्थित थिएनन् । मंसिर १५ देखि पुस ६ सम्म काठमाडौंमा हुने एनपीएलको पहिलो संस्करणमा प्रत्येक मार्की खेलाडीले एक सिजनको पारिश्रमिक २० लाख रुपैयाँ पाउने क्यानका सचिव पारस खड्काले जानकारी गराए । मार्की खेलाडीलाई राख्न पाउने र रिलिज गर्ने अधिकार फ्रेन्चाइज टिमको हुने र यसका लागि उसले क्यानसँग समन्वय गर्नुपर्नेछ ।"
साहसिक खेलको प्रचार गर्न एसियाली पत्रकारलाई आग्रह,"(काठमाडौं)राष्ट्रपति रामचन्द्र पौडेलले नेपाल साहसिक खेलको प्रचुर सम्भावना भएको देश हो भनेर विश्व खेलकुदमा सन्देश पुर्याउन आह्वान गरेका छन् । राष्ट्रपति भवन शीतल निवासमा शनिबार एसियाली खेलकुद पत्रकार महासंघ (एआईपीएस एसिया) का पदाधिकारी र एनएसजेएफ पल्सर स्पोर्टस अवार्डका विजेताहरूको भेटमा राष्ट्रपति पौडेलले उक्त सन्देश विश्व खेलकुदमा प्रसारित गर्न आह्वान गरे । एआईपीएस एसियाको २५औं कंग्रेसका लागि २८ देशका ८० प्रतिनिधि नेपालमा आएका थिए । राष्ट्रपति पौडेलले एसियाली खेल पत्रकारको संगठन एआईपीएस एसियाले कंग्रेस आयोजनाका लागि नेपाली भूमि छानेकामा धन्यवाद व्यक्त गरे । उनले भने, एआईपीएस एसियाको कंग्रेस सफलतापूर्वक सम्पन्न गरी एसियाली खेलकुद पत्रकारको हकहितमा महत्त्वपूर्ण निर्णयसहित काठमाडौं घोषणापत्र जारी गर्नुभएकोमा तपाईहरू बधाईका पात्र हुनुहुन्छ ।सगरमाथाको देश र बुद्ध जन्मस्थलको रूपमा नेपालको पहिचान विश्वव्यापी रहेको स्मरण गराउँदै राष्ट्रपति पौडेलले अब नेपाल खेल र खेलाडीको देश पनि भएको बताए । पौडेलले भर्खरै युवा तेक्वान्दो खेलाडी पलेशा गोवर्धनले पेरिस पारा ओलम्पिकमा कांस्य पदक जितेर नेपालको शिर उँचो पारेको बताए । उनले साहसिक खेलकुद, हाइअल्टिच्युड खेल, अल्ट्रा दौडमा नेपालको सम्भावना उच्च रहेकाले त्यसबारेमा विश्व खेलकुदमा प्रचारित गर्न एसियाका खेलपत्रकारहरूको ध्यानाकर्षण गराए । राष्ट्रपति पौडेलले सर्वोच्च शिखरको बेसक्याम्पमा हुने एभरेस्ट म्याराथनबाट नेपाली खेलाडीको नाम गिनिज बुकमा लेखिएको पनि स्मरण गराए । पौडेलले एआईपीएस एसियाको कंग्रेसको जस्तो महत्त्वपूर्ण कार्यक्रम सफलतापूर्वक आयोजना गरेकामा नेपाल खेलकुद पत्रकार मञ्चलाई दिन बधाई तथा धन्यवाद ज्ञापन गरे ।स्पोर्टस अवार्ड २०८० का विजेतालाई बधाई ज्ञापन गर्दै राष्ट्रपति पौडेलले दुई दशकदेखि राष्ट्रका उत्कृष्ट खेलाडीको सम्मान गरेर मञ्चले सराहनीय कार्य गरेको बताए । एआईपीएस एसियाको तर्फबाट अध्यक्ष ही डोङ जोङले राष्ट्रपति पौडेललाई मायाको चिनो प्रदान गरेका थिए । मञ्चका अध्यक्ष दुर्गानाथ सुवेदीले एआईपीएस एसिया र एनएसजेएफ पल्सर स्पोर्ट्स अवार्डबारेमा जानकारी गराए ।"
हंगेरियन बेन्समाथि विवेकको जित,"काठमाडौं (कास) नेपाली खेलाडी विवेक थिङले हंगेरीको बुडापेस्टमा भइरहेको ४५ औं चेस ओलम्पियाडको दोस्रो चरणमा जित पाएका छन् । उनले आयोजक हंगेरीका अन्तर्राष्ट्रिय खेलाडी बाकी बेन्सलाई हराएका छन् । विवेकले पहिलो चरणमा जर्मनीका खेलाडीलाई हराएका थिए ।विवेकले दोस्रो चरणसम्म शतप्रतिशत नतिजा हासिल गरेका छन् । क्यान्डिडेड मास्टर विवेकले तेस्रो चरणको खेलमा हंगेरीयन आईएम मेसजारोस आन्द्राससँग प्रतिस्पर्धा गर्नेछन् । नेपालका शीर्ष २२८२ रेटेड विवेकले २११९ रेटेड आन्द्राससँग कालोगोटीबाट खेल्नेछन् ।बुडापेस्टको स्पोर्ट्स हलमा भइरहेको प्रतियोगिता नेपालबाट विवेक मात्र सहभागी छन् । नेपालका अन्य प्रतिस्पर्धी खेलाडीहरू भने भिसा नपाएका कारण सहभागी हुन पाएनन् ।विवेकले दुई खेलवाट ४ रेटिङ वृद्धि गरिसकेका छन् । यस प्रतियोगिताबाट १८ रेटिङ वृद्धि गर्न सके २३०० रेटिङ पर्फर्मेन्सका आधारमा पहिलो फिडे मास्टरको उपाधि प्राप्त गर्ने नेपाल बुद्धिचाल महासंघले जनाएको छ ।अस्ट्रेलियाबाट हंगेरी पुगेका विवेकले युरोपियन भूमिमा राम्रो खेल पस्केर बुद्धिचालमा सम्भावना जगाएका छन् । विजेता हुनेले ३ सय ७५ यूरो, दोस्रोले ३ सय युरो, तेस्रोले २ सय ५० यूरो पुरस्कार प्राप्त गर्नेछन् ।"
२० औं एलए पौडी सुरु,काठमाडौं (कास) लिटिल एन्जल्स (एलए) स्कुलको आयोजनामा २० औं एलए अन्तरविद्यालय पौडी प्रतियोगिता शनिबार सुरु भएको छ ।प्रतियोगितामा ७८ विद्यालयका ३ सय ८९ खेलाडीको सहभागिता रहेको छ । एलएका प्रिन्सिपल मुकुन्दराज शर्माले प्रतियोगितामा ५० स्वर्णका लागि प्रतिस्पर्धा भइरहेको बताए । युवा तथा खेलकुदमन्त्री तेजुलाल चौधरीले प्रतियोतिगाको उद्घाटन गर्दै खेलकुदको जग भनेकै विद्यालय खेलकुद भएकाले सबै विद्यालयले खेलकुदलाई उच्च प्राथमिकतामा राख्न सुझाए ।दुईदिने प्रतियोगिताका खेल हात्तीवनस्थित आयोजकको पौडी पोखरीमा भइरहेको छ । गत संस्करणकमा निसर्ग बाटिका टिम च्याम्पियन बनेको थियो ।सोही अवसरमा एलएले २० औं एसियाली कराते च्याम्पियनसिपमा भाग लिने आफ्नो विद्यार्थी आशिष श्रेष्ठलाई बिदाइ गरेको छ । प्रतियोगिता चीनको हाङझावमा सेप्टेम्बर १७ देखि २२ सम्म हुँदै छ । आशिषले भुटानको थिम्पूमा भएको आठौं दक्षिण एसियाली कराते प्रतियोगितामा स्वर्ण र रजत जितेका थिए । काठमाडौंमा सम्पन्न सोही प्रतियोगिताको सातौं संस्करणमा आशिषले रजत जितेका थिए । उनी ५५ र ५६ औं राष्ट्रिय कराते प्रतियोगिताका स्वर्ण विजेता हुन् ।
रड्स रामपुरलाई उपाधि,"(पूर्वी नवलपरासी)चितवनको रड्स रामपुरले गिरुबारीमा शनिबार सम्पन्न युनाइटेड गोल्डकप फुटबल प्रतियोगिताको उपाधि जितेको छ । फाइनलमा रड्स रामपुरले वातासिनो योङस्टार कावासोतीलाई १० ले पराजित गरी उपाधि जितेको हो । पहिलो हाफमा गोल हुन सकेन । दोस्रो हाफको १२ औं मिनेटमा समिप ढकालले रड्सका लागि गरेको गोल नै निर्णायक भएको हो ।विजेता रडस रामपुरले ट्रफीसहित २ लाख ५० हजार रुपैयाँ जितेको छ । उपविजेता वातासिनोले १ लाख ५० हजार हात पार्यो । प्रतियोगिताको उत्कृष्ट खेलाडी वातासिनोका प्रकाश पुन, सर्वाधिक गोलकर्ता ६ गोल गरेका रामपुरका अनिल रानामगर चुनिए ।फेयर प्ले ट्रफी एभरेस्ट क्लब चितवनले जित्यो । विधागततर्फ जनही ८ हजार रुपैयाँ र ट्रफी प्रदान गरियो । विजेतालाई अखिल नेपाल फुटबल संघका अध्यक्ष पंकजविक्रम नेम्वाङ र हुप्सेकोट गाउँपालिकाका उपाध्यक्ष पूर्णसिंह रानाले पुरस्कार वितरण गरे ।"
लिभरपुल स्तब्ध,"लन्डन (एएफपी) लिभरपुल इंग्लिस प्रिमियर लिग फुटबलमा शनिबार नोटिङ्घम फरेस्टसँग स्तब्ध भएको छ । नोटिङ्घमले लिभरपुललाई एनफिल्डमा १० ले पराजित गरेको थियो । लिभरपुललाई उसैको मैदानमा नोटिङ्घमले कुनै पनि खेलमा पराजित गरेको यो सन् १९६९ यता पहिलो पटक हो ।नयाँ व्यवस्थापक आर्ने स्लटको प्रशिक्षणमा लिभरपुलले पहिलो ३ प्रिमियर लिग खेल कुनै गोल नखाई जितेको थियो, त्यसमा पछिल्लो खेलमा म्यानचेस्टर युनाइटेडलाई उसैको मैदानमा ३० ले पराजित गरेको थियो । तर लिभरपुलले त्यही अनुरुपको प्रदर्शन दोहोर्याउन सकेन ।खेल समाप्त हुन १८ मिनेट अगाडि कालुम हडसन ओडोइले गरेको गोलले नोटिङ्घमलाई पूरा ३ अंक मात्र दिलाएन्, स्लटको हनिमुन पनि सकाइदिएको थियो । आफ्नो राष्ट्रिय टोलीका लागि खेलेर आएका लुइस डियाजलगायतका लिभरपुलका खेलाडी थकित देखिएका थिए । पहिलो चार खेलमा अपराजित नोटिङ्घम २ जित र २ बराबरीसहित ८ अंकसहित चौथो स्थानमा छ । पहिलो चार खेल नै जितेर म्यानचेस्टर सिटी शीर्षस्थानमा छ । उत्कृष्ट फर्ममा रहेका इर्लिङ हालान्डको दुवै गोलमा सिटीले ब्रेन्टफोर्डलाई २१ ले पराजित गर्यो । लिभरपुल दोस्रो र ब्राइटन तेस्रो स्थानमा छ । अर्को अपराजित टोली ब्राइटनलाई कमजोर मानिएको टोली इप्सविचले गोलरहित बराबरीमा निराश बनाइदियो । ब्राइटनको पनि २ जित र २ बराबरी रहेको छ । साउथह्याम्पटनमा ३० को विजय हात पारेपछि म्यानचेस्टर युनाइटेडका व्यवस्थापक इरिक टेन हागलाई थोरै राहत भएको छ । क्यामरन आर्चरको पेनाल्टी रोक्दै गोलरक्षक एन्ड्रे ओनानाले ३३ औं मिनेटमा युनाइटेडको उद्दार गरेका थिए । त्यसको दुई मिनेटपछि म्याथिज डी लिग्टले युनाइटेडको गोलको खाता खोलेका थिए भने ४१ औं मिनेटमा मार्कस रसफोर्डले अर्को गोल थपेका थिए । उनले ६ महिना यता पहिलो गोल गरेका हुन् । प्रिमियर लिगमा उक्लिएको टोली साउथह्याम्पटनले ७९ औं मिनेटमा ज्याक स्टेफन्सलाई रातो कार्डका कारण गुमाएको थियो । दोस्रो हाफपछि मैदानमा आएका एलेजान्द्रो गारान्चोले इन्जुरी समयको छैटौं मिनेटमा तेस्रो गोल गरे । अर्को खेलमा लेस्टर सिटीले २ गोलको अग्रता जोगाउन सकेन । टोलीलाई क्रिस्टल प्यालेसले २२ को बराबरीमा रोक्यो । अन्तिम सेकेन्डमा डानी इंग्सले गरेको गोलमा वेस्टह्यामले फुलहमलाई ११ को बराबरीमा रोकेको थियो ।"
स्वर्णधारी भिजन सम्मानित,"काठमाडौं (कास) नेपाली तेक्वान्दो खेलाडी भिजन तामाङलाई शनिबार एक लाख नगदसहित सम्मान गरिएको छ । उनले दक्षिण कोरियामा भएको १४ औं अन्तर्राष्ट्रिय ओपन फ्रेन्डसिप तेक्वान्दो च्याम्पियनसिपका स्वर्ण पदक जितेका थिए । अगस्ट २३२४ मा भएको प्रतियोगितामा भिजनले पुरुष ४० केजीमुनि स्वर्ण जितेका थिए । उनलाई युएस वर्ल्ड क्लास हलिउड तेक्वान्दो एसोसिएसनका खेलाडी सेल्बा ताम्राकारले उपलब्ध गराएको २ सय अमेरिकी डलर पनि प्रदान गरियो । सोही प्रतियोगितामा निर्णायक रहेका अन्तर्राष्ट्रिय निर्णायक अशोक खड्कालाई २५ हजारसहित सम्मान गरिएको थियो । वरिष्ठ तेक्वान्दो प्रशिक्षक नवीनकुमार श्रेष्ठ, भेट्रानका अन्तर्राष्ट्रिय स्वर्ण जितेका राजमन्दिर श्रेष्ठ पनि सम्मानित भए ।"
यू१९ फुटसलमा नेपाल विजयी,काठमाडौं (कास) नेपालले दक्षिण एसियाली फुटसल प्रतियोगिताको यू१९ ब्वाइजतर्फ शनिबार चार खेलमा जित पाएको छ । नेपालको ए र बी टिमले २२ खेल जिते । नेपाल विद्यालय खेलकुद महासंघ र प्रिमियर आईबी कन्टिनम स्कुलको संयुक्त आयोजनामा भएको प्रतियोगितामा नेपाल ए ले बंगलादेशलाई ५२ र भारतलाई १८१ गोलले हरायो । सातदोबाटोस्थित आयोजक प्रिमियरको मैदानमा नेपाल बी ले भारतलाई १३१ र बंगलादेशलाई ८२ गोलले हराए । ब्वाइजमा नेपालको २ सहित ४ टिम प्रतिस्पर्धी छन् । गर्ल्सको यू१७ तर्फ नेपालको २ सहित ३ टिमको सहभागिता छ ।
आरआरए बास्केटबल समीकरण,"काठमाडौं (कास) प्रथम आरआरए उपत्यकाव्यापी अन्तरविद्यालय थ्री बाइ थ्री बास्केटबल प्रतियोगिताको ब्वाइजतर्फ क्वाटरफाइनलमा एलआरआईले ज्ञान निकेतन, सेन्ट जेभियर्सले ओएसिस, राराहिलले भ्याली पब्लिक तथा पुष्पसदनले विल्सन एकेडेमीविरुद्ध प्रतिस्पर्धा गर्नेछन् । गर्ल्सको क्वाटरफाइनलमा सेन्ट मेरिज ए र काठमाडौं शिक्षालय, रेडियन्ट र राराहिल, भ्याली पब्लिक र एक्सेल्सियर तथा सेन्ट मेरिज बी र इनोभेटिभबीच प्रतिस्पर्धा हुनेछ ।"
