शीर्षक,विवरण
सहकारीको सवा अर्ब ठगेर भागेका मेयर इन्टरपोलकोसमन्वयमा दिल्लीमा पक्राउ,"२०६८ साउनमा दर्ता भएको इमेज सहकारीमा नेपाली स्थापनाकालदेखि नै अध्यक्ष थिए । इमेज सहकारीमा देवकुमार नेपालीबाहेक कोही अध्यक्ष भएको मलाई जानकारीमा छैन, राष्ट्रिय सहकारी बैंकका सञ्चालक रामबहादुर जीसीले भने । ०७४ र ०७९ का दुवै निर्वाचनमा ढोरपाटन नगरपालिकाबाट मेयरमा निर्वाचित हुँदा पनि नेपालीले सहकारीको नेतृत्व छाडेका थिएनन् । ०७४ को निर्वाचनमा माओवादीले टिकट नदिएपछि नेपाली एमाले प्रवेश गरेर मेयर भएका थिए । माओवादीमा लाग्नुअघि उनी नेकपा मसालमा आबद्ध थिए । मसालमा रहँदा पनि उनी आर्थिक अनियमिततामा मुछिएका थिए ।प्रमुख निर्वाचन आयुक्त दिनेश थपलियाका अनुसार सहकारीको अध्यक्षलाई स्थानीय तहको चुनावमा उठ्न कानुनले रोक्दैन तर उम्मेदवार बनेपछि बचतकर्तालाई विवेकसम्मत मतदान गर्न अवरोध पुग्छ । सहकारीका अध्यक्षले बचतकर्तालाई आफ्नो पक्षमा मतदान गर्न दबाब दिन्छन् । निर्वाचन कानुनमा रहेको कमजोरीलाई टेकेर थुप्रैले चुनाव जितेका छन्, त्यसमध्येका एक नेपाली हुन्, थपलियाले भने, पहिलेका कमजोरी र छिद्र हटाउन कानुन संशोधन गर्नुपर्छ । कुनै संगठित संस्थामा आबद्ध रहेको र सहकारी, लघुवित्त, बैंकलगायत विभिन्न संस्थाको रकम हिनामिना गरेको र कालोसूचीमा परेको व्यक्तिले चुनावमा भाग लिन नपाउने गरी कानुन संशोधन गर्न आफूहरूले प्रस्ताव गरेको पनि उनले जानकारी दिए ।नेपालीले राष्ट्रिय सहकारी बैंक, गरिमा विकास बैंक र ग्लोबल आईएमई बैंकबाट पनि ३५ करोड रुपैयाँ ऋण लिएर अपचलन गरेका थिए । सहकारी र बैंकबाट लिएको रकमबाट उनले बागलुङ, कास्की र काठमाडौंमा घरजग्गा जोडेको पाइएको छ । नेपालीले सहकारी ठगेर आएको पैसाबाटै भक्तपुरमा किनिएको ५ कित्ता जग्गा पत्नी छेलाकी भाउजू कमला गिरीका नाममा २०८० वैशाख २७ मा पास गरेका थिए । भतिजी देवी नेपालीलाई ५ कित्ता जग्गा त्यही वैशाख २५ मा पास गरिदिएको भेटिएको थियो । अर्की भतिजी माया नेपालीलाई छेला र आफ्नो नाममा रहेको ३ कित्ता जग्गा वैशाख २८ मा पास गरिदिएका थिए । मेयर नेपालीले सहकारीका कार्यवाहक अध्यक्ष परियारका नाममा पनि २०७९ जेठ ४ मा जग्गा पास गरिदिएको भेटिएको छ । सहकारीकै ओमप्रसाद दर्जीले २०८० जेठ ४ मा छोरी सञ्जु नेपालीका नाममा तीन कित्ता, माया नेपालीका नाममा एक कित्ता जग्गा नामसारी गरेको पनि भेटिएको छ । सहकारी ठगेरै हात पारेको रकमबाट अरू सञ्चालक र कर्मचारीले पनि जायजेथा जोडेको अनुसन्धानबाटै खुलेको छ ।सहकारीको रकम हिनामिना गर्नकै लागि उनले गैरबचतकर्ताका नाममा फर्जी खातासमेत खोलेको अनुसन्धानका क्रममा भेटिएको थियो । सहकारी ठगेर नेपाली भागेपछि गत वर्ष कात्तिक र मंसिरमा सहकारी बैंकले इमेज कार्यालय रहेको घर लिलामी गर्न सूचना निकालेको थियो । प्रक्रिया पुर्याएर घर बिक्री गर्न लागेको थाहा पाएपछि संघर्ष समितिले त्यसको विरोध गर्दै मालपोत नै घेराउ हालेको थियो । त्यसपछि लिलामी प्रक्रिया स्थगित भएको छ ।इमेज सहकारीको कार्यालय अझै खुलेको छैन । दुई दशकदेखि बागलुङ बजारमा चिया पसल गरेर कमाएको पैसाले घर निर्माण गर्ने योजनासाथ इमेजमा बचत गरेको रकम हिनामिना भएको तुलसीराम गौतमले बताए । इमेजमा उनले ५० लाख रुपैयाँ बचत गरेका थिए । सहकारीमा राखेको पैसाले घर बनाउने, छोराछोरी पढाउने योजना चकनाचुर भयो, गौतमले दुखेसो पोखे ।"
'सत्य र न्यायसहित द्वन्द्वपीडितको अधिकार सुनिश्चित गरिनेछ,"प्रधानमन्त्री ओलीले मानिस र पृथ्वी दुवै जलवायु प्रकोपको संकटमा उभिएको बताए । उनले कमजोर अर्थतन्त्रका बीच कोभिड१९ महामारीले पारेको असरसँग जुध्नुपरिरहेको उल्लेख गरे । उदारीकरण र भूमण्डलीकरणबाट फाइदा उठाउनुअघि नै राष्ट्रवाद र संरक्षणवादको पुनरोदय भएको उनको भनाइ थियो । औद्योगिकीकरण र आधुनिकीकरणको ३ सय वर्षको यात्रापछि पनि २१ औं शताब्दीको तथाकथित हाम्रो सभ्य संसारमा धन र समृद्धि धेरैजसो उत्तरी गोलार्द्धका मुलुकहरूको हातमा केन्द्रित भएको छ । दक्षिण गोलार्द्धमा पनि विशेष गरी कम विकसित मुलुकहरूमा गरिबी र विपन्नता अत्यधिक छ । यो गहिरो चिन्ताको विषय हो, सम्बोधनका क्रममा ओलीले भने, यी समस्यालाई पार लगाउन अर्थपूर्ण सहयोग र सहकार्यलाई बढावा दिने गरी हामीले नेतृत्व प्रदर्शन गर्नुपर्छ ।सामूहिक इच्छाशक्ति र एकताबद्ध कार्यबाट मात्रै गलत कुरा हटाएर सबैका लागि दिगो शान्ति र साझा समृद्धिको युगमा प्रवेश गर्नुपर्ने प्रधानमन्त्री ओलीको भनाइ थियो । राष्ट्रसंघअन्तर्गतकै समिट अफ द फ्युचर मार्फत वर्तमान र भावी पुस्ताका लागि सुरक्षित, न्यायपूर्ण र दिगो विश्व निर्माण गर्ने प्रतिबद्धतालाई जोड दिएको पनि उनले उल्लेख गरे । उक्त अवसरमा तीनओटा महत्त्वपूर्ण विषय भविष्यको सन्धि, भविष्यको पुस्ताको घोषणा र ग्लोबल डिजिटल कम्प्याक्ट लाई स्वीकार गरिएको जनाउँदै उनले थपे, हामीले वर्तमान र भावी पुस्ताको हितका लागि यी दस्ताबेज कार्यान्वयनमा दृढ संकल्प प्रदर्शन गर्नुपर्छ ।प्रधानमन्त्री ओलीले बृहत् लोकतन्त्रप्रति आफ्नो गहिरो विश्वास रहेको उल्लेख गरे । बृहत् लोकतन्त्रले समान अधिकार, अवसरहरूमा समान पहुँच र सामाजिक न्याय सुनिश्चित गर्छ, जोखिममा परेका समुदायहरूको संरक्षण गर्छ र सबै व्यक्तिलाई सुरक्षा र मर्यादा प्रदान गर्छ, उनले भने, लोकतन्त्र जनताको आफ्नो नेता छनोट गर्ने अधिकारभन्दा धेरै टाढासम्म हुन्छ । जनताले उच्चस्तरको सम्मान महसुस गर्न सक्ने गरी उनीहरूलाई समृद्धि र सुखको दिशामा यसले लैजान्छ । अन्तर्राष्ट्रियस्तरमा सार्वभौम समानता र पारस्परिक सम्मान बृहत् लोकतन्त्रको आधार रहेको ओलीको भनाइ थियो । यी सिद्धान्तहरू न्यायपूर्ण, समावेशी, समतामूलक, प्रतिनिधिमूलक र जवाफदेही विश्वव्यापी व्यवस्थाको रूपरेखा निर्माण गर्न आवश्यक छन्, उनले भने । प्रधानमन्त्री ओलीले समाजमा अति जोखिममा परेका वर्गका लागि समावेशिता, समानता, न्याय, समानुपातिक प्रतिनिधित्व, मानव अधिकार र सामाजिक सुरक्षाको प्रत्याभूति गर्दै लोकतन्त्रका मूल्यहरूलाई कायम राख्ने गरी संविधानमा उक्त दर्शन समावेश गरिएको उल्लेख गरे ।प्रधानमन्त्री ओलीले नेपालमा दुई ठूला राजनीतिक दलहरू (एमाले र कांग्रेस) को सहकार्यमा बनेको वर्तमान सरकारले राजनीतिक स्थायित्व कायम राख्दै आर्थिक रूपान्तरणलाई अघि बढाउने बताए । उनले अहिलेको समयमा नेपाललाई निर्वाचनमा हुने आवधिक प्रतिस्पर्धाभन्दा पनि स्थायित्व र आर्थिक रूपान्तरण महत्त्वपूर्ण रहेको उल्लेख गरे । समृद्ध नेपाल ः सुखी नेपाली को राष्ट्रिय आकांक्षा पूरा गर्न आफू समर्पित भएको उनको भनाइ थियो । सन् २०२६ सम्ममा कम विकसित मुलुक (एलडीसी) को स्थितिबाट माथि उक्लन लागेको नेपालले महत्त्वपूर्ण आर्थिक स्रोतहरूको आवश्यकता रहेको बताए । नेपालले सन् २०४३ सम्ममा विकसित मुलुक बन्ने आकांक्षा राखेको पनि उनले जानकारी दिए । प्रधानमन्त्री ओलीले सन् २०३० सम्ममा दिगो विकास लक्ष्यहरू (एसडीजी) हासिल गर्न लगनशील भई काम गरिरहेको बताए । एसडीजीका लक्ष्यहरू हासिल गर्ने बाटो भने नेपालका लागि कठिन रहेको जानकारी दिए । हामीले सन् २०३० को लक्ष्य हासिल गर्न करिब २४ बिलियन अमेरिकी डलरको वित्तीय अन्तर सामना गरिरहेका छौं, उनले भने । प्रधानमन्त्री ओलीले जलवायु परिवर्तनले नेपालमा पारेको असर र त्यसको क्षतिपूर्तिबारे पनि अभिव्यक्ति दिए । उनले जलवायु परिवर्तन पृथ्वी, मानिस र समृद्धिका लागि सबैभन्दा ठूलो खतराको रूपमा देखा परेको बताए । जलवायु परिवर्तनबाट आफ्नै मुलुक नेपाल पनि बढी प्रभावित भएको विश्व समुदायलाई ओलीले सुनाए । हामी जलवायु परिवर्तनका दृष्टिले सबैभन्दा कमजोर राष्ट्रहरूमध्ये एकका रूपमा खडा छौं र बढी प्रकोपको जोखिममा परेको २० औं देशका रूपमा सूचीकृत गर्छौं, उनले भने । हिमालयले हिउँको भण्डारण गुमाउँदै गएको तथा त्यसले नेपालको सिमानाभन्दा परसम्म फैलिएको अर्बौं मानिसका लागि पानीको उपलब्धतालाई खतरामा परेको ओलीले बताए । नेपालले आफ्नो वन, पहाड र नदीहरूमार्फत हाम्रो ग्रहको स्वास्थ्यमा ठूलो योगदान गरिरहेको छ । त्यसका बाबजुत पनि हामी जलवायु परिवर्तनको पीडा सहिरहेका छौँ । यस सन्दर्भमा हामी जलवायु न्यायका लागि आह्वान गर्छौं, उनले भने । हाम्रा हिमालहरूले महासागरहरूको हावापानी र पारिस्थितिक प्रणालीलाई सञ्चालन गर्न महत्त्वपूर्ण भूमिका खेल्ने उनले उल्लेख गरे । हिमालय क्षेत्रको सवाललाई जलवायु वार्तामा ध्यान दिनुपर्नेमा ओलीले जोड दिए । नेपाल पेरिस सम्झौताप्रतिको आफ्नो प्रतिबद्धतामा अडिग छ र विश्वव्यापी लक्ष्यभन्दा पाँच वर्ष अगाडि सन् २०४५ सम्ममा कार्बन उत्सर्जन शून्य बनाउने अभियानमा छ, उनले भने । प्रधानमन्त्री ओलीले जलवायु परिवर्तन विश्वव्यापी चुनौती भएकाले त्यसको प्रभावलाई सम्बोधन गर्न विश्वव्यापी कार्य र पहल हुनुपर्ने बताए । उनले विकासोन्मुख देशहरूमा अनुकूलनका लागि जलवायुउत्थानशील उपाय र पूर्वाधारहरूलाई जोड्न दिनु महत्त्वपूर्ण भएको बताए ।प्रधानमन्त्री ओलीले संसारमा भइरहेको द्वन्द्वलाई वार्ता र कूटनीतिक पहलमार्फत समाधान गर्नुपर्ने प्रस्ट पारे । युक्रेन र मध्यपूर्वलगायतका द्वन्द्वहरू समाधान गर्ने एक मात्र माध्यम वार्ता र कूटनीति हो भन्नेमा नेपाल दृढ विश्वास गर्छ, उनले भने, प्रेम र करुणाद्वारा नै शत्रुता र घृणालाई परास्त गर्न सकिन्छ । त्यसले नै दिगो शान्तिको मार्गप्रशस्त गर्छ । ओलीले इजरायलप्यालेस्टाइन द्वन्द्वको प्रसंग निकाल्दै नेपाल दुई राज्य निर्माण गरेर त्यहाँको समस्या समाधान गर्ने पक्षमा रहेको प्रस्ट पारे । उनले लिबिया, सिरिया, सुडान, दक्षिण सुडान, यमनलगायत क्षेत्रमा बढ्दै गएको मानवीय संकटलाई सम्बोधन गर्नुपर्ने बताए । शान्ति र स्थायित्व सुनिश्चित गर्न राष्ट्रसंघको बडापत्रमा उल्लिखित सार्वभौम समानता र गैरहस्तक्षेपका सिद्धान्तहरू पालना गर्नु महत्त्वपूर्ण रहेको प्रधानमन्त्री ओलीको भनाइ थियो । उनले गौतम बुद्धले अवलम्बन गरेको प्रेम, सद्भाव, सहिष्णुता र समानुभूतिका मूल्य आज अझै बढी सान्दर्भिक रहेको उल्लेख गरे । प्रधानमन्त्री ओलीले हतियार निःशस्त्रीकरणका बारेमा पनि आवाज उठाए । प्रधानमन्त्री ओलीले सम्बोधनका क्रममा राष्ट्रसंघको सुधारको आवश्यकता पनि औंल्याएका थिए । उनले राष्ट्रसंघीय प्रणालीलाई अझ प्रभावकारी, लोकतान्त्रिक, पारदर्शी र जवाफदेही बनाउन थप सुधारका लागि नेपालले दृढताका साथ वकालत गर्ने उनको भनाइ थियो । हामी दृढताका साथ विश्वास गर्छौं कि हामीले विश्वव्यापी रूपमा बेहोरिरहेको संकटको सामना गर्ने एक मात्र बाटो बलियो बहुपक्षवाद हो, उनले भने । प्रधानमन्त्री ओलीले नेपाली सुरक्षाफौजले विश्व शान्तिमा गर्दै आएको योगदानबारे पनि उल्लेख गर्दै थप योगदानका लागि आफूहरू तयार रहेको अन्तर्राष्ट्रिय समुदायलाई जानकारी दिए । नेपाल अहिले शान्ति सैनिक पठाउने सूचीमा विश्वमै पहिलो नम्बरमा छ । प्रधानमन्त्री ओलीले पञ्चशीलको सिद्धान्त, संयुक्त राष्ट्रसंघको बडापत्र, अन्तर्राष्ट्रिय कानुन र विश्व शान्तिका मान्यतामा आधारित शान्तिपूर्ण, स्वतन्त्र, सन्तुलित र असंलग्न परराष्ट्र नीतिलाई नेपालले सधैं पालना गरेको पनि उल्लेख गरे । नेपालले सबैसँग मित्रता, छैन कसैसँग शत्रुता भन्ने गहिरो विश्वासका साथ विदेश नीति सञ्चालन गरिरहेको उनले जानकारी दिए । पारस्परिक सम्मान, सार्वभौमसत्ता, समानता, भौगोलिक अखण्डता, एकअर्काको आन्तरिक मामिलामा हस्तक्षेप नगर्न तथा शान्तिपूर्ण सहअस्तित्वका सिद्धान्तहरूमा आधारित आफ्ना निकटका छिमेकीहरू र बाहिरका मुलुकहरूसँगको घनिष्ठ, सौहार्दपूर्ण र रचनात्मक सम्बन्धलाई थप सुदृढ गर्न नेपाल प्रतिबद्ध छ, ओलीको सम्बोधन थियो ।प्रधानमन्त्री ओलीले सारा संसारै एउटै परिवार भन्ने मान्यतामा जोड दिए । ईसापूर्व छैटौं शताब्दीको ग्रन्थ महाउपनिषद् मा उल्लिखित वसुधैव कुटुम्बकम् को अर्थ सारा संसारै एउटै परिवार हो भन्ने रहेको उनले बताए ।"
आइतबारसम्मै देशभर वर्षाको सम्भावना,"अविरल वर्षाका कारण दर्जनौं नदीमा जल सतह जोखिमपूर्ण अवस्थामा पुगेको छ । काठमाडौं उपत्यकामा वाग्मती नदीले पनि खतराको पार गरेको छ । विष्णुमती, धोबीखोला, ललितपुरको कर्मानासा, भक्तपुरको हनुमन्ते खोलामा पनि पानीको सतह बढेको छ । जल मापन केन्द्र खोकना, गौरीघाट, बल्खु खोला, बलम्बु, विष्णुमती र गोंगबु बसपार्कमा पानीले जल सतह सतर्कताको तह पार गरेको जल तथा मौसम विज्ञान विभागले जनाएको छ । नदी तटीय क्षेत्रमा यात्रा नगर्न र उच्च सतर्कता अपनाउन विभागले आह्वान गरेको छ । अविरल वर्षाका कारण मकवानपुरको कुलेखानी जलाशय भरिन लागेको भन्दै जिल्ला प्रशासनले सतर्क रहन तटीय क्षेत्रका बासिन्दालाई आग्रह गरेको छ । कुलेखानीमा जलाशय भरिएर जुनसुकै बेला बाँधका ढोका खोल्नुपर्ने स्थिति रहेको प्रशासनले जनाएको छ । संघीय राजधानी भित्रिने पृथ्वी राजमार्ग दर्जनौं ठाउँमा खसेको पहिरोका कारण अवरुद्ध भएको छ । मुलुकका अरू दर्जनौं सडकमा पहिरोले आवागमनमा समस्या भएको छ । पहिरोले सडक अवरुद्ध हुँदा सयौं यात्रु बाटामै अलपत्र परेका छन् । सडक अवरुद्ध भएको ठाउँमा पहिरो पन्छाउने प्रयास भइरहेको प्रहरीले जनाएको छ । राष्ट्रिय विपद् जोखिम न्यूनीकरण तथा व्यवस्थापन प्राधिकरणले देशभरका ५६ जिल्लामा वर्षाका कारण बाढीपहिरोको उच्च जोखिम रहेको भन्दै बिहीबार नै सतर्क गराएको थियो भने आइतबारसम्म भारी वर्षा हुने भएकाले त्यतिन्जेल रात्रि बस नचलाउन आग्रह गरेको थियो । शनिबार र आइतबार पनि मुलुकका अधिकांश भागमा वर्षा हुने र आइतबार मध्याह्नपछि मात्र कम हुँदै जाने विभागको पूर्वानुमान छ । विभागका अनुसार शनिबार कोशी, मधेश, वाग्मती, गण्डकी, लुम्बिनी र कर्णाली प्रदेशका धेरै स्थान तथा सुदूरपश्चिम प्रदेशका केही स्थानमा मेघ गर्जन र चट्याङसहित हल्कादेखि मध्यम वर्षाको सम्भावना छ । वाग्मती, गण्डकी र लुम्बिनीका केही स्थानमा भारीदेखि अति भारी वर्षा हुने अनुमान छ । मौसमविद् मदन सिग्देलका अनुसार देशभित्रै विकास भएको मनसुनी वायुको प्रभाव र भारतको मध्यप्रदेश तथा आसपास क्षेत्रमा विकसित न्यून चापीय प्रणालीको प्रभावका कारण देशभर एकसाथ वर्षा भएको हो । नेपालमा अझै मनसुन बाहिरिएको छैन । मनसुन अवधिमा कुनै पनि बेला मनसुन सक्रिय र निष्क्रिय हुने कुरा सामान्य हो । अहिले त्यही मनसुन सक्रिय भएको अवस्था मात्रै हो, सिग्देलले भने । यो चरण पूरा भएपछि क्रमशः मनसुन निष्क्रिय हुने र अक्टोबर पहिलो साताबाट मनसुन बाहिरिने उनले बताए ।जलवायु विज्ञ ङमिन्द्र दाहाल जलवायु व्यवस्थापनमा पर्याप्त ध्यान नदिइँदा जनधनको ठूलो क्षति हुने गरेको बताउँछन् । बस्ती विकासदेखि पूर्वाधार निर्माण गर्दासम्म सरकारले जलवायु व्यवस्थापनलाई ध्यान नदिएको उनको विश्लेषण छ । खोला किनार बस्ती बसेपछि डुबान हुन्छ, बाढी आउँछ । भीर उधिनेर सडक बनाएपछि सडकमा खस्ने पहिरो नै हो, उनले भने, यसमा जलवायुको दोष छैन । यो मानवीय कर्मको फल हो । दाहालले विपद्पूर्वको तयारी र पूर्वाधार निर्माणअघि जलवायु व्यवस्थापन अपरिहार्य बनेको तर्फ सबैको ध्यानाकर्षण हुनुपर्ने बताए । हामीले मनसुनको सम्भावित अवस्था बुझेर तयारी गर्नुपर्ने हो । तर, त्यो कहिल्यै हुँदैन, उनले भने ।"
कर्णालीको स्याउ किसानलाई छैन भाउ,"(सुर्खेत) हुम्ला सदरमुकाम सिमकोटसहित ७ वटै गाउँपालिकामा झन्डै ५ सय १८ हेक्टर क्षेत्रफलमा स्याउ खेती गरिएको छ । गत वर्ष ४ हजार २ सय २४ मेट्रिक टन स्याउ उत्पादन भएको थियो । तर अधिकांश स्याउले बजार पाएन । गत वर्ष चैतमा सदरमुकाम सिमकोटसम्म सडक पुगे पनि वर्षाका कारण यातायात सेवा ठप्प हुँदा हुम्ली किसानले यो वर्ष पनि स्याउ बाहिर पठाउन पाएनन् । हाम्रा लागि त सडक आयो भन्नु मात्रै हो, ३ महिनादेखि गाडी चलेका छैनन्, खच्चडमा बोकाएर पठाए पूरै स्याउ कुहिन्छ, सिमकोट गाउँपालिका७ का दशरथ रोकायाले भने, जहाजमा पठाउँदा स्याउको मूल्यभन्दा भाडा महँगो पर्छ । झन्डै २५ रोपनीमा १ सय ५० स्याउका बिरुवा लगाएका उनले सडक असुविधाका कारण उत्पादित स्याउ बर्सेनि कुहिने गरेको गुनासो गरे । हुम्लाबाट नेपालगन्जका लागि प्रतिकिलो १ सय ३० र सुर्खेतका लागि १ सय २० रुपैयाँ हवाई भाडा तोकिएको छ । सिमकोट गाउँपालिका३ बरगाउॅकी निमायाङजुम लामाले बजार नपाएपछि परम्परागत विधिबाट स्याउ स्टोर गरी बढीमा १ महिनासम्म राख्ने गरिएको बताइन् । ठूलो परिमाणमा खरिद गर्न कोही आउँदैनन्, उनले भनिन्, स्टोर गरी राखे पनि आधा स्याउ कुहिएरै खेर जान्छ । उनका अनुसार सिमकोट गाउँमा मात्रै झन्डै २५ वटा ठूला स्याउ फार्म सञ्चालनमा छन् । जहाजबाट बाहिर जाने यात्रुसँग सहरमा रहेका आफन्तलाई कोसेलीका रूपमा मात्र स्याउ पठाउने गरिएको उनले बताइन् । हुम्लामा अहिले प्रतिदाना ५ देखि १० रुपैयाँमा स्याउ बिक्री भइरहेको छ । जिल्लामा उत्पादित स्याउ चिनियाँ सहर तिब्बत पठाउन सके पनि हुम्ली किसान स्याउबाटै आत्मनिर्भर बन्ने हुम्ला उद्योग वाणिज्य संघका पूर्वअध्यक्ष नामग्याल तामाङले बताए । ४ सय १२ हेक्टरमा स्याउ खेती गरिएको डोल्पामा पनि अधिकांश स्याउ कुहिएर जाने समस्या छ । गत वर्ष ३ हजार ६ सय ९६ हेक्टरमा स्याउ उत्पादन भए पनि मुस्किलले ५ सय क्विन्टल स्याउले मात्र बजार पाएको कृषि विकास कार्यालय डोल्पाका प्रमुख गणेश अधिकारीले बताए । स्याउकै सिजनको बेला सडक बन्द हुँदा समस्या भयो, उनले भने, परम्परागत विधिबाट भण्डारण गरिएको स्याउ नकुहिए तिहारसम्ममा व्यापारीले नेपालगन्ज र सुर्खेत पुर्याउँछन् । उनले यस वर्ष स्याउको उत्पादन बढेर करिब ४ हजार टन पुग्ने अनुमान गरे । कालीकोटको तिलागुफा नगरपालिकाका माथिल्ला भेगहरूबाट पनि स्याउ सडकसम्म पुर्याउन समस्या छ । स्याउ राम्रो फल्यो तर सडकसम्मै पुर्याउन समस्या छ, चिल्खायाका किसान धनबहादुर शाहीले भने, महँगो ढुवानीले लागत उठाउनै मुस्किल भयो । झन्डै ५ सय स्याउका बोट लगाएका उनले गत वर्ष ४ सय २० क्विन्टल स्याउ उत्पादन गरेका थिए । यस वर्ष भने असिनाले क्षति पुर्याएपछि ३ सय क्विन्टल मात्र उत्पादन भएको बताए । उत्पादित स्याउ भरियालाई बोकाएर कर्णाली राजमार्गसम्म पुर्याउन यहाँबाट ढुवानी नै प्रतिकिलो १० रुपैयाँ तिर्नुपर्छ । कालीकोटको फोइमहादेव, चिल्खाया, राचुली, जुविथा, छाप्रे, महावैको ओदानकु, गेला, सुभकालिकाको मुग्राहा, सुकाटिया र भर्ताका कृषकले केही वर्षयता व्यावसायिक स्याउखेती गर्दै आएका छन् । हिउँदमा गाउँसम्मै गाडी पुग्ने भए पनि स्याउको सिजनमा भने सडक अवरुद्ध हुँदा समस्या भएको जुविथाका किसान परेकबहादुर शाहीले दुःखेसो पोखे । जुम्लातिर त व्यापारीहरू गाडी लिएर बारीमै आउँछन्, यहाँ पनि बाह्रै महिना गाडी चले सबै स्याउ बाहिर जान्थ्यो, भने, हामीलाई त बजारको उस्तै समस्या, त्यसमा पनि भाउ पाउनै मुस्किल । गाउँमा कोल्ड स्टोरको अभाव, प्याकेजिङ र ग्रेडिङको समस्याले काँचै स्याउ टिप्नुपर्ने बाध्यता भएको उनले गुनासो गरे । गाउँमा प्रतिकिलो ४५ रुपैयाँमा स्याउ बेच्ने गरेको उनको भनाइ छ । कालीकोटमा ६ सय ५ हेक्टरमा स्याउ खेती गरिएकोमा गत वर्ष ५ हजार ८ सय ६० टन स्याउ फलेको थियो । कर्णालीका सुर्खेतबाहेक सबै जिल्लामा ३ हजार ४ सय १९ हेक्टर क्षेत्रफलमा स्याउ खेती भइरहेको भूमि व्यवस्था, कृषि तथा सहकारी मन्त्रालयको तथ्यांक छ । मन्त्रालयका अनुसार गत वर्ष ३१ हजार १ सय २ मेट्रिक टन स्याउ उत्पादन भएकोमा यो वर्ष पनि त्यही हाराहारीमा उत्पादन हुने अनुमान गरिएको मन्त्रालयका प्रवक्ता धनबहादुर कठायतले बताए । उनका अनुसार भण्डारण समस्या, ग्रेडिङको अभाव, सडक असुविधा, प्याकेजिङमा समस्यालगायत कारण कर्णालीको स्याउ बजार पुर्याउन र राम्रो भाउ पाउन समस्या छ । किसानले भनेजस्तो बजार र भाउ पनि पाउन सकेका छैनन्, किसानले प्रतिकिलो ५० रुपैयाँमा स्याउ बेच्छन्, सुर्खेतमा १ सय २५ र काठमाडौंमा २ सय ५० रुपैयाँसम्म मूल्य छ, उनले भने, व्यवस्थित बजारीकरण नहुँदा किसान कम मूल्य र उपभोक्ता चर्को मूल्यको मारमा छन्, फाइदा जति होलसेल व्यापारी र बिचौलियालाई मात्र छ । गत वर्ष १ हजार १ सय ८१ मेट्रिक टन स्याउ बजार पुग्दा ३३ करोड १५ लाख रुपैयाँको कारोबार भएको उनले जानकारी दिए । ं अहिले सुर्खेत र नेपालगन्जबाट खाद्य तथा निर्माण सामग्री बोकेर गएका ट्रक अहिले जुम्ला, मुगु र कालीकोटबाट स्याउ भरेर फर्किन्छन् । कर्णालीमा सबैभन्दा बढी रोयल डेलिसियस, रेड डेलिसियस र गोल्डेन डेलिसियस जातका स्याउ खेती गर्ने गरिएको कृषिविज्ञ नवीन शर्माले बताए । तर वर्षभरि दुःख गरेर स्याउ फलाएका किसान बजार अभाव, भण्डारण र प्याकिङ समस्याले मर्कामा परेको उनको भनाइ छ । ढुवानी समस्याले कृषकले न राम्रो मूल्य पाएका छन्, न उपभोक्ताले सस्तोमा स्याउ खान पाएका छन्, उनले भने, फाइदा जति बिचौलियाले मात्र लिइरहे । कर्णाली राजमार्ग बेलाबेलामा अवरुद्ध हुँदा कर्णालीको उत्पादन बजार पुर्याउन कठिनाइ भएको उनको भनाइ छ । दुई सातायता मुगुका किसानलाई पनि स्याउ टिप्ने चटारो छ । दसैंका लागि बजार स्याउ पठाउन बगैँचा खाली गरिरहेको छायानाथरारा नगरपालिका४ का बाँचे महताराले बताए । उनले ४ ट्रक स्याउ बिक्रीका लागि सुर्खेत र नेपालगन्ज पठाइसकेका छन् । अहिलेसम्म ५० रुपैयाँ प्रतिकिलो स्याउ बिक्री गर्दा १ लाख ६० हजार कमाइसकेका उनको बारीमा अझै २ ट्रक स्याउ बाँकी नै छ । एक ट्रक गाडीमा ८० क्विन्टल स्याउ ढुवानी हुन्छ । अहिले उनी मात्र होइन ताल्च, मैतुलेक, घट्टलेख, बाम, फोइपाटा, दर्ख्यालबाडा, झापागार्ड, माथितुम, पिना, झयारी, कोटिलालगायत गाउँका किसानहरू स्याउ टिप्ने चटारोमा छन् । स्याउबारीमै सडक सुविधा पुगेपछि ढुवानीमा सहज भएको छ, लाल्चका किसान बमबहादुर महतराले भने, दसैंका लागि स्याउको माग बढेको बढ्यै छ, तर अझै पनि हामीले मूल्य भने राम्रो पाउन सकेका छैनौँ । मुगुका केही किसानले बिक्री नहुने डरले साउन अन्तिम सातादेखि नै काँचो स्याउ बजार पठाएका थिए । भदौ १५ पछि रसिलो र गुलियो स्याउ उत्पादन हुने भए पनि सबैतिरको स्याउ जाँदा बिक्री नहुने डरले केही स्याउ साउनमै बाहिर पठाउनुपर्ने बाध्यता भएको स्थानीय किसान कर्णबहादुर महताराले बताए । आधा स्याउ त काँचै बजार पठाइयो, उनले भने, अहिले पनि ५० रुपैयाँ प्रतिकिलो स्याउ बेच्दा बल्लबल्ल परिश्रमको मोल उठ्छ, खेतीबाट सोचेजस्तो नाफा गर्न सकेका छैनौँ, होलसेल व्यापारी सोझै आएर हामीसँग खरिद गरे केही सहुलियत पाइन्थ्यो । कर्णालीमा सबैभन्दा धेरै जुम्लामा करिब ३१ सय हेक्टर क्षेत्रफलमा झन्डै १२ हजार ५ सय मेट्रिक टन स्याउ उत्पादन हुने गरेको छ । अहिले जुम्लाका गाउगाउँमा स्याउ खेतीको लहर चलेको छ । जुम्लाको गुठीचौर गाउँपालिका५ का मीनबहादुर भण्डारीले ३ वर्षदेखि झन्डै २२ करोड रुपैयाँको लगानीमा स्याउ बगैँचा बनाएका छन् । झन्डै ४८ हजार बिरुवा रोपेका उनको बगैंचामा गत वर्ष ८० मेट्रिक टन स्याउ फल्यो । उनले स्याउ किन्न व्यापारी बगैँचामै पुग्ने गरेको बताए । फार्मले यो वर्ष २ सय मेट्रिक टन स्याउ उत्पादन गर्ने लक्ष्य राखेको छ । उनको बगैँचामा फुजी, गाला, किंरड, गोल्डेनलगायत जातका स्याउ उत्पादन भइरहेको छ । गुठीचौर३ का टंक गिरीले पनि झन्डै साढे ७ करोड लगानीमा २२ हेक्टरमा १४ हजार बिरुवाको स्याउ बगैँचा बनाएको दुई वर्ष बित्यो । पहिले सडक थिएन, बजारसम्म स्याउ पुर्याउन नसकिएपछि गाईवस्तुको दाना हुन्थ्यो, उनले भने, अहिले जुम्ली स्याउको माग अन्तर्राष्ट्रिय बजारसम्म पुगेपछि लगानी गर्न हामी हौसिएका छौँ । गुठीचौर५ मै सामुदायिक स्याउ उत्पादन समूहमार्फत ६५ हजार वर्गमिटरमा सामूहिक स्याउ खेती भइरहेको छ । झन्डै १ करोड लगानीमा निर्माण भएको बगैँचामा हाल २ हजार ८ सय बिरुवा रोपिएको सञ्चालक धर्म भण्डारीले बताए । उनका अनुसार समूहमा ४० जना किसान आवद्ध छन् । यी ३ वटा बगैँचामा मात्रै झन्डै ३० करोड रुपैयाँ लगानी भएको जिल्ला कृषि विकास कार्यालयको तथ्यांक छ । जुम्लालाई साविक जिल्ला विकास समितिको १४ औं जिल्ला परिषद्ले २०५७ सालमा अर्गानिक जिल्ला घोषणा गरको थियो । त्यही वर्ष एक घर ः एक स्याउ बगैँचा को अवधारणा पनि अघि सारियो । जुम्लामा १९ हजार घरमध्ये करिब १६ हजार घरधुरीमा स्याउ खेती भइरहेको जिल्ला कृषि विकास कार्यालयको तथ्यांक छ । अहिले जुम्लामा ५० रुपैयाँ प्रतिकिलो स्याउ बिक्री भइरहेको किसान मनप्रसाद न्यौपानेले बताए । उपयुक्त भण्डारण र व्यवस्थापनमा जुम्ली स्याउको महत्त्व घट्दै गएको उनको गुनासो छ । जुम्ली स्याउ कर्णालीकै पहिचान हो, उनले भने, तर बजारीकरण, भण्डारण र खेतीमा सरकारको सहयोग भएन । कर्णाली राजमार्ग पटकपटक अवरुद्ध हुँदा यो वर्ष पनि भन्डै २ साता स्याउ बोकेका करिब १ सय ट्रकहरू बाटोमै रोकिए । बाटो बन्द हुने हाम्रो वर्षौंदेखिको नियति हो, जुम्लाका व्यवसायी कर्णबहादुर बुढ्थापाले भने, १ दिन गाडी बन्द हुँदा पनि लाखौंको स्याउ कुहिन्छ । उनले आफूले बाहिर लिन लागेको झन्डै ३ मेट्रिक टन स्याउ कुहिएको गुनासो गरे । अहिले उनले किसानबाट प्रतिकिलो ५० रुपैयाँमा स्याउ खरिद गरिरहेका छन् । कार्टुन खरिद र गाडी ढुवानीसहित सुर्खेत र नेपालगन्ज पुर्याउँदा प्रतिकिलोमा २० रुपैयाँ खर्च बढ्छ । नेपालगन्जका कोल्डस्टोरमा भाडामा राखेर पनि अहिले १ सय रुपैयाँमा स्याउ बिक्री गर्नुपरिरहेको उनले गुनासो गरे । भारतीय स्याउ पनि प्रतिकिलो १ सय २० रुपैयाँमा बिक्री भइरहेकाले समस्या भइरहेको उनी बताउँछन् । उनका अनुसार शीतभण्डारमा राखिएका बाहेक जुम्ली स्याउ दसैंतिहारपछि सकिन्छ । अर्का व्यापारी मनोज बोहोराले जुम्लामा ५० रुपैयाँ पर्ने स्याउ काठमाडौंमा २ सय ५० सम्ममा बिक्री हुने गरेको बताए । उपभोक्ता र किसानबीच एकै किलोमा २ सय रुपैयाँको फरक छ , ढुवानी, प्याकेजिङ र ग्रेडिङमा बढीमा ५० देखि ७० रुपैयाँ खर्च हुन्छ, उनले भने, सबैभन्दा धेरै फाइदा त काठमाडौंका व्यापारी र बिचौलियाले खाइरहेका छन् ।कर्णालीमा उत्पादित स्याउले नेपालको बजारको औसतमा १५ प्रतिशत बजार धानिरहेको कर्णाली प्रदेशको कृषि मन्त्रालयका सचिव टीकाराम थापाले बताए । रासायनिक मल, रासायनिक विषादी र कुनै पनि रसायनहरू प्रयोग नभएकाले कर्णालीको स्याउ अर्गानिक भएको उनको भनाइ छ । गुणस्तरीय उत्पादन, ग्रेडिङ, लेबलिङ तथा प्याकेजिङमा ध्यान दिनसके अन्तर्राष्ट्रिय बजारमा पनि माग बढ्ने उनी बताउँछन् । पछिल्लो समय स्याउमा लाइकिरा, झुसिलकिरा र ढुसीजन्य रोगको संक्रमण देखिँदा उत्पादनमा समस्या भएको उनले जानकारी दिए ।"
भ्रष्टाचार निवारणसम्बन्धी दुई विधेयक सहमतिनजिक,"(काठमाडौं)भ्रष्टाचार निवारणसँग सम्बन्धित दुईवटा विधेयकमा प्रतिनिधिसभाको राज्य व्यवस्था तथा सुशासन समिति सहमति नजिक पुगेको छ । भ्रष्टाचार निवारण ऐन २०५९ र अख्तियार दुरुपयोग अनुसन्धान आयोग २०४८ लाई संशोधन गर्न ल्याइएको विधेयकमा दसैंअघि नै सहमति जुटाउने समितिको तयारी छ । समितिले ती दुवै विधेयकमा सहमति जुटाउन सांसद हृदयराम थानीको संयोजकत्वमा १० सदस्यीय उपसमिति गठन गरेको थियो । निरन्तरको छफलफलपछि नीतिगत भ्रष्टाचारलगायतका सबै विषयमा मोटामोटी समझदारी बनेको उपसमितिका संयोजक थानीले बताए । उपसमितिले नीतिगत भ्रष्टाचार, निजी क्षेत्रमा अख्तियारको क्षेत्राधिकार, अनुचित कार्य, बेनामी उजुरी र अख्तियारले मुद्दा दायर गर्ने समयसीमालगायत विषयमा लगभग सहमति जुटाएको छ, उनले भने । सार्वजनिक चासोको विषय बनेको भ्रष्टाचार निवारणसम्बन्धी विधेयकमा प्रस्तावित पाँच वर्षको हदम्यादसम्बन्धी व्यवस्था सहमति उपसमितिमा बनेको छ । भ्रष्टाचारजन्य कसुर थाहा पाएको पाँच वर्षभित्र मुद्दा चलाउनुपर्ने प्रावधान सरकारले नै फिर्ता लिने निर्णय गरेपछि समितिलाई यसमा सहमति जुटाउन सहज भएको हो । भदौ १४ को समितिको बैठकमा सरकारका तर्फबाट गृहमन्त्री रमेश लेखकले ५ वर्षे हदम्यादको प्रावधान फिर्ता लिने प्रस्ताव राखेका थिए, जसलाई समितिले अनुमोदन गरेको थियो । राज्य व्यवस्था समितिका सभापति रामहरि खतिवडाले मिल्न बाँकी रहेका सबै विषय उपसमितिले यही साताभित्र टुंगोमा पुर्याउने विश्वास व्यक्त गरे । मुख्य कुरा नीतिगत भ्रष्टाचारको हो, यस विषयमा पनि सहमतिनजिक नै छौं । जस्तो, अधिकृतको अधिकार क्षेत्रको कामलाई उपसचिवकामा पुर्याउने, उपसचिवले सहसचिव, सहसचिवले सचिव, सचिवले मन्त्री र मन्त्रीले मन्त्रिपरिषद्मा लैजाने कामलाई नीतिगत भ्रष्टाचार मानेर व्याख्या गर्ने हुन सक्छ, उनले भने ।नीतिगत भ्रष्टाचारका विषयमा विधेयकमा केही उल्लेख छैन । तर अख्तियारको क्षेत्राधिकारमा नपार्ने गरी मन्त्रिपरिषद्बाट निर्णय गराएर भ्रष्टाचार गर्ने प्रवृत्ति रहेको भन्दै तीव्र आलोचना हुँदै आएको छ । सार्वजनिक तहबाट समेत दबाबमा परेपछि उपसमितिले यो विषय समेट्न लागेको हो । ललिता निवास जग्गा प्रकरण, गिरिबन्धु टी इस्टेट, टीकापुर र तारा गाउँ विकास समितिको जग्गा प्रकरणलगायत मन्त्रिपरिषद्कै निर्णयबाट भएकाले ऐनमा नै यस विषयलाई प्रस्ट बनाएर लैजानुपर्नेमा उपसमिति एकमत छ । कसरी प्रस्ट पार्ने भन्ने विषयमा धेरै विज्ञसँग छलफल गरेका छौं, त्यसका लागि आइतबार पनि छलफलमा बोलाएका छौं । नीतिगत भ्रष्टाचारको व्याख्या गरिनुपर्छ भन्नेमा समान धारणा छ, भाषा र शब्द मिलाएर मस्यौदा गर्ने कुरा मात्रै बाँकी हो, उपसमितिका संयोजक थानीले भने । उनका अनुसार आइतबारको बैठकमा अख्तियारका पूर्वप्रमुख आयुक्त, पूर्व कानुनमन्त्री, पूर्व र वर्तमान महालेखा परीक्षक, महान्यायाधिवक्ता लगायतलाई छलफलमा बोलाइएको छ । थानीका अनुसार निजी र सार्वजनिक कम्पनीलाई अख्तियारको क्षेत्राधिकारभित्र राख्ने कि नराख्ने भन्ने विषयमा पनि समिति सहमतिनजिक पुगेको छ । ऐनको दफा २ लाई संशोधन गर्दै निजी क्षेत्रका बैंक, मेडिकल कलेज र सोसँग सम्बद्ध अस्पताललाई समेत अख्तियारको दायराभित्र राख्ने प्रस्ताव विधेयकमा गरिएको छ । यो प्रावधानलाई लिएर निजी क्षेत्रका संघसंस्थाले तीव्र विरोध जनाइरहेका छन् । उपसमितिमा भने निजी संस्था र कम्पनीलाई प्रस्तावित विधेयकबाट हटाउनेमा लगभग सहमति जुटेको छ । उपसमितिका सदस्यसमेत रहेका सांसद रघुजी पन्तले नीतिगत भ्रष्टाचारका विषयमा प्रश्न नउठ्ने गरी ऐनमा कसरी व्याख्या गर्ने भन्ने विषयमा छलफल जारी रहेको बताए । नीतिगत भ्रष्टाचार, अनुचित कार्य, बेनामी उजुरीलगायतका विषयमा साझा धारणा बनाएर छिटो सहमति खोज्न उपसमिति लागेको छ, उनले भने, केही विषयमा समझदारी नजिक छौं, केही विषयमा अझै प्रस्ट भएर जाऔं भन्ने छ । अहिले समझदारी गर्न सक्यौं भने आउँदो हिउँदे अधिवेशन सुरु हुनासाथ विधेयक सदनमा प्रस्तुत गरेर पारित गर्न सकिन्छ भन्नेमा समिति छ । अख्तियारको सुझावका आधारमा उजुरीसम्बन्धी व्यवस्था पनि संशोधन गर्ने तयारी छ । समितिमा भएको छलफलका क्रममा अख्तियारका पदाधिकारीहरूले विभिन्न माध्यमबाट आएका बेनामी उजुरीको संख्या ३६ हजारभन्दा माथि रहेको जानकारी दिएका थिए । त्यस्ता उजुरी अधिकांश वास्तविकभन्दा प्रतिशोधपूर्ण रहेको विश्लेषण अख्तियारको छ । त्यसैले परिचय खुल्ने गरेर मात्रै उजुरी दर्ता गर्नुपर्ने व्यवस्था विधेयकमा राख्न खोजिएको छ । त्यसमा उजुरीकर्ताको गोपनीयताका बारेमा पनि केही प्रस्ट व्यवस्था राख्ने विषयमा छलफल भइरहेको थानीले बताए ।संयोजक थानीका अनुसार अनुचित कार्य शब्दावलीको परिभाषा विधेयकमा राख्नेमा पनि उपसमिति निष्कर्षनजिक पुगेको छ । कस्तो कामलाई अनुचित भन्ने, कस्तोलाई असल नियत भन्नेबारेमा प्रस्ट व्यवस्था नहुँदा त्यसको तजबिजी अधिकारले अख्तियारको दुरुपयोगसमेत हुने गरेकाले ऐनमा परिभाषाको आवश्यका भएको हो, थानीले थपे, यसमा कसैको विमति होला भन्ने लाग्दैन । कर्मचारीले आफूले गर्नुपर्ने कामको दायित्व पन्छाउने र अख्तियारले छानबिनका क्रममा वर्षौं समयसम्म मुद्दा दर्ता नगर्ने प्रवृत्तिलाई ऐनबाटै रोक्ने तयारी छ । आफूलाई चित्त नबुझ्ने काम माथि देखाएर पन्छिने प्रवृत्ति कर्मचारीतन्त्रमा देखिँदै गएको छ । महिनौं दिनसम्म निर्णय गरी झुलाई मात्रै राख्ने प्रवृत्ति अन्त्य गर्न विधेयकमै कर्मचारीको दायित्वका विषयमा व्याख्या गर्न खोजिएको हो, समितिका सभापति खतिवडाले भने ।"
सर्वोच्चको न्यायाधीशमा निरौला र पाण्डे सिफारिस,"(काठमाडौं)सर्वोच्च अदालतमा न्यायाधीश नियुक्तिका लागि न्यायपरिषद्ले दुई जनाको नाम सिफारिस गरेको छ । प्रधानन्यायाधीश विश्वम्भरप्रसाद श्रेष्ठको अध्यक्षतामा शुक्रबार बसेको बैठकले उच्च अदालत पाटनका मुख्य न्यायाधीश नृपध्वज निरौला र उच्च अदालत तुलसीपुरका मुख्य न्यायाधीश नित्यानन्द पाण्डेलाई सर्वोच्चको न्यायाधीशमा सिफारिस गरेको हो । सर्वोच्चमा ६ जना न्यायाधीश नियुक्ति गर्नुपर्ने भए पनि अन्य चार दरबन्दीमा कानुन व्यवसायीबाट सिफारिस गर्ने तयारी छ । कानुन व्यवसायीबाट सिफारिस गर्न परिषद् सदस्यहरूबीच नै मत मिल्न सकेन । विवाद नभएका दुई जनाको मात्र नाम टुंगो लागेको हो, परिषद्का एक अधिकारीले भने । २५ वर्षसम्म न्याय सेवाको विभिन्न भूमिकामा रही काम गरेका निरौला २०७७ माघ १२ मा उच्च अदालतमा न्यायाधीश नियुक्त हुनुअघि सर्वोच्चको मुख्य रजिस्ट्रार थिए । पछिल्लो समय उनी पाटन उच्च अदालतको मुख्य न्यायाधीश छन् । सात मुख्य न्यायाधीशमध्ये वरिष्ठताक्रममा उनी एक नम्बरमा छन् । न्यायपरिषद्मा सचिव रहेका बेला निरौलाले उमेर विवादमा मुछिएका तत्कालीन प्रधानन्यायाधीश गोपालप्रसाद पराजुलीलाई दाबी गरेको समयअगावै अवकाश पाइसकेको व्यहोरायुक्त पत्र काटेका थिए जसले न्यायिक वृत्तमा चर्चा पाएको थियो । कानुन व्यवसायीको पृष्ठभूमिका पाण्डे २०७० जेठ २७ मा पुनरावेदन अदालतको न्यायाधीश र गत मंसिर ६ मा तुलसीपुर उच्च अदालतको मुख्य न्यायाधीशमा नियुक्त भएका थिए । संसदीय सुनुवाइबाट सिफारिस अनुमोदन भए निरौला छोटो समयका लागि प्रधानन्यायाधीश हुनेछन् । मौजुदा रोलक्रमअनुसार सर्वोच्चमा टेकप्रसाद ढुंगानाले प्रधानन्यायाधीशबाट २०९३ पुस ५ मा अवकाश पाएपछि निरौलाले त्यसै वर्षको माघ २४ सम्मका लागि १ महिना १९ दिनसम्म न्यायालयको नेतृत्व गर्नेछन् । पाण्डे भने निरौलापछि रोलक्रममा रहेका लोहित चन्द, रमेशप्रसाद भण्डारी र श्रीकान्त पौडेलपछिको वरीयताक्रममा पर्नेछन् । नियुक्तिपछि उनी ६ वर्ष ५ महिनाका लागि सर्वोच्चमा न्यायाधीश रही २०८७ मा अवकाश हुनेछन् । नेपाल बार एसोसिएसनले भने आफ्नो विरोध हुँदाहुँदै न्यायाधीय सिफारिस गरिएको भन्दै असन्तुष्टि व्यक्त गरेको छ । हामीले असंवैधानिक रूपमा भएको परिषद्को नियमावली संशोधन नगरिएसम्म सिफारिस हुन नदिने भनेका थियौं । त्यसका लागि धर्ना पनि बस्दै आएका थियौं, बारका अध्यक्ष गोपालकृष्ण घिमिरेले भने, तर हाम्रो जायज मागको वास्तै नगरी घर जानु पाँच दिन अगाडि प्रधानन्यायाधीश श्रेष्ठले नियुक्तिको सिफारिस गर्नुभएको छ, यसको हामी विरोध गर्छौं ।उच्च अदालतमा रिक्त १६ न्यायाधीशका सम्बन्धमा कुनै निर्णय नगरे पनि परिषद्ले शुक्रबारै उच्चका १४ न्यायाधीशहरूको सरुवा सिफारिस भने गरेको छ । ओखलढुंगा इजलासमा काजमा कार्यरत न्यायाधीश हरिप्रसाद भण्डारी र न्यायाधीश धीरबहादुर चन्दलाई विराटनगर उच्च अदालतमा सरुवा सिफारिस गरिएको छ । ओखलढुंगा इजलासमै कार्यरत न्यायाधीश नातिबाबु लामिछाने उच्च अदालत पोखराको बागलुङ इजलासमा सरुवा भएका छन् । उच्च अदालत तुलसीपुरको बुटवल इजलासका न्यायाधीश सुभाष पौडेल नेपालगन्ज इजलासमा, नेपालगन्ज इजलासका श्यामजी प्रधान उच्च अदालत सुर्खेतको जुम्ला इजलासमा, बुटवल इजलासका सोमकान्त मैनाली तुलसीपुरमा, नेपालगन्ज इजलासकी किरणकुमारी गुप्ता बुटवल इजलासमा सरुवा भएका छन् । उच्च अदालत जनकपुरको राजविराज इजलासका राधाकृष्ण उप्रेती र दिपायल उच्च अदालतको महेन्द्रनगर इजलासका कविप्रसाद न्यौपाने पाटनमा पठाइएका छन् । विराटनगर अदालतको धनकुटा इजलासका अच्युतकुमार आचार्य जनकपुरको राजविराज इजलासमा, बुटवल इजलासका विष्णुप्रसाद अर्याल विराटनगरमा, जनकपुरका नरबहादुर खड्का तुलसीपुरमा र ओखलढुंगा इजलासकी सरला मोक्तान राजविराजमा सरुवा भएका छन् ।"
महँगी नियन्त्रण गर्न आफ्नै नेतृत्वको सरकारलाई एमालेको तेस्रो पटक ध्यानाकर्षण,"(काठमाडौं)एमालेले आफ्नै नेतृत्वको सरकारलाई तेस्रो पटक ध्यानाकर्षण गराउँदै दसैं, तिहार, छठका बेला महँगी र कालोबजारी नियन्त्रण गर्न ध्यानाकर्षण गराएको छ । कार्यबाहक प्रधानमन्त्री एवं सहरी विकासमन्त्री प्रकाशमान सिंहलाई शुक्रबार लिखित ध्यानाकर्षणपत्र बुझाउँदै एमालेले चाडबाडका बेला महँगी नियन्त्रण गर्न सरकारी संयुक्त परिचालन गर्न आग्रह गरेको हो । एमालेले सरकारलाई महँगी नियन्त्रण गर्न गरेको ध्यानाकर्षण यो तेस्रोपटक हो । साउन पहिलो साता महासचिव शंकर पोखरेलसहितको टोलीले प्रधानमन्त्री केपी शर्मा ओलीलाई ९९ बुँदे ध्यानाकर्षण गराएको थियो । भदौ दोस्रो साता पोलिटब्युरो बैठकले पनि समसामयिक प्रस्ताव पारित गरी महँगी नियन्त्रण गर्ने, सरकारी सेवालाई छिटोछरितो बनाउनेलगायत ध्यानाकर्षण गराएको थियो । कार्यबाहक प्रधानमन्त्री सिंहलाई लिखित रूपमा ध्यानाकर्षण गराई दसैं, तिहार, छठलाई केन्द्रित गरी एमाले विपद् व्यवस्थापन तथा स्वयंसेवा विभाग प्रमुख खिमलाल भट्टराई नेतृत्वको टोलीले सडकको अवस्था सुधार, महँगी नियन्त्रण, सुरक्षा व्यवस्था बलियो बनाउन सुझाएको हो । चाडपर्वहरूमा हुन सक्ने कालोबजारी र महँगी आदिको नियन्त्रणका निम्ति तत्काल अनुगमनकारी संयन्त्र परिचालन गर्दै गुणस्तरीय र सुपथ मूल्यका पसल देशभरि जनपहुँचका ठाउँमा सञ्चालन गरियोस्, एमालेको ध्यानाकर्षणपत्रमा भनिएको छ, दाल, चामल घिउ, तेल, चिनी, तरकारी, फलफूल र मासुजन्य वस्तु सर्वसुलभ र सुपथ मूल्यमा प्राप्त हुने वातावरण बनाइयोस् ।वर्षभरि प्रतिस्पर्धात्मक आपूर्ति व्यवस्था नमिलाएर चाडबाडका बेला महँगी घटाउने सरकार र दलको प्रतिबद्धता भ्रम छर्न मात्र भएको नेपाल सरकारका पूर्व मुख्यसचिव विमल कोइराला बताउँछन् । वर्षभरि प्रनिस्पर्धात्मक आपूर्ति व्यवस्था मिलाएर महँगी नियन्त्रण गर्नुपर्छ, उनले भने, चाडबाड लक्षित महँगी घटाउने हल्लाखल्ला गर्नु राजनीतिक प्रचारबाजीबाहेक केही होइन ।दसैं र तिहारमा राजधानी काठमाडौं र देशका मुख्य सहरबाट २० लाख हाराहारी मानिस बाहिरिने भएको हुँदा तत्काल सडकको मर्मत गर्न र खाल्डाखुल्डी पुर्नसमेत एमालेले आग्रह गरेको छ । यातायातको साधन अभाव हुन नदिन वैकल्पिक उपायको समेत बन्दोबस्त मिलाउन पनि एमालेले भनेको छ । सुरक्षा प्रबन्धका निम्ति ठाउँठाउँमा प्रहरी र यातायातको सहज व्यवस्थापनका निम्ति ट्राफिकको यथोचित परिचालन गरियोस्, ध्यानाकर्षणपत्रमा भनिएको छ, यस क्रममा यात्रुहरूको ठूलो पंक्तिका निम्ति गाडीहरूको सहज प्रबन्ध गरियोस् । सम्भावित दुर्घटना र जोखिमबाट बच्न सडक एम्बुलेन्स र आवश्यक सुरक्षाकर्मीहरूको प्रबन्ध गरियोस् ।सडकमार्गका होटलको अनुगमन गरी गुणस्तरीय खाना, खाजा र मूल्य नियन्त्रणका लागि सरकारका संयन्त्र परिचालन गर्न पनि आग्रह गरिएको छ । सडकका होटलमा पाइने खाना खाजा स्वस्थ एवं गुणस्तरीय होस्, यात्रुहरू नठगिऊन्, खाना, खाजाको उचित मूल्य होस्, भट्टराईले भने, यसको निम्ति सरकारी नियमनकारी निकायहरूको प्रभावकारी परिचालन गरियोस् ।एमालेको भदौ दोस्रो साता पोलिटब्युरोले पनि महँगी नियन्त्रण सडकको अवस्था सुधार गर्न सरकारको ध्यानाकर्षण गराएको थियो । त्यसपछि पनि महँगी नियन्त्रण नभएको, सडकको अवस्था सुधार नभएको गुनासो आएपछि एमाले फेरि ध्यानाकर्षण गराएको हो । चाडबाडको मुखमा कालोबजारी, कृत्रिम अभाव र मिसावटका माध्यमबाट उपभोक्ता ठगिने स्थिति अन्त्य गर्न, कर्णाली राजमार्गलगायत बिग्रेभत्केका सडकको यथाशीघ्र मर्मतसम्भार गरी नागरिकको आवागमन सहज र वस्तु तथा सेवाको निर्बाध आपूर्ति गर्न सरकारको ध्यानाकर्षण गर्दछ, पोलिटब्युरोको निर्णयमा सहकारी र लघुवित्तपीडितका समस्या समाधान गर्न पनि आग्रह गरिएको थियो, लघुवित्तपीडितका समस्या समाधान गर्न, सहकारीको रकम अपचलनमा संलग्न दोषीहरूलाई कानुनी दायरामा ल्याउन सरकारको ध्यानाकर्षण गर्दछ । जाजरकोट र रुकुम पश्चिममा भूकम्पपछिको पुनर्निर्माणको कामलाई तीव्रता दिन आग्रह गरे पनि भूकम्प प्रभावितले अस्थायी टहरा बनाउन पहिलो किस्ता ५० हजार मात्र पाएका छन् । उनीहरूले पाउने दोस्रो किस्ता पाएका छैनन् । स्थायी आवासका लागि प्रक्रिया अघि बढेको छैन । केन्द्रीय विभागहरूका तर्फबाट तयार गरी गत साउन ४ मा सम्माननीय प्रधानमन्त्रीसमक्ष प्रस्तुत गरिएका पार्टीका सुझाव तथा झुलाघाटचिवाभन्ज्याङ ः समृद्धिका लागि संकल्प यात्रा का क्रममा नागरिकबाट प्राप्त गरी तत्कालीन सरकारलाई बुझाइएका मागहरूको योजनाबद्ध, प्रभावकारी र शीघ्र कार्यान्वयनका लागि पनि सरकारको ध्यानाकर्षण गर्दछ, पोलिटब्युरोको निर्णय थियो । साउनको पहिलो साता प्रधानमन्त्री केपी शर्मा ओलीलाई आगामी तीन वर्षभित्रमा गर्न सकिने राजनीतिक, आर्थिक, सामाजिक विषय समेटेर ९९ बुँदे सुझाव दिएको थियो । पार्टी अध्यक्षसमेत ओलीले सरकारको नेतृत्वको लिएलगत्तै मन्त्रालयको कामलाई प्रभावकारी बनाउने उद्देश्यले उपमहासचिव प्रदीप ज्ञवाली संयोजक रहेको कार्यदलले सुझाव तयार गरेको थियो ।"
एकै दिन २३८ आन्तरिक उडान रद्द,"(काठमाडौं) शुक्रबार बिहानैदेखि सुरु भएको भारी वर्षाका कारण आन्तरिकतर्फ कम्तीमा २ सय ३८ वटा उडान रद्द भएका छन् । खराब मौसमका कारण यति धेरै संख्यामा आन्तरिक उडान रद्द भएको यो पहिलो पटक रहेको त्रिभुवन अन्तर्राष्ट्रिय विमानस्थल कार्यालयले जनाएको छ । पर्वतीय उडान, सुगम र दुर्गमका लागि दुईतर्फी गरेर शुक्रबार ३ सय १६ उडानको तालिका रहेको त्रिभुवन अन्तर्राष्ट्रिय विमानस्थलका महाप्रबन्धक जगन्नाथ निरौलाले बताए । ७ वटा आन्तरिक वायुसेवाले शुक्रबार दुईतर्फी गरेर ३ सय १६ वटा उडान गर्ने तालिका थियो । तर ७८ वटा मात्रै उडान भए । २ सय ३८ वटा उडान खराब मौसमले हुन सकेनन्, महाप्रबन्धक निरौलाले भने, यो झन्डै ७५ प्रतिशत उडान रद्द हो । यसअघि शीतलहर र मनसुनमा पनि मौसमकै कारण यत्रो धेरै संख्यामा आन्तरिक उडान रद्द भएका थिएनन् ।तुम्लिङटार, भरतपुर, पोखरा र सुर्खेत विमानस्थल शुक्रबार खराब मौसमका कारण दिनभर बन्द भए । अरू विमानस्थलमा भने छिटपुट उडान भएको निरौलाको भनाइ छ ।नेपाल नागरिक उड्डयन प्राधिकरणले मौसमका कारण शुक्रबार साँझ ७ देखि शनिबार बिहानसम्मका सबै आन्तरिक उडान रद्द गर्ने निर्णय गरेको छ । देशभरका सबै विमानस्थल र हवाई रुटमा अत्यधिक खराब मौसमका कारण जहाज हल्लाउने, डाइभर्ट हुने क्रम नरोकिएपछि प्राधिकरणले शनिबार बिहान मौसममा सुधार नआएसम्म कतै पनि आन्तरिक उडान र हेलिकोप्टर चार्टर नगराउने निर्णय गरेको प्राधिकरणका सहप्रवक्ता ज्ञानेन्द्र भुलले जनाए । शुक्रबार साँझ ७ बजेदेखि शनिबार बिहानसम्मलाई आन्तरिक उडान नगर्ने निर्णय भएको छ, सहप्रवक्ता भुलले भने, शनिबार पनि मौसममा सुधार आए मात्रै उडान हुनेछन् ।शुक्रबार बिहानैदेखि परेको भारी वर्षाका कारण दिनभर आन्तरिक उडान प्रभावित भए । काठमाडौंसहित देशभरका आन्तरिक विमानस्थलमा दैनिक ३ सय हाराहारी दुईतर्फी उडान हुनेमा शुक्रबार कम्तीमा ७५ प्रतिशत उडान रद्द भए । खराब मौसमका कारण बुद्ध एयरका १ सय १४, यतीका ६०, श्रीका ३२, सीताका १४, समिटका ६, ताराका ६ र नेपाल वायुसेवा निगमका ६ गरी २ सय ३८ वटा उडान रद्द भएका हुन् ।सबैभन्दा धेरै आन्तरिक उडान गर्ने बुद्ध एयरका ८ वटा विमान खराब मौसमका कारण काठमाडौं फर्किन सकेनन् । बुद्धका अनुसार धनगढी, नेपालगन्ज, भरतपुर, सिमरा, जनकपुर, भद्रपुर र विराटनगर गएका बुद्धका जहाज खराब मौसमका कारण काठमाडौं फर्किन पाएनन् । काठमाडौं विमानस्थलको भिजिबिलिटी (दृश्यता) शुक्रबार ३ किलोमिटर हाराहारीमा झरेको काठमाडौं विमानस्थलका प्रवक्ता रिन्जी शेर्पाले जनाए । हेरेर हुने उडान (भीएफआर) का लागि ५ किलोमिटर भिजिबिलिटी आवश्यक पर्छ । भारी वर्षाले अन्तर्राष्ट्रिय उडानलाई भने धेरै असर नपरेको प्रवक्ता शेर्पाको भनाइ छ । शुक्रबार मध्यरातसम्मका लागि ५६ वटा अन्तर्राष्ट्रिय उडानको तालिका थियो । खराब मौसमका कारण थाई एयरको विमान त्रिभुवन विमानस्थलमा अवतरण हुन नसकेर सिमरामाथिको आकाशमा करिब दुई घण्टा होल्डमा परेको थियो ।"
देउडामा जमेका विपना र इब्सल,"(कालीकोट)नेपालको सुदूर र मध्यपश्चिम क्षेत्रमा खुब गाइने देउडाले पछिल्लो समय दायरा फराकिलो बनाउँदै लगेको छ । काठमाडौंका लोकदोहोरी साँझमा समेत देउडा घन्किन थालेको छ । एकाध वर्षयता कर्णालीकै दुई गायिका विपना सिंह र इब्सल सन्ज्याल देउडा गायनकै कारण काठमाडौंका दर्शक, श्रोतामाझ निकै रुचाइएका छन् । उनीहरूले स्थानीय भेषभूषामा सजिएर झर्रा नेपाली शब्दबाट गर्ने चोटिलो सवालजवाफ पृथक भएकैले छोटो समयमै धेरैले मन पराएका हुन् । भर्खरै १८ वर्षमा लागेकी कालीकोटको महाबै४ डिल्लीकोटकी विपनाले उच्च शिक्षा अध्ययनका क्रममा सुर्खेतबाटै छिटपुट देउडा गाउन थालिसकेकी थिइन् । पछि कानुनमा स्नातक पढ्न गत वर्ष मात्रै काठमाडौं आएकी उनको परिचय भने छोटो समयमै देउडा गायिकाका रूपमा स्थापित भइसकेको छ । यस अवधिमा उनले राजु परियार, मिलन लामा, खुमन अधिकारी, रमेश प्रसाईं, कृष्ण कँडेल, बद्री पंगेनी, प्रभुराज पाण्डे, सुरेश शाही, छत्र शाहीजस्ता हस्ती गायकलाई दोहोरी खेल्दै हायलकायल पारेकी छन् । साताअघि मात्र विपना सुर्खेत, डोटी, कैलाली, अछाम, बाजुरा, कालीकोट र जुम्लाको सांगीतिक यात्रा सकेर काठमाडौं फर्किइन् । काठमाडौंमै देउडा गाएर रमाइरहेकी विपनालाई कालीकोटमै देउडा गायक पुष्पराज आचार्यले दोहोरीमै सोधे, कै गौडाको बाटो हेरी काइथी पर्खन्या हौ, राजधानी रमाउन्या हौकि जिल्ला फर्कन्या हौं ? विपनाले पनि जन्मस्थल भुल्न नसकिने भन्दै जवाफ फर्काइन्, गाउँ सम्झ्जा राजधानीबाट कलेजी अर्खन्छ, चारै दिशा डुलीकन चाखुडो फर्कन्छ । लोक साहित्यका पारखी पूर्वपत्रकार बबा चित्रसिंह गाउँले र स्थानीय कलाकार आमा जर्माकुमारी सिहंको हुर्काइ र हौसलाले गाउँमै हुने मेला, महोत्सव, रंगरतेडीमा देउडा खेल्दै र दोहोरी गाउँदै विपनाको कलाकारिता कालीकोट, सुर्खेत हुँदै काठमाडौंदेखि विदेशसम्मै झाँगिँदै गएको छ । विपनासँगै कालीकोटको पचालझरना६, नानीकोटकी इब्सल सन्ज्याल पनि यतिबेला काठमाडौंमा दोहोरी गायिका तथा मोडलका रूपमा व्यस्त छिन् । काठमाडौंसहित देशभरका मेला महोत्सवमा विपना र इब्सलको जोडीको माग बढ्दो छ । विद्यालय तह गाउँमै पढेर उच्च शिक्षाका लागि काठमाडौं पुगेकी इब्सल स्नातक पढ्दापढ्दै प्रत्यक्ष दोहोरी गायनमा जमिसकेकी छन् । मावली घर बाजुरामा बाल्यकाल बिताएकी उनले गाउँघरकै रंगरतेडी, मेला महोत्सव र विद्यालयस्तरका प्रतियोगिताबाटै चर्चा कमाउन थालिसकेकी थिइन् । लोकदोहोरी प्रतिष्ठान कालीकोटकी उपाध्यक्षसमेत रहेकी इब्सलका बुबा हरिनारायण पनि पूर्वपत्रकार हुन् । भिनाजु खगेन्द्र न्यौपानेको प्रेरणाले गायन र कलाकारितामा लागेको बताउने इब्सलले स्थानीय कला, संस्कृतिको संरक्षण र जर्गेना गर्न आफू लागिपरेको सुनाइन् । उनका दर्जनभन्दा बढी स्थानीय कला, संस्कृतिलाई जगेर्ना गर्ने खालका गीत तथा नृत्यका भिडियो आइसकेका छन् । सामाजिक विकृतिका रूपमा रहेको छाउपडी प्रथाविरुद्धको डकुमेन्ट्रीमा पनि उनले अभिनय गरेकी छन् । विपना प्रत्यक्ष देउडा र दोहोरीमा दर्शकश्रोताको मन जित्न सफल छिन् भने इब्सल लोक देउडा, दोहोरी र अभिनयमा त्यत्तिकै सशक्त छिन् । कर्णालीमा अझै पनि छोरीलाई घरबाहिर पठाउन त्यत्ति सहज छैन । छोरीचेलीलाई गायन क्षेत्रमा लगाउनु समाजका अगाडि सानोतिनो हिक्मतले पुग्दैन, इब्सलका बुबा हरिनारायणले भने, तर नाम कमाउन घरभन्दा बाहिर नगएर पनि हुँदैन । कर्णाली र सुदूरपश्चिमको जनजीवनसँग गाँसिएको देउडा पछिल्लो समयमा लोप हुने खतरामा छ । यही देउडाको संरक्षण गर्न विपना र इब्सलको जोडी स्वदेशदेखि विदेशसम्म पुगेका छन् । जहाँ नेपाली, त्यहाँ देउडा दोहोरी, एक महिनाअघि भारतको बेंग्लुरु, मुम्बईलगायत सहर पुगेर देउडा दोहोरी सुनाएकी इब्सलले भनिन्, भारतमा रहेका सुदूर र कर्णालीका दाजुभाइको देउडाप्रति रुचि निकै पाएँ । कर्णालीको भूगोलमा जन्मिएर एक वर्षको छोटो अवधिमा काठमाडौमा चर्चा कामउन सफल यी दुई चेलीलाई देउडा दोहोरीका पारखी सबैले चिन्न थालेका छन् । अहिले चिनिने काम मात्र भएको छ, इब्सलको प्रतिक्रिया छ, नाम कमाए पनि दाम कमाउन सकिएको छैन । पछिल्लो समयमा देउडा दोहोरीको नाममा पनि विकृति भित्रिएको सुनाउँदै विपनाले कला, संस्कृति नमर्ने गरी सभ्य रूपमा देउडा र दोहोरी चिनाउनुपर्ने जिम्मेवारी रहेको बताइन् । शिक्षा, चेतना, अभावसँग जुध्दै पढाइ र गायनलाई सँगसँगै अघि बढाइरहेका यी किशोरी गायिका दर्शकको रुचिअनुसार मायाप्रीतिका गीतमा मात्र सीमित छैनन् । सामाजिक कुरीतिविरुद्ध गीतका माध्यमबाट समाजमा चेतनाको विगुल फुक्ने काममा पनि छोरी त्यत्तिकै सक्रिय रहेकी विपनाका बुबा चित्रसिंहले बताए । कर्णालीका यी दुवै छोरीहरूले भोगेको समस्या र देखेको परिवेश उस्तै छ, चित्रसिंहले थपे, यिनीहरूले समाजमा व्याप्त बालविवाह, छाउपडी प्रथा, लैंगिक विभेदका विरुद्ध चेतना र सन्देशमूलक गीतमार्फत समाज परिवर्तनका लागि काम गरिरहेका छन् । चित्रसिंहकै रचना र आमा जर्मा कुमारीको गायनमा दर्जन बढी स्थानीय परिवेशका गीत चर्चित छन् । उनकी आमाले गाएका गीत कर्णाली क्षेत्रमा हुने विवाह, छैठी, न्वारनलगायतका कार्यक्रममा बज्ने गर्छन् । स्टुडियोको गायनभन्दा प्रत्यक्ष लाइभ देउडा निकै गहन र जटिल हुने बताउने विपना कर्णालीमा जन्मेर दोहोरीमा जम्नु कठिन रहेको सुनाउँछिन् । छोरीको चाहना पूरा गर्न उनका बुबाआमा साथसाथै गाउन र नाच्न अघि सर्छन् । १४ वर्षको उमेरमै विपनाले गाउँमा देउडा खेलेर दुईवटा खसी जितेको यादले उनका बुबा अहिले पनि रोमाञ्चित हुन्छन् । छोरी मान्छेलाई नाच्ने गाउने भनेपछि राम्रो दृष्टिकोणले हेरिन्नँ, विपना भन्छिन्, तर बुबाआमाको साथले यहाँसम्म आउन सकेकी छु । उनकी आमा पनि छोरीले नाम र दाम दुवै कमाएकोमा खुसी छन् । विपना र इब्सललाई यतिबेला उनीहरूका बुबाआमा र गाउँठाउँको मात्र नभई कर्णालीकै छोरीका रूपमा स्थानीयले चिन्ने गरेका छन् । विपनाले देउडाको संरक्षण गर्ने टेलिभिजन कार्यक्रम बाडुल्की पनि सञ्चालन गर्छिर्न् । कालीकोटको विकटता, अभावसँगै समाजको अन्याय, अत्याचार, थिचोमिचो देखेकी विपनाले महिलामाथिका विभेद, कुरीति र कुसंस्कार हटाउन वकालत गर्ने उद्देश्यसहित कानुन लिएर पढिरहेकी विपना देउडा दोहोरीसँगै पढाइलाई पनि अघि बढाइरहेकी छन् । उनी भन्छिन्, देउडा दोहोरीलाई पनि सँगैअघि बढाएकी छु । कानुन पढेर भविष्यमा महिलाको पक्षमा वकालत गर्ने लक्ष्य छ ।"
आयो 'एक्टर को टिजर,"काठमाडौं (कास) आगामी कात्तिक १५ मा रिलिज हुन लागेको प्रतीक्षित फिल्म एक्टर ः टेक वन को टिजर शुक्रबार सार्वजनिक गरिएको छ । टिजरमा फिल्मका मुख्य अभिनेता प्रदीप खड्काका विभिन्न चरित्रलाई प्रस्तुत गरिएको छ ।१ मिनेट २० सेकेन्ड लामो टिजरमा अभिनेत्रीहरू आना शर्मा र दिव्या रायमाझीलाई प्रदीप खड्कासँग रोमान्टिक रूपमा प्रस्तुत गरिएको छ । अभिनेता राजबल्लभ कोइरालालाई पनि स्टाइलिस लुक्स मा देखाइएको छ । उनले नेपाली फिल्ममा एक दशकपछि कमब्याक गर्न लागेका हुन् । यसै फिल्मबाट डेब्यु गर्न लागेकी अभिनेत्री र अभिनेता दिलीप रायमाझीकी छोरी हुन् । राजन भुसालको निर्देशन रहेको फिल्ममा प्रदीप, आना, दिव्या र राजबल्लभका साथमा दिव्य देव, उषा रजक र सुशील सिटौलाको पनि अभिनय रहेको छ । थमनकुमार भण्डारीले निर्माण गरेको एक्टर को पटकथा आकाश बराल र निर्देशक भुसालले संयुक्त रूपमा लेखेका हुन् ।त्यस्तै, फिल्ममा नरेन्द्र मैनालीको छायांकन, निमेश श्रेष्ठको सम्पादन तथा हर्कुलस बस्नेत, रोहित शाक्य र एलिस कार्कीको संगीत रहेको छ ।"
"सुनमा दैनिक नयाँ कीर्तिमान, कति पुग्ला मूल्य ?","(काठमाडौं)पछिल्लो समय सुनको मूल्यले एकपछि अर्को कीर्तिमान बनाएको छ । नेपाल सुनचाँदी व्यवसायी महासंघले शुक्रबार सुनको मूल्य प्रतितोला १ लाख ६१ हजार २ सय रुपैयाँ तोकेको छ । यो मूल्य अहिलेसम्मकै धेरै हो । जब कि बिहीबार प्रतितोला मूल्य १ लाख ६० हजार ७ सय रुपैयाँ थियो । यो मूल्य पनि नयाँ रेकर्ड थियो । बुधबार भने प्रतितोला १ लाख ६० हजार ४ सय रुपैयाँ थियो । अन्तर्राष्ट्रिय बजारमा यो साताभर नै सुनको मूल्यले नयाँ रेकर्ड बनायो, महासंघका पूर्वअध्यक्ष तेजरत्न शाक्यले भने, नेपालमा पनि मूल्यले कीर्तिमान बनायो ।सुनमा गरिने लगानी प्रायः सुरक्षित मानिने व्यवसायी बताउँछन् । अप्ठ्यारोमा तत्काल बिक्री गर्न सकिने र नगद आर्जन हुने भएकाले विश्वव्यापी रूपमा यसलाई सुरक्षित लगानी मानिने उनीरूको भनाइ छ । अन्तर्राष्ट्रिय बजारमा भइराखेको उत्तारचढावले अन्तर्राष्ट्रिय लगानीकर्ता सुनतर्फ आकर्षित रहेको व्यवसायी जनाउँछन् । यसरी सबैतिरबाट लगानी सुनमा बढाएपछि मूल्यले नयाँनयाँ कीर्तिमान बनाउने गरेको उनीरूको दाबी छ ।अमेरिकी केन्द्रीय बैंक (फेडरल रिजर्भ बैंक) ले १८ सेप्टेम्बरमा ०५० प्रतिशत ब्याजदर घटाएपछि लगानीकर्ता सुनमा आकर्षित भएको बताइन्छ । त्यही कारण मूल्यले नयाँ कीर्तिमान बनाएको छ । फेडरल रिजर्भ बैंकले ब्याजदर घटाउने चर्चासँगै मूल्य बढ्न थालेको थियो, नेपाल सुनचाँदी व्यवसायी महासंघका पूर्वअध्यक्ष शाक्यले भने, अन्तर्राष्ट्रिय बजारमा मूल्य बढेपछि त्यसको प्रभाव स्वतः नेपालमा परेको हो ।शुक्रबार मूल्य निर्धारण गर्दा अन्तर्राष्ट्रिय बजारमा प्रतिऔंस सुनको मूल्य २६७१६० अमेरिकी डलर रहेको महासंघअन्तर्गत मूल्य निर्धारण समिति संयोजकसमेत रहेका शाक्यले बताए । बिहीबार भने प्रतिऔंस २६६२ डलर र बुधबार प्रतिऔंस २६५८ डलर थियो । आइतबार अन्तर्राष्ट्रिय बजारमा प्रतिऔंस सुन २६२२ डलर हुँदा नेपाली बजारमा प्रतितोला १ लाख ५८ हजार ८ सय रुपैयाँ थियो । सोमबार बढेर अन्तर्राष्ट्रिय बजारमा प्रतिऔंस २६३१ डलर पुग्यो, नेपालमा भने १ लाख ५९ हजार २ सय मूल्य पुग्यो । मंगलबार अन्तर्राष्ट्रिय बजारमा प्रतिऔंस २६३५ डलर हुँदा नेपालमा प्रतितोला १ लाख ५९ हजार ७ सय रुपैयाँ पुगेको थियो, उनले भने । पछिल्लो समय सुनलाई अन्तर्राष्ट्रिय बजारले पनि पछ्याएको छ । त्यही कारण पनि मूल्य बढ्ने क्रम जारी रहेको जानकार बताउँछन् । यीबाहेक मूल्य बढ्नु मुख्य ४५ कारण रहेको महासंघले जनाएको छ । ब्याजदरपछि अर्को मुख्य कारण अन्तर्राष्ट्रिय सेयर बजार घट्नु हो । अमेरिकालगायत देशका ठूलाठूला कम्पनीको सेयरभाउ घटेको छ । सेयरबजार घटेकै कारण सम्पत्ति सुरक्षित गर्न लगानीकर्ताले सुन किनेको शाक्यको भनाइ छ ।विदेशी मुद्राको तुलनामा डलर कमजोर बनेको छ । डलर कमजोर हुँदा पनि लगानीकर्ता सुनतर्फ केन्द्रित हुने गरेका छन् । यसरी सेयर बजार र डलर कमजोर हुँदा सुनको भाउ उकालो लाग्ने गरेको छ, शाक्यले भने, पछिल्लो समय केन्द्रीय बैंकरूले डलरको विकल्पमा सुन राख्न थालेका छन्, त्यही कारण पनि भाउ बढेको हो । चीन, भारतलगायत एसियाली मुलुकमा पनि सुनको माग बढेको छ । त्यही कारणले पनि नेपालमा सुनको मूल्यमा प्रभाव परेको महासंघको भनाइ छ ।यीबाहेक सरकारले सुन आयातको भन्सार दर बढाएपछि नेपालमा मूल्यमा समेत असर पुगेको छ । यसअघि सुन आयातमा १५ प्रतिशत भन्सार लाग्थ्यो । आर्थिक वर्ष ०८१८२ को बजेट भाषणबाट सरकारले भन्सार दर ५ प्रतिशत बढाएर २० प्रतिशत बनाइदिएको छ । यसैबीच, अन्तर्राष्ट्रिय विश्लेषकरूले सन् २०२५ सम्म प्रतिऔंस सुनको भाउ २७ सय डलरसम्म पुग्ने प्रक्षेपण गरेका छन् । तर, अन्तर्राष्ट्रिय बजारमा मूल्य बढ्ने ट्रेन्ड हेर्दा दसैंअगाडि नै प्रतिऔस २७ सय डलर पुग्न सक्ने शाक्यले बताए । महासंघले शुक्रबार प्रतितोला मूल्य १ लाख ६१ हजार २ सय तोके पनि उपभोक्ता मूल्य बढी नै पर्छ । महासंघले निर्धारण गरेको मूल्यमा थप ज्याला र जर्तीका नाममा १२ देखि १८ प्रतिशत जोडिन्छ । औसत १५ प्रतिशत ज्यालाजर्ती जोड्दा उपभोक्ता मूल्य चर्को परेको हो । १५ प्रतिशतलाई आधार मानेर हिसाब गर्ने हो भने एक तोला गहनाको मूल्य १ लाख ८५ हजार रुपैयाँभन्दा बढी पर्छ ।नेपालमा अन्तर्राष्ट्रिय बजार र भारतको बजारलाई आधार मानेर मूल्य निर्धारण गरिन्छ । अन्तर्राष्ट्रिय बजारको हकमा ७५ र भारतीय बजारलाई २५ प्रतिशत आधार मानेर यहाँ मूल्य निर्धारण गर्ने चलन छ । अन्तर्राष्ट्रिय बजारमूल्य, डलरको विनिमय दर, २० प्रतिशत भन्सार दर र १ प्रतिशत मुनाफा (बैंकलाई ५० प्रतिशत र व्यवसायीलाई ५० प्रतिशत) गरी बजार मूल्य निर्धारण गरिन्छ । उक्त मूल्यमा थप ज्यालाजर्तीलगायत राखेर गहना बिक्री हुन्छ । यसले गर्दा उपभोक्ता मूल्य महँगो परेको छ ।अहिले कोटा प्रणालीअनुसार वाणिज्य बैंकलाई मात्रै सुन आयातको अनुमति छ । बैंकरूले दिनको २० किलो सुन बिक्री गर्न पाउँछन् । तर मूल्य बढेपछि बजार सुनसान छ । बैंकरूले पनि साउनयता सुन आयात गरेका छैनन् ।"
पनौतीमा पर्यटकलाई हेरिटेज पासपोर्ट,"पासपोर्टमा भएको क्यूआर क्योड स्कान गरेर सबै जानकारी एकै ठाउँबाट पाइने भएको धेरै सहज हुने देखिन्छ, उनले भने, पासपोर्टमा उल्लेख भएका ठाउँहरूको बारेमा पर्यटकलाई बुझ्न गाह्रो भएमा अथवा केही अस्पष्ट भएमा पनि त्यहीँ सोध्न सकिने रहेछ, आफूले सुझाव पनि दिन मिल्न रहेछ । त्यसकारण पनि पर्यटकलाई हेरिटेज पासपोर्ट प्रदान गर्नु निकै प्रभावकारी भएको उनको भनाइ छ । पनौतीबारे थप जानकारी दिन पर्यटकलाई हेरिटेज गाइड बुक, हेरिटेज म्याप बुक प्रदान गरिएको केन्द्रका अध्यक्ष कर्मचार्यले बताए । उक्त बुकमा नगर क्षेत्रमा भएका पर्यटकीय, धार्मिक, ऐतिहासिक एवं पुरातात्त्विक क्षेत्रको मार्गनिर्देशनबारे उल्लेख गरिएको छ । पनौती पर्यटन विकास केन्द्रले आन्तरिक तथा बाह्य पर्यटकलाई निःशुल्क हेरिटज पासपोर्ट वितरण सुरु गरेको उनको भनाइ छ । पनौती नगरपालिका र वाग्मती प्रदेश सरकारको सहयोगमा केन्द्रले यस कार्यलाई सञ्चालनमा ल्याएको उनले जनाए । विश्वसम्पदा सूचीमा सुचीकृत हुने प्रक्रियामा रहेको पनौतीलाई विश्वसामु चिनाउन यस कार्यले पनि थप मद्दत मिल्ने वाग्मती प्रदेशसभा सदस्य तीर्थ लामाको भनाइ छ । पनौतीलाई जीवन्त बनाइराख्न पनौतीको ऐतिहासिकता, यहाँका कला, संस्कार, संस्कृति, सम्पदाको जगेर्ना गर्नुपर्छ, उनले भने, यसका लागि पनौती पर्यटन विकास केन्द्रले हेरिटेज पासपोर्ट सुरु गरेको छ, यस कार्यबाट पनि पर्यटन प्रवर्द्धन हुने विश्वास छ ।"
साइपालमा बल्ल खुल्यो बैंक,"(बझाङ)अहिलेसम्म पनि बैंकविहीन रहेको बझाङको साइपाल गाउँपालिकामा बैंकको शाखा स्थापना भएको छ । साइपाल गाउँपालिकाको प्रवेशमार्गमा रहेको पहिलो गाउँ धलौनमा एभरेस्ट बैंकले शाखा स्थापना गरी सञ्चालनमा ल्याएको हो । बैंक सञ्चालनमा आएपछि स्थानीय व्यक्ति र संघसंस्थाको खाता खोल्ने काम भइरहेको एभरेस्ट बैंकले जनाएको छ ।७ सय ५३ पालिकामध्ये बैंक नभएको एउटा मात्रै पालिका साइपाल थियो । यहाँ आएर सेवा दिन पाएकोमा हामी खुसी छौं, बैंकका साइपाल शाखा प्रमुख रामकुमार थापाले भने, स्थानीय तह भएको आठ वर्षपछि बैंक देख्न पाउँदा स्थानीय पनि खुसी छन् । बैंकका लागि आवश्यक विद्युत् आपूर्ति गर्न गाउँपालिकाले करिब १० लाख मूल्य बराबरको ५ किलोवाट सोलार जडान गरिदिएको छ । यद्यपि बेलाबेला इन्टरनेटमा समस्या आइरहेकाले काम गर्न बाधा पनि परिरहेको बैंकले बताएको छ ।नेपाल राष्ट्र बैंकले ०७४ मै साइपाल गाउँपालिकामा बैंकिङ सेवा दिने जिम्मा एभरेस्ट बैंकलाई तोकेको थियो । सडक, सञ्चार, सुरक्षालगायत पूर्वाधार स्थानीय तहमै उपलब्ध नभएसम्म त्यहाँ शाखा स्थापना गर्न नसक्ने भन्दै एभरेस्टले बैंक स्थापना गर्न आनकानी गर्दै आएको थियो । बैंक नभएका कारण साइपालका बासिन्दाले स्थानीय सरकारको अनुभूति गर्न नपाएको भन्दै पालिकाका जनप्रतिनिधिसँग बैंक स्थापना गरीमाग्न पटकपटक काठमाडौं धाउँदै आएका थिए ।गत चैतमा नेपाल राष्ट्र बैंकका निर्देशक सत्येन्द्र तिमिल्सिना नेतृत्वमा उपनिर्देशक टीकाराम तिमिल्सिना, सहनिर्देशक उत्तम गौनी, एभरेस्ट बैङकका उपमहाप्रबन्धक आशुतोष शर्मा र एभरेस्ट बैंककै बझाङ शाखा प्रमुख कुमार थिङसहितको टोली साइपाल गाउँपालिकामा स्थलगत अध्ययनका लागि पुगेको थियो । टोलीको सिफारिसका आधारमा यो वर्षभित्रै बैंक स्थापना गर्ने गरी नेपाल सरकारले नीति तथा कार्यक्रमसमेत ल्याएको थियो ।पालिकामा बैंक नहुँदा आर्थिक कारोबार गर्न समस्या हुने भन्दै साइपाल गाउँपालिकाको कार्यालय सदरमुकाम चैनपुरमा घर भाडामा लिएर चलिरहेको छ । योजनाको सम्झौतादेखि सामान्य सिफारिसका लागि पनि यहाँका स्थानीयले दुईदेखि चार दिन हिँडेर सदरमुकाम पुग्नुपर्ने बाध्यता थियो । सम्झौता गर्न र रकम झिक्न सदरमुकाम आउजाउ गर्दा उपभोक्ता समितिका पदाधिकारीले योजनाकै रकमबाट खाना, यातायात र बास बस्दा लाग्ने खर्च लिने गरेका कारण यहाँ बन्ने योजनाको रकम पनि बाटैमा खर्च हुने गरेको थियो । योजना सम्झौता गर्न, खाता खोल्न, समितिको खातामा रकम जम्मा गर्न उपभोक्ता समितिका पदाधिकारीलाई आउजाउ गर्न प्रत्येकपटक कम्तीमा ६ देखि १२ दिनसम्म समय लाग्दा योजनाको काम पनि प्रभावकारी भइरहेको थिएन । तत्कालीन स्थानीय तह पुनर्संरचना आयोगले साविकको काडा गाविसलाई तलकोट गाउँपालिकामा गाभेको थियो । तल्कोट पुग्न हिँडेर तीन दिन लाग्ने भएकाले यहाँका बासिन्दालाई असहज हुने भन्दै काँडा छुट्टै गाउँपालिका हुनुपर्ने माग गर्दै स्थानीयले त्यस बेला लामो संघर्ष गर्नुपरेको थियो । अहिले पालिकामा बैंक स्थापना भए पनि वडा नम्बर १ र २ का स्थानीयलाई सहज हुने तर उत्तरी क्षेत्रमा रहेका वडा नम्बर ३, ४ र ५ का बासिन्दालाई भने खासै सहज नहुने बताइएको छ । बैंक रहेको गाउँ धलौन पुग्न धुली, बलौडी र न्युनाबाट एक दिन पैदल हिँड्नुपर्छ । सुरक्षा, सडकलगायत कारण देखाउँदै एभरेस्ट बैंकले पालिकाको केन्द्रमा शाखा खोल्न नमानेपछि धलौनमा स्थापना गर्नुपरेको पालिकाले जनाएको छ । पालिकामा बैंक खुलेपछि आंशिक रूपमा सहज भएको गाउँपालिका अध्यक्ष मानवीर बोहराले जनाए । अब पालिकामै बैंक खुलेपछि उपभोक्ता समितिलाई र कर्मचारीलाई आर्थिक कारोबार गर्न सहज भएको छ । तर टाढाका गाउँका स्थानीयलाई सामाजिक सुरक्षा भत्ता वितरण गर्न भने असहज नै छ, उनले भने ।"
कर्णाली सरकारको आम्दानी न बजेट खर्च,"(सुर्खेत) कर्णाली प्रदेश सरकारले चालु आर्थिक वर्षको साउन र भदौमा ५३ करोड ७० लाख रुपैयाँ खर्च गर्यो । अहिलेसम्म सबै रकम पदाधिकारीको तलबभत्ता र सुविधामा मात्र खर्च हुँदा विकास बजेट शून्य छ । यो वर्ष ३१ अर्ब ४१ करोडको बजेट ल्याएको सरकारले शून्य दशमलव १७ प्रतिशत रकम मात्र २ महिनामा खर्च गर्न सकेको छ । यस वर्ष कर्णाली सरकारले झन्डै १ हजार ४ सय विकास योजनामा बजेट छुट्याएको छ । कर्णाली सरकारबाट हरेक वर्ष पुसभन्दा अघि अहिलेसम्म विकास बजेटको अख्तियारी गएको छैन । जसका कारण बजेट खर्च प्रतिशत सधैं न्यून छ भने राजस्व असुलीमा पनि प्रदेश सरकार कहिल्यै लक्ष्यमा पुगेको छैन । चालु आर्थिक वर्षको २ महिनामा राजस्व असुली पनि शून्य नै रहेको प्रदेश लेखा नियन्त्रक कार्यालयले जनाएको छ । ७ वर्षको अवधिमा कर्णाली सरकारले ३ अर्ब २० करोड आम्दानी जुटाउने लक्ष्य राखेको थियो । तर अहिलेसम्म २ अर्ब ७० करोड रुपैयाँ मात्र आम्दानी गर्न सकेको छ । प्रदेश सरकारले अहिलेसम्म १ खर्ब ९९ अर्ब ९१ करोडको बजेट ल्याएको छ । अहिलेसम्म ल्याएको बजेटको १३ प्रतिशत मात्र आफूले आम्दानी गर्न सकेको हो । प्रदेशमा उठेको राजस्वले सामान्य प्रशासनिक खर्चसमेत धान्न नपुग्दा संघीय सरकारको अनुदानको भरमा बजेट चलिरहेको कामु प्रदेश लेखा नियन्त्रक दीपक मगरातीले बताए । प्रदेश सरकारलाई आफ्नो खर्च चलाउन वार्षिक ८ अर्ब रुपैयाँ अपुग छ । प्रदेश सरकारले विभिन्न २४ शीर्षकमा आन्तरिक राजस्व संकलन गर्दै आएको उनले जानकारी दिए । आम्दानीको मुख्य स्रोत सवारीसाधन, ढुंगागिट्टी र बालुवामा लाग्ने करलाई स्थानीय तहसँग समन्वय गरी सुधार गर्न सके प्रदेश सरकारले लक्ष्य भेटाउन सक्ने उनी बताउँछन् ।गत आर्थिक वर्षमा कर्णाली सरकारले ८३ करोड ६२ लाख रुपैयाँ राजस्व संकलनको लक्ष्य लिएकामा ७२ करोड ५३ लाख मात्र आम्दानी गर्न सक्यो । ०७९८० मा ७१ करोडमध्ये ६४ करोड र ०७८७९ मा ६० करोडमध्ये ५९ करोड मात्र आम्दानी गर्न सक्यो । आर्थिक वर्ष ०७७७८ मा भने ३० करोडको लक्ष्य लिएकामा ५० करोड रुपैयाँ आम्दानी गर्न सक्यो । सुरुको वर्ष ०७४७५ मा लक्ष्य र राजस्व असुली दुवै शून्य थियो भने ०७५७६ मा ५० करोडको लक्ष्यमध्ये ७ करोड र ०७६७७ मा २५ करोडमध्ये २३ करोड रुपैयाँ आम्दानी गरेको लेखा नियन्त्रक कार्यालयले जनाएको छ । कर्णालीकै केही स्थानीय तहभन्दा प्रदेशको राजस्वको लक्ष्य न्यून हुन्छ, त्यसमा पनि उठ्नै सक्दैन, कामु प्रदेश लेखा नियन्त्रक दीपक मगरातीले भने, करको दायरामा हेरफेर गरी असुलीमा कडाइ गर्न सके राजस्व संकलनलाई लक्ष्यमा पुर्याउन सकिन्छ ।कर्णालीमा राजस्व मात्र होइन, बजेट खर्च पनि न्यून छ, जसका कारण नागरिकले प्रदेश सरकारको अनुभूति गर्न नसकेको नागरिक अगुवा नरेन्द्र केसीले बताए । ठूला योजना संघ र साना योजना स्थानीय सरकारले गर्दा एक त प्रदेशले कहाँ लगानी गर्ने भन्ने पनि भेउ पाउन सकेको छैन, उनले भने, त्यसमा पनि उसले अरू ९ महिना केही काम गर्दैन, ३ महिनामा गरिएको विकास न गुणस्तरीय हुन्छ न दिगो नै । प्रदेश सरकारले रकमान्तर गरेका कति योजना त असार महिनाभित्रै लुकीछिपी हुने गरेको उनको आरोप छ । गत आर्थिक वर्षमा ३३ अर्ब ३७ करोड बजेट ल्याएकामा ६० प्रतिशत मात्र खर्च गर्न सक्यो । त्यस्तै आर्थिक वर्ष ०७९८० मा ३२ अर्ब ६१ करोडमध्ये ६४, ०७८७९ मा ३६ अर्ब ५४ करोडमध्ये ६२, ०७७७८ मा ३३ अर्ब ७४ करोडमध्ये ६५ र ०७६७७ मा ३४ अर्ब ३६ करोडमध्ये ४८ प्रतिशत मात्र बजेट खर्च गर्न सकेको थियो । त्यसभन्दा अघिल्ला वर्षमा झन् त्यसभन्दा कम ०७५७६ मा २८ अर्ब २८ करोडमध्ये ३६ र ०७४७५ मा १ अर्ब २ करोडमध्ये ७ प्रतिशत मात्र बजेट खर्च गर्न सकेको छ । कर्णालीमा सधैं असारे विकास हुँदा जनताले विकासको अनुभूति गर्न नसकेको पूर्वसहसचिव खम्बप्रसाद थानीले बताए । अरू बेला बजेट च्यापेर मन्त्रीहरू बस्छन्, जब वैशाखजेठ लाग्छ, अनि कार्यकर्ता पोस्न रकमान्तर गरेर धमाधम योजना निर्माणको काम सुरु हुन्छ, उनले भने, अनि हामीले कसरी गुणस्तरीय विकास र सुशासनको अनुभूति गर्ने ?सैद्धान्तिक रूपमा राज्यको स्वरूप परिवर्तन भए पनि व्यावहारिक रूपमा कार्यान्वयनमा नजाँदा कर्णाली संघीय सरकारमा निर्भर भएको मध्यपश्चिम विश्वविद्यालयका सहप्राध्यापक डा अर्जुनबहादुर अयडीको भनाइ छ । हिजो पनि विभिन्न एनजीओआईएनजीको भरमा चामल वितरण गरेर यहाँ विकास निर्माणका काम गरिए, त्यो बानीले एक त कर्णालीवासीलाई परनिर्भर बनायो, अहिले पनि यहाँको स्रोतसाधनको उपयोग गरेर आत्मनिर्भर बनाउनेतर्फ सरकारको नेतृत्व गर्नेहरूको ध्यान गएन, उनले भने, सामाजिक संरचनाले सत्ता निर्माण गर्छ, यहाँको राजनीति पनि निश्चित समुदाय र वर्गको गरेको छ, उसले जनजीविका र विकास निर्माणभन्दा पनि आफ्नो स्वार्थ मात्र हेर्दा पनि कर्णालीलाई संघीय सरकारकै भर पर्नुपरेको हो । विकास बजेट खर्च र राजस्व संकलन बढाउन कार्ययोजना निर्माणको काम भइरहेको आर्थिक मामिला तथा योजनामन्त्री राजीवविक्रम शाहले बताए । विगतका सरकारले गरेका गल्ती सच्याएर जतिसक्दो विकास बजेट खर्च गर्ने र राजस्व संकलनलाई पनि प्रभावकारी बनाउन खोजेका छौं, उनले भने, दसैंतिहारपछि कार्ययोजनाअनुसार विकास निर्माणका काम धमाधम सुरु हुन्छन् ।"
आठ वर्षदेखि अलपत्र दरमखोला पुल,"(बागलुङ)आठ वर्षअघिको सम्झौतामा तीन पटक म्याद थप्दासमेत काम नगरेपछि ठेक्का रद्द भएका यहाँका दुई पुल अलपत्र परेका छन् । एकातर्फ यात्रीले हैरानी खेपेका छन् भने राज्यको करोडौं रकम दुरुपयोग भएको छ । गलकोट नगरपालिका८ देखि ९ जोड्ने दरमखोला पक्की पुल ८ वर्षदेखि अलपत्र परेको हो । ढोरपाटन नगरपालिका५ भुजीखोला पुल पनि अलपत्र परेपछि यात्रु र विद्यार्थीले झन्झटिलो र लामो बाटो प्रयोग गर्नुपरेको छ । पटकपटक म्याद थप्दा पनि काम नगरेपछि सडक डिभिजन कार्यालय, बागलुङले सार्वजनिक खरिद ऐनको बर्खिलाप गरेको भन्दै वाईपी कन्स्ट्रक्सन प्रालि र रफिना निर्माण कम्पनीको ठेक्का सम्झौता रद्द गरेको छ । डिभिजनकै सिफारिसमा संघीय सडक तथा सुपरिवेक्षण तथा अनुगमन कार्यालयले कम्पनीलाई कालोसूचीमा समेत राखेको थियो । तीन वर्षअघि ठेक्का रद्द भए पनि कार्यालयले अझै अर्को ठेक्का लगाउन सकेको छैन । ३ करोड ३४ लाख लागतको भुजीखोला पुलको पिलर मात्र उठाइएको छ । यो पुलको ५० प्रतिशत भौतिक प्रगति भए पनि बाँकी कामका लागि प्राविधिक कारणले ठेक्का लगाउन नसकेको कार्यालयका इन्जिनियर प्रभात तिवारीले बताए । ढोरपाटन५ अधिकारीचौरमा निर्माण गरिने भुजीखोला पुल वाइपी रफिना संयुक्त निर्माण कम्पनीले ठेक्का लिएको थियो । ०७३ असोज ४ को ठेक्का सम्झौताअनुसार ०७४ माघ ४ मा सकिनुपर्ने थियो । लामो समय अलपत्र पारेर अन्तिम पटक ०७७ मंसिर १४ मा थपिएको म्यादमा पनि कुनै प्रगति नभएपछि कार्यालयले दुई वर्षअघि ठेक्का रद्द गरेको हो । ०७९ मंसिर २३ गते कार्यालयको कारबाही गर्ने सूचनाउपर ठेकेदारले उच्च अदालत पाटनमा रिट निवेदन दिएका थिए । काम गर्न कहिल्यै पनि नआएको ठेकेदारले मुद्दा दिएर कार्यालयलाई अप्ठ्यारो पार्ने काम गरेका थिए । तर अदालतले अन्तरिम आदेश दिनु नपर्ने गरी फैसला गरेपछि कार्यालयलाई ठेक्का रद्द गर्ने बाटो खुलेको थियो । तर कार्यालयले अझै पनि ठेक्का निकाल्न नसकेको हो ।वाईपी कन्स्ट्रक्सनले नै ०७३ असोज १० मा ठेक्का सम्झौता गरेको दरमखोला पुल पनि अलपत्र छाडेको छ । उक्त पुल नियमित बनेको भए ०७५ माघ ९ मा सकिनुपर्ने सम्झौतामा उल्लेख छ । तर त्यहाँ पनि तीन पटकसम्म म्याद थपेर काम अलपत्र छाडेपछि डिभिजन कार्यालयले ठेक्का रद्द गरेको हो । ६ करोड १७ लाख रुपैयाँमा ठेक्का सम्झौता भएको यो पुलमा पनि एकातर्फको पिलर मात्रै ठड्याइएको छ । यो पुलको ४० प्रतिशत मात्रै काम भएको तिवारीले जनाए । यो ठेक्का रद्दविरुद्ध पनि ठेकेदार अदालत गएका थिए । अदालतबाट रद्द गर्ने बाटो खुलेपछि पनि कार्यालयले ठेक्का लगाउन अलमल गरिरहेको छ । पछिल्लो समय खोलाहरूमा आउन थालेको बाढीको प्रवाह हेरेर डिजाइन नै फेर्नुपर्ने भएपछि ठेक्का लगाउन ढिला भएको डिभिजन प्रमुख हरिप्रसाद सुवेदीले प्रतिक्रिया दिए । जलवायु परिवर्तनले खोलाहरूमा ठूलो बाढी आउन थाल्यो, पहिलाको डिजाइनले काम गरेन, सुवेदीले भने, अब उचाइ बढाएर काम गर्नुपर्छ । वर्षौंदेखि अलपत्र ती पिलरको उचाइ बढाउँदा तौल थेग्न सक्नेनसक्ने परीक्षण गर्न ढिला भएको उनले बताए । त्यसका लागि बढ्ने लागतमा अर्थ मन्त्रालयले स्वीकृति दिनुपर्ने, विभागले नयाँ स्टिमेट स्वीकृत गर्नुपर्ने प्रावधान छ । तर कार्यालयले ती पुलको संशोधित डिजाइन र प्राविधिक स्टिमेट समेत नपठाएपछि कामले गति लिन नसकेको हो । छिट्टै डिजाइन पुनरावलोकन गरेर प्रतिवेदन विभागमा पठाउने डिभिजन प्रमुख सुवेदीको दाबी छ । पुल नहुँदा जनताले सास्ती खेपेको गलकोट९ का अध्यक्ष तेजबहादुर थापाको भनाइ छ । मध्यपहाडी लोकमार्गदेखि काँडेबास र पचुवा जोड्ने दरमखोला पुल बनेमा यहाँको शिव माविका विद्यार्थीले सहज यात्रा गर्न पाउनेछन् । गाडी चढेर जानुपर्नेले ६ किमि उत्तरतर्फ लागेपछि हटियाबाट मात्र यो खण्डमा सवारी लैजान सकिन्छ । अन्यत्र सवारी लैजाने सडक छैन । राजमार्गमा झारेको सामान बोकेरै काँडेवास, चालिसा, ज्यामिरे र थालेपोखरासम्म लैजानुपर्ने बाध्यता छ । पुल अभावले विद्यार्थीहरू घुमेर आउन बाध्य छन्, शिव माविमा प्रधानाध्यापक हरिप्रसाद चालिसेले भने, पुल बनाउँदा खनेर छाडिएका खाल्डासमेत पुरिएको छैन ।"
साँगाचोकमा किसानलाई घाँसघर र सिँचाइ रिचार्ज पोखरी,"(सिन्धुपाल्चोक)जिल्लाको चौतारा साँगाचोकगढी नगरपालिका११ साँगाचोकमा किसानको घाँसघर र सयौं सिँचाइ रिचार्ज पोखरी कार्यक्रम प्रभावकारी देखिएको छ । साँगाचोकभरि ११ सय घरधुरी छन् । उनीहरू मकैको ढोड र घाँसको भारी बोकेर वडा कार्यालयछेउ रहेको किसानको घाँसघर पुग्छन् । उक्त घरभित्र एउटा अत्याधुनिक साइलेज मेसिन छ । जसले मकैको ढोड र अन्य सबै प्रकारका घाँसलाई एकैछिनमा प्याकिङ गरेर गुइँठो बनाउँछ । प्याकिङ गरिएको घाँस अनुमानित ५० किलोको पोका हुने गर्छ । यो हिउँदका लागि पनि चौपायालाई हरियो घाँस खुवाउन मिल्छ । यस काममा स्थानीयको ढुवानी खर्च वडाले नै बेहोर्छ, चौतारा साँगाचोकगढी११ का अध्यक्ष रोशनराज गिरी भन्छन्, नगरभरका सम्पर्कमा आउनुभएका किसानलाई प्याकिङ गरेर घाँस पठाइरहेका छौं । वडावासीको पशुपालन अभियानलाई व्यवस्थित पार्न ०८१ असारमा वडाबाट १० लाख बजेट छुट्याएर चीनबाट साइलेज मेसिन ल्याइएको हो । नगरपालिकाले थन्किएका कवाडी सामग्री ल्याएर वडाबाट ५ लाख खर्च गरेर एउटा भवन ठड्याएर कृषक घाँस घर स्थापना गरेको छ । घाँसघरका कारण किसानको घाँस काट्ने समय बचत हुनेसँगै पशुपालनलाई सघाउ पुगेकाले स्थानीय हर्षित छन् ।पानीचौरको तल्लो भेगमा नगर र वडाको साझेदारीमा ३० लाख रुपैयाँमा गत वर्ष एक करोड लिटर पानी अट्ने सिँचाइ पोखरी खनिएका छन् । जहाँ खेर जाने बर्खाको भेल जम्मा गरिन्छ । यो पोखरी बनेयता वडामा खेतीपाती तथा वृक्षरोपणका लागि पानी खोज्नुपर्ने बाध्यता हटेको छ । भूकम्पपछि जताततै पानीका मूल सुकेर सिँचाइको हाहाकार भएपछि मुहान खोज्ने कामसँगै पानी बचत गर्न पोखरीको अवधारणा ल्याइएको वडाध्यक्ष गिरीले बताए । यो पोखरीमा आहिले बर्सात्को पानी डोर्याएर २५ देखि ३० लाख लिटर पानी जम्मा पारेका छौं, यो सुक्खाग्रस्त क्षेत्र भए पनि पोखरीको पानीको सदुपयोग गरेर वडाभित्र चार हजार बिरुवा रोपिएका छन् । सिँचाइ र अन्य खेतीपातीको सुविधाका लागि ठाउँठाउँमा श्रमदानबाट ५ सय वटा सानाठूला रिचार्ज पोखरी बनाइएको छ, गिरीले भने । एकदेखि सय घनमिटरसम्मका ती पोखरीको पानी स्थानीय किसानले सहजै प्रयोगमा ल्याएका छन् । काठमाडौं महानगरपालिकाबाट फालिएको कालो तार ल्याएर वन्यजन्तु नियन्त्रण गर्ने अभियानअन्तर्गत वन क्षेत्रलाई ८ किलोमिटर बारिएको छ । पत्करबाट कम्पोस्ट मल र पशु सापटी कार्यक्रम यहाँ प्रायः जंगलमा झरेर खेर जाने ठूलो परिणामका पत्कर संकलन गरेर कम्पोस्ट मल तयार गरिएको छ । जंगलका बीचबीचमा सानो र ठूलो गरी उपयुक्त खाडल तयार गरेर त्यहाँ पत्कर राख्दै छोप्ने गरिन्छ । केही समयपछि पत्कर कम्पोस्ट मल बन्ने वडाध्यक्ष गिरीले बताए । त्यसबाहेक पशुपालकलाई प्रोत्साहन गर्न सापटी कार्यक्रम चलाएका छौं, इच्छुक वडाबासीलाई गाईभैंसी र बाख्रा किन्न सापटी रकम दिइएको छ, पशुपालनमा वडाले दिएको ऋण कृषकले तीन वर्षपछि फिर्ता गर्नुपर्ने प्रावधान बनाएका छौं, उनले भने ।दुई वर्षअघिबाट यो दुवै अभियान सुरु गरिएकामा पत्करबाट कम्पोस्ट मल बनाएर धेरैजसो किसानले प्रयोगमा ल्याइरहेका छन् भने वडाका धेरैजसो किसान पशु सापटी कार्यक्रममा सहभागी छन् । यो अभियानले पनि सार्थकता पाइरहेको छ, किसान रकम फिर्ता गर्ने तयारीमा छन्, उनले भने ।"
आय विवरण दाखिला गर्ने म्याद थप्न चेम्बरको आग्रह,"काठमाडौं (कास) वार्षिक १ करोड रुपैयाँसम्म कारोबार गर्ने एकलौटी फर्म र शून्य कारोबार भएका निकायको सम्बन्धमा आय विवरण दाखिला गर्ने म्याद थप नहुने आन्तरिक राजस्व विभागको निर्णयप्रति नेपाल चेम्बर अफ कमर्सले ध्यानाकर्षण गराएको छ । वार्षिक २५ करोड रुपैयाँसम्म कारोबार भएका निकाय र अन्य करदाताहरूको मंसिर मसान्तसम्म मात्र म्याद थप हुने व्यवस्था एवं वार्षिक २५ करोड रुपैयाँभन्दा बढीको कारोबार गर्ने करदाताको सम्बन्धमा पुस २० सम्म मात्र म्याद थप हुने व्यवस्थाप्रति चेम्बरले विमति जनाएको हो । मुलुकको अर्थतन्त्र शिथिल अवस्थामा रहेको एवं निजी क्षेत्रको मनोबल खस्किरहेको अवस्थामा विद्यमान कानुनी व्यवस्थाविपरीत भएको विभागको पछिल्लो निर्णयले व्यावसायिक क्षेत्रमा गम्भीर असर गर्ने चेम्बरले उल्लेख गरेको छ । आन्तरिक राजस्व विभागको निर्णय सच्याउनसमेत चेम्बरको आग्रह छ । आयकर ऐन ०५८ को दफा ९८ (१) मा आय विवरण दाखिला गर्ने म्याद थप गर्नेसम्बन्धमा दफा ९६ बमोजिम आय विवरण दाखिला गर्नुपर्ने कुनै व्यक्तिले त्यस्तो विवरण दाखिला गर्ने म्यादभित्र विभागसमक्ष थप म्यादका लागि लिखित निवेदन दिए मनासिव माफिकको कारण भए विभागले आय विवरण दाखिला गर्नुपर्ने म्याद थप गरिदिन सक्नेछ, चेम्बर विज्ञप्तिमा उल्लेख छ ।"
"लगातारको वर्षापछिको पहिरोले धादिङमा २ जना पुरिए, खोलाले बगाएर एक बालिका बेपत्ता","(धादिङ)लगातार वर्षा भइरहेको बेला धादिङको मलेखु खोलामा माछा मार्न गएका बेनीघाट रोराङ गाउँपालिका वडा नम्बर ६ का ४० वर्षीय जनता चेपाङ र २० वर्षीय सन्तु चेपाङ पहिरोमा परेर बेपत्ता भएका छन् । खोला बढेपछि नजिकै रहेको ओढारमा ओत लाग्ने क्रममा पहिरो खस्दा पहिरोमा परेर चेपाङद्वय बेपत्ता भएको इलाका प्रहरी कार्यालय गजुरीका प्रमुख डीएसपी डिल्लीराज पाण्डेले बताए । नदीमा माछा मार्न जान लागेका उनीहरू निरन्तरको वर्षाका कारण गजुरी गाउँपालिका वडा नम्बर २ गुम्बाडाँडामा रहेको ओडारमा बस्दा पहिरोले पुरिएका हुन् । नेपाल प्रहरी, सशस्त्र प्रहरी, नेपाली सेना र स्थानीयवासीले पहिरो पन्छाएर उनीहरूको खोजी गरिएको भए पनि नभेटिएपछि उद्धार टोली शनिबार बिहानबाट खोजीलाई निरन्तरता दिन राति अबेर फर्किएको छ । यता धादिङको गजुरी गाउँपालिकाको वडा नम्बर ७ र ८ को बीचमा पर्ने घट्टेखोलाले बगाउँदा दोभान खर्ककी ६ वर्षीया सइरा तामाङ बेपत्ता भएकी छन् । खोलाले बालिकासहित उनकी हजुरआमा ठूलीमाया तामाङ र मोटरसाइकल चालक स्थानीय राजकुमार तामाङलाई पनि बगाएकोमा उनीहरू भने पौडिएर जोगिन सफल भएका थिए । मोटरसाइकलसहित बालिकालाई खोलाले बगाएको ८ नम्बर वडाका वडाध्यक्ष देवराज ओझाले बताए । पौडिएर बाँचेका दुवै जनाको उपचारका लागि आदमघाट सामुदायिक अस्पतालमा पठाइएको छ । बेपत्ता बालिकाको राति अबेरसम्म खोजी प्रयास गरे पनि फेला नपरेको र खोलामा पानीको बहाव बढेका कारण अहिले खोजीकार्य स्थगित गरिएको छ ।लगातारको वर्षाका कारण संघीय राजधानी काठमाडौं जोड्ने मुख्य सडक पृथ्वी राजमार्ग र त्रिभुवन राजपथमा ठाउँठाउँमा गएको पहिरोले दिनभर अवरोध बन्यो । धादिङको धुनीबेँसीको सिस्नेखोलामा पहिरोसँगै आएको लेदोका कारण त्रिभुवन राजपथअन्तर्गत नौबिसेनागढुंगा खण्ड राति ९ बजेसम्म पूर्णरूपमा अवरुद्ध बन्यो । लगातारको वर्षासँगै सडक छेउमा आएको पहिरोको लेदोका कारण सडक अवरुद्ध भएपछि राजधानी भित्रिने र राजधानीबाट बाहिरिने सवारीसाधन रोकिएका थिए । राति अबेर गरी लेदो पन्छाइए पनि वर्षा निरन्तर भइरहेकाले सवारी आवागमन प्रभावित छ । पृथ्वी राजमार्गअन्तर्गत धादिङको मलेखु, सलाङघाट, थाक्रेको कमेरे, ४ किलो र ८ किलोमा गएको पहिरोले राजमार्ग राति अबेरसम्म ठप्प छ । निर्माणाधीन सडक आयोजना र सडक विभागको डोजर प्रयोग गरी पहिरो पन्छाउने काम गरिरहेको भए पनि धेरै स्थानमा पहिरो गएको कारण सवारी आवागमन सुचारु गर्न सकिएको छैन । संघीय राजधानी काठमाडौं प्रवेश गर्ने नाकाका रूपमा रहेको सडक अवरुद्ध हुँदा संघीय राजधानी प्रवेश गर्ने र बाहिरने यात्रु अलपत्र परेका छन् । राजमार्गमा पहिरोको जोखिम भएकाले प्रहरीले सवारीसाधनलाई सुरक्षित स्थानमा रोकेर बस्न भनिएको जिल्ला प्रहरी कार्यालय धादिङका सूचना अधिकारी प्रल्हाद सिलवालले जानकारी दिए । लगातारको वर्षाका कारण धादिङको अधिकांश ग्रामीण सडक पनि अवरुद्ध छ । त्रिशूली, आँखु, बुढीगण्डकीलगायतका नदी तथा खोलामा जलस्तर बढेको छ । (कान्तिपुर टेलिभिजनका धादिङ संवाददाता पोषनाथ अधिकारीको सहयोगमा)"
ललितपुर क्विन्सको लक्ष्य,"(काठमाडौं)प्रायः सबै टोली प्रतियोगिताअघि एउटै लक्ष्यमा खेलिरहेका हुन्छन्, त्यो हो जित । एभरेस्ट महिला भलिबल लिगमा खेल्न लागेको ललितपुर क्विन्सको पनि खासै फरक छैन, टोलीको पनि उपाधि जित्ने नै लक्ष्य छ । नेपाली राष्ट्रिय टोलीबाट खेलिरहेका ४ खेलाडी र थाइल्यान्डका ३ खेलाडी छन् । आफ्नो उद्देश्यमा पुग्ने ललितपुरका आधार यिनै हुन् । नेपाल भलिबल संघले इन्फिनिटी ड्रिम्स प्रालिसँग मिलेर पहिलो पटक फ्रेन्चाइज अवधारणामा गर्न लागेको वात्सल्य महिला भलिबल लिग सोमबार सुरु हुँदै छ । ६ दिने प्रतियोगिता शनिबार टुंगिने छ । आफ्नो पहिलो खेलमा सोमबार सहरी प्रतिद्वन्द्वी काठमाडौंको स्पाइकर्सको सामना गरेर ललितपुरले यात्रा सुरु गर्नेछ । राष्ट्रिय टोलीका सलिना श्रेष्ठ, पुनम चन्द, साफिया पुन र कामना विष्ट गरी चार खेलाडी ललितपुरमा छन् । यी सबैले अघिल्लो महिना सेन्ट्रल एसिया भलिबल एसोसिएसन (काभा) महिला भलिबल नेसन्स लिगमा नेपालको प्रतिनिधित्व गरेका थिए । पुनम र कामना गत साता नेपाल पुलिस क्लबले माल्दिभ्समा काभा महिला क्लब च्याम्पियनसिप जित्दाका खेलाडी पनि हुन् ।भावना तामाङ, निशा चौधरी र अनुषा चौधरीले नेपाली यू२० टोलीबाट खेलिसकेका छन् । अर्थात ललितपुरको टोलीमा रहेका ९ मध्ये ७ खेलाडीले अन्तर्राष्ट्रिय प्रतियोगिताको अनुभव लिइसकेका छन् । ललितपुरको टोलीमा अन्तर्राष्ट्रिय अनुभव बटुल्न बाँकी रहेकी एकमात्र खेलाडी नेहाकुमारी चौधरी हुन् । ज्याक्युशा थापालाई ललितपुरले ट्यालेन्ट हन्टबाट लिएको हो । टोलीकी मार्की खेलाडी सलिनाले नै ललितपुरको कप्तानी गर्नेछिन् । टोलीका तीन थाई खेलाडी सुताडता चुवेउलिम, पत्राथिप शन्त्रकुन र वारन्या श्रीलाउड शुक्रबार राति बैंककबाट काठमाडौं ओर्लिएका छन् । तीन विदेशी खेलाडीमा दुई स्पाइकर र एक लिफ्टर छन् । सुताडताले विगतमा फिलिपिन्सको विभिन्न लिग खेलिसकेकी छन् । यहाँ पनि राम्रो खेल्ने छन् भन्ने विश्वास प्रशिक्षक उत्सव खड्काको छ । पत्राथिप र वारन्याले थाई राष्ट्रिय टोलीबाट अझै खेल्न बाँकी नै छ । हाम्रो तयारी राम्रै भएको छ, हामी अलिक अगाडिदेखि नै तयार थियौं, प्रशिक्षक खड्काले भने, नेपाली खेलाडीले विदेशी खेलाडीबाट सिक्न पाउनेछन्, फ्रेन्चाइज लिगको विशेषता भनेको यही हो । अरू टोलीमा पनि विभिन्न देशबाट खेलाडी आएका छन्, जति धेरै विदेशी खेलाडीसँग नेपाली खेलाडीले खेल्ने सक्यो, त्यति नै धेरै हाम्रो भलिबलको स्तरमाथि जान्छ ।पुरुषको हकमा पहिला पनि विदेशी खेलाडीहरू नेपालमा आएर खेलिसकेको तर महिलामा चाहिँ अलिक कम आएकाले पनि यसपालि खड्काले महिला भलिबल लिग केही फरक हुने अनुमान गरेका छन् । हाम्रो टोलीका नेपाली राष्ट्रिय खेलाडी राम्रा छन्, उनीहरूको रिसिभ, डिफेन्स र अट्याकमा राम्रो छ । मिडल ब्लकरहरूले राम्रो गर्ने हो भने हाम्रो टोली राम्रो छ, उपाधि जित्न सक्छौं, खड्काले भने, हाम्रो टिम खेल्नका लागि एकदमै आतुर छ । पहिलो पटक यस्तो खाले लिग हुन लागेकाले उत्साहित हुनु स्वाभाविक नै हो ।रुप्से स्पोर्ट्सको स्वामित्वमा महिला भलिबल लिग खेल्न लागेको ललितपुर क्विन्सको सहायक प्रशिक्षकमा युगेश हमाल र एनलिस्टमा जनकबहादुर खड्का छन् । रुप्से होलिडेजको सहायक कम्पनीको रूपमा रुप्से स्पोर्टस छ । सुरुमा कोरसिन्क नेपालले ललितपुर लिएको थियो । तर कोरसिन्कबाट रुप्सेले ललितपुरको स्वामित्व लिएको हो । ललितपुरले आफ्नो ब्रान्ड एम्बासडर मा आयशा शाक्यलाई यसअघि नै नियुक्त गरिसकेको छ । रुप्से होलिडेज नै टोलीको प्रमुख प्रायोजक छ । ग्लोबल आईएमई बैंक सहप्रायोजक, पार्टनरको रूपमा बोन कन्सलटेन्सी, सेभर र न्यु प्लास्ट तथा किट्स प्रायोजकमा केल्मी छन् । दक्षिण एसियाली खेलकुदमा तीन स्वर्ण र एसियाली खेलकुदमा एक कांस्य जितेकी आयशाले शुक्रबार ललितपुर टोलीको सार्वजनिक र ट्रफी टुर कार्यक्रममा भनिन्, म यही ललितपुरमा जन्मेहुर्कें । अहिले ललितपुरकै टोलीको ब्रान्ड एम्बासडर बन्न पाएकामा विशेष आभारी छु । यो ट्रफी फेरि यही ल्याउन पाइयोस् भन्दै म टिमलाई शुभकामना दिन चाहन्छु । ललितपुरकी सांसद तोसिमा कार्की र ललितपुर उपमहानगरपालिकाका उपमेयर मञ्जली शाक्यले ललितपुर क्विन्सलाई जितको शुभकामना दिए ।"
अलिकति नर्भस छु,"सिलिना श्रेष्ठ, कप्तानहाम्रो तयारी राम्रो भइरहेको छ । विदेशी खेलाडीसँग प्रशिक्षण गरेपछि हाम्रो टिम समन्वय मिल्छ होला । हामीले विदेशी खेलाडीसँगै कहिल्यै खेलेका छैनौं । पहिलो पटक विदेशी खेलाडीसँग मिलेर खेल्न लागेका छौं, समन्वय राम्रो मिल्छ होला हाम्रो । विदेशी खेलाडीले हामीले भन्दा राम्रै खेल्छन् होला सायद । हाम्रो विदेशी खेलाडी राम्रो भएकाले उपाधि जित्ने लक्ष्य बनाएका छौं । सबै टोली यसका लागि उत्साही नै छन् । म पनि पूरा उत्साहित छु । पहिलो पटक कप्तानी गर्दा केही उत्साही र अलिकति नर्भस पनि छु, तर आफ्नो टोलीलाई सम्हाल्नु परिहाल्यो । पहिलो पटक आयोजना हुन लागेको भएर मलाई फ्रेन्चाइज प्रतियोगिताबारे खासै थाहा थिएन, अहिले अलिकअलिक बुझ्दै छु । जेहोस् खेलाडीका लागि यो नियमित भइरह्यो भने राम्रो हुन्छ भन्ने बुझेको छु । कति नेपाली खेलाडीहरू विदेसिएका छन्, यस्तो प्रतियोगिता भइराख्थ्यो भने सायद उनीहरू विदेश जाँदैन थिए होला ।"
प्रमुख खेलहरूमा हात हाल्नेछौं,"रमेश पराजुली, प्रमुख रुप्से स्पोर्ट्स एन्ड म्यानेजमेन्टम महिला भलिबल लिगलाई लिएर निकै उत्साही छु । दक्षिण एसियामै पहिलो पटक हुन लागेको छ । नेपालमा जुन हिसाबमा विभिन्न खेलका समर्थकको क्रेज बढेको छ, त्यो हिसाबमा भलिबल राष्ट्रिय खेल पनि भएकाले यसलाई अगाडि लैजान सकिन्छ भनेर लगानी गरिरहेका छौं । पहिलो सिजन भएकाले सुरुमा अलिकति के गर्ने कसरी गर्ने भनेर दोधारमा थियौं । सुरुमा हामी अरू कुनै टोलीका लागि प्रयास गरिरहेका थियौं । तर हामीले आयोजकलाई अनुरोध गरेर हाम्रो प्राथमिकता ललितपुर रहेको जानकारी गराएका थियौं । सुरुमा जसले लगानी गर्न यो टिम लिनुभएको थियो, उहाँलाई पनि हामीले अनुरोध गरेर स्वामित्व हाम्रोमा लिएर आएका हौं । हाम्रो लक्ष्य ललितपुर थियो, नपाएमा अर्को कुनै सहर लिउला भन्ने थियो । मेरो पुर्ख्यौली म्याग्दी हो, अफिसहरू काठमाडौंमा छन् । ललितपुरसँग छुट्टै खालको माया भएकाले यो टोली लिने लक्ष्य बनाएका थियौं । म्याग्दीमा भलिबल निकै लोकप्रिय छ, कलेजस्तरसम्म मैले पनि भलिबल खेलेको छु । तुलनात्मक रूपमा हेर्ने हो भने हाम्रो टोलीमा राम्रा नेपाली खेलाडी परेका छन् । थाइल्यान्डको तीन खेलाडीलाई राखेका छौं । त्यसैले हामी सबैभन्दा बलियो टोली बनेका छौं जस्तो लाग्छ । नेपालमा खेलकुद, खेलाडीका बारेमा समाजमा जुन सोचाइ छ, त्यो परिवर्तन हुनुपर्छ । कुनै पनि बालकले कुनै खेलकुद आइकनलाई फलो गरेर म पनि यस्तै बन्छु भनेर सोचाइ राख्ने वातावरण बनाउनुपर्छ, त्यसका लागि कर्पोरेट क्षेत्रबाट लगानी आउनुपर्छ । विस्तारै नेपालमा यो संस्कार विकास हुँदै जान्छ भन्ने विश्वास लिएका छौं । नेपालमा लोकप्रिय खेल क्रिकेट भए पनि भलिबलको पनि छुट्टै प्रभाव छ । हामीजस्ता विश्वका विकासोन्मुख अन्य देशसँग तुलना गर्ने हो भने सबै खेलकुदमा नेपालको फ्यानवेस एकदमै राम्रो छ, यस्तो अन्य देशमा देखिँदैन । खेल र खेलाडीप्रति समर्थकको भावना पनि छ । समाजको सोच परिवर्तन गर्न जरुरी छ, जसले म खेलाडी बन्छु वा खेलमै लाग्छु भन्ने वातावरण पैदा गरोस् । त्यही हिसाबमा हामी अहिले आएका हौं । अहिले हामी भलिबलमा छौं, हाम्रो लक्ष्य धेरै खेलकुदमा छ । भारत तथा युरोपको खेलकुद व्यवस्थापन कम्पनीसँग सम्झौता गरेर नेपाली खेलाडीलाई पनि विदेशमा एक्सपोजर गराउने, प्रशिक्षण गराउने अवसरका लागि प्रयास हामीले गरिरहेका छौं । रुप्से स्पोर्ट्सले भविष्यमा त्यो सबै व्यवस्थापनको काम गर्दछ, त्यसमा खेलाडी व्यवस्थापन, इभेन्ट म्यानेजमेन्टलगायत पर्छ । यहाँका क्लबलाई बाहिरका क्लबसँग सम्बन्ध स्थापित गरिदिन्छौं । भलिबलको जुन हिसाबको तयारी छ, जुन हिसाबमा समर्थक ओइरिरहेका छन, त्यसलाई मध्यनजर गर्ने हो भने सुरुका वर्षमा अहिले लगानी गरेको सबै पैसा फिर्ता नआए पनि त्यसपछिका वर्षहरूमा लगानी सुरक्षित हुने वातावरण बन्छ र हामी अझै लगानी बढाउने स्थितिमा पुग्छौं भन्नेमा विश्वस्त छौं । रुप्से होलिडेज र रुप्से स्पोर्टस म्यानेजमेन्ट फरक कम्पनी हो । रुप्से होलिडेजले क्रिकेटमा बढी लगानी गरिरहेको छ । रुप्से स्पोर्ट्स म्यानेजमेन्टबाट अहिले हामी भलिबलमा छौं । हाम्रो उद्देश्य भलिबल, फुटबल, क्रिकेट र बास्केटबलमा जाने तयारी छ, प्रायोजक हिसाबमा होस् वा साझेदारीका हिसाबमा । सबै विकल्प हेरेर कसरी आबद्ध हुन सकिन्छ भनेर लागिरहेका छौं । क्रिकेटमा अलिक आक्रामक हिसाबमा आएका थियौं, अहिले भलिबलमा लागेका छौं । नेपालमा पुरुषको तुलनामा महिला खेलकुदमा क्रेज थिएन पहिला, विस्तारै बढिरहेको छ । त्यसैले महिला भलिबलमार्फत आएका हौं र हाम्रो लगानीले केही सहयोग हुन्छ भन्ने लागेको छ । हामी आफ्नो टोलीप्रति विश्वस्त छौं र उपाधि जित्ने लक्ष्य बनाएका छौं ।"
पुलिस र आयोजक भिड्ने,"मिक्स डबल्समा पुलिसका संयोग कपाली र लक्षिताको जोडीले एपीएफका राजीव र अनिता महर्जनको जोडीलाई ११८, ११४ ले पछि पारेपछि तेस्रो सेट नै खेल्नुपरेन । नकआउटमा जुन टिमले पहिले ८ अंक हासिल गर्छ त्यही टिम विजयी हुने नियम छ । त्यस आधारमा प्रहरी समग्रमा ८० ले विजयी भयो । १ सेट जितका लागि १ अंक पाउने प्रावधान छ ।अर्को सेमिफाइनलमा आयोजकले यल टेबलटेनिसलाई समग्रमा ८६ ले हरायो । पुरुष सिंगल्समा यलका आदर्शओम क्षेत्रीले आयोजकका हमर साङ्गालाई ११९, ११२, ११९ ले हराएर यलको अग्रता ३० बनाए । महिला सिंगल्समा आयोजककी त्रिशा गोगोइले यलकी मुनमुन कुन्डुमाथि ३० को सोझो सेटमा जित पाइन् । त्यपछि खेल ३३ को बराबरी भयो । त्रिशाले ११६, ११९, ११४ ले खेल जितेकी हुन् । मिक्स डबल्समा यलका एलेक्स महर्जन र मुनमुनको जोडीविरुद्ध आयोजक स्ट्यागका गनञ्जय र त्रिशाको जोडी तीनै सेटमा समान ११७ को नतिजामा विजयी भयो । मिक्स डबल्स समाप्तिमा आयोजक ६३ ले अगाडि थियो । अर्को पुरुष सिंगल्समा यलका एलेक्सले आयोजकका प्रवेशलाई ११८, ११९, १११० ले पराजित गरेसँगै खेल ६६ को बराबरी पुग्यो । निर्णायक तथा अन्तिम खेल महिला सिंगल्समा यलकी रविना महर्जनविरुद्ध आयोजककी सुस्मिता खड्काले दुई सेट ११८, १११० ले आफ्नो पक्षमा पारेपछि आवश्यक ८ अंक पुग्यो । खेल अगाडि बढाउनुपरेन । फाइनल शनिबार हुनेछ ।"
अपराजित एपीएफ,"नेपालको तेस्रो हारनेपालले एएफसी यू२० एसिया कप छनोट फुटबलमा शुक्रबार तेस्रो हार बेहोरेको छ । समूह बी आफ्नो चौथो तथा अन्तिम खेलमा नेपाली युवा टिम बहराइनको हातबाट ४० ले पराजित रह्यो । यो हारसँगै नेपालको छनोट सम्भावनासकिएको छ । नेपालको ४ खेलबाट ३ अंकमात्र भएको छ ।चाइनिज ताइपेईको न्यु ताइपे सिटीमा भएको खेलमा बहराइनका लागि सामी बसमले दुई, खालिद अल्खलाफ र अली अहमदले एकएक गोल गरे । कुल ५ टिमसम्मिलित छनोटमा नेपाल उज्वेकिस्तान र कम्बोडियासँग पनि पराजित भयो । नेपालको एकमात्र जित घरेलु टोली ताइपेईविरुद्ध रह्यो ।"
क्यानको बजेट ६२ करोड,"(पोखरा)नेपाल क्रिकेट संघ (क्यान) ले सन् २०२५ का लागि अनुमानित ६२ करोड रुपैयाँको बजेट विनियोजन गरेको छ । क्यानको शुक्रबार पोखरामा भएको वार्षिक साधारणसभाले उक्त बजेट पारित गरेको हो ।साधारणसभामा क्यानका कोषाध्यक्ष पदमबहादुर खड्काले वर्ष २०२५ को अनुमानित व्यय प्रस्तुत गरेका थिए । क्यानका बोर्ड सदस्य एवं प्रवक्ता छुम्बी लामाका अनुसार नेपाल प्रिमियर लिग (एनपीएल) का लागि तयारी समितिले गरेको निर्णयसमेत साधारणसभाले अनुमोदन गरेको छ । घरेलु क्रिकेटको क्षेत्रमा एनपीएलले नयाँ आयाम थप्छ भन्नेमा बोर्ड एकमत छ, उनले भने । सभाले क्यानले गर्ने नियमित प्रतियोगितालाई प्रदेशस्तरमा विकेन्द्रित गर्ने निर्णय गरेको छ । खेल मैदानको उपलब्धता भएका प्रदेशका विभिन्न उमेर समूहका प्रतियोगिता लैजाने निर्णय भएको लामाले बताए । विकेन्द्रीकरणकै लागि क्यानले आयोजना गर्ने एलिट कपलाई पर्सा र जनकपुरमा लैजाने उनले सुनाए । क्यानका सचिव पारस खड्काले कार्यकालको पहिलो वर्षको प्रगति विवरण र भावी योजना प्रस्तुत गरे । साधारणसभाले कोषाध्यक्षद्वारा प्रस्तुत वार्षिक लेखापरीक्षण प्रतिवेदन अनुमोदन गरेको छ । साधारणसभाको उद्घाटन गर्दै गण्डकी प्रदेशका सामाजिक विकास, युवा तथा खेलकुदमन्त्री विन्दुकुमार थापाले प्रदेश सरकारले गण्डकी प्रदेशका दुई जिल्लामा प्रदेशस्तरीय क्रिकेट रंगशालाको निर्माण कार्य अघि बढाएको बताए । गण्डकी प्रदेश सरकारको २०८० चैत ९ को निर्णयले तनहुँको शुक्लागण्डकी नगरपालिका८ गणपतिस्थित गाउँ फर्कोदय माविको खेलमैदान र नवलपुरको कावासोतीको नवदुर्गा खेल मैदानलाई प्रादेशिक क्रिकेट मैदानको रूपमा घोषणा गरेको थियो । नेपाली क्रिकेटले प्राप्त गरेको उचाइ कायम राख्न युवा खेलाडी उत्पादनमा विशेष ध्यान दिनुपर्ने उनले जनाए ।राष्ट्रिय खेलकुद परिषद्का सदस्यसचिव टंकलाल घिसिङले युवा तथा उमेर समूहका खेलाडीको उत्पादनमा क्यानले विशेष ध्यान दिन सुझाए । यस्ता खेलाडी उत्पादन गर्नुहोस् जसले अहिले भनिएका स्टार खेलाडीलाई समेत झस्काउन सकुन् । उमेर समूहका कार्यक्रम लक्ष्य गरी नेपालले १० वर्षको अन्तरालमा होइन, हरेक विश्वकपमा नेपालको उपस्थिति हुने वातावरण बनाउन आवश्यक छ, उनले भने, घरेलु क्रिकेटको संरचना उत्कृष्ट खेलाडी उत्पादनमा समेत निर्भर हुने भएकाले यसमा जोड दिनुपर्छ । उनले जिल्ला संघ विस्तार, विश्वकप क्रिकेटको तयारीका लागि बजेट विनियोजनमा राखेपले सघाएको स्मरण गरे । राष्ट्रिय गौरवका रूपमा क्रिकेट रंगशाला निर्माणका लागि पहल गर्दै उक्त कार्यलाई घनिभूत रूपमा अगाडि बढाएको उनको भनाइ थियो । त्रिवि क्रिकेट मैदानमा स्कोर बोर्ड निर्माण चुनौतीका बावजुद अन्तिम चरणमा पुगेको उनले सुनाए ।क्यान अध्यक्ष चतुरबहादुर चन्दले २०२७ मा हुने यू१९ महिला विश्वकपको आयोजनाको तयारीमा जुटिरहेको जनाउँदै त्यसका लागि काठमाडौं र पोखरालाई छानिए पनि पोखरामा पूर्वाधार अवस्था कमजोर हुँदा सम्भावना कम रहेको बताए । त्यसका लागि प्रदेश सरकारले यथाशीघ्र योजना अघि सार्न आग्रह गरे । नेपाली क्रिकेटले खेलाडीलाई राष्ट्रिय र प्रदेश तहमा मासिक भत्ताको सुरुआत गरेको बताउँदै यसले नेपाली क्रिकेटको जग तल्लोतहबाटै बलियो बनाउन सहयोग पुग्ने उनको भनाइ थियो ।"
छोटकरी,"मुकेश र पूर्णलक्ष्मी विजेताकाठमाडौं (कास) मुकेशबहादुर पाल र पूर्णलक्ष्मी न्यौपाने खुला ५ किलोमिटर दौडमा च्याम्पियन भएका छन् । विश्व पर्यटन दिवसका अवसरमा रोटरी क्लब अफ यल, पाटनद्वारा शुक्रबार आयोजित दौडमा मुकेशले निर्धारित दूरी १५ मिनेट १२७५ सेकेन्डमा पूरा गरे । १५ मिनेट १५०२ सेकेन्डबाट सञ्जय श्रेष्ठ दोस्रो र १५ मिनेट ३०८७ सेकेन्डबाट सञ्जीव नेपाली तेस्रो भए । एथलेटिक्स परिवार नेपालको प्राविधिक सहयोगमा भएको दौडमा महिलातर्फ पूर्णलक्ष्मीले १८ मिनेट १८३८ सेकेन्डमा दूरी तय गरिन् । निर्मला केसी १८ मिनेट २०६४ सेकेन्डबाट दोस्रो र सिर्जना पाण्डे १८ मिनेट २९४५ सेकेन्डबाट तेस्रा भए । सबै आर्मीका खेलाडी हुन् । पुरुषमहिला दुवैमा शीर्ष तीन स्थानमा विजयी हुनेले क्रमशः १२ हजार, ८ हजार र ५ हजार रुपैयाँ पुरस्कार पाए । विल्सन र एनसीसीएस विजयीकाठमाडौं (कास) विल्सन एकेडेमी दोस्रो काष्ठमण्डप कपअन्तर्गत बास्केटबलको ब्वाइजमा शुक्रबार क्वाटरफाइनलमा पुगेको छ । विल्सनले अध्ययनलाई ३३१९ ले पराजित गर्यो । क्वाटरफाइनलमा विल्सनको भेट आयोजक काष्ठमण्डप विद्यालयविरुद्ध हुनेछ । क्वाटरफाइनलमै टीआईए र द एक्सेल्सियर, एलआरआई र बीआईएस तथा क्याम्पियन र एनबीएफएबीच प्रतिस्पर्धा हुनेछन् । गर्ल्समा एनसीसीएसले चाँदबागलाई २०१४, बीआईएसले एलआरआईलाई २११४ र काष्ठमण्डप ए ले जोन डेवीलाई २०१२ ले हराए । वर्षाका कारण फुटसल भने भएन ।दक्षिणकाली र चित्लाङको जितकाठमाडौं (कास) दक्षिणकाली युवा क्लब र चित्लाङ युवा क्लबले काठमाडौं जिल्लास्तरीय नकआउटलिग फुटबलमा जित पाएका छन् । सानो गौचरन मैदानमा दक्षिणकालीले संयुक्त नमुना युवा क्लबलाई २० ले हरायो । चित्लाङले अनुशासित ब्वाइज क्लबमाथि २० को जित पायो । सानो गौचरन युवा क्लब र बीआर ब्रदर्शले ११ को बराबरी खेल्दै अंक बाँडेका छन् । काठमाडौं जिल्ला फुटबल संघको आयोजनामा भएको लिगमा १३ टोली प्रतिस्पर्धी छन् ।मार्केट फुटसल सुरुकाठमाडौं (कास) नेपाल धितोपत्र बोर्ड कर्मचारी युनियनको आयोजनामा ईयूसेबोन क्यापिटल मार्केट फुटसल च्याम्पियनसिप शुक्रबार सुरु भएको छ । कांग्रेसका महामन्त्री गगन थापाले उद्घाटन गरेको प्रतियोगितामा धितोपत्र बजारसँग आबद्ध संस्थाका पुरुषतर्फ ३१ र महिलातर्फ ९ टिमको सहभागिता छ । शनिबार सकिने च्याम्पियनसिपमा पुरुष विजेताले १ लाख र उपविजेताले ६० हजार तथा महिला विजेताले ६० हजार र उपविजेताले ४० हजार पाउने युनियनका अध्यक्ष अजय ढुंगानाले जानकारी गराए ।"
'नेपाली भाषामा बौद्ध साहित्यको अझै अभाव छ,"बुद्धको जीवनचरित्र जुनै कालखण्डमा पनि सान्दर्भिक छ ?वर्तमान अनेक वाद, विचार र सम्प्रदायबाट अधिक प्रभावित छ । भौतिकवादको चपेटामा परेको विश्व हिजोभन्दा आज बढी द्वन्द्वबाट गुज्रिरहेको छ । अहिले हतियारको मात्रै युद्ध भइरहेको छैन, मानिसका असीमित इच्छाआकांक्षाहरूले द्वन्द्वका नयाँ भुमरीहरूको सिर्जना गरेका छन् । यस्तो दुरुह अवस्थामा बुद्ध र उनको विचारको महत्त्व झन् बढेर गएको छ । बुद्धले भौतिक शान्तिको मात्रै कुरा गरेका होइनन्, आध्यात्मिक शान्तिको झन् बढी वकालत गरेका छन् । बाह्यवस्तुको उपलब्धतामा पनि मानिस आफ्नै मानसिक मारहरूका कारण नैराश्यको सिकार हुन्छ भन्ने तथ्यलाई उनले महत्त्व दिएका छन्, जुन वर्तमान समयमा झन् बढी अनुभूत भएको छ । त्यसैले शान्ति, सद्भाव, सहअस्तित्व, दया र करुणालाई शक्तिशाली मानवीय गुणका रूपमा विकास गर्न पनि बुद्धलाई साहित्यमा लेख्नु जरुरी छ ।"
एक बागी इतिहास,"नेपालको इतिहास लेखनमा पृथ्वीनारायण शाह चर्चित पात्र हुन् । उनको कालखण्डलाई इतिहासबाट निकाल्ने हो भने इतिहास लेखन अपूरो हुन्छ । यद्यपि, विगतको लेखन पृथ्वीनारायण शाहलाई देवत्वकरण गर्नमै केन्द्रित रह्यो ।हालै पत्रकार र इतिहासका अध्येता राजकुमार दिक्पालले शाहमाथि नवीन तथ्य र प्रमाण बटुलेर पुस्तक प्रकाशन गरेका छन् पृथ्वीनारायण शाह (आलोचनात्मक इतिहास) । पाठ्यपुस्तक या इतिहासका प्रचलित ठेलीमा नलेखिएका शाहका नवीन किस्सा र घट्नाक्रम पुस्तकमा छन्, जसले शाहको स्थापित मानकमाथि प्रश्न गर्न उत्प्रेरित गराउँछ । पुस्तकमा तत्कालीन समयमा शाहले नेपाल एकीकरण नगरी गोरखा राज्यको विस्तार गरेका थिए भन्ने तर्कलाई बलशाली रूपले पुष्टि गर्न खोजिएको छ । उनको प्रमाणलाई थप पुष्टि गर्न पुस्तकको भूमिकामा बसन्त महर्जन लेख्छन् तत्कालीन गोरखा राज्य सानो र हरेक दृष्टिकोणले कमजोर थियो । लमजुङ लगायतका छिमेकी राज्यबाट हेपिएको र अलग्याइएको थियो । स्वतन्त्र गोरखाको अस्तित्व लमजुङलाई मान्य थिएन । यस अवस्थामा नेपालमण्डल अन्तर्गतका तीन राज्य कान्तिपुर, ललितपुर र भक्तपुरसँग सम्पर्क बढाउनु अनिवार्य जस्तै हुनपुग्यो । बढाए पनि । यस क्रममा यी तीन राज्यको कमजोरीमा डुबुल्की मारेर तीमाथि आधिपत्य पनि जमाए । उनी महत्त्वाकांक्षी थिए र विजय अभियानलाई निरन्तरता दिँदै अझ पूर्वतिर हान्निए । पश्चिमतिर आफ्ना शत्रु राज्यसँग ईख मार्ने अभिलाशा उत्तराधिकारीबाट पूर्ण भयो । गोरखा राज्यको यो विस्तारको औचित्य स्थापना गर्न धेरैपछि प्रशंसकहरूले यसैलाई एकीकरण नाम दिएका हुन् । रोचक इतिहासको वर्णन गर्दै पुस्तक जायजन्मका लागि बौद्घपूजा सुरुबाट भएको छ । जहाँ लेखिएको छ पृथ्वीनारायण शाहका बुवा नरभूपाल शाह १७६३ सालमा युवराज घोषित भए । उनको खाँचीकी राजकुमारी चन्द्रप्रभावतीसँग १७६२ मा पहिलो विवाह भएको थियो । उनी राजा भएपछि पाल्पाली राजा गन्धर्व सेनकी छोरी कौशल्यावतीसँग दोस्रो विवाह भयो । त्यसपछि क्रमशः पर्वतका राजाकी भतिजी बुद्घिमतिसँग तेस्रो र तनहुँकी मावली घरानाकी शुभद्रावतीसँग चौथो विवाह भयो तर बाइस तेइस वर्षको उमेरमा पनि नरभूपालका सन्तान नभएपछि गोरखा दरबारमा चिन्ता फैलियो । यसरी चिन्ता फैलिरहेका बेला माहिली रानी कौशल्यावतीले देवा धर्म (भुटान) बाट एकजना लामालाई ल्याएर उपचार गरिन् । लामाले बौद्घपूजा, तान्त्रिक अनुष्ठान गरेपछि १७७९ पुस २७ गते रानी कौशल्याको कोखबाट पृथ्वीनारायण शाहको जन्म भएको थियो । शाह निकै रिसाहा र जिद्दी प्रवृत्तिका थिए भन्ने रहस्य पनि पुस्तकले उजागर गरेको छ । जस्तो कि युवराज छँदै उनले केशव द्वारेलाई मारेको र दरबारकै अर्का भारदार जसकर्ण पाँडेको ज्यानहरण गरेको उल्लेख छ । शाह खासै अरूको सल्लाहलाई अमल गर्ने प्रवृत्तिका पनि थिएनछन् । राजा हुनेबित्तिकै बनारस गएका थिए । उसबखत बनारसमा यत्रतत्र गुन्डाहरूको दल हुने गर्थ्यो । तिनीहरूसँग जोगिन जयमंगल पण्डितले सुझाव दिँदा आफूहरू राजपुतको सन्तान भएको हुँदा डराएर पछि नहट्ने जवाफ फर्काए । अन्ततः बनारस भन्सारका कर्मचारीसँग गोरखालीको विवाद हुँदा कर्मचारी मारिए । शाहलाई सुरक्षित फर्काउन तिनै टोले गुन्डाको सहयोग गोरखालीले लिए । १८१४ मा कीर्तिपुरमाथि पहिलो आक्रमणका लागि तत्कालीन गोरखाका काजी कालु पाँडे तयार थिएनन् । उनले कीर्तिपुर आक्रमणको उपयुक्त समय अहिले होइन भन्दा पनि शाह नमानेकाले पाँडेको ज्यान गयो र स्वयं शाह पनि पुतुवारहरूको सहयोगले मुस्किलले बाँचेको सन्दर्भ पुस्तकमा छ । यी घटनाक्रम केलाउँदा शाह अरूको सल्लाह नमान्ने व्यक्ति थिएबुझिन्छ । तत्कालीन समयका अन्य राजाभन्दा शाह चलाख राजा थिएछन् । उनले राज्य विस्तारका लागि अर्थको जरुरत र महत्त्वलाई राम्ररी बुझेका थिए । उनले भोटबाट सुन ल्याएर मधेशमा बेचेको इतिहास रहेछ । प्रविधिसँग पनि उनी तालमेल गर्न सिपालु रहेछन् । पुस्तकअनुसार उनले बनारसबाट कालिगड भित्र्याएर गोरखामा बन्दुक बनाए । अंग्रेजसँगको युद्घबाट पनि उनले बन्दुक हात पारे । ती बन्दुक आफ्ना शत्रुहरूको सफायामा प्रशस्तै प्रयोग गरे । आफ्ना मितबाको राज्य भक्तपुरमा बन्दुकको बलले नरसंहार नै गरे । ज्योतिष कुलानन्द ढकालले भक्तपुर आक्रमणका लागि १८२६ कात्तिक २८ गते राति १० बजेको साइत निकालिदिए । साइतको समयमा भक्तपुर सहरका पूर्व र उत्तरपट्टिका गोपुर तोडेर गोरखाली सेना सहरभित्र प्रवेश गरे । गोरखाली दलमा १५०० मध्ये आधा त बन्दुकधारी थिए । उनीहरूले हिटीचोक दरबारको छानामा चढी गोली दाग्न थाले । अर्कातिर आगलागी पनि भयो । नरनारीहरू कोलाहल गर्दै बचाउका लागि राजदरबारको चोकभित्र प्रवेश गरे । आगलागी पछि राजदरबारको मूलचोकमा भेला भएका धेरै निर्दोष नगरवासी गोरखालीका गोलीका सिकार भए । त्यसबेला भक्तपुरका पाँच सय एक घर जलेका थिए । दुई हजार एक जना भक्तपुरका नागरिकको ज्यान गएको थियो ।शाहले नियन्त्रणमा लिइसकेको राज्यमा पनि क्रूरतापूर्वक व्यवहार गर्थे भन्ने दृष्टान्त कीर्तिपुरका नागरिकको नाककान काटिएको घटना थियो । उनले पूर्व विस्तारमा पनि छलकपट र क्रूरतापूर्वक व्यवहार गरेको इतिहास पुस्तकमा लेखिएको छ । खम्बुवानमा निःशस्त्र नागरिकको क्रूरतापूर्वक हत्या र लिम्बूवानका सेनापति काङ्सोरेको छलपूर्वक हत्या पनि गोरखाली राज्य विस्तारको एक इतिहास थियो भनेर यो पुस्तक बोल्छ । सन् १९८० मा प्रचलनमा आएको नवइतिहासवादले भन्छ मिथक, किस्सा र साहित्य पनि इतिहास हो । यो पुस्तकमा पनि विभिन्न मिथक भइसकेका किस्सा आएका छन् । तर ती किस्साझैं लाग्ने इतिहासहरू प्रामाणिक छन् । विभिन्न इतिहासका पुस्तकको गहन अध्ययन गरी तिनलाई सन्दर्भग्रन्थ र परिशिष्टमा समावेश गरेका कारण पुस्तक पत्यारिलो भएको छ ।"
आनन्द प्राप्तिको बाटो,"आनन्द के हो ? प्रश्न सजिलो भएजस्तै यसको उत्तर पनि गाह्रो छैन । मनमा पैदा हुने प्रिय अनुभूति हो आनन्द । हर्ष, प्रसन्नता र खुसी हो । कुनै आपत्ति र दुःखकष्ट नभएको मानसिक अवस्था हो । आनन्द कस्तो हुन्छ, केमा हुन्छ ? कहिलेकाहीं मानिसलाई आनन्द र विलास उस्तैउस्तै लाग्न सक्छ । त्यसैले मानिस आनन्दको खोजी गर्ने क्रममा विलासी वस्तुको फन्दामा जेलिन पुग्छ । मानिस सुर्ती र चुरोट खान्छ । जाँडरक्सी र जुवातासमा रमाउँछ । लागूपदार्थको नशामा झुम्छ । तर, यस्ता पलकभरमा अलप भएर जाने आनन्दको जीवनमा के अर्थ हुन्छ ? जीवनमा आनन्द प्राप्त गर्ने केही सरल उपाय पनि छन् । तिनै उपायलाई एकीकृत गरेर घनश्याम खड्काले हालै पुस्तक आनन्द संहिता सार्वजनिक गरेका छन् । आफैंमा ज्ञानी, ध्यानी र सदाचारी खड्काको यस पुस्तकले पाठकलाई जीवनमा आनन्द प्राप्त गर्ने केही सरल विधि बताउँछ । किताब पढ्दै अभ्यास पनि चालु गर्न पाइने हुनाले यसलाई एउटा राम्रो कार्यपुस्तक अर्थात् वर्क बुक पनि भन्न सकिन्छ । यसलाई नेपाली साहित्यको एक नवीन प्रयोगका रूपमा पनि लिन सकिन्छ । आनन्द प्राप्तिका खातिर सृष्टिको पूर्वसन्ध्यादेखि आजपर्यन्त मानिस यता र उता भड्किरहेको छ । खासमा आनन्द या खुसी जे नाम दिए पनि यिनीहरू भौतिक संसारमा बाहिर खोजेर भेटिने जिनिस होइनन् । यस पुस्तकको १८ वटै परिच्छेदको एउटा साझा निचोड छ । त्यो हो, आफ्नै मनमा लपेटिएर बसेको दुःखको पर्दा च्यातेर हेर्ने हो भने बल्ल आनन्द र परमानन्दको तस्बिर देखापर्छ । विश्व स्वास्थ्य संगठनले सार्वजनिक गरेको एक तथ्याङ्कले मनै सिरिङ्ग पार्छ । विश्वमा प्रत्येक वर्ष ७० लाखभन्दा बढी व्यक्तिले आत्महत्या गरिरहेका छन् । यस तथ्याङ्कलाई आधार मान्दा प्रत्येक ४० सेकेन्डमा एक जना मानिसले आत्महत्या गर्दो रहेछ । त्यसमा पनि आफ्नो संवेगलाई व्यवस्थापन गर्न नसक्ने विशेष गरी १५२९ वर्षका युवाहरू आत्महत्याको उच्च जोखिममा रहेछन् । नेपाल प्रहरीको तथ्याङ्कअनुसार नेपालमा पनि दैनिक औसत २० व्यक्तिले आत्महत्या गर्ने रहेछन् । आत्महत्यामध्ये पनि धेरैजसो युवा नै रहेछन् । सन् २०२२ मा प्रकाशित विश्व स्वास्थ्य संगठनको नेपाल प्रतिवेदनले पनि नेपालमा आत्महत्याको दर ७२ प्रतिशतले बढेको देखाउँछ । मनको खेललाई बुझेर मनलाई सही ठाउँमा राख्न सकेन भने सुन्दर मानव जीवन निमेषभरमै तहसनहस हुने रहेछ । त्यसैले भनिएको होला जसले आफ्नो मन जित्यो, उसले संसार जित्यो । तनावले नै मानिसलाई अवसाद अर्थात् डिप्रेसनमामा पुर्याउँछ । कहिलेकाहीं त्यही अवसादले मृत्युको मुखमा समेत धकेल्न सक्छ । अर्को एक तथ्याङ्कले भन्छ विश्वमा लगभग २७५ मिलियन अर्थात् २७ करोड ५० लाख मानिसलाई तनावजन्य मानसिक समस्या छ । लगभग यति नै मानिसमा अनिद्राको समस्या छ । यसरी मानवमा मानसिक विक्षिप्तीकरण बढ्दै जानु भनेको सुन्दर र शान्त समाजका लागि खतराको घन्टी बज्नु हो । तनाव कम गर्ने बहानामा आज लगभग ३ करोड ५० लाखभन्दा बढी मानिस कुनै न कुनै लागू पदार्थको दुर्व्यसनी भएका छन् । आज संसारभर नै कुण्ठित र विचलित मनहरूको संख्या बढ्दै गएको छ । आफ्नो असफलता, नालायकी र दुःखमा मानिस अरूलाई नै दोष दिन्छ । जब कि दुःख पाउनु र सुख पाउनुलाई व्यक्तिले गर्ने कर्मको परिणति मानिन्छ । खड्काले पुस्तकमा भनेका छन् तपाईं साँच्चै खुसी हुन चाहनुहुन्छ भने तपाईंलाई कसैले पनि रोक्न सक्दैन ।बुद्धले भनेका छन् जीवन एक दुर्लभ घटना हो । दुर्लभ किन भनिएको होला भने कुनै पनि मानिसलाई जीवन सुलभ तरिकाले प्राप्त भएको होइन । वैज्ञानिक दृष्टिले हेर्दा डार्बिनको प्राकृतिक छनोटको सिद्धान्तले पनि यही भन्छ कि मानव जीवन बडो दुःखले प्राप्त भएको हो । कोइला खानीमुनि हिरा दबिएजस्तै जटिलताहरू बीचबाट उब्जिएर बनेको जीवन साँच्चै अनमोल रत्न हो । यस्तो बहुमूल्य जीवनलाई कोही नशामा डुबाएर समाप्त पार्छन्, कोही धूवाँमा उडाउँछन् त कोही अपराध र दुष्कर्ममा लिप्त भई आफू पनि सकिन्छन्, अरूलाई पनि सक्छन् । आनन्द संहिताको अभिमत छ, अपराधको मूल कारण नै दुःख, चिन्ता र हैरानी हो । जुन मानिसको चित्त निर्मल एवम् आनन्दित छ, त्यसले हत्याहिंसाका बारेमा सोच्न पनि सक्दैन । दुर्भाग्यवश आज हामी कुण्ठित र क्रोधित युवा जमात उत्पादन गरिरहेका छौं । वर्तमान समयमा विश्वभर १ करोड १० लाखभन्दा बढी मानिसहरू जेलमा छन् । जसमा धेरैजसो व्यक्ति कुलत, मानसिक स्वास्थ्य समस्या तथा भावनात्मक र मनोवैज्ञानिक तनावबाट उत्पन्न भएका अपराधका कारण जेलमा पुगेका छन् । डरमर्दो कुरा के छ भने तिनीहरूमध्ये ९० प्रतिशत मानिस युवा छन् । नेपालमै पनि केन्द्रीय कारागार विभागका अनुसार २८ हजारको हाराहारीमा मानिस जेलमा छन् । तीमध्ये दुई तिहाइभन्दा ठूलो हिस्सा ३० वर्ष मुनिका युवाहरूको छ । किन हामी यस्तो जटिल वर्तमान भोग्न अभिशप्त छौं ?आज हामी आफूमा भएको संस्कार, संस्कृति र पुर्खाले दिएको निधिको महत्त्व नबुझ्नाले दुःख पाइरहेका छौं । आज हामीलाई पश्चिमाले योगा भनेपछि मात्रै हाम्रो योग को याद आउँछ । तिनीहरू बुड्डज् पाथ भनी बुद्धले देखाएको जीवनको मूलमार्गमा अग्रसर भइरहँदा हामीलाई भने बुद्ध वाज बर्न इन नेपाल भन्न पाए पुग्छ । तिनै बुद्धले देशना गरेको सम्यक् स्मृति लाई आज पश्चिमाहरू माइन्डफुलनेस भनेर अभ्यास गरिरहेका छन्, जसले आफ्नै जीवनको दियो निभाउन उद्यत लाखौं युवालाई नयाँ गोरेटो प्रदान गरिरहेको छ । अमेरिकी मनोचिकित्सक जोन कोबटजेनले १९७० को दशकमा माइन्डफुलनेस शब्दलाई मनोचिकित्सामा प्रयोग गरेका थिए । बुद्धकै चेतबाट उपार्जित माइन्डफुलनेसको गुणवत्तालाई जीवनशैलीसित जोडेर संसारभरका मानिसहरू लाभ उठाइरहेका छन् । कठै Û हामी भने यसबाट बेखबर प्रायः छौं । अब हामीले पनि बुद्धको सम्यक् स्मृतिको ज्ञानलाई विद्यालय र विश्वविद्यालयहरूमा पुर्याउन ढिला भइसकेको छ । राम्रो शिक्षादीक्षा र संस्कार पाएको व्यक्ति कुनै पनि हालतमा लागू औषध, चोरी, हत्या, हिंसा, लुटपाट र भ्रष्टाचार जस्ता कुकृत्यमा संलग्न हुँदैन । तथ्यहरूले प्रमाणित गरिसकेको छ कि माइन्डफुलनेस अर्थात् सम्यक् स्मृतिको अभ्यासले मानिसको हृदयमा शान्त र करुण भाव उत्पन्न गराउँछ । मानिसको भड्किएको मनमा आनन्दको वर्षा गराउँछ । खड्काको आनन्द संहिताले उठाएको मूल मुद्दा नै यही हो । आजको तीतो यथार्थ के हो भने युवाहरू कि विदेशमा छन् कि जेलमा । आज युवाशक्ति परिवारबाट, समाजबाट, देशबाट अनि आफैंबाट भागिरहेको छ । पश्चिमी विश्वले ५० वर्षभन्दा बढी समयदेखि आफ्नो मनोविज्ञानको मुख्य हिस्साका रूपमा माइन्डफुलनेसलाई समावेश गर्दै आएको छ । हामीचाहिँ आफैंभित्र भएको दियोलाई निभाएर उज्यालोको कामना गरिरहेका छौं । खड्काको आनन्द संहिता बुद्ध दर्शनको वरिपरि घुम्छ । यहाँ सुकरात, विलियम मास्लो, सिग्मन्ड फ्रायड, थोमस यल्बा एडिसन, एमिल कुएलेदेखि साइको साइबरनेटिक्सका प्रवर्तक डा म्याक्सवेल माल्टज लगायतका विद्धान्का दृष्टान्त र सन्दर्भ छन् । किताब पढिरहँदा कुनै मनिषीको उत्प्रेरणाले भरिएको प्रवचन सुनिरहेझैं प्रतीत हुन्छ । भाषा पनि उसै उम्दा छ । विषयवस्तुलाई पस्किने शैली चित्ताकर्षक छ । ठाउँठाउँमा आउने पौराणिक र ऐतिहासिक सन्दर्भ स्वादिला छन् । आज विद्यालय र विश्वविद्यालय पनि युवालाई निराशाको मन्दविष पिलाइरहेका छन् । खै युवालाई जीवनवादी बनाउने शिक्षा ? खै युवामा करुणा, मैत्री र दयाभाव जागृत गराउने शिक्षा ? समग्रमा आनन्द संहितामा पूर्वीय दर्शन र त्यसमा पनि बौद्ध ज्ञानमा आधारित मूल्यवान् जानकारी भएकाले कम्तीमा माध्यमिक तह (कक्षा ९१२) का नवयुवाको अतिरिक्त पठनमा यसलाई समावेश गराउन सकियो भने अपराध, दुर्व्यसन र क्रूरतालाई न्यूनीकरण गर्न मद्दत मिल्ने विश्वास लिन सकिन्छ । माइन्डफुलनेस अर्थात् सम्यक् स्मृतिको अभ्यासले समाज रूपान्तरणमा नै महत्त्वपूर्ण भूमिका निर्वाह गर्न सक्छ । सम्यक् स्मृतिको अभ्यासले मानिसलाई दिने मुख्य कुरा भनेको आनन्दै आनन्द हो । खड्काको जिकिर छ जहाँ आनन्द छ, त्यहाँ कल्याण छ, शान्ति छ, स्वास्थ्य छ । जहाँ आनन्द छैन त्यहाँ दुःख छ, कलह छ र व्याधि छ ।"
पत्थर बनाइएका अहिल्याहरू,"भन्छन् यो संसारको रचयिता भगवान् हुन् । भगवान्ले ब्रह्माण्ड बनाए, सूर्य बनाए, चन्द्रमा बनाए, ग्रह, उपग्रह तारा अनेकौं सृष्टि रचे । भगवान्ले पृथ्वी बनाए, पानी बनाए, माटो बनाए, करोडौं जीव जीवाणु बनाए, सबैलाई सुन्दर जीवन दिए । महिला बनाए, पुरुष बनाए तर लाग्छ एउटै चीजमा भगवान् फेल खाए । समाजमा एक घिनलाग्दो तत्त्व भरिदिए । महिलामाथि पुरुषको नियन्त्रण छ भन्ने पितृसत्तात्मक सोचलाई रचिदिए । अनि यो सोच आफैंभित्रबाट पनि हटाउन सकेनन् । तँ फेरि पुरुषहरूलाई गाली गर्न लागिस् कि क्या हो ?, कुण्ठाले जंगिँदै सोध्यो । कुण्ठा मभित्रैबाट निस्किने आवाज हो । यो चर्किरहन्छ, रिसाइरहन्छ । कुण्ठालाई मैले वर्षौंदेखि अपनाइसकेको छु । केही समयदेखि यो हराएको थियो । कतै बिलाएको थियो । तर, आजभोलि कुण्ठा फेरि नजिक भएको छ । कुण्ठा नजिक हुँदा म आफैंबाट टाढा हुन्छु । कुण्ठाको वजन मैले महसुस गरेकी छु । यसले थिच्दा म फतक्क गल्छु । कुण्ठाको सामीप्यतामा मलाई हावा तीतो लाग्छ । तर, चुरोट सल्काएर फुकेपछि उड्ने धूवाँको गन्ध मीठो लाग्छ । सायद हो । या होइन पनि ।तँ किन पुरुषलाई घृणा गर्छेस् ? म पुरुषहरूलाई घृणा गर्दिनँ, मैले भनें । अनि के त ?, उसले फेरि चर्किँदै सोध्यो ।म पुरुष दम्भ, पितृसत्तात्मक सोच र पुरुषवाद मानसिकताले ग्रसित यो समाजलाई घृणा गर्छु । किन ? मैले आफ्नो एकालाप सुरु गरें । यो ग्रसित मानसिकताले महिलालाई कहिल्यै बुझेन । उसले न आफ्नो आमालाई बुझ्यो, न दिदीबहिनीलाई, न प्रेमिकालाई न श्रीमतीलाई, न त सहकर्मीलाई बुझ्यो । पुरुषवाद सरकारले आफ्नो जनतालाई पनि बुझेन । पछिल्लो तीजमा जिल्ला प्रशासन कार्यालयले एक सूचना निकाल्यो । सूचना पार्टी प्यालेसहरूमा महिलाहरूको चाड तीज भड्किलो पाराले मनाइएको थाहा भएमा कारबाही हुनेछ भन्ने आशयको थियो । सामाजिक सञ्जालमा धेरैले प्रश्न गरे, भड्किलोको मापदण्ड के हो ? के महिलाहरू चाडपर्वमा रमाउन पाउँदैनन् ? खान पाउँदैनन् ? एकछिन खुसीले नाच्न पाउँदैनन् ? केहीले लेखे देशमा प्रहरी परिचालन गर्नुपर्ने दर्जनौं ठाउँहरू छन् । दुर्घटना बढिरहेका छन् । चाडपर्वको मुखमा चोरीडकैती लुटपाटका घटना घटिरहेका छन् तर जिल्ला प्रशासनको अहिलेको प्रमुख एजेन्डा भने पार्टी प्यालेस, होटलबाहिर प्रहरी परिचालन गर्ने ? सोच्दै दिक्क लाग्दो । सरकार कहिले महिलाहरू विदेश जाने बेला श्रीमान्को सिफारिसको कागजपत्र चाहिने नियम ल्याउन खोज्छ । कहिले भन्छ, एक्लै महिला कतै जान पाउँदैनन् । यस्तो लुगा लगाउन पाउँदैनन् । कस्तो खानेकुरा खाने, कहाँ जाने, कहाँ नजाने, एक मर्यादित समाजमा महिलाका दायरा तोकिएका छन् । अनि यसमा प्रश्न गर्नेलाई उल्टै प्रश्न गरिन्छ, आर यु फेमिनिस्ट ? ल ल लभारतको वेस्ट बेंगालमा महिला चिकित्सकसँग भएको भयानक घटना सम्झन्छु । त्यो घटनाचक्रबारे पढ्दा म बेलाबेला चिसो हुन्छु । अनि आफैंमा प्रश्न गर्छु , कोही किन यतिसम्म क्रूर हुन सक्छ ? यस्ता घटनाहरूले मलाई सोच्न बाध्य बनाउँछ, के अब पुरुष एउटा जाति मात्रै नभएर प्रवृत्ति बनिसकेको हो ? यो प्रवृत्तिलाई किन लाग्छ उनीहरू महिलालाई जति पनि दबाउन सक्छन् । के महिलाको जीवनमरण उनीहरूकै हातमा छ ? त्यो बीभत्स घटनामा संलग्न अधिकांश पुरुष थिए, उसलाई महिनौंदेखि यातना दिने पुरुष थियो । उसलाई सेमिनार हलमा एक्लै सुत्न आदेश दिने पुरुष थियो । घटना भइरहेको थाहा पाउने पुरुष, घटना लुकाउने पुरुष, प्रहरी पुरुष, वकिल पुरुष, घटना भएको ठाउँ भत्काउन आदेश दिने पुरुष, भत्काउने पुरुष, मृतक शरीरलाई बलात्कार गर्न उक्साउने पुरुष, बलात्कार गर्ने पुरुष । यी पुरुषहरू यति क्रूर र हिंस्रक कसरी बने ? मान्छु, समाजका सबै पुरुष एकै हुँदैनन्, तर यस्ता घटना सुन्दादेख्दापढ्दा लाग्छ यो पितृसत्तात्मक सोचले मतमतिएको समाजमा जबजब महिलाका सवाल उठ्छन्, समस्त ब्रह्माण्डका पुरुष एउटा प्रवृत्ति बन्छ निर्लज्ज, निर्दयी, हिंस्रक र भावनाहीन ! जबसम्म एक महिलाको शरीर हिँड्ने, बोल्ने, चल्ने अवस्थामा हुन्छ र उसले महिला हिंसाको आवाज उठाउन खोज्छे, यो समाज उसको कुरा मान्नै तयार हुँदैन । महिलाले श्वास फेरिरहेसम्म उसलाई अनेकौं उपनाम दिइन्छ ऊ षड्यन्त्रकारी हो, डलरबादी हो । के आफ्नो हिस्साको न्याय पाउन उसले जीवनको बलिदानी नै दिनुपर्छ ? तर पनि उसले न्याय पाउँदिन । न्याय प्रक्रिया लम्बिइरहन्छ । चाहे भारतकी निर्भया र अभया हुन् वा नेपालकी ममता, निर्मला वा ख्याति । ल ल लजिल्ला अदालतले एक फैसला सुनायो । बलात्कारी सावित भइसकेका एक पुरुष निर्दोष ठहरिए । उनका समर्थकले खुसी थाम्न नसकी सडकसडक, चोकचोकमा झाँकी निकाले । विजय जुलुस निकाले । सामाजिक सञ्जालमा एकएकको अनुहार छर्लंग देखियो । तिनीहरू न पुरुष थिए न महिला न अन्य । लागिरहेथ्यो, ती सबै पितृसत्ताको भाषा बोलिरहेका थिए । र, २३ महिनादेखि आफैंसँग, समाजसँग लडिरहेकीले पीडितले अब म लड्न सक्दिनँ, म बाँच्न चाहन्छु भनेर घोषणा गरिन् । उनले त्यो पल पनि अर्को लडाइँ लड्नुपर्यो । समाजले उनलाई फेरि कठघरामा उभ्यायो र प्रश्न तेर्स्यायो, त्यस्तो थियो भने पहिले किन त्यसो गरिस् ? अनि तँ यस्ता विषयमा केही नबोल्ने, केही नलेख्नेलाई किन यत्रो खस्खस् ? कुण्ठाले ठाडै प्रश्न गर्यो अनि भटभटाउन थाल्यो ।बुझिराख् । यहाँ कसैलाई कसैको चोटसँग कसैलाई मतलब छैन । त्यसैले तँ चुप् लागेर बस् । हल्ला नगर । तँ चाहे मर, चाहे बाँच् अरूलाई के ? बरु खुरुक्क आफूलाई समेट, सम्हाल, अनि अघि बढ् । अनि फिस्स हाँसेर सबै कुरा टार्न सिक् । जिन्दगी त्यसरी नै चल्छ बुझिस् ? समाज यतिसम्म निर्दयी त हुनुनपर्ने होइन र कुण्ठा ? मैले उसलाई प्रश्न गरें । किन ? उसले प्रश्न पनि सोध्यो, आफैं निर्क्योल पनि निकाल्यो किनकि तँ सबैको राम्रो सोच्छेस् ? तँ मूर्ख होस् । यो संसार कसैको भावना र कथामा चल्दैन । बी प्र्याक्टिकल । उसको कुरा सुनेर लाग्यो मभित्रबाट निस्कने कुण्ठाको आवाज पनि पितृसत्ताको भाषा बोल्छ । कहिलेकाहीं लाग्छ महिलाको भावना, सपना र खुसीलाई क्षणभरमै ध्वस्त पार्न खोज्ने यो पितृसत्ता जति डरपोक र लाचार यो संसारमा सायदै केही छ । यो प्रवृत्तिले महिलाको सम्मान गर्न जान्दैन । यो प्रवृत्ति केवल नियन्त्रण गर्न चाहन्छ । उनीहरूका लागि महिला केवल एक उपभोगको वस्तु हो, त्यसैले नै होला उसको शरीरिक बनावट र अंगलाई लिएर चिया गफमा जोक बनाउँछन् । जो आफू अनुशासनमा बस्न सक्दैन, उसले अरूलाई नियन्त्रण गर्न खोज्छ, दबाउन खोज्छ । पितृसत्तात्मक दम्भका लागि महिलाहरू यसका पीडित हुन् । पितृसत्तात्मक समाजले महिलाको आत्मालाई तोडेका छन् । उसको विचार, उसका भावना, उसको आत्मसम्मान, उसका सपना तोडेका छन् । अनि आफ्नो कमजोर अस्तित्वलाई ढाक्न अट्टाहासका साथ भन्छन्, छि यी महिलाहरू कति कमजोर, सेन्सिटिभ, इमोसनल । ल ल लएक साँझ म बसन्तपुरमा बसेर चिया पिउँदै थिएँ । मेरो कुण्ठा मलाई पछ्याउँदै त्यहीं आइपुगिहाल्यो । मलाई साँझमा बसन्तपुरको भाइब्स मनपर्छ । तर, कुण्ठा जब आइपुग्यो मलाई छेवैमा गुरुप्प परेर बसेका एक हुल युवतीहरूको गफ सुनेर एकाएक रिस उठ्यो । कुण्ठा उतिबेलै टप्कियो र एउटा चुरोट सल्काउँदै भन्यो, यिनीहरूको गफ सुनेर किन रिसाउँछेस् ? यही त हो समाजको वास्तविक ऐना । उनीहरू आफ्नो बहस चलाउँदै थिए । हेर बलात्कार भनेको आफूलाई बचाउन नसक्ने बच्चीहरूको पो हुन्छ । १९२० कटिसकेपछि त बुझ्ने हुँदैनन् र ? केको बलात्कार ?एक युवती अरूलाई ज्ञान दिँदै थिई । केही होमा हो मिलाउँदै थिए । केही उसका कुरा सुनेर अनकनाउँदै थिए । कुण्ठाले अर्को चुरोट सल्कायो । देखिस् एक महिलाले लड्नुपर्ने यो समाजको वास्तविकता ? तँ के चहान्छेस् ? दुनियाँ सबै छोडेर महिलाले पिलपिल दुःखमा आँसु बगाओस् ? छटपटाओस् ? तिमीहरू स्वार्थी छौ । सबैलाई आफ्नो नियन्त्रणमा राख्न खोज्छौ । तिमीहरू आफ्नो अनुहारको मुखुन्डो उतार । कि जजसले तिमीहरूलाईतँलाई तोडे । ती सबको मुखुन्डो उतार । कि भने सबै विगत आफ्नो पैतालामुनि कुल्चेर पाइला चाल । किन घरीघरी यो पितृसत्तात्मक समाजलाई औंला उठाइरहन्छेस् ? निहुँ खोजिरहन्छेस् ? यहाँ एउटाले तेरो सपना तोडेको छ, अर्कोले आत्मसम्मान । तँ लड्न खोजिस् भने यो समाजले तँलाई बाँच्न दिनेछैन । अन्त्यमा यो पितृसत्तात्मक समाजले तँलाई नै घुँडा टेकाउनेछ । कुण्ठाका कुरा सुनेर म अवाक् भएँ । तर, तँ घुँडा नटेक्, कराइराख्, बोलिराख्, रिसाइराख्, पितृसत्तालाई प्रश्न सोधिराख् ।कुण्ठाले फेरि हौस्याउँदै भन्यो । ल ल लयो समाजले महिलाको मर्यादा कहाँदेखि कहाँसम्म तोकिदिएको छ ? महिलाले कसैलाई विश्वास गर्नु पनि आफ्नो मर्यादा बिर्सनु हो भने पुरुषको मर्यादा कहाँसम्म हुन्छ ? जब विश्वासघातको पीडामा महिलाको आँसु बग्छ, यो समाज भन्छ, अहिलेको आधुनिक युगकी महिला भएर पनि कमजोर हुने ? विगतलाई बिर्सेर अघि बढ्न नसक्ने ? यस्तो आधुनिक विचार भएकी महिला भएर पनि लाचार महसुस गर्ने ?तर, फेरि उही समाज भन्छ, तैंले गल्ती गरिस् ? किन विश्वास गरिस् ? आधुनिक युगकी महिला भएर पनि पुरुषलाई सजिलै विश्वास गर्ने ? पुरुषहरू कस्ता हुन्छन् भन्ने थाहा छैन ? समाजमा यति धेरै विरोधाभास किन ? यो पाखण्ड किन छ ? किनकि यो समाजका लागि पुरुषले आत्मसन्तुष्टिका लागि उपभोग गरेको वस्तु हो, महिला । उसलाई जीवनभर साथ दिनु पर्दैन । किनकि उसको व्यक्तिगत स्वतन्त्रताको ठाडो हनन हो । ऊ त सजिलै पन्छिन सक्छ र सबैभन्दा लज्जास्पद कुरा यसमा उसको परिवार र समाजले पनि गर्वका साथ उसको पक्ष लिन्छ । किनकि उसको व्यक्तिगत स्वतन्त्रताको ठाडो हनन हो । अनि फेरि समाज तिनै महिलालाई प्रश्न गर्छ, तिमी त आधुनिक सोच भएकी महिला होइन ? के तिमी महिलाहरूको आत्मसम्मान, भावना, आत्मस्वाभिमान सबै शरीरमा हुन्छ ?अहँ आधुनिक युगकी महिला भएर त शरीरमा आत्मसम्मान राख्ने नै होइन । आत्मसम्मान आफ्नो शरीरमा सीमित गर्ने नै होइन ? आधुनिक युगकी महिलाको सोच पनि आधुनिक हुनुपर्छ । ऊ तोडिनु हुँदैन । बरु तिमी पनि पुरुषलाई एक वस्तु सोच । किन रुने ? स्ट्रोङ हुनुपर्छ । अहँ रुनै हुँदैन । तर, आफ्नो मर्यादा पनि बिर्सनु हुँदैन । अब भुलेर पनि पुरुषको विश्वास नगर्नु । तर, नबिर्सनु मर्यादा बिर्सिसकेपछि अब समाजले जे भन्छ, जसो भन्छ, जे सजाय दिन्छ त्यही स्वीकार गर्नुपर्छ । एक महिलाले एक पटक आफ्नो सिमाना बिर्सिएपछि उसलाई फेरि स्वतन्त्र भएर बाँच्ने अधिकार छैन । यो समाजले बनाएको नियम हो । यो समाज अझै पनि यही चाहन्छ कि हरेक महिला रामायणकी सीता जस्ती होउन् । चुपचाप आफ्नो पीडा लिएर धर्तीमा भासिउन् । चाहे उ तोडियोस्, पछारियोस्, पटकपटक अग्निपरीक्षा नै किन दिन नपरोस् । बस् ऊ चुपचाप भासियोस् । तर मलाई लाग्छ, आफ्नो आत्मसम्मानमा प्रश्न उठेका ती तमाम महिला पत्थर भएका छन् । रामायणकी अर्की पात्र अहिल्याजस्तै । एक समय थियो । महर्षि गौतम आफ्नी पत्नी अहिल्यासँग एक जंगलमा बस्थे । अहिल्या अति नै सुन्दरी थिइन् । स्वर्गका राजा इन्द्रलाई अहिल्या असाध्यै मनपर्यो । इन्द्रलाई जसरी पनि अहिल्यासँग भोग गर्नुपर्यो । स्वर्गका राजा इन्द्रले जब केही चाहना गर्छन्, उनी दिनरात एक पार्न पछि पर्दैनन् । तर, अहिल्या सामु जान सजिलो थिएन । किनकि रामायण मा भनिएको छ, उनी पतिव्रता थिइन् । तर, एक दिन इन्द्रले सूर्यलाई मध्यरातमा उदाउन आग्रह गरे, किनकि गौतम ऋषि(अहिल्याका पति) बिहान नुहाएर सूर्यलाई जल चढाउन नदीमा जान्थे । सूर्य पनि इन्द्रका जिद्दिसामु झुके अनि मध्यरातमै उदाइदिए । गौतम ऋषि स्नान गर्न नदीतिर निस्किए । त्यही मौका छोपेर इन्द्र गौतमको कुटीमा पुगेका थिए । त्यसपछि के भयो ? थाहा छैन । त्यो कथा रामायण धारावाहिक सिरियलमा पनि देखाइएन । तर, इन्द्र अहिल्यासामु जानाले नै अहिल्या हजारौं वर्षका लागि पत्थर हुन बाध्य भइन् । कुण्ठाले उत्सुक हुँदै सोध्यो । अनि ? इन्द्र ? इन्द्र स्वर्गमा चम्किरहे । अहिल्या किन पत्थर हुनुपरेको ? उसले फेरि सोध्यो । किनकि त्यो गौतम ऋषिको श्राप थियो । ऋषिमुनिको श्राप धेरै नै कडा हुन्थ्यो रे । तर, उतिबैले ऋषिलाई पश्चाताप पनि भएछ । तर, श्राप फिर्ता लिन मिलेन । त्यसैले उनले अहिल्यालाई वरदान पनि दिए हजारौंहजार वर्षपछि जब भगवान् राम यो वनमा आउनेछन्, तब उनको चरणस्पर्श पाएपछि अहिल्या फेरि पत्थरको कैदबाट मुक्त हुनेछिन् । कुण्ठाले मलिन भएर सोध्यो, यस्तो किन ?किनकि गल्ती अहिल्याको हो । उसले किन आफ्नै श्रीमान्को भेष धारण गरेर आएका इन्द्रलाई चिन्न सकिन ? यदि ऊ पतिव्रता थिई भने उसले चिन्नुपर्थ्यो । अनि अर्को प्रश्न ऊ किन सुन्दर भई ? सुन्दर हुनुको नतिजा त भोग्नैपर्छ । ऊ हजारौं वर्ष ढुंगा भएर बाँच्नैपर्छ । दुःख लाग्छ सोच्दा, तर समाज अझै यही चाहन्छ पीडामा परेका हरेक महिला कि सीता भएर धर्तीमा भासिउन् या अहिल्याजस्तै पत्थर बनुन् । समाजको चाहना यही हो कि जोजो अहिल्या जस्तै पत्थर बन्न सक्छन् एक दिन मर्यादा पुरुषोत्तम भगवान् राम आएर आफ्नो चरण स्पर्श गराउँदै उनीहरूको उद्धार गर्नेछन् । अनि ऊ फेरि महिला बन्ने छे, आमा बन्ने छे र जीवनको पूर्णता पाउने छे । समाज यसरी नै विषाक्त पितृसत्तालाई काँधमा बोकेर लम्किरहनेछ । अनि ? अनि हरेक युगमा मुखुन्डो भिरेका इन्द्रहरू खुलेआम हिँडिरहनेछन्, चम्किरहनेछन् । तर, अहिल्याहरू कहिल्यै बोल्ने छैनन्, कहिल्यै लेख्ने छैनन् । उनीहरू आफूले भोगेका सबै यातना, कथा आफ्ना गहिरा आँखामा डुबाउनेछन् । उनीहरू पत्थर हुनेछन् । कुनैबेला अनेक रङ र उमंगले चम्कने ती चञ्चल आँखा कतै हराइरहनेछन्, टोलाइरहनेछन् । हरेक दिन यही विषाक्त पितृसत्तात्मक समाजमा बाँच्न संघर्ष गरिरहनेछन् । कुण्ठा मेरो एकालाप सुनेर अट्टाहासका साथ हाँस्न थाल्यो । अनि भन्यो, छि नाम मात्रको फेमिनिस्ट, सुडो फेमिनिस्ट ।"
तिम्बुङ तिर्सना,"पाँचथर सदरमुकाम फिदिमदेखि बेतेनीसम्म जिपको यात्रा थियो, बेतेनीदेखि पैदलै । बेतेनीमा तिम्बुङ जाने यात्रीहरू थपिए । यात्राका लागि केही खानेकुरा किन्यौं । झरीबाट जोगिन प्लास्टिक लिएर उकालियौं । होमस्टे पुगियो, तिम्बुङ पोखरीका पथप्रदर्शक डिल्ली वलीले चलाएका । कालीखोला तरेपछि ताप्लेजुङ टेकियो, बाटो उकालो हिँड्नुपर्ने । सिधा तल हेर्दा खोलामात्रै, जुका लागेर हैरान । बर्मे, इवा, कालीखोला तरिसकेका थियौं । नन्दु बानियाँको घर पुग्दा रात पर्नै लागेको थियो । जुका टकटक्याएर आगो ताप्यौं । मेरा लागि यो यात्रा पहिलो थिएन, यात्रासारथि भवानी तावाको सातौंपल्ट थियो । पहिलोपल्ट आएका सन्दीप केरुङ र जुगल केरुङ रोमाञ्चित देखिन्थे ।खानामा तरकारी मालिङ्गोको टुसा, टिम्बुरको अचार र खसीको मासुको झोल । गाउँको सुनसान प्रिय थियो । तर, अरू यात्रुले हल्ला गरेर (सायद रमाउँदै थिए) अबेरसम्म निदाउन दिएनन् । गड्याङ्ग गरेर ठूलो आवाजसँगै ब्युँझियौं । पारिपट्टि पहिरो गएको रहेछ । बिहान बासीभात खाएर उकालो चढियो । बाटो छेउछाउ मालिङ्गोका बोट थिए, टुसा चाहिँ भाँचिएका । गाउँभन्दा टाढाटाढा हुँदै गएपछि खेतीपाती देखिन छाडे । लेकतिर आलु, मकै, कोदो फल्दैन । खेत त हामीले पाँचथरतिरै छाडेर आएका थियौं । अब चरन क्षेत्र सुरु भयो । खाद्यान्नदेखि तरकारीसम्म फोम्जो र घोडाबाट बोकेर लैजानुपर्ने । चौंरी डुल्ने खर्क भेटिन थालेपछि यात्रा थप रोमाञ्चित बन्यो । झरी, बादल नभनी हामी अघि बढिरह्यौं । बाटो छेउछाउमा फोहोर फाल्न चोयाका डोकोका डस्बिन थिए, स्थानीय सीप । पोखरी ताल भन्ने ठाउँ पुगेपछि पानी रोकियो, मौसम उघ्रियो । अनेक किसिमका फूलसँग रमाउँदै अघि बढ्यौं । हाम्रो अबको गन्तव्यबास पाङदुवाको गोठमा थियो । केही पटक हिँडेको बाटो भए पनि कतिपय ठाउँ विस्मृतिमा हराइजाने रहेछन्, कतिबेला पुगिने अनुमान गर्नै कठिन । टर्च बालेर हिँड्यौं । पर कतै पिलपिल बत्ती बलेको देखिन्थ्यो । तर, जति हिँडे पनि आइनपुगिने ।यो रात टार्जन खुदाङको गोठमा कटाउने भइयो । उनी थिएनन् । झापामा घर बनाउँदै रहेछन् । लेकमा गोठ हुनेको प्रायः सहर र तराईमा घडेरी छ । उतै घर बनाउँछन्, सुविधाका लागि ।गोठमा छुर्पी सुकाइएका थिए । अँगेनो छेउमै न्यानोमा सुताइ हुने भयो । ढोकाकै छेउमा याकचौंरी थिए । काठले बेरेर बनाइएको गोठ । छानो पनि काठकै । उज्यालोका लागि सोलार बत्ती । गोठालाहरूले धमाधम चौंरी दुहुन थालेपछि हामी ब्युँझियौं । दुहुनुपर्ने चौंरी करिब ३० वटा थिए । यहाँ गोठमै डेरी मेसिन हुन्छन् । सिजनमा बिहानैदेखि स्थानीयको व्यस्तता बढ्छ । ढुंगा छापेर पदमार्ग बनाइएको रहेछ । बाटोमा होमस्टेका लागि संरचना बनेका रहेछन् । तर, पदमार्ग बनाउँदा पहिलोको बाटो परिवर्तन गरिएको रहेछ । पहिलोपल्ट जाँदा तरकारी, चामल लगायतका सामान लगेका थियौं । गोठमा भाँडा माग्यो, पकायो खायो । बस्ने ठाउँमा पनि गोठमा सहज हुँदैनथ्यो । दोस्रोपल्ट जाँदा निक्कै सहज थियो । अहिले खान, बस्न चिन्ता गर्नु पर्दैन । ठाउँठाउँमा फोन लाग्छ । पर भित्तातिर पहिरो गएको देखियो । चोखा पहाडमा किन सानासाना पहिरो देखिएका होलान् ? कुनै भूगर्भविद् पुगेर अध्ययन गरे हुने नि ठूलो भन्ज्याङमा होमस्टे थियो, अमीर राईले चलाएको । खाना खाएर सुस्तायौं । फोन, नेट चलेन । साँझमा तिम्बुङ पोखरीको मौसम खुल्छ कि भनेर गयौं । पोखरीले त कुहिरोको पछ्यौरी ओढिसकेको रहेछ । जिल्ल परेर फर्कियौं । यात्रीले होमस्टे भरिभराउ थियो । बिहान त अहो, क्या मौसम हतारहतार उकालो लाग्यौं । पारि देखिए कञ्चनजङ्घा र मकालु । हिमालमा घामको टक कति सुन्दर देखिएको ! हतारमा पोखरी पुग्नु थियो । अर्कोतिर सेलेले पहाडमा बगिरहेको पानी छोऊछोऊ लाग्ने । कान्छीधारामा मुख धोयौं । पोखरी छ्याङ्गै थियो । अग्लो पहाडमा फराकिलो । पहाड डल्लै पोखरीमा देखिने । समुद्र सतहदेखि ४ हजार ३ सय ३५ मिटर उचाइमा छ, तिम्बुङ पोखरी । एकछेउमा पूजा गर्ने ठाउँ । धुप बाल्यौं । परिवारका सदस्यलाई सम्झिँदै पोखरीमा सिक्का चढायौं । दर्शनार्थीले चढाएको सिक्का पोखरीभित्र छ्याङ्गै देखिन्थे । ठूलो पानी निकासबाट बग्दै थियो । निकासतर्फबाट भने पोखरी पूरै देखिन्छ, नीलो मसी पोखेजस्तै । भित्तापट्टि पहाड, सिधै माथि खुलेको आकाश । निकासबाट बग्दै गएको पानी दुई पहाडको फराकिलो बीचबाट बगिरहेको । हाडी, जम्ले लगायतका अनेकन पोखरी छन्, आसपासमा । कतिपय यात्री घुम्दै सिक्किमतिर पनि जान्छन् । थरीथरीका फूल र महत्त्वपूर्ण वनस्पति यतै वरिपरि छन् । यिनको अध्ययन भएकै छैन । यीमध्ये केन्जो फूलले धेरैलाई तान्ने । पत्रपत्र भएर फुल्ने पिरामिड जस्तो फूल । यो धेरै ठाउँमा पाइँदैन । हरिया पहाडमा लहरै सेतो टावरझैं लाग्ने । केन्जोको छेउमा उभिएर फोटो खिचियो । यसलाई पदमचाल पनि भनिन्छ । वैज्ञानिक नामचाहिँ रयम नोबिल । केन्जोसँग बिख्मा, पाँचऔंले लगायतका वनस्पति फुलेका रहेछन् । हिमाली क्षेत्रमा तहतह मिलेर बसेका ढुंगा । कतै चट्टान देखिथ्यो । रूखको नामनिसानी थिए । दिउँसो भएपछि हावाले पोखरीको पानी हल्लाउन थाल्यो । कुहिरोले पोखरीलाई जिस्क्याउन थाल्यो । जति हेर्दा पनि आँखा अघाएनन् ।साँझको बासका लागि गोठतिर लम्कियौं । बाटोमा भेडाहरू चर्दै थिए । घुम्ती चरणमा डुलाउँदै चराउनुपर्ने । ठाउँ सर्दैसर्दै चराउनुपर्ने भएकाले यसलाई चोक भनिने रहेछ । चौंरीघ्याङ भन्ने ठाउँको डीगोठमा पुग्यौं ।हरि भण्डारी र भरत बानियाँले गोठ चलाएर बसेका । ३० वर्षमुनिका यी तन्नेरी सानैमा गोठ चढेका रहेछन् । गोठाला थिए सानोमा । अहिले मालिक भए । काका, बाउहरूले गोठ जिम्मा लगाइदिए । पाँच वर्ष अगाडि यही गोठ पुगेको थिएँ । अहिले धेरै फेरिएछ । बस्ने, खाने ठाउँ निक्कै व्यवस्थित रहेछ । यो डीगोठ हो । चौंरीको मुख्य गोठलाई डी भनिन्छ । याक, नाक, उराङ जस्ता चौंरीका प्रजाति यहाँ देखिन्छन् । गोठालाले गाउँबाट ल्याएका आलु, गुन्द्रुक, चामल जोहो गरेर राखेका हुन्छन् । उनीहरू इन्टरनेट चलाउँदै थिए । सहरका खबर क्षणभरमा गोठमा थाहा पाइहालिने । अबेरसम्म तन्नेरी चौंरी व्यवसायीका अनुभव सुन्यौं । थप अनुभव र अनुभूति सँगालेर फेरि कुनै बेला तिम्बुङ आइपुग्ने वाचा गर्दै फर्कियौं ।"
केवल दस दिनको थिएन दसैं,"आमोइले हातमा बोकेको चारा आँगनमा छरेपछि चारै दिशाबाट तँछाडमछाड गर्दैर् उड्दै आउँथे परेवा । त्यसरी नै हृदयभरि आइदिन्छन् यादहरू, दसैं सम्झँदा । आकाशमा बन्दै छरिँदै गरेका बादलका आकृतिझैं मेरा स्मृतिहरू पनि हलचल गरिरहन्छन् । दसैं मेरो यादहरूको शृंखलामा विशृंखलित भएर छरिएको छ । गिद्देश्वर र डोरकोटका गराहरूमा कोदाका बाला ठडिएको बखत, सिरुबारी र पँधेरापात्लेका फाँटभरि धानका बाला झुलेको बेला, आँगनका डिलमा सयपत्री र मखमलीका कोपिला निस्कँदै गरेको समय झिसमिसेमै कुटो बोकेका हातहरूले छनछनछनछन चुरा बजाउँदै खोस्रन्थे लागुडाँडाका खाल्डा । चाम्रो माटोसँगै बोराभरि दसैं भरिएर घर आउँथ्यो । जब आलो गोबरमा चाम्रो माटो मुछिएर पिँढी र आँगन टालटुल, लिपपोत हुन थाल्थ्यो, तब भरिँदै जान्थ्यो समयको भदौरे झरीले उप्किएको मानिसहरूको मन । अनि छाउँथ्यो ओठहरूमा शारदीय मुस्कान । मेरो माया त्यै पर खोलाखेत, आउने जाने गरे त होला भेट रेडियो नेपालबाट मालसिरीको धुन बज्नुअघि नै खोलाखेतको सालघारीभित्र युवतीहरूको स्वरमा यस्तै भाका घन्किन्थे । सबेरै सालघारी पसेका उनीहरूले साँझमा पिठ्युँको डोकोभरि पातका आँठा बोकेर पिँढीमा बिसाउँथे । पिँढीभरि हरियो पात फिँजिन्थ्यो । टुकीको उज्यालोमा सिन्का र पातको मिलन हुन्थ्यो । अनि दसैं दुनाटपरीको आकारमा खप्टिएर बस्थ्यो ।लोप्रे या रत्नेचौरको रातो माटो, गडेखोलाको कमेरो, अर्थुङ्गेको पहेँलो माटो आदिले हटाएपछि भित्ताका ध्वाँसाहरू घरसँगै उज्यालिन्थे ग्रामीण अनुहारहरू । उज्याला घरहरू, आँगनको दुबोमा टल्किरहेको शीत, सेतो कमेरोले टिलिक्क टल्किएको देविस्थान, देविस्थान माथिको खुला नीलो आकाश, गजक्क परेका हरिया पहाड र तिनै पहाडमाथि सेतो टोपी लगाएको धौलागिरि । दसैं दस दिनको मात्र थिएन । न त दसैं आउनु टीका, जमरा, आशिष र दक्षिणामात्र थियो । दसैं त सुबेदारनी जेठीआमाको घरमा सुटकेस बोकेर भरिया आउनु र भरियाको पछिपछि झिल्के ठूलाबा आउनु पनि थियो । दसैं आउनु सधैं वर्षात् भइरहने माथ्ला घरे भाउजूका आँखा ओभाउनु पनि थियो । दसैं आउनु कान्छी काकीले अर्को एक वर्षलाई पुग्ने गरी लाहुरे काकाको अनुहार हेर्न पाउनु पनि त थियो । मूलभित्ताका धारामा बिछ्याइएका छपनीहरूले सिरक र तन्दाका खोलहरूको चुटाइखानु थियो । दसैं आएपछि त सहरको सानो कोठामा थुनिएका केटाकेटीहरू गाउँको फराकिलो आँगनमा बुरुकबुरुक उफ्रन पाउँथे । गाउँले नानीहरू दक्षिणाको पैसा राख्नलाई सुर्के थैली सिलाउन लगाउँथे । दसैं आरनकी माइलीको घरमा बिष्टका घरबाट फिको उठाइएको चामल बनेर पुग्थ्यो । दसैं आउनु कलको सियोले घोच्दाघोच्दा छियाछिया भएका जुने दर्जीका औंलाहरूले मासु र भात मुछ्न पाउनु पनि त थियो ।अर्जेत, माल्दिभिर र बान्द्रेका भीरहरूमा लहलह परेको बाबियोलाई काटेर पोखरीमा भिजाएपछि रातभर जागा बसेर गाउँका युवा र प्रौढहरू लट्ठो बाट्थे । त्यही लट्ठोमा मच्चिएर जीवनमा उड्ने सपना देखेका हामीहरू धेरै टाढाटाढा पुगिसकेछौं । हरेक दसैंले झसंग बनाएर जान्छ । नासो जसरी पो हुर्काएको रहेछ त्यो माटोले हामीलाई । ल ल लजब दसैं आउन थाल्थ्यो, म छोराछोरीलाई सुनाउन थाल्थें यिनै किस्सा । केही वर्षअघिको कुरा हो, यिनै किस्सा सुनाउँदै गर्दा छोरीले भनिन्, मामुको अनुहारको रंग नै अर्कै हुन्छ, आफ्नो गाउँबारे कुरा गर्दा । छोरीको कुरा नसकिँदै छोराले थपे, मामु तपाईं आफ्नो गाउँमा दसैं मनाउन किन जानुहुन्न्न ?म जिल्ल परें । मेरो गाउँ ! म न खुसी हुन सकें । न दुःखी, मात्र अवाक् बनें । छोराको बालसुलभ प्रश्नले मलाई धेरै दिन खङ्ग्रङ पार्यो । मैले त त्यसरी कहिल्यै सोचेकी रहिनछु । न मैले, न मेरी आमाले । मेरा वरपरका विवाहित अन्य महिलाहरूले पनि त्यसरी नसोचेको वर्षौं भइसकेको होला । विवाहपश्चात् चाडपर्वबारे धारणा नै बदलिने रहेछ । घरका अनेकन दायित्व पूरा गर्दागर्दै हामीले यसरी आफूलाई खुम्च्याउने रहेछौं कि हामी स्मृतिमा बाँच्न अभ्यस्त हुनेरहेछौं । मनभित्र धेरै बेचैनी भैरह्यो । अनौठो शून्यताले चिमोटिरह्यो । सम्झें, हामी सानो हुँदा मामुले भन्नुहुन्थ्यो, बित्थामा आउँछन् यी चाडपर्व । सायद मामु पनि यस्तै अवस्थाबाट गुज्रनुहुन्थ्यो कि ! मैले अनुमान मात्र गरें । मलाई भने एकोहोरो गाउँले तानिरह्यो । छोराको प्रश्नले चिमोटिरह्यो । मनभित्र निकै दिन द्वन्द्व चलेपछि आँट गरेर घरमा भनें, गाउँको न्यास्रो लागेको छ । एकपटक दसैं उतै गएर मनाउँछु । सहयात्रीको छोटो मौनतापछि, बुबालाई भन न त भन्ने सुझाव आयो । दोधारे अवस्थामा ससुरा बुबालाई गएर भनें । जा न त । मामु म यो पटकको दसैं तपाईंहरूसँग मनाउँछु । म त छुट्टी हुँदाबित्तिकै त्यता आउँछु । मेरो यो बोलीले मामुको अनुहारमा खोइ कुन्नि कस्तो भाव ल्याएथ्यो । तर, एकछिन रोकिएर सानो स्वरमा के भन्छे यो ? भन्नुभएथ्यो ।त्यै भनेको बूढीमाउ । म दसैंअघि नै त्यहाँ आउँछु । किन जुठो, सुत्केरो पर्यो र त्यता ? मामुको प्रश्नले मलाई चिसो बनायो । होइन, छैन, एकछिन रोकिएर भनें ।ज्वाइँ पनि आउनुहुन्छ ? मैले सानो स्वरमा जवाफ दिएँ, अहँ ।के झगडा गर्यौ कि क्या हो ?, मामुले कड्किएर बोल्नुभयो । त्यसपछि मैले बेलीबिस्तार लगाएँ । सबै कुरा सुनेपछि मामुले हँ मात्र भन्नुभयो । वर्षौंपछि आफू जन्मेहुर्केको आँगनमा आफ्नाहरू सबैका बीचमा बसेर दसैं मनाउन पाउँछु भन्ने उत्साहले पुलकित म मामुको प्रतिक्रियाले असमञ्जसमा परेकी थिएँ । मेरो फुरुकफुरुक परेको मन त तब पो खिस्रिक्क पर्यो जब आफन्त, छिमेकी, साथीहरू सबैले घरमा टीका नलगाई माइतीमा गएर टीका लगाउनु त अपराध पो हो जसरी व्याख्या गरे । घरको टीका नलगाई कहाँ माइतको टीका लगाउन मिल्छ र ? त्यसपछि मात्र मामुको अन्योलबारे प्रस्ट भएँ । वरपरका कुरै नसुनी नाइट बस चढें । उता पनि आफन्त, वरपर सबैको प्रश्न एकै थियो उता टीका छैन हो ? ल ल लखासमा छोराको त्यही प्रश्नले डोर्याएको थियो मलाई म जन्मेको गाउँ । म गाउँ पुग्दा, गाउँ उस्तै गजधुम्म परेर बसेको थियो । देविस्थानको डिलमा बसेर सिंगो गाउँ हेरें, हेरिरहें । केही दिन गाउँमा बस्दा, लाग्यो गाउँ त उस्तै छ । ढुंगाको गारोमा ढुंगाकै छपनी छाइएका घरहरू, ढुंगा नै बिच्छाइएका आँगनहरू उस्तै थिए । पारिपट्टि मुस्कुराएर उभिएको धवलागिरि, तल्लो वन र भेडिओडारको जंगल, घरै छेवैको दोबाटोको बीचमा उभिएका बाँसघारी, बाँसघारीभित्रबाट गुन्जिने चिरबिर चिरबिर ध्वनिहरू । सबै उस्तै त थियो । तर, थिएनन् एकाबिहानै सुनिने ख्वाकख्वाक खोकीका आवाजहरू । एकतमासले बगिरहने पँधेराको कलकलसँगै गाइँगुइँ गाइँगुइँ चलिरहने पँधेर्नीहरूका छलफलहरू सुनिएनन् । सुनिएनन् सबेरै बजारलाई ब्युँझाउन पुग्ने दूधवालाको प्याट्प्याट बज्ने चप्पलका आवाजहरू । न एकाबिहानै बज्ने देविस्थानबाट कुम्भकर्ण जगाउने शंख र घन्टका झन्कार । न त सुनिए कटेराबाट दाम्लोसँग आन्दोलन गर्ने बाँ बाँ आँइ आँइ का हुन्कारहरू । खोर नै भत्किने गरी उफ्रने मनेहरूको म्याँम्याँ, कोक्राभित्रबाट आमा खोज्ने शिशुहरूको च्याँच्याँ, अहँ गाउँमा पहिले जस्तो केही थिएन । कोक्रो हल्लाउँदै हाहाहाहा, लललल गर्ने चाउरिएका हात कतै देखिएनन् । आँगनबाटै दिनभरिका योजना बनाउने तल्लाघरे कान्छी र माथ्लाघरे ठूलीका संवादहरू पनि बन्द भएछन् । सुबेदारबाको बार्दलीबाट गाउँभरि समाचार फुक्ने रेडियो नेपालको आवाज आउन बन्द भएछ । लट्ठीको भरमा खोच्याङ खोच्याङ गर्दै मुखियाले बुझ्ने गाउँको हालचालको क्रम बन्द भइसकेछ । आँखाले भेडिओडारबाट घरको मूल बलो जरक्कै काँधमा राखेर काँधै नफेरी आँगनीमा ल्याइपुर्याउने माइला र काइँलाको बल खोज्दै थिए । कानले तमाखु उडाउँदै र कछाड खुम्च्याउँदै बैंसको रुखमुनि बसेर गर्ने बूढाबाहरूको देशविदेशको छलफल सुन्न खोज्दै थिए । म जहाँ जहाँ टेक्थें त्यहींत्यहीं स्मृति भेट्थें । मनमा अनेक प्रश्न उठ्थे, जस्तो कि सरक्कै काइँयोबाट सोरेर खोला जत्तिकै लामो होस् भनी सखीहरूले मूलभित्तामा बगाएको कपाल कहाँनिर अल्झियो ? मेरो उपस्थितिमा पर डाँडाबाट उसले हल्लाइरहने रुमाल कहाँ झर्यो ? मंगलचौथीमा वरपीपललाई पुजेर सिक्का चढाउने काकीका हातहरूमा कति मुजा परे ? कश्मीरबाट प्रियतमले लेखेका पत्र च्यापेर बितेका भाउजूका अनिँदा रातले राता भएका आँखामा चस्मा चढे होलान् कि नाइँ ? कता हराए स्कुलभन्दा बीचबाटोमै बढी थन्काइएका कापीहरू, पोस्टकार्डका लागि आपसमै लड्ने साथीहरू, यी खेतका कान्लाहरू नाघ्ने पैताला, कालिजलाई ढुंगा ताक्ने हत्केला, माल्दिभीरको डिलबाट घन्किरहने बाँसुरीको मधुर ध्वनि, धानभित्रको सामो गोड्ने साइँली दमिनीको नगोडिएको जीवनकथा, आरनमा प्राण भर्दाभर्दै खुम्चिएको आरने माइलाको अनुहारको कविता, साँझ परेपछि तीनपानेले तात्ने स्याउली बजार, स्याउली बजारमा शिक्षाको उज्यालो थप्न खोज्ने बूढो मास्टर ? वर्षौंअघि ओरालो झरेपछि जीवनका अनेकन पहाड पार गरेर वर्षौंपछि उक्लिएकी थिएँ उकालो र पुगेकी थिएँ कालान्जरको काखमा । वर्षौंपछि गाउँलाई सुम्सुम्याएँ । दसैंको रौनकले गाउँलाई मुढोबाट घार बनाउन यत्न गरेको त थियो, तर पाहुना आएका अनुहारसँग गाउँको तालमेल भने मिलेको थिएन । जोजोसँग तालमेल मिलिरहेको थियो, उनीहरूको दैनिकी नियालें । गाउँको दसैंमा मात्र होइन दैनिकीमा पनि आधुनिकताको प्रभाव अनुभूत गरें । देविस्थानको घण्टीको आवाजले होइन सिरानीको मोबाइलमा परदेशबाट बजाइएको घण्टीको आवाजले उज्यालो भएको बताउँथ्यो । दैनिकी सहज भइसकेछ । प्रत्येक आँगनमा धाराबाट पानी झरिरहेको थियो । करेसाबारीको साग किन्न बजार नै गाउँ आइपुग्दो रहेछ । जिपहरूले अर्डर गरेको सामान घर नजिकको सडकमा पुर्याउँदा रहेछन् । बूढाबाबूढीआमाहरू मोबाइलको स्क्रिनमा रमाइरहेका देखिन्थे । कानमा इयरफोन लगाएर प्रियतमसँग बात मार्दै युवतीहरू मेलापात गर्दै थिए । गाउँले सकारात्मक परिवर्तन आत्मसात् गर्दै रहेछ । कपडा सिलाउने दर्जी राख्ने बालीघरे प्रथा हटेको रहेछ । आरनमा पनि त काम अनुसारको पारिश्रमिकको रूपमा रकम दिन थालिएछ । श्रमको सम्मान गर्न सिकेको देख्दा आनन्द लाग्यो । स्याउलीबजार सुन्दर बस्तीको नामले चिनिन थालेछ । पहिले स्याउली बजारका केटाकेटी बिष्टका खेतबारीमा पसिना बगाइरहेका भेटिन्थे । अहिले सुन्दर बस्तीका केटाकेटी आँगनमा बसेर गृहकार्य गर्न थालेछन् । गाउँ सुरु हुनुभन्दा अगाडि नै ह्वास्स आउने दिसापिसाबको दुर्गन्ध हटेछ । गाउँका तिनै उज्याला पाटाले दिल गद्गद् भयो । आफ्ना अग्रजहरूको हातबाट निधारभरि टीका र हृदयभरि आशिष बटुलेर फर्किएँ । फर्कंदा खेतहेर्नीको डिलबाट अन्तिम पटक गाउँलाई हेरें । पहिलेको जस्तो वाचाल लागेन गाउँ, लाग्यो त शान्त, हिउँदको कालीगण्डकी जस्तै । म भने पटकपटक त्यही कालीगण्डकीमा स्नान गरिरहन चाहन्छु । अहिले पनि म सपनामा त्यही गाउँमा हुन्छु । जिम्मेवारीको पिङले मच्चाइरहेको बखत घरिघरि सम्झन्छु गाउँको लट्ठेपिङ र हलुका हुन्छु । सायद मेरा बालापनका यादहरू अपडेट भएकैले त होला गाउँको नयाँ दृश्यसँग पनि सपनामा बरोबर साक्षात्कार भइरहन्छ ।"
शाम्बालालाई प्रेमपत्र,"निर्देशक मीनबहादुर भामकृत बहुप्रतीक्षित फिल्म शाम्बाला हेर्न थालेको ५१० मिनेटमै लाग्यो, ओहो ! म जीवनमै विरलै देख्न पाउने अत्यन्त सुन्दर सिर्जना हेर्दैछु । त्यस्तो आभासले भित्रैदेखि शान्त र सचेत बनायो । पूरै अवधिभर कुनै सरस दार्शनिक कविताजस्तो लाग्ने फिल्म बग्दै जाँदा त्यसका तरेलीहरूमा विचारहरूको आरोहअवरोह भइरह्यो । पछिसम्म पनि त्यसको प्रभावले गहिरो ध्यान गर्दाजस्तो असिम शान्ति र एउटा न्यानो तन्द्रा, चैतन्यको प्रवाह जस्तो अनुभव भइरहेको थियो ।फिल्ममा बेलाबेला प्रयोग भएका लामालामा सट हरूमार्फत कथाको प्रवाहको अविच्छिन्नता र तरलताको गजबको अनुभव, ठाउँठाउँमा क्यामराको दृष्टिकोणको छनोटको सिर्जनशीलता आदि त मैले पहिल्याएँ । तर, माथिल्लो कर्णालीको जीवन र संस्कृतिबारे अज्ञानताका कारण त्यहाँ प्रयुक्त थुप्रै उपमा र प्रतीकलाई अर्थ्याएर बुझ्न सकिनँ । पक्कै कत्ति प्रतीकबारे त ए त्यो पनि प्रतीक थियो भन्ने भेउ पनि भएन होला । तर, समग्रमा फिल्म हेर्दाको अनुभव अनुपम थियो, जसलाई वर्णन गर्न खोज्दा सायद म न्याय गर्न सक्दिनँ ।नदेखिएको भूगोल, नचित्रिएका मानिस, नसुनिएका कथाहरू एकै मेलोमा हेर्न, सुन्न पाउनु ! त्यो भूगोल, ती बासिन्दा, तिनका रहनसहनलाई सान्निध्यमै पुगेर आभास गर्न पाउनु ! त्यहाँका हाँसोठट्टा र बोलीका बान्कीहरू ! चौंरी, घोडा, च्याङ्ग्राका स्वरहरू ! गीतका रन्काहरूका आल्हाद र उदासीहरूलाई छाम्न पाउनु ! असलमा त्यो अपूर्व अनुभव थियो ।नेपालकै एउटा भागको कथा भए पनि विकासले नगिजोलेको सग्लो समाज र दैनन्दिनको कथा यति नौलो र स्पृश्य भएर आइपुग्दा त्यो आफैं अप्रत्याशित खुसी दिने विषय थियो । फिल्म हेर्दै गर्दा कसैले सामाजिक सञ्जालमा मीन भामलाई यो चलचित्र विदेशीले रुचाउने खालको भयो अनि अर्को पटक चाहिँ नेपाली दर्शकले पनि रुचाउने खालको चलचित्र बनाउनु भन्ने सुझाव दिएको सम्झें । के त्यति नजिकबाट, त्यति स्पृश्य रूपमा नेपालकै भूगोलको कथा कसैले पस्किँदा त्यसलाई नेपालीका लागि नबनाइएको कथा भन्नु ठीक होला र ? वर्तमानमा चल्ने खालका नेपाली फिल्म हेर्ने अधिकांश नेपाली दर्शक यो चलचित्र हेर्न नजालान्, यो कन्टेन्टले तिनलाई नतान्ला तर मानौं झुक्किएरै कुनै आम नेपाली चलचित्र मन पराउने मान्छे यो हेर्न हल छिरेछ भने फिल्म पूरै नहेरी वा कुनै न कुनै रूपमा मन नपराई हलबाट निस्केला जस्तो मलाई चाहिँ लाग्दैन । बरु मीन भामलाई नै चलचित्र कस्तो बनाउनुपर्छ भनेर क्लास लिन्छु भन्ने आत्मविश्वास हुने गैरआम नेपाली बौद्धिक दर्शकहरू चाहिँ थुप्रैले मन नपराउने रहेछन्, त्यो बेग्लै रमाइलो ज्ञान पाइयो । यो चलचित्रमा अभिव्यञ्जनाका अनेक तहहरू होलान् र फरकफरक दर्शकले फरक गहिराइ वा तहमा पुगेर यसको स्वाद लेलान् । मीनले फरकफरक बुझाइ र आलोचकीय चेत हुनेहरूका लागि पनि सुगम र सुन्दर लाग्ने चलचित्र बनाएका छन् । फिल्मका श्रव्य, दृश्य आदि धेरै सुन्दर छन् नै, तर ती सबलाई यसरी अविस्मरणीय बनाउने भन्ने कुरा चाहिँ समग्र चलचित्रलाई बाँध्ने कथाको मूल मेरुदण्ड हो । धेरै आलोचकले नबुझिने भनेको सुनेर चलचित्र हेर्न पुगेको मलाई चाहिँ एकदमै वैश्विक प्रकृतिको मूल विषय भएको कथा कसरी नबुझिने रहेछ होला भन्ने लाग्यो । प्रेम सम्बन्धमा कसैको मायालाई, कसैको स्वत्वलाई कुन हदसम्म आफ्नो स्वामित्वको भनेर दाबी गरिराख्न सकिन्छ ? प्रेमीबाट कतिसम्म अपेक्षा गर्न मिल्छ ? प्रेममा कुन बिन्दुदेखि छल वा धोकाको सुरुवात हुन्छ ? प्रेमीको आत्मसम्मान कहाँ पुगेपछि हनन हुन्छ ? प्रतिबद्धता कतिसम्म हुनुपर्ने हो ? कतिसम्म गल्ती गर्न मिल्ने हो ? कहाँदेखि लोकलाज र मर्यादाको कसी हाबी हुन्छ ? आदि प्रश्न छन् फिल्ममा । अनि आफ्नो अस्मिता र स्वतन्त्रताको दाबी कहाँदेखि गर्न थाल्नुपर्ने हो ? कहाँदेखि आदर र अनादरको रेखा नाघ्नुपर्ने हो ? सधैं निष्ठाको परीक्षा दिनुपर्ने अपेक्षा गरिएकी नारीले कुन बिन्दुमा पुगेर विद्रोह गर्नु ठीक हो ? यस्ता प्रश्नले युगौंदेखि सबै भूगोल र भाषाका प्रेमीहरूलाई अनिँदा रातहरू भरिभरि घोत्ल्याएका उल्झनहरू हुन् । चलचित्रको कथा यस्ता प्रश्नहरूको गह्रुँगो भारी लिएर अघि बढिरहेको हुन्छ, तर प्रश्नहरूको समानान्तरमा पात्रहरू पनि आआफ्नै यात्रामा आआफ्नै घुम्ती र गोरेटा पहिल्याइरहेका हुन्छन् । उनीहरू आआफ्नै आकांक्षा, अपेक्षा र अन्योलहरूका जन्जालबीच ती प्रश्नका उत्तर आफैंभित्र, आफ्ना अन्तःप्रज्ञा (इन्ट्युइसन) मा, मिथक् र आध्यात्मिकतामा, प्रकृतिका घामछायामा खोजिरहेका हुन्छन् । विशेषगरी मुख्य पात्र पेमाको अठोटपूर्ण र शालीन संघर्षले ती प्रश्नको उत्तरको खोजलाई एउटा अविस्मरणीय दार्शनिक जीवनयात्रामा परिवर्तन गरिदिन्छन् । फरकफरक समय र परिवेशमा यस्ता प्रश्न सामना गर्दा नारीले युग, स्थान, व्यक्तिसापेक्ष फरक किसिमका प्रतिक्रिया दिए होलान् । तर कतै सीता, कतै थेल्मा र लुइज र कतै पेमाका काल्पनिकीमा वैश्विक समानता पनि देखिएलान् । मीनले जसरी पेमाको पात्रता र कथा बुनेका छन् र थिन्ले ल्हामोले जसरी त्यसलाई अभिव्यञ्जित गरेकी छन्, त्यसले ती प्रश्नलाई फितला उत्तरको भासमा अल्झिन दिएका छैनन् । पेमा जसरी आत्मविश्वास र अन्तर्विवेकप्रतिको आस्थाले आफ्नो ओडिसीमा हिँडिरहन्छिन्, त्यो हेर्दै गर्दा मेरै आफ्नै क्षुद्र यात्रा कुन गोरेटो पछ्याउँदै कुन शाम्बालातिर लक्षित छ ? त्यो सोचले सामुन्ने आएर प्रश्न गर्यो र म आफू निरुत्तर र मुग्ध भएर पेमाको यात्रा हेरिरहें ।फिल्म हेरेपछि मलाई के आभास भयो भने यो कथा पक्कै कुनै गहिरो वेदना वा समभावबाट प्रसवित हुनुपर्छ । कथा जसरी पटाक्षेप हुँदै गएको छ, त्यसबाट मैले के अर्थ्याएँ भने चलचित्र गहिरो पीडाको स्थानबाट मीनले मुक्ति वा त्यसको प्रतीक शाम्बालालाई लेखेको प्रेमपत्र हो । (सुवेदी चिकित्सक हुन्)"
बिर्सिइएका सिलाची,"सन् १९९० को विश्वकप । ३४ वर्ष अगाडि । त्यो बेग्लै समय थियो । घरमा टीभी नभएको भन्दै व्यंग्यका कथा बुनिन्थे । इटालीमा भएको त्यस विश्वकपबाटै विश्व फुटबल बाक्लोसँग नेपालीको घरघरमा प्रवेश गरेको थियो । सन् १९८२ को विश्वकप स्पेनमा भएको थियो । त्यसलाई हाम्रोतिर टीभीबाट सयले हेरे । सन् १९८६ को विश्वकप मेक्सिकोमा भएको थियो । त्यसलाई टीभीमा हजारले हेरे । त्यसको चार वर्षपछि भएको विश्वकप टीभीबाटै हजारौं हजारले हेरे ।त्यही विश्वकपका एक नायक थिए, साल्भाटोर सिलाची । त्यहीबेला चिया गफ चल्दा हाम्रोतिर उनको नाम आइसकेको थियो । टीभीको माध्यमबाट नेपाली फुटबल पारखीले ठूलो संख्यामा हेरेको पहिलो पहिलो पुस्ताका ठूला स्टार हुन्, उनी । त्यही बेलासम्म डिएगो म्याराडोना छाइसकेका भने थिए । यी अर्जेन्टिनी महान् खेलाडीले त्यो विश्वकप पनि खेले । टिम फाइनलसम्म पनि पुग्यो, तर पराजित भयो । उपाधि तत्कालीन पश्चिम जर्मनीले उपाधि जितेको थियो ।तर, सारा चर्चाको केन्द्र भने सिलाची भए । मैदानमा यताउता छाएको कम देखिन्थे । तर, गोल भने यिनैले गर्थे । त्यसैले केही उनलाई गाली गर्थे र भन्थे, ढुकुवा । केही भने उनको प्रशंसा गर्थे र भन्थे, गोल गर्ने खेलाडी यस्तै त हुन्छ नि ! फेरि उनी कस्ता भने त्यस विश्वकप अगाडि पनि खासै सुनिएको नाम थिएन । विश्वकपपछि उनी हराएको हराएकै भए । तिनैको साता दिन अगाडि निधन भयो । त्यति बेलासम्म सबैले माने, सिलाची बिर्सिएका रहेछन्, तर बिर्सिन नसकिने पनि रहेछन् ।त्यस विश्वकपमा उनले ६ गोल गरे । उनको उपनाम थियो, टिटो । यिनै टिटोले त्यस विश्वकपका गोल्डेन बुट अवार्ड पनि जिते, गोल्डेन बल अवार्ड पनि । नकआउट चरणको पहिलो खेलमा इटालीले उरुग्वेलाई हराएको थियो । त्यसमा पहिलो गोल सिलाचीले नै गरेका थिए । त्यतिबेला उनले भनेका थिए, मलाई लागिरहेका छ, म सुतिरहेको छु । मलाई कसैले पनि नउठाउनु । किनभने मैले मीठो सपना देखिरहेको छु । मलाई यसमै मज्जा लिन दिनु ।सिलाचीको यो भनाइले उनी के कस्ता थिए, सबै भन्छ । पार्लेमो इटालीको त्यस्तो सहर हो, जसलाई गरिब नै मानिन्छ । उनी त्यहीं हुर्केबढे । इटालीको फुटबलमा यो सहर खासै ठूलो नाम पनि होइन । त्यसैले सिलाचीले पनि आफ्नो खेल जीवनको अधिकांश समय त्यहाँको तल्लो डिभिजनमै खेलेर बिताए । साँच्चै विश्वास नहुन सक्छ, सन् १९९० को विश्वकप अगाडि सिलाचीले एकै सिजनमाथि सिरी ए मा खेलेका थिए । तर त्यो गज्जब रह्यो, युभेन्ट्सका लागि उनले दामी खेले ।त्यसको एक सिजन अगाडि तल्लो डिभिजनतिर उनले मेसिनाका लागि राम्रो गरेपछि युभेन्ट्सको नजर उनीमाथि परेको थियो । फेरि सिलाचीले त्यसलाई गलत पनि सावित हुन दिएनन्, पूरा सिजन २१ गोल गरे । त्यसैको भरमा उनी इटालीको टिममा परे । विश्वकपको तीन महिना अगाडि इटालीका लागि डेब्युको अवसर पाए । विश्वकप खेल्ने इटालीको टिममा पनि कसरी हो कसरी परे । उनलाई लागेको थियो, अब विश्वकप मज्जाले हेरिन्छ, किनभने बस्ने त बेञ्चमै हो ।त्यतिबेलाको समाचारमा लेखेको पढ्न पाइन्छ, इटालीको फुटबल टिममा यति धेरै राम्रा खेलाडी थिए कि सिलाची त छैटौं रोजाइका स्ट्राइकर थिए । उनीभन्दा जियानलुका भियाली, रोबर्टो मानचिनी र रोबर्टो बाजियो जस्ता खेलाडी कता हो कता अगाडि थिए । फेरि इटालीकै घरेलु फुटबलमा त्यो बेला म्याराडोनाले पनि खेलिरहेका थिए, सँगै मार्को भान भास्टन जस्ता खेलाडी पनि थिए । सिलाचीलाई तिनीहरूको छेउछाउ राखेर पनि गन्ने काम हुँदैन थियो ।त्यसैले सिलाची आफैं भन्थे, त्यो विश्वकप सायद कोही पागलले मात्रै भन्न सक्थ्यो, म नै त्यो विश्वकपको उत्कृष्ट खेलाडी हुन सक्थे भनेर । त्यसो भए, कसरी त्यस्तै भयो त ? यो प्रश्न उनैलाई पनि सोधिएको थियो । र, यसमा उनको उत्तर थियो, कहिलेकाहीं कोही फुटबल खेलाडीको जीवनमा एउटा यस्तो मोड आउँछ, जहाँ खेलाडीले चाहे जस्तै हुन्छ । भाग्य भन्ने पनि केही हुन्छ भने यसले लेखेको हुनुपर्छ, त्यो विश्वकपको नायक मै हुनुपर्छ भनेर ।साँच्चै, त्यो विश्वकपमा के भएको थियो त ? इटाली लिग चरणको समूह ए मा थियो । अस्ट्रियाविरुद्ध पहिलो खेल थियो, बल्लतल्ल १० को जित निस्क्यो । त्यसमा सिलाचीले ८७ औं मिनेटमा गोल गरे । उनले तत्कालीन चेकोस्लाभाकियाविरुद्धको तेस्रो लिग चरणको खेलमा पनि गोल गरे, त्यसमा इटाली २० ले विजयी रह्यो । अन्तिम १६ मा सिलाचीले उरुग्वेविरुद्ध गोल गरे नै, यस्तोमा उनले प्रतियोगितामा तीन गोल गरिसकेका थिए ।क्वार्टरफाइनलमा इटालीले गणतान्त्रिक आयरल्यान्डलाई १० ले हरायो । त्यसपछि पनि सिलाचीले नै गोल गरे । सेमिफाइनल अर्जेन्टिनाविरुद्ध परेको थियो, त्यो खेलमा इटाली टाइब्रेकरमा पराजित भयो । निर्धारित समयको खेल भने ११ को बराबरीमा थियो । त्यसको एक गोल पनि सिलाचीकै नाममा रह्यो । त्यो हारले इटाली पूरापूर स्तब्ध रह्यो । यस्तोमा दुःखी हुँदै इटालीले तेस्रो स्थानका लागि इंग्ल्यान्डविरुद्ध खेल्यो र जित्यो पनि । त्यसमा पनि सिलाचीले एक गोल गरे र उनको गोल संख्या पुग्यो, ६ ।इटालीका लागि उनको खेल जीवन लामो पनि रहेन । त्यस विश्वकप पछि उनले थप एक गोल गरे, अनि हराए । यसरी हराए कि उनको नाम कहींकतै देखिएन । तर एकाएक समाचार आयो, उनी ५९ वर्षको उमेरमा बिते । उनलाई कोलोन क्यान्सर भएको रहेछ । यिनी बिरामी परे भन्ने पनि समाचार सुनिएन । पार्लेमोको एउटा अस्पतालमा अन्तिमपल्ट श्वास फेरे । त्यतिबेला भने उनको नाममा फेरि चर्चा सुरु भयो, सबैले त्यही विश्वकप सम्झे ।"
