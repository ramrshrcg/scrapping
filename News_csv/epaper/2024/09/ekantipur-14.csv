शीर्षक,विवरण
उपल्लो डोल्पाबाट डा सन्दुकले देखाएको संसार,"शेडुग्ड्रा मेलामा आँखा शिविर सञ्चालन गर्नका लागि तिलगंगा आँखा प्रतिष्ठानको टोली दुनैबाट ६ दिन हिँडेर शेगुम्बा पुगेको थियो । शिविर सञ्चालनका लागि आवश्यक अधिकांश सामग्री खच्चडलाई बोकाएर शेफोक्सुन्डो माथिको भीर बाटो हुँदै ५४०० मिटर उचाइमा रहेको काङ्ला पास गरेर टोली गुम्बा झरेको थियो । डा रुइतलाई भने दुनैबाट फोक्सुन्डो हुँदै हेलिकोप्टरमा गुम्बा पुर्याइएको थियो । मूल मेला आयोजना हुने दिन आसपास मौसम बिग्रिएका कारण आँखा अस्पतालको टोली गुम्बा पुगे पनि डा रुइत आइपुग्नेनपुग्नेमा दोधार नै थियो । केही घण्टाका लागि अचानक पानी रोकिएर आकाश उघ्रिएपछि उनी सवार हेलिकोप्टर शेखोलाको किनारमा बनाइएको हेलिप्याडमा अवतरण गर्न सफल भएको थियो ।अनेकौं कठिनाइका बीच पहिलो दिनको शिविर ढिलो गरी सुरु भयो । काठमाडौंबाट लगेको जेनेरेटरले त्यो उचाइमा पुगेर धोका दिएपछि एक दिन पैदल यात्रा टाढाको साल्दाङबाट अर्को जेनेरेटर मगाउनुपरेको थियो । त्योसँगै गुम्बामा जडान गरिएको सोलार प्लानललाई प्रयोग गरेर शल्यक्रिया कक्षलाई सञ्चालन योग्य बनाउन प्राविधिक टोलीलाई हम्मेहम्मे पर्यो ।सबै तयारी सकिएपछि डा रुइत र उनका सहयोगीले चिसो पानीका साथ साबुनपानीले स्क्रबिङ गरी शल्यक्रिया सुरु गर्दा पहिलो दिन दिउँसोको २ बजिसकेको थियो । बेलुका ५ बजेसम्म २७ जनाको शल्यक्रिया भयो । दोस्रो दिन भने बिहान ११ बजेबाटै शल्यक्रिया थालियो । त्यस दिन ३२ जनाको शल्यक्रिया भयो भने शिविरको अन्तिम दिन २ जनाको मात्रै शल्यक्रिया गरिएको थियो । शिविरमा शल्यक्रिया गरिएकामध्ये तीन जनाको दुवै आँखाको एकैपटक शल्यक्रिया गरिएको थियो । अन्यको एउटा मात्र आँखाको शल्यक्रिया भएको थियो ।दुवै आँखा शल्यक्रिया गरिएकामध्ये गुम्बाबाट केही घण्टाको दूरीमा पर्ने नाम्दोका ७९ वर्षीय धारग्याल एक हुन् । उनले २ वर्षदेखि आँखा देख्न छोडेका थिए । मोतियाबिन्दुले पूरै आँखा ढाकेका उनी एक्लै घरभित्रबाहिर गर्न पनि नसक्ने अवस्थामा स्क्रिनिङ टोलीले फेला पारेको थियो । उनले बुढेसकालमा फेरि आँखा देख्ने आशा मारिसकेको बताउँदै थिए । उनलाई छोराले घोडामा चढाएर शल्यक्रिया गराउन मेलास्थलमा ल्याएका थिए । यस्तै, ७४ वर्षीया छिरिङ पाल्जोमको पनि दुवै आँखा ढाकेको मोतियाबिन्दुको शल्यक्रिया गरिएको थियो । उनी पनि नाम्दोबाट नातिनीको हात समातेर आएकी थिइन् । डोल्पाको तिलिङकी ५६ वर्षीया जोम्पा ३ वर्षदेखि करिब करिब दृष्टिविहीन थिइन् । एक्कासि आँखा कम देख्न थालेपछि के कसो भन्ने उनलाई केही भेउ थिएन । आँखा परीक्षणका क्रममा उनको दुवै आँखामा मोतियाबिन्दु भएको पत्ता लागेको थियो । शेगुम्बाबाट एक दिनको बाटोमा रहेको तिलिङबाट उनी छोराले डोर्याएको घोडा चढेर आएकी थिइन् । धारग्याल, छिरिङ र जोम्पाजस्तै अन्य बूढाबूढी र वयस्कहरू आँखाको ज्योति फिर्ता पाउने आशमा आफ्नो गाउँबाट ५६ दिन लगाएर हिँडेर र घोडा चढेर मेलास्थल शेगुम्बामा आइपुगेका थिए ।डा रुइतले अघिल्लो दिन शल्यक्रिया गरेका बिरामीको भोलिपल्ट आँखाको पट्टी खोल्दा क्रिस्टल हिमालको फेदीमा सिमसिमे पानीसँगै खुसीको पनि वर्षात् भइरहेको थियो । डा रुइत बिरामीको हर्षमा हाँसो थप्दै कहिले आफ्नो नाक समाउन भन्थे त कहिले कान । बिरामीहरू पनि नअल्मलिकन उनले भनेजस्तो गर्दा शान्त गुम्बा परिसर हाँसोले गुन्जिन्थ्यो ।शल्यक्रिया पछि एउटा पनि बिरामीमा कुनै समस्या देखा नपर्दा डा रुइतको अनुहारमा छुट्टै चमक देखिन्यो । संसारको कुनै पनि ठुलो अस्पातलमा गरेको शल्यक्रिया भन्दा काम छैन भनेर सहकर्मी डाक्टरलाई उनी गर्वका साथ भन्दै थिए । हुन पनि किन नहोस्, बिरामी सबैका आँखामा छुट्टै चमक देखिन्थ्यो । कसैले गीत गाएर, कसैले नाचेर, त कसैले डा रुइतको टाउकोसँग टाउको ठोकाएर सम्मान ब्यक्त गरेका थिए ।"
सहकारी ठगीमा कांग्रेस उपसभापति गुरुङमाथि सीआईबीको अनुसन्धान,"सीआईबी प्रवक्ता बोगटीले मितेरी सहकारी ठगी प्रकरणमा अनुसन्धान अघि बढेको भन्दै पीडित बचतकर्ताहरूलाई उजुरी दिन पनि आह्वान गरे ।यो विषयमा हामीले अनुसन्धान सुरु गरेका छौं । वाग्मती प्रदेश सरकार र ललितपुर महानगरपालिकासँग पनि सहयोग मागिएको छ, बोगटीले कान्तिपुरसँग भने, मितेरी सहकारीबाट बचतकर्ताहरू ठगिएको भए सीआईबीमा आएर उजुरी दिन पनि सक्नुहुन्छ । ठगीमा सहकारीका सञ्चालक, कर्मचारी र अरू बाहिरी मानिस जोजो छन्, उनीहरूलाई कारबाहीको दायरामा ल्याइनेछ । मितेरी सहकारी ब्रिटिस र भारतीय सेनाबाट अवकाश पाएका लाहुरेहरूको पहलमा खोलिएको हो । उक्त सहकारीमा नेता गुरुङकी पत्नी ज्योति २०५७ जेठ १२ मा सहायक स्तरको कर्मचारीबाट प्रवेश गरेकी थिइन् । त्यसको २ महिनापछि साउन २५ मा ज्योति सहकारीको लेखापाल, २०७० वैशाख ४ मा वरिष्ठ लेखापाल र २०७५ वैशाख ४ मा महाप्रबन्धक बनेकी थिइन् । महाप्रबन्धक बनेपछि उनले ज्योतिबहादुर भण्डारीलाई सहकारीको रकम मिटरब्याजमा लगाएको पनि खुलेको छ । आफू महाप्रबन्धक भएपछि भण्डारीलाई उनले पटकपटक सहकारीको रकम मिटरब्याजमा लगाएकी थिइन् । सुरुमा ज्योति गुरुङले सहकारीबाट ३० लाख रुपैयाँ झिकेर ज्योति भण्डारीलाई एक साताका लागि सापटी दिएकोमा भण्डारीले ५ लाख थपेर फिर्ता गरेका थिए । दोस्रो चरणमा ४० लाख दिएकोमा त्यसको अर्को साता १० लाख थपेर भण्डारीले रकम फिर्ता गरेको पनि खुलेको छ । एक पटक ५० लाख दिएकोमा ६० लाख फिर्ता भयो । यसरी हप्तैपिच्छे मिटरब्याजमा सहकारीको रकम लगाउँदा आकर्षक पैसा आउन थालेपछि यो क्रम बढ्दै गएर उनले भण्डारीलाई करिब साढे ३ करोड रुपैयाँ मिटरब्याजमा लगाएकी थिइन् । तर, उक्त रकम फिर्ता नगरी भण्डारी सम्पर्कविहीन भए । सहकारीका एक सदस्य र अनुसन्धानरत प्रहरी स्रोतका अनुसार पत्नीको यो धन्दाबारे उसैबेला कांग्रेस नेता धनराज जानकार थिए । सहकारीबाट रकम अपचलनको क्रम २०७९ सम्म कायम रहेको भेटिएको पनि प्रहरी स्रोतको भनाइ छ ।सहकारी प्रकरणको विषय सञ्चालक समिति र सेयरधनीसम्मै बाहिरिएपछि २०७६ मा धनराजले पत्नीसँग आफ्नो सम्बन्धविच्छेद गरेका थिए । त्यसअघि रकम हिनामिना भएको विषयमा धनराज र ज्योति गुरुङसहितलाई उपस्थित गराएर सहकारी सञ्चालकहरूले २०७६ पुस १६ मा छलफल गराएका थिए । तर, त्यसको दुई महिनापछि फागुनमा ज्योति र धनराजबीच सम्बन्धविच्छेद भएको खुलेको छ । सम्बन्धविच्छेद स्वाभाविक नरहेको भन्दै यसमा सूक्ष्म अनुसन्धान हुनुपर्ने माग संसद्मा पनि उठेको छ । उता ज्योतिबाट मिटरब्याजमा रकम लिएर फरार रहेका भण्डारीले सहकारीबाट थप रकम ठगी गर्न सहकारीका सञ्चालकहरूलाई झुक्याएको पनि भेटिएको छ ।आफूसँग ३१ करोड ११ लाख रुपैयाँ रहेको र यो रकम ल्याउन कमिसन चाहिने भन्दै अरू रकम पनि ठगी गरेको सञ्चालकहरूले नै प्रहरीलाई खुलाएका छन् । यो ठगीका लागि भण्डारीले ग्लोबल आईएमई बैंकमा रकम जम्मा भएको नक्कली भौचर पनि बनाएका थिए । सहकारीका नाममा यति ठूलो रकम आउने लोभमा परेर अरू सञ्चालकहरूले भण्डारीले मागेअनुसार ३ करोड ४४ लाख ७४ हजार ३ सय ३० रुपैयाँ दिएका थिए । तर, पछि सहकारीको रकम पनि जम्मा भएन, कमिसन भनिएको रकम पाएपछि भण्डारी सम्पर्कविहीन भएका थिए । प्रहरीका अनुसार ज्योति गुरुङले भण्डारीलाई मिटरब्याजमा लगाएको भनिएको करिब साढे ३ करोड र पछि अरू सञ्चालकहरूले ठूलो रकम निक्षेप जम्मा हुने लोभमा भण्डारीलाई नै कमिसन दिएको भनिएको साढे तीन करोड गरी करिब ७ करोडको ब्याज र स्याजसहित हाल हिनामिना रकम करिब १२ करोड रुपैयाँ पुगेको देखिएको हो ।ज्योति गुरुङले सहकारीको रकम सापटी दिएबापत भण्डारीले कहिले हप्तैपिच्छे, कहिले १५ दिन र कहिले एक महिनामा मिटरब्याजमा रकम फर्काउने गरेका थिए, पछि साढे ३ करोड रुपैयाँभन्दा बढी रकम लिएपछि भण्डारी भागेको र हालसम्म पनि सम्पर्कविहीन रहेको देखिन्छ, अनुसन्धानमा संलग्न एक प्रहरीले भने, सहकारीबाट रकम अपचलन भएपछि ज्योति गुरुङ पनि सम्पर्कविहीन छिन् । अब यसमाथि सूक्ष्म रूपमा अनुसन्धान अघि बढेको छ ।"
"कर्णाली राजमार्ग मर्मतमै ५ अर्ब खर्च, जोखिम उस्तै","बढ्दै दुर्घटना, गुम्दै ज्यानराजमार्गमा झन्डै एक दशकको अवधिमा ९ सय १ जनाको मृत्यु भएको प्रदेश प्रहरी कार्यालयले जनाएको छ । ती दुर्घटनामा १ हजार ५ सय २७ जना घाइते भएका छन् । ३ वर्षको अवधिमा मात्रै यही सडकमा ३ सय १ जनाले ज्यान गुमाएका छन् भने झन्डै ८ सय घाइते भएका छन् । साँघुरो र अप्ठेरो सडक, क्षमताभन्दा बढी यात्रु राखिनु, पुराना गाडी, ट्राफिक नियमको बेवास्तालगायत कारण राजमार्गमा दुर्घटना बढिरहेको कर्णाली प्रदेश प्रहरी प्रमुख डीआईजी अर्जुन चन्द ठकुरी बताउँछन् । अत्यधिक गतिका कारण पनि दुर्घटना बढिरहेका छन्, उनले भने, कर्णालीको कठिन भूगोल त्यसैमा पनि जीर्ण सडक हुँदा दुर्घटना रोक्न चुनौती छ ।प्रहरीका अनुसार आर्थिक वर्ष २०७८२०७९ मा ४ सय ३ दुर्घटना हुँदा १ सय ८०, अघिल्लो वर्ष ३ सय ४१ दुर्घटना हुँदा ९४ र गत वर्ष २ सय ६ दुर्घटनामा २७ जनाले ज्यान गुमाइसकेका छन् । डीआईजी चन्दले दुर्घटना कम गर्न सडक चौडा र स्तरोन्नति गर्न आवश्यक रहेको बताए । यान्त्रिक कारण र मानवीय कमजोरीभन्दा पनि कर्णाली हाइवेमा दुर्घटनको प्रमुख कारण नै सडकको दुरवस्था बन्यो, उनले भने, बेलैमा सडकको अवस्था नसुधारे दुर्घटनाको अवस्था झन् भयावह बन्ने देखियो ।सरकारले राजमार्गको स्तरोन्नतिमा बेवास्ता गरेको भन्दै जुम्लाकी सांसद विनीता कठायतले गत बुधबार प्रतिनिधिसभामा जरुरी सार्वजनिक महत्त्वको प्रस्ताव दर्ता गरेकी छन् । उनले कान्तिका सेजुवाल, अम्मरबहादुर थापा, गणेश पराजुली, सोविता गौतमलगायत १३ जना सांसदको समर्थनमा प्रस्ताव दर्ता गराएकी हुन् । त्यस्तै कर्णाली राजमार्गमा बढ्दो सवारीसाधन दुर्घटनाको रोकथाम तथा न्यूनीकरणका लागि उच्च अदालत सुर्खेतले एक साताअघि सरकारका नाममा अन्तरिम आदेश जारी गरेको छ । उच्च अदालतका वरिष्ठतम् न्यायाधीश कृष्णलाल भट्टराई र न्यायाधीश खडकबहादुर केसीको इजलासले उक्त आदेश जारी गरेको हो । दुर्घटना बढ्दै गएपछि इन्सेकले अदालतमा रिट दायर गरेको थियो ।"
संवैधानिक परिषद् बैठक प्रधानन्यायाधीशको सिफारिस अनिर्णीत,"(काठमाडौं)प्रधानन्यायाधीश नियुक्तिको सिफारिसका लागि शुक्रबार बसेको संवैधानिक परिषद्को बैठक कुनै पनि निर्णय नगरी टुंगिएको छ । परिषद्का अध्यक्ष प्रधानमन्त्री केपी शर्मा ओलीले बैठकमा प्रधानन्यायाधीश नियुक्तिसम्बन्धी एजेन्डा प्रस्तुत गरेका थिए । प्रधानन्यायाधीश पदका लागि योग्य ८ जना न्यायाधीशहरूको नाम न्यायपरिषद्बाट सिफारिस भएर आएको प्रधानमन्त्री ओलीले बैठकमा जानकारी गराएका थिए । बैठकमा प्रधानन्यायाधीश नियुक्ति सिफारिस सम्बन्धको एउटा मात्रै एजेन्डा प्रस्तुत गरिएको थियो । प्रधानमन्त्री निवास बालुवाटारमा बसेको बैठकमा परिषद्का सबै सदस्यहरू उपस्थित थिए । प्रमुख प्रतिपक्षी दल माओवादीका अध्यक्ष तथा पूर्वप्रधानमन्त्री पुष्पकमल दाहालले प्रधानन्यायाधीशसँगै संवैधानिक निकायका अन्य रिक्त पदहरूको नियुक्तिको सिफारिस गर्दा राम्रो हुने तर्क राखेका थिए । केही संवैधानिक निकायका पदहरू लामो समयदेखि रिक्त रहेकाले ती पदहरूमा पनि एकैसाथ नियुक्तिको सिफारिस गरौं भन्ने उहाँको भनाइ थियो, स्रोतले भन्यो सबै नियुक्तिहरू एकैचोटि गर्न पाए राम्रो हुन्थ्यो भन्ने उहाँको कुरा थियो । त्यसैकारण बैठक अनिर्णीत भने भएको होइन । प्रधानन्यायाधीश नियुक्ति सिफारिसका सम्बन्धमा थप अध्ययन गरेर पुनः बैठक बस्ने बताइएको छ । बैठक सकिएपछि उपसभामुख इन्दिरा राना मगरले प्रधानन्यायाधीश नियुक्ति सिफारिस सम्बन्धमा छलफल भए पनि कुनै निर्णय भने नभएको बताइन् । फेरि छिट्टै बसौं भन्ने कुरा भएको उनले बताइन् । उनका अनुसार भदौ ३१ गते अर्को बैठक बस्ने सल्लाह भएको छ ।प्रधानमन्त्री ओलीको अध्यक्षतामा बसेको बैठकमा परिषद्का सदस्यहरू प्रधानन्यायाधीश विश्वम्भरप्रसाद श्रेष्ठ, प्रतिनिधिसभाका सभामुख देवराज घिमिरे, राष्ट्रिय सभाका अध्यक्ष नारायण दाहाल, प्रमुख प्रतिपक्षी दलका नेता पुष्पकमल दाहाल र प्रतिनिधिसभाका उपसभामुख इन्दिरा राना तथा परिषद्का सचिवको जिम्मेवारी रहने मुख्यसचिव एकनारायण अर्याल सहभागी थिए । प्रधानन्यायाधीश नियुक्तिको सिफारिस गर्न बस्ने बैठकमा मात्रै कानुन तथा न्यायमन्त्री पनि सदस्य रहने संवैधानिक व्यवस्था छ । बैठकमा कानुनमन्त्री अजय चौरसिया अनुपस्थित थिए । प्रधानन्यायाधीश श्रेष्ठ ६५ वर्षे उमेर हदका कारण असोज १९ गतेबाट अवकाशमा जाँदै छन् । संविधानको धारा २८४(३) ले प्रधानन्यायाधीश वा संवैधानिक निकायका कुनै प्रमुख वा पदाधिकारीको पद रिक्त हुनुभन्दा एक महिनाअगावै परिषद्ले नियुक्तिका लागि सिफारिस गर्नुपर्ने व्यवस्था छ । तर, उक्त प्रावधान कार्यान्वयनमा आइरहेको छैन ।प्रधानन्यायाधीश नियुक्तिका लागि न्यायपरिषद्ले ८ जना वरिष्ठ न्यायाधीशहरूको नाम परिषद्मा पठाएको छ । वरीयताअनुसार सर्वोच्च अदालतका न्यायाधीशहरू प्रकाशमान सिंह राउत, सपना प्रधान मल्ल, प्रकाशकुमार ढुंगाना, कुमार रेग्मी, हरिप्रसाद फुयाँल, मनोज शर्मा, कुमार चुडाल र नहकुल सुवेदीको नाम न्यायपरिषद्ले संवैधानिक परिषद्समक्ष पठाएको छ । सर्वोच्चमा रोलक्रम नमिचिएको खण्डमा राउत आगामी प्रधानन्यायाधीश हुने सम्भावित छ । वरिष्ठतम् न्यायाधीशलाई नै प्रधानन्यायाधीश बनाउने अहिलेसम्मको परम्परा छ । प्रधानन्यायाधीशबाहेक संवैधानिक आयोगका अन्य रिक्त चार पदहरूको नियुक्ति सिफारिस पनि परिषद्ले गर्नुपर्नेछ । निर्वाचन आयोगमा एक जना सदस्य, समावेशी आयोगमा अध्यक्ष तथा राष्ट्रिय वित्त, महिला र मुस्लिम आयोगका एकएक जना सदस्य रिक्त छन् । विपक्षी दलका नेता दाहालले ती सबै रिक्त पदमा एकैसाथ नियुक्तिको सिफारिस गर्नुपर्ने तर्क गरेका हुन् । अहिलेको संवैधानिक परिषद्मा सरकार अल्पमतमा छ । ६ सदस्यीय परिषद्मा राष्ट्रिय सभाका अध्यक्ष नारायण दाहाल र प्रतिनिधिसभाका उपसभामुख इन्दिरा राना मगर विपक्षी दलबाट चुनिएका छन् । प्रमुख प्रतिपक्षी दलका नेता परिषद्का सदस्य छन् । दाहाल र रानाले प्रमुख प्रतिपक्षी दलको कुनै अडानलाई समर्थन दिएको स्थितिमा बैठक निर्णयमा पुग्ने सम्भावना रहँदैन । संवैधानिक परिषद् (काम, कर्तव्य, अधिकार र कार्यविधि) सम्बन्धी ऐन २०६६ अनुसार अध्यक्ष र कम्तीमा चार जना अन्य सदस्यहरू उपस्थित भएमा परिषद् बैठकका लागि गाणपूरक संख्या पुगेको मानिन्छ । तर, बैठकमा पेस भएको प्रत्येक विषयको निर्णय सर्वसम्मतिका आधारमा हुने कानुनी व्यवस्था छ । दुईवटा बैठकमा सहमतिबाट निर्णय नभएको स्थितिमा तेस्रो बैठकबाट परिषद्का सम्पूर्ण सदस्यको बहुमतबाट निर्णय गर्न सकिने कानुनी प्रावधान छ । प्रधानन्यायाधीश न्युट्रल रहने स्थितिमा सरकारसँग परिषद्मा सामान्य बहुमत पनि पुग्दैन । प्रधानन्यायाधीशको साथ पाएको स्थितिमा पनि प्रधानमन्त्री, प्रधानन्यायाधीश र प्रतिनिधिसभाका सभामुख सरकार पक्षमा तथा प्रमुख प्रतिपक्षी दलका नेता, राष्ट्रिय सभाका अध्यक्ष र प्रतिनिधिसभाका उपसभामुखको मत विपक्षी खेमामा गएको स्थितिमा दुवै तिर बराबर मत हुने स्थिति छ । अहिलेकै स्थितिमा विपक्षीको साथ नपाईकन सरकारले संवैधानिक परिषद्बाट आफ्नो अनुकूलको निर्णय गराउन कठिन छ ।"
'हिंसा शब्द नसच्याएसम्म माओवादीले संसद् अवरोध जारी राख्ने,"(काठमाडौं)माओवादीले प्रतिनिधिसभामा हिंसा शब्द नसच्याएसम्म बैठक अवरुद्ध गर्ने निर्णय गरेको छ । सभामखु देवराज घिमिरेले भदौ १२ को प्रतिनिधिसभा बैठकमा एमाले सांसद योगेशकुमार भट्टराईले प्रयोग गरेको माओवादीको सशस्त्र हिंसा भन्ने शब्द असंसदीय नभएको रुलिङ गरेका थिए । माओवादी संसदीय दलको शुक्रबार बसेको बैठकले माओवादी जनयुद्ध लाई अपमान गर्न खोजिएको उल्लेख गर्दै सभामुखले हिंसा भन्ने शब्द असंसदीय नभएको भन्ने निर्णय नसच्याएसम्म बैठक चल्न नदिने निर्णय गरेको हो । जनयुद्ध, गणतन्त्र, संघीयता, संविधानलाई अपमान गर्नेका काम भएको छ । सविधानका व्याख्यात्मक टिप्पणीमा जनआन्दोलन, जनयुद्ध, मधेश आन्दोलनबारे स्पष्ट पारिएको छ, माओवादी मुख्य सचेतक हितराज पाण्डेले भने, हिंसा भन्ने शब्द उल्लेख गरेर जनयुद्धलाई अपमान गर्ने काम भएको छ । संविधानको मर्मविपरीत व्याख्या गएिको छ । संसद्को अवरोधलाई अझ सशक्त बनाउने निर्णय भएको छ । यसमा सहमति नभईकन संसद् अघि बढ्न सक्दैन ।प्रमुख सचेतक पाण्डेले एमाले सांसद भट्टराईले माओवादी सशस्त्र हिंसा शब्द प्रयोग गरेपछि नियमापत्ति गरेका थिए । त्यसपछि सभामुख घिमिरेले यसबारे छानबिन गर्ने निर्णय गरेका थिए । त्यसपछि छानबिन गरी घिमिरेले बुधबार प्रतिनिधिसभा बैठकमा माओवादी नाम उल्लेख नगरी हिंसा शब्द यसअघि पनि प्रयोग भएको उल्लेख गर्दै असंसदीय नभएको निर्णय सुनाएका थिए । त्यसपछि माओवादी सांसदले बैठक अवरुद्ध गरेका थिए ।पाण्डेले संविधानको व्याख्यात्मक टिप्पणीमा ऐतिहासिक जनआन्दोलन र सशस्त्र संघर्ष भन्नेले विसं १९९७ साल, २००७ साल, २०१८ साल, २०२८ साल, २०३५०३६ साल, २०४२ साल, २०४६ सालमा भएका संघर्ष एवं आन्दोलनहरू र विसं, २०६२०६३ सालमा भएका ऐतिहासिक जनआनदलोलन र माओवादी जनयुद्ध, मधेश आन्दोलन, जनजाति आन्दोलन र थारूहटलगायत आन्दोलन रहेको बताए । माओवादी अध्यक्ष दाहालले बैठकलाई सम्बोधन गर्दै एमालेका सांसदले जनयुद्ध अपमान मात्र होइन, संविधान निर्माणका बेला भएको व्याख्यात्मक टिप्पणीलाई बेवास्ता गर्दै संविधानविपरीत काम गरेको बताए । उनले यसको सशक्त प्रतिवाद गर्न सांसदलाई निर्देशन दिएका छन् । प्रतिनिधिसभामा माओवादीलाई क्रूर तरिकाले प्रस्तुत गर्ने एमालेको नीति रहेको निष्कर्ष निकाल्दै उसले त्यसलाई सच्याउन आग्रह गरेको छ । भदौ ३१ मा प्रधानमन्त्री केपी शर्मा ओलीले प्रतिनिधिसभा बैठकलाई सम्बोधन गर्ने कार्यक्रम छ । माओवादीले भने हिंसा सम्बन्धी शब्द नसच्याए त्यस दिनको बैठक पनि अवरुद्ध गर्ने बताएको छ ।एमाले संसदीय दलका मुख्य सचेतक महेश बर्तौलाले सभामुखको निर्णयविरुद्ध विरोधमा उत्रने माओवादी संसदीय दलको निर्णय असंसदीय भएको टिप्पणी गरे । माओवादीको यो निर्णय संसदीय व्यवस्था कमजोर बनाउने, सभामुखको भूमिकालार्ई कमजोर बनाउने, प्रतिनिधिसभाको नियमावलीको अधिकारलाई अपहरण गर्ने गरी आएको छ, उनले भने । उनले माओवादीको संसद् अवरोध जारी गर्ने निर्णय प्रतिशोधपूर्ण भएको बताए । माओवादीले संसदीय प्रणालीलाई आत्मसाथ गरेको पाइन, उनले भने ।"
ओस्कारका लागि नेपालबाट छानियो शाम्बाला,काठमाडौं (कास) मीनबहादुर भामद्वारा निर्देशित फिल्म शाम्बाला नेपालबाट ओस्कार अवार्डको अन्तर्राष्ट्रिय फिल्मको प्रतिस्पर्धाका लागि छनोट भएको छ । नेपालस्थित ओस्कार छनोट समितिले ९७ औं ओस्कारका लागि उक्त फिल्म छनोट गरेको हो । शुक्रबारदेखि सार्वजनिक प्रदर्शनमा आएको शाम्बाला को नेपाल प्रदर्शन सकिएलगत्तै ओस्कारमा आफ्नो उपस्थितिका लागि तयारी थाल्ने फिल्म निर्माण टिमले बताएको छ । बर्लिन फिल्म फेस्टिभलको प्रमुख प्रतिस्पर्धामा छनोट हुने पहिलो नेपाली फिल्मसमेत बनेको शाम्बाला ले हालै लोकार्नो फिल्म फेस्टिभलमा पनि छनोट भएको थियो । लोकार्नोमा यस फिल्मकी अभिनेत्री थिन्ले ल्हामोले उत्कृष्ट अभिनयका लागि बोक्कालिनो डिओर अवार्ड जितेकी थिइन् । जुन अवार्ड दक्षिण एसियाली क्षेत्रमै पहिलो हो ।अन्तर्राष्ट्रियस्तरमा प्रशंसा बटुलिसकेको शाम्बाला को नेपाल प्रिमियरमा हालै बलिउडबाट निर्देशक अनुराग कश्यप र अभिनेता नवाजुद्दिन सिद्दिकी काठमाडौं आएका थिए ।
बाघका फोटोग्राफर,"(बर्दिया)अधिकांश पारिवारिक सदस्य नै वन, प्रकृति र वन्यजन्तुसँग निकट । बुबा वन रक्षक, दाजु र मामा नेचर गाइड । यस्तोमा बर्दियाको ठाकुरबाबा नगरपालिका४, बर्गदाका ३० वर्षर् ेदीपक राजवंशीमा पनि वन्यजन्तुप्रतिको आकर्षण सानैदेखि बढ्यो । वनमा नै रमाइलो मान्न थालेपछि सन् २०१४ मा नेचर गाइडको तालिम लिए । पर्यटकलाई वनजंगल घुमाउन थाले । साथैमा हुन्थ्यो, सानो कम्प्याक्ट क्यामेरा । त्यसले नै उनमा वाइल्ड लाइफ फोटोग्राफी प्रतिको रुचि बढायो । सन् २०१६ मा फोटोग्राफीको तालिम लिएपछि झन्डै पाँच लाख खर्चेर डीएसएलआर क्यामेरा र टेली लेन्स किने । दीपक सात वर्षयता भ्यु फाइन्डर बाट वन्यजन्तु खोजिरहेका छन् । रुचिले फोटोग्राफर, पेसाले नेचर गाइड उनी प्रायः वाइल्डलाइफ फोटोग्राफर नै जंगलमा गाइड गरिरहेका हुन्छन् । बाघको आनीबानी र रहनसहन बुझिसकेका उनी पाहुनालाई बाघ देखाउन र तस्बिर खिचाउन सिपालु भइसकेका छन् । बाघको पदचाप र दिसाबाटै बाघको दिशा पत्ता लगाउन माहिर छन् । धैर्य र जिज्ञासु भएर बस्न सक्यो भने बाघ शतप्रतिशत नै देखिन्छ, उनी भन्छन् । चरा, मृग, बाँदरको आवाज र गतिविधिले पनि दीपक बाघको उपस्थिति खुट्याउन सक्छन् । बाघ भनेपछि हुरुक्क हुने दीपक यसको तस्बिर खिच्न जस्तोसुकै जोखिम मोल्न पनि तयार हुन्छन् । जंगल जाने भनेपछि डर हराएर जान्छ । बाघ देख्दा त झन् उत्साहित हुन्छु, त्यो बेला डरभन्दा पनि बरु बाघलाई कुन कोणबाट खिच्दा आकर्षक फोटो आउला भन्ने मात्रै ध्याउन्न हुन्छ, उनले भने । छोटो समयभित्रै उनले बर्दियामा रहेका १ सय २५ मध्ये ३२ वयस्क बाघ र १८ वटा डमरुका तस्बिर खिचिसकेका छन् । उनले खिचेका बाघका फोटोले विदेशसम्मै नाम र दाम कमाएका छन् । बाघको भिडियो पनि उनी उत्तिकै खिच्छन् ।बाघको फोटो र भिडियो बेचेरै उनले ७ वर्षमा १० लाखभन्दा बढी आम्दानी गरिसकेको बताउँछन् । सबैभन्दा महँगोमा नेसनल जियोग्राफी र बीबीसी विश्व सेवालाई उनले दुईदुई लाख रुपैयाँमा बाघका फोटो र भिडियो बेचेका थिए । उनले खिचेको फुटेज प्रयोग गरेर बीबीसी विश्व सेवाले दुई वर्षअघि समाचार रिपोर्ट बनाएको थियो भने नेसनल जियोग्राफीले पनि वृत्तचित्रमा समेटेको थियो । जर्मन भाषाको जीईओ म्यागजिनमा २०२३ अगस्ट अंकमा दीपकले नै खिचेको बाघको फोटो प्रकाशित छ । देशकै पनि नेपाल पर्यटन बोर्ड, बुद्ध र यति एयरलाइन्स तथा विभिन्न बैंकले पनि उनैले खिचेका बर्दियाका बाघका फोटो किनेका छन् । उनैले खिचेको पानीमा रमाइरहेका दुई बाघको तस्बिर भएको होर्डिङ बोर्ड काठमाडौंस्थित राष्ट्रिय निकुञ्ज तथा वन्यजन्तु विभाग परिसरमा राखिएको छ । उनले बाघका धेरै कोणबाट फोटो खिचिसकेका छन् । हाई गरेको, रिसाएको, खुसी भएको, आहारा लिएर हिँडेको, खाँदै गरेको, नदी तर्दै गरेको, नदीमा बसेको र सिकार गरेको लगायतका क्रियाकलापको फोटो खिचिसकेका छन् । त्यसो त क्यामरा नबोकेकाले ४ वटा डमरु लिएर हिँडेकी बाघको फोटो खिच्न नपाउँदाको थकथकी पनि उनलाई छ । तर, उनी गत जनवरीमा निकुञ्जभित्रै पूर्वपश्चिम राजमार्ग नजिक खोलामा ४५ महिनाका दुई डमरुसहितको फोटो खिच्न पाउँदाको क्षणलाई अविस्मरणीय मान्छन् ।त्यसो त ४ वर्षअघि पनि उनले दुई डमरुको तस्बिर नखिचेका हैनन् । त्यो बेलाका डमरु अली ठूला दुई वर्षका थिए, अहिलेका पूरै बच्चा देखिन्छन् । फेरि अहिले राम्रो लाइटिङ, मुभमेन्ट र एंगल पनि मिल्यो, उनले भने, अहिलेको तस्बिर निकै रोमाञ्चक छ । त्यसैगरी निकुञ्जभित्रै एउटै फ्रेममा ४ वटा बाघको तस्बिर खिच्दाको क्षण सम्झँदै उनी थप्छन्, सुरुमा दुई वटा बाघ पानीमा देखिए, पछि अर्को आयो । तीन वटा बाघ एउटै फ्रेममा पाउँदा खुसी भइरहेको थिएँ, नजिकै झाडीमा अर्को पनि देखियो । संयोगले फ्रेम बाहिरको बाघ पनि आएपछि चारै बाघलाई एउटै फ्रेममा पारेर तस्बिर खिच्दाको क्षण जीवनकै उत्कृष्ट रह्यो । सन् २०१८ मा नेसनल जियोग्राफीका फोटाग्राफर तथा फोटो सम्पादक केरिन र भारतका वरिष्ठ वाइल्डलाइफ फोटोग्राफर बालन माधवनलाई उनले निकुञ्जभित्र लगेर बाघको उत्कृष्ट तस्बिर कैद गराएका थिए । उता नेपालका वाइल्ड लाइफ फोटोग्राफर चुङ्बा शेर्पा बर्दिया पुग्दा दीपकसँगै घुम्छन् । शेर्पासँगै वनजंगल घुम्दा अझ बढी वाइल्ड लाइफ फोटोग्राफीका टेक्निक सिक्न पाएको बताउँछन्, उनी । फोटोग्राफीका माध्यमबाट पर्यटन प्रवर्द्धन गरेबापत दीपकलाई नेपाल युवा परिषद्ले यस वर्षको लुम्बिनी युथ आइकनबाट सम्मानित गरेको छ ।हाई गरेको बाघको तस्बिर खिच्न पाउनु अर्को सबैभन्दा खुसीको क्षण ठान्छन्, दीपक । यो फोटो सबैभन्दा धेरै रुचाइएको र बढी बिक्री भयो, जुन उनले भर्खर फोटोग्राफी सिक्दै गर्दा गोब्रेला चोकमा खिचेका थिए । उनले फरकफरक १० वटा चितुवाको पनि फोटो खिचेका छन् । बाघ लजालु हुन्छन् । टाढाबाट राम्रो तस्बिर आउँदैन । नजिकै गएर लुकेर बस्नुपर्छ । कहिलेकाहीँ बाघ पनि आफू लुकेकै ठाउँ आइपुग्दा इन्काउन्टर हुन्छ । यस्तो बेला भने भाग्नु हुँदैन, उनले भने, पटकुनवा खोलामा बाघसँग जम्काभेट हुँदा पाहुनासँगै भागेर जोगिएको घटना सधैं सम्झने गर्छु । दीपकका अनुसार, फोटो खिच्दा निकै सतर्कता अपनाउनुपर्छ, बाघको आनीबानी थाहा हुनुपर्छ । कत्तिको दूरीबाट तस्बिर खिच्दा बाघलाई डिस्टर्ब हुँदैन भनेर ज्ञान हुनुपर्छ । भौगोलिक अवस्था थाहा हुनुपर्छ । सबै बाघको आफ्नै क्षेत्र हुन्छ । त्यसैले बाघको मुभमेन्टबारे ज्ञान हुनुपर्छ । अरू नेचर गाइडसँग सम्पर्कमा हुन्छौं । त्यसैअनुसार बाघ फलो गरेर पाहुनालाई देखाउने र तस्बिर खिच्छौं, उनले भने । उनका अनुसार फोटोग्राफीका लागि बिहानको समय राम्रो हुन्छ । बाघको मुभमेन्ट बिहान र साँझ बढी हुन्छ । बाघ बढी चैत, वैशाख र जेठमा देखिन्छ । बाघ अनौठो हुन्छ । कहिले निकुञ्ज पसेको एक मिनेटमै देखिन्छ, उनले भने । बाघको डमरु देखिएको ठाउँमा एक पटक ६ दिनसम्म जाँदा निराश भएर फर्केको उनी बताउँछन् ।उनले बाघजस्तै हात्ती, गैंडा, चितुवा र मृगलगायत जनावरका पनि उत्कृष्ट तस्बिर खिचेका छन् । बर्दियामा पाइने २ सय १० बढी प्रजातिका चराको तस्बिर पनि दीपकले खिचेका छन् ।"
"पूर्वाधार आयोजना थपिन्छन्, थपिादैन बजेट","पूर्वपश्चिम विद्युतीय रेलमार्ग ०६५६६ बाट सुरु पूर्वपश्चिम विद्युतीय रेलमार्गको प्रगति भने एकदमै न्यून छ । रेलमार्गका लागि सरकारले झापामा २ हजार ४ सय ५७, मोरङमा १ हजार ६ सय ३८ र सुनसरीमा १ हजार ३ सय २९ कित्ता गरी ५ हजार ४ सय २४ कित्ताका सयौं बिघा जग्गा रोक्का राखेको छ । अहिलेसम्म मुआब्जा दिने टुंगो छैन । रेलमार्ग झापाको काँकडभिट्टाबाट सुरु भई पश्चिमको कञ्चनपुरस्थित गड्डाचौकी जोड्ने लक्ष्य हो । सुरु अध्ययनअनुसार पूर्वपश्चिम रेलमार्गको दूरी ९४५ किमि थियो । अहिले निकुञ्ज क्षेत्रको रेखांकन परिवर्तन हुँदा दूरी घटेर ९२५ किमि पुगेको छ । जयनगरजनकपुरकुर्थाबिजलपुराबर्दिबास खण्डको ६९ किमिमध्ये ५२ किमिमा रेल चलेको छ । यसको अन्तिम बिन्दु पूर्वपश्चिम विद्युतीय रेलमार्ग हो । बर्दिबासदेखि सर्लाही, रौतहट, बारासम्मको ७० किमि दूरीमा नेपाल सरकार आफैंले संरचना बनाइरहेको छ । यसअनुसार ६५ किमिमा ट्र्याक बेल्ट निर्माण गरिएको छ । अहिलेसम्म भौतिक प्रगति ३ प्रतिशत छ भने २५ अर्ब ६८ करोड लाख रुपैयाँ खर्च भइसकेको छ । यो बर्दिबास खण्डमा मुआब्जा वितरणसहितको खर्च भएको विभागले जनायो । सम्भाव्यता अध्ययनअनुसार समग्र रेलमार्गको निर्माण लागत ६ खर्ब ५५ अर्ब रुपैयाँ लाग्नेछ ।"
पूर्वाधार सम्मेलनमा विकासको चिन्ता,"काठमाडौं (कास) पूर्वप्रधानमन्त्री तथा माओवादी केन्द्रका अध्यक्ष पुष्पकमल दाहालले आफू सरकारमा रहँदा लगानीमैत्री वातावरण बनाउन धेरै ऐन, कानुन तथा नीतिनियम परिवर्तन गरेको बताएका छन् । नेपाल उद्योग परिसंघ र भौतिक पूर्वाधार तथा यातायात मन्त्रालयले आयोजना गरेको पाँचौं नेपाल पूर्वाधार सम्मेलन, २०२४ को दोस्रो दिन समापन समारोहमा उनले मुलुकमा लगानी भित्र्याउनकै लागि गत वैशाखमा लगानी सम्मेलनसमेत गरेको सम्झिए । प्रत्यक्ष विदेशी लगानी भित्र्याउन र स्वदेशकै निजी क्षेत्रबाट लगानीका लागि लगानीमैत्री वातावरण बनाउन धेरै काम गरेको छु, उनले भने, सरकारले गरेका लगानी सम्मेलनबाट धेरै महत्त्वपूर्ण सुझाव तथा प्रतिक्रिया आएका थिए । परिसंघले आयोजना गरेको पूर्वाधार सम्मेलनले पनि आर्थिक गतिविधि बढाउन र निर्माणका लागि थप सकारात्मक भूमिका खेल्ने उनले विश्वास गरे । दाहालले मुलुकमा राजनीतिक फेरबदल भइरहे पनि आर्थिक गतिविधि बढाउन र निर्माण गर्न सहज वातावरण बनाउन नसकेको उनको भनाइ छ । राजनीतिक परिवर्तनका बीच आर्थिक निर्माणका लागि सहज वातावरण बनाउन हामीले प्रयास गरिरहेका छौं, उनले भने ।दुईदिने पूर्वाधार सम्मेलनमा पूर्वाधारसँगसम्बन्धित १२ वटा सत्र सञ्चालन गरियो । परिसंघले सन् २०१४, २०१७, २०१९ र २०२२ मा पनि नेपाल सरकार (भौतिक पूर्वाधार तथा यातायात मन्त्रालय, सहरी विकास मन्त्रालय, ऊर्जा मन्त्रालय), लगानी बोर्ड, युथ कम्युनिटी फर नेप्लिज कन्ट्र्याक्टर (वाईसीएनसी) लगायतको साझेदारीमा नेपाल पूर्वाधार सम्मेलन गरेको थियो ।बिहीबार सुरु भएको पूर्वाधार सम्मेलनको समापन समारोहमा परिसंघका अध्यक्ष राजेशकुमार अग्रवालले सम्मेलनमा गरिएको बहसले पूर्वाधार विकासका क्षेत्रमा सही दिसातर्फ लैजाने बताए । मुलुकको दिगो विकासका लागि रणनीतिक उपायहरूको पहिचान भएको उनको भनाइ छ । पूर्वाधारका योजना वित्तीय रूपमा मात्र तयार नभई जलावायु परिवर्तनलगायत वातावरणीय रूपमा तयार हुनुपर्ने उनको भनाइ छ । सम्मेलनमा लगानी बोर्डका प्रमुख प्रशासकीय अधिकृत सुशील ज्ञवालीले बोर्डले लगानी प्रवर्द्धन गर्न र निजीसार्वजनिक साझेदारीमा काम गरिरहेको जनाए । बोर्डको बिजनेस प्लान स्ट्र्याटिजी परिमार्जन गर्ने प्रस्तावमा समेत शुक्रबार हस्ताक्षर गरिएको उनले बताए । सरकारको १६औं योजनाअनुसार लगानीका लक्ष्य तयार गरेर बोर्ड त्यहीअनुसार अघि बढ्ने उनको भनाइ छ । सम्मेलनका विभिन्न सत्रमा नवप्रवर्तन, वित्तीय स्रोतका उपाय, सरकार र निजी क्षेत्रबीच समन्वय, नीतिगत चुनौती छलफल गरिएको परिसंघका उपाध्यक्ष वीरेन्द्र पाण्डेले बताए । सम्मेलनको दुईदिने छलफलमा दिगो विकासअन्तर्गत पूर्वाधार विकासका विभिन्न आयामबारे छलफल गरिएको भौतिक मन्त्रालयका सचिव केशव शर्माले जनाए ।"
कन्टेन्ट फिल्टरिङ लाई संस्थागत बनाउने सरकारको प्रयास,"(काठमाडौं)फेसबुक, इन्स्टाग्राम, टिकटक, ट्वीटरजस्ता सामाजिक सञ्जाल प्लाटफर्म सञ्चालकलाई सरकारले विभिन्न सर्त पालना गर्न अनुरोध गरेको छ । देशभर इन्टरनेट सुरक्षा, डिजिटल साक्षरता, नेपालको पर्यटन प्रवर्द्धन र शिक्षण संस्थामा शैक्षिक गुणस्तर सुधारका कार्यक्रम सञ्चालन गर्न सरकारले आग्रह गरेको हो । कन्टेन्ट फिल्टरिङ एवं मोडरेसनलाई प्रभावकारी बनाउन पनि सरकारले निर्देशन दिएको छ । इन्टरनेट स्वतन्त्रताको वकालत गर्दै आएका अधिकारकर्मीले कन्टेन्ट फिल्टरिङमार्फत सरकारले अभिव्यक्ति स्वतन्त्रतामा अंकुश लगाउने जोखिम रहेको औंल्याउन थालेका छन् । यसै साता विज्ञप्ति जारी गर्दै सञ्चार तथा सूचना प्रविधि मन्त्रालयले सामाजिक सञ्जालको प्रयोगलाई व्यवस्थित गर्ने निर्देशिका, ०८० स्मरण गराएर प्लाटफर्म सञ्चालकहरूलाई त्यसका व्यवस्था पालना गर्न भनेको हो । निर्देशिकाको दफा ३ मा सामाजिक सञ्जाल चलाउन चाहने व्यक्ति, कम्पनी वा संस्थाले सञ्चार मन्त्रालयमा सूचीकरण गर्नुपर्ने व्यवस्था छ । सोही निर्देशिकाको दफा ६ ले सामाजिक सञ्जाल कम्पनीहरूलाई नेपालमा सम्पर्क बिन्दु, आवासीय गुनासो सुन्ने अधिकारी र स्वनियमन परिपालनाको निगरानी गर्ने अधिकारीको व्यवस्था गर्नुपर्ने उल्लेख छ । भदौ ६ को मन्त्रिपरिषद् बैठकले पनि सामाजिक सञ्जाल प्लाटफर्महरूले पालना गर्नुपर्ने सर्त तोकेको मन्त्रालयको विज्ञप्तिमा जनाइएको छ । मन्त्रालयले सर्त नभनेर कार्य शब्द राखी सामाजिक सञ्जाल प्लाटफर्महरूले नेपालमा पालना र सञ्चालन गर्नुपर्ने चारबुँदे सूची सार्वजनिक गरेको छ । पहिलोमा कम्पनीहरूले नेपालको पर्यटन प्रवर्द्धनमा सहयोग पुर्याउने कार्य गर्नुपर्ने भनिएको छ । दोस्रोमा, सामाजिक सञ्जाल प्रयोगको सन्दर्भमा देशभर इन्टरनेट सुरक्षा र डिजिटल साक्षरता कार्यक्रम सञ्चालन गर्ने कार्य सञ्चालन गर्नुपर्ने उल्लेख छ ।तेस्रोमा, शिक्षण संस्थामा शैक्षिक गुणस्तर सुधार गर्ने गरी डिजिटल सहयोग कार्यक्रम सञ्चालन गर्नुपर्ने विषय समावेश छ । नेपाली भाषा तथा अन्य राष्ट्र भाषाको स्रोत परिचालन गरी विषयवस्तु (कन्टेन्ट) फिल्टरिङ एवं मोडरेसनलाई प्रभावकारी बनाउने, सामाजिक सद्भाव बिगार्ने तथा अश्लीलता फैलाउने विषयवस्तु हटाउन सहयोग गर्ने र विद्युतीय अपराध नियन्त्रणमा सहयोग पुर्याउने, चौथो बुँदामा भनिएको छ । भिडियो सेयरिङ एप टिकटकमाथिको प्रतिबन्ध हटाउने प्रसंगमा निर्णय गर्दै मन्त्रिपरिषद्ले सबै सामाजिक सञ्जाल प्लाटफर्मलाई उल्लिखित कार्य गर्नगराउन अनुरोध गरेको हो ।माओवादी र कांग्रेससहितको गठबन्धन सरकार भएका बेला गत वर्ष कात्तिक २३ को मन्त्रिपरिषद् बैठकले सामाजिक सञ्जालसम्बन्धी निर्देशिका पारित गरेको थियो । त्यसको चार दिनपछि टिकटकको प्रयोगमा प्रतिबन्ध लगाउने मन्त्रिपरिषद्ले निर्णय गरेको थियो । सामाजिक सञ्जाल प्लाटफर्महरूको प्रतिनिधि संस्था एसिया इन्टरनेट कोअलिसन (एआईसी) निर्देशिकाप्रति चासो व्यक्त गर्दै यो अव्यावहारिक र अन्तर्राष्ट्रिय मान्यताविरुद्ध भएको जनाएको थियो । अभिव्यक्ति स्वतन्त्रताको क्षेत्रमा काम गर्दै आएका अभियन्ताले पनि सामाजिक सञ्जालसम्बन्धी निर्देशिकाको विरुद्ध कानुनी उपचार खोज्ने बताएका थिए ।प्लाटफर्महरूलाई नेपाली भाषा र अन्य राष्ट्रभाषाको स्रोत पहिचान गरेर कन्टेन्ट मोडरेसन गर्न निर्देशन दिँदा वैध अभिव्यक्तिहरू पनि बन्देजमा पर्न सक्ने जोखिम हुने डिजिटल राइट्स नेपालका कार्यकारी निर्देशक सन्तोष सिग्देलले जनाए । सामाजिक सञ्जालहरूले स्वविवेकीय अधिकार प्रयोग गरेर कन्टेन्ट हटाउँदा जुन पक्षको कन्टेन्ट हटाएको हो, उसलाई अपिल गर्न वा त्यसविरुद्ध चुनौती दिन सक्ने मौका दिइनुपर्छ, सिग्देलले भने, हटाइसकेपछि त्यसको नोटिफिकेसन पनि आउनुपर्छ । यी विषयहरूलाई विस्तृतमा सम्बोधन नगरी कन्टेन्ट मोडरेसन प्रभावकारी बनाउनु भनेर निर्देशन दिँदा त्यसले अभिव्यक्ति स्वतन्त्रतामा असर पार्छ । कुनै निजी कम्पनीसँगको सम्झौताका आधारमा अभिव्यक्ति स्वतन्त्रतामै प्रभाव पर्ने किसिमको निर्देशन दिने अधिकार सरकारलाई नभएको सिग्देलको दाबी छ । सामाजिक सञ्जाल प्लाटफर्महरूलाई सफ्टवेयरको प्रयोग गरी कन्टेन्ट फिल्टरिङ र मोडरेसनलाई प्रभावकारी बनाउन निर्देशन दिनु प्रिसेन्सरसिप हुने र यस्तो प्रयास असंवैधानिक भएको डिजिटल विषयका जानकार वरिष्ठ अधिवक्ता सतिशकृष्ण खरेलको धारणा छ । कन्टेन्ट फिल्टरिङ र मोडरेसन प्रभावकारी बनाऊ भन्नुको सट्टा सरकारले सामाजिक सञ्जाल प्लाटफर्महरूलाई प्रयोगकर्ताहरूको पहिचानका लागि राम्रो व्यवस्था गर भनेको भए उचित हुन्थ्यो, खरेलले भने, फेक नाम राखेर वा पहिचान गर्नै नसक्ने गरी खाता खोल्न नदिने बनाउन सकिन्छ । तर पहिचान खुल्ने गरी नै कसैले केही गर्छ भने त्यसको जिम्मेवारी व्यक्ति स्वयंको हुन्छ । त्यसैले प्रयोगकर्ताको पहिचान महत्त्वपूर्ण हो र कन्टेन्ट फिल्टरिङचाहिँ असंवैधानिक हो । आलोचनात्मक र सिर्जनात्मक अभिव्यक्ति उचित भए पनि सामाजिक एकता भड्काउन खोज्ने, अर्काको चरित्र हत्या गर्नेजस्ता अभिव्यक्ति रोक्ने सरकारको प्रयत्न भएको पूर्वसञ्चार मन्त्री एवं नेकपा एमालेका सांसद गोकुलप्रसाद बाँस्कोटाले उल्लेख गरे । फेसबुक, युट्युब, इन्सटाग्रामजस्ता सबै प्लाटफर्मको आफ्नै कन्टेन्ट पोलिसी हुन्छ, आफ्ना पोलिसीसँग नमिल्ने कन्टेन्टलाई उनीहरूले हटाउने वा ब्लक गर्ने गरिरहेकै हुन्छन्, उनले भने, अमेरिकाकै तत्कालीन राष्ट्रपति ट्रम्पलाई समेत ट्वीटर र फेसबुकले प्रतिबन्ध लगाइदिएको इतिहास छ । त्यसैले सामाजिक सञ्जालका नाममा जे पनि भन्न पाइन्छ भन्नु वा कन्टेन्ट मोडरेसन भनेको सेन्सरसिप हो भन्नु गलत हो । सरकारले गत वर्ष नै सामाजिक सञ्जालको नियमनसम्बन्धी विधेयक मस्यौदा गरी सार्वजनिक गरेको थियो । प्रस्तावित विधेयकका प्रावधानले पनि अभिव्यक्ति स्वतन्त्रताको हक उल्लंघन गर्नुका साथै नागरिकमाथि निरन्तर निगरानीको उद्देश्य राखेको कानुनका विश्लेषकहरूले बताउँदै आएका छन् । अहिले पनि टिकटक खुलाउने बहानामा सरकारले आफ्नो पुरानै प्रयासलाई औपचारिक रूपमा अघि बढाउन र कन्टेन्ट मोडरेसनमा सरकारको भूमिका थप्ने पहल दोहोर्याएको देखिन्छ ।"
संविधान दिवसबाट धरहरा खुला,"(काठमाडौं) ०७२ को भूकम्पले ऐतिहासिक महत्त्वको धरहरा ढल्यो, जहाँ केही मानवीय क्षति पनि हुन पुग्यो । त्यो अवस्था देख्दा धेरैमा एउटा जिज्ञासा थियो के अब धरहरा ठडिएला त ? भूकम्पको ९ वर्षपछि पूर्ण रूपमा धरहरा ठडिएको छ । ऊ बेलाको नौतले धरहरा अहिले बाइसतले (जमिनमुनिको दुई तलासहित) भएको छ । यसरी पूर्ण रूपमा निर्माण सकिइसकेको धरहरा चढ्न भने सर्वसाधारणले असोज ३ अर्थात् संविधान दिवसबाट पाउनेछन् । सहरी विकास मन्त्रालयले अस्थायी रूपमा धरहरा सञ्चालनको तयारी गरेको हो । त्यसो त ०७८ वैशाख ११ मै प्रधानमन्त्री केपी शर्मा ओलीले धरहराको उद्घाटन गरेका थिए । उद्घाटन गरे पनि निर्माण पूरा नहुँदा सञ्चालनमा आउन सकेको थिएन । उद्घाटन गर्दा अन्य धरहराभित्र र वरपरका संरचनाको निर्माण सकिएको थिएन । पुरानो धरहराको भग्नावशेष नजिकै नयाँ बनाइएको धरहरा संविधान दिवसका दिनदेखि सर्वसाधारणलाई खुला गर्ने गरी तयारी भइरहेको सहरी विकास मन्त्रालयका सचिव मणिराम गेलालले बताए । प्रत्येक दिन बिहान ८ देखि साँझ ७ बजेसम्म धरहरा खुला गर्ने योजनामा छौं, उनले भने, अहिले औपचारिक रूपमा उद्घाटन गर्दैनौं, सिधै सर्वसाधारणका लागि खुला गर्छौं । धरहरामा दुईवटा लिफ्ट राखिएका छन् । एउटा लिफ्टमा १० जनासम्म अट्छन् । तत्कालका लागि सर्वसाधारणले धरहरा चढ्न शुल्क तिर्नुपर्ने छैन । सधैं निःशुल्क चलाएर सम्भव हुँदैन, परीक्षण अवधिभर भने धरहरा निःशुल्क चढ्ने व्यवस्था गरेका छौं, गेलालले भने । धरहराको वरपर पानीका फोहोरा सञ्चालन गरिने उनको भनाइ छ । काठमाडौं उपत्यका खानेपानी लिमिटेड (केयूकेएल) ले धरहरा क्षेत्रमा पानीको व्यवस्था गरिदिएको छ । बिजुलीका लागि नेपाल विद्युत् प्राधिकरणले डेडिकेटेड फिडर राखिदिएको गेलालले जनाए । गृह मन्त्रालयले चौबिसै घण्टा प्रहरी उपलब्ध गराइरहेको र आवश्यक कर्मचारी संघीय मामिला तथा सामान्य प्रशासन मन्त्रालयले व्यवस्थापन गरिदिएको उनको भनाइ छ । गत बिहीबार मन्त्रिपरिषद्ले धरहरा खुला गर्न गरेको निर्णय मन्त्रालयमा आएपछि आइतबार गृह, संघीय, विद्युत् प्राधिकरण, केयूकेएलका प्रतिनिधिसँग बसेर कसरी सञ्चालन गर्ने भन्नेबारे छलफल गर्छौं, गेलालले भने, अनलाइन बुकिङका लागि सफ्टवेयर बनाउनुपर्नेछ, त्यसका लागि केही दिन समय लाग्छ ।मन्त्रालयले धरहरा सञ्चालनका लागि नयाँ कार्यविधि तयार पारेर सम्बन्धित मन्त्रालयहरूमा रायका लागि पठाएको छ । मन्त्रालयले भविष्यमा निजी क्षेत्रलाई निश्चित समय तोकेर भाडामा दिने गरी कार्यविधि बनाएको हो । त्यसका लागि खुला प्रतिस्पर्धा गरेर कम्पनी छनोट गरिने बताइएको छ । धरहरा सञ्चालनसम्बन्धी कार्यविधि बनाएर अर्थ मन्त्रालयमा पठाइएको थियो । अर्थबाट सहमति लिएर कानुन, न्याय तथा संसदीय मामिला मन्त्रालयमा रायका लागि पठाइएको गेलालले सुनाए । कानुन मन्त्रालयबाट राय आएपछि मन्त्रिपरिषद्मा पठाउँछौं, उनले भने, त्यसपछि कार्यविधिअनुसार सञ्चालन गर्छौं । कार्यविधि बनिसकेपछि त्यहीअनुसार निजी क्षेत्रलाई धरहरा सञ्चालनको जिम्मा दिने खरिद गरी आह्वान गरिने मन्त्रालयले जनाएको छ । ०७५ असोज १४ मा बनाउन सुरु गरिएको धरहरा निर्माणको म्याद मात्रै ६ पटक थपिसकेको छ । सुरु ठेक्का सम्झौताअनुसार सकिनुपर्ने अवधि ०७७ असोज १४ मा हो । पाँचौंपटक ०८० असोजसम्म म्याद थप गरिए पनि काम सकिएको थिएन । छैटौं पटक आगामी असोज २० सम्मका लागि म्याद थप गरिएको छ । यसको ठेक्का जीआईईटीसीरमण जेभीले लिएको छ । जीआईईटीसी चिनियाँ कम्पनी भए पनि काम नेपाली ठेकेदार कम्पनी रमण कन्स्ट्रक्सनले गरेको हो, जसलाई ३ अर्ब ४८ करोड १६ लाख रुपैयाँमा ठेक्का दिइएको थियो । अहिलेसम्म धरहरा निर्माणमा २ अर्ब ९५ करोड ९३ लाख रुपैयाँभन्दा बढी खर्च भइसकेको छ । उपप्रधान तथा सहरी विकासमन्त्री प्रकाशमान सिंहले धरहराको छिटो काम सकेर सञ्चालनमा ल्याउन सहरी विकास तथा भवन निर्माण विभाग र निर्माण व्यवसायीलाई ताकेता गर्दै आएका थिए । सरकारको सय दिने कार्य योजनामा यसलाई सञ्चालन गर्ने भनेर राखिएको थियो । त्यो समय कात्तिकमा पुग्ने भए पनि पहिल्यै यसलाई अस्थायी रूपमा सञ्चालन गर्न लागिएको मन्त्रालयले जनायो ।"
आफूलाई हटाउनेबारे उपसभामुख रानाले राखिन् प्रधानमन्त्रीसँग चासो,"(काठमाडौं)उपसभामुख इन्दिरा राना मगरले आफूलाई हटाउने चर्चाबारे प्रधानमन्त्री केपी शर्मा ओलीसँग चासो राखेकी छन् । संवैधानिक परिषद्को शुक्रबार बालुवाटारमा भएको बैठकका अवसरमा उनले प्रधानमन्त्री ओलीसँग त्यसबारे सोधेकी हुन् ।उपसभामुखले आफूलाई हटाउने चर्चाबारे प्रधानमन्त्रीसँग चासो राख्नुभयो स्रोतले भन्यो, प्रधानमन्त्रीले संवैधानिक परिषद्को बैठक हो भन्नुभयो । ओलीले यो संसद्को विषय भन्दै सार्वजनिक रूपमा टिप्पणी गरेका छैनन् । कांग्रेस सभापति शेरबहादुर देउवा, प्रमुख प्रतिपक्ष दलका नेता पुष्पकमल दाहाल उपस्थित भएका बेला राना मगरले अनौपचारिक रूपमा जिज्ञासा राखेकी थिइन् । संवैधानिक परिषद् बैठकपछि राना मगरले आफूलाई हटाउने चर्चाबारे प्रधानमन्त्री ओलीसँग जिज्ञासा राखेको जानकारी दिइन् । माओवादी अध्यक्ष दाहालले पनि यो चर्चा व्यापक भएको भन्दै बिहीबार ओली र देउवासँग जवाफ मागेका थिए ।एमाले सचिवालयको बैठकले राना मगरलाई पदबाट हटाउने सम्बन्धमा निर्णय गर्ने जिम्मा संसदीय दललाई दिएको केही समयपछि उनले ओलीसँग जिज्ञासा राखेकी थिइन् । उता माओवादी संसदीय दलको बैठकले राना मगरलाई हटाउन खोजे संसद्मा प्रतिवाद गर्ने निर्णय गरेको छ । शुक्रबार एमाले सचिवालय बैठकले राना मगरबारे निर्णय गर्ने अधिकार संसदीय दलको भएको जनाएको छ । पार्टी केन्द्रीय कार्यालय ललितपुर च्यासलमा बसेको सचिवालय बैठकमा उपसभामुखमाथि उठेका प्रश्नबारे छलफल भए पनि निष्कर्षमा नपुगेको जनाएको छ । महासचिव शंकर पोखरेलले संसद्को मामला भएकाले दलले गर्ने निर्णयमा समर्थन हुने बताए । उठेका प्रश्नमा उपसभामुख आफैंले स्पष्ट गर्नुपर्छ, यदि सत्य हुन् भने उहाँ त्यो पदका लागि उपयुक्त होइन भन्ने स्पष्टै छ, उनले बैठकपछि सञ्चारकर्मीसँग भने, संसद्को मामिला हो, संसद्मा संसदीय दलले गर्ने काममा पार्टीको पूर्ण समर्थन रहन्छ । दुई तिहाइ सांसदको मत सुनिश्चित नभएकाले यो विषयको निर्णयको जिम्मा एमालेले संसदीय दलमा सारेको हो ।दुई तिहाइ सांसदको मत सुनिश्चित गरेर मात्र उपसभामुख राना मगरलाई हटाउने प्रक्रिया अघि बढाउने कांग्रेसएमालेको तयारी छ । प्रधानमन्त्री ओली र कांग्रेस सभापति देउवाले बुधबारै उपसभामुखविरुद्ध पदीय अनुकूलको आचरण नभएको प्रस्ताव दर्ताको तयारी गरे पनि जनमत र जसपा नेपालले स्पष्ट निर्णय नदिएकाले प्रक्रिया रोकिन पुगेको थियो । दुई तिहाइ अनिश्चित र कांग्रेसमा शेखर कोइराला पक्षका केही सांसदले हस्ताक्षर गरिनसकेकाले दुई दलले तत्काल प्रक्रिया अघि नबढाएका हुन् ।यसैबीच माओवादी संसदीय दलको बैठकले उपसभामुख राना मगरले भिसाका लागि अमेरिकी दूतावासलाई चिठी लेख्नु सानो कमजोरी भएको तर्क गर्दै त्यसकै आधारमा पदबाट हटाउन खोज्नु गलत भएको निष्कर्ष निकालेको छ । कांग्रेसएमालेले दुई तिहाइ मत पुर्याएर हटाउन खोजे त्यसको प्रतिवाद गर्ने निर्णय पनि माओवादीले गरेको छ । माओवादी अध्यक्ष दाहालले दलको बैठकमा बोल्दै उपसभामुख राना मगरको विषय १९ महिनाअघि भएको उल्लेख गर्दै कांग्रेसएमालेले संवैधानिक निकाय कब्जा गर्ने नियत राखेको बताए । संसद्को अंकगणितको बलमा कांग्रेसएमालेले जे गरे पनि हुन्छ भन्ने चाहेको देखिन्छ । हामी प्रतिपक्ष दलहरूले त्यस्ता कार्यको प्रतिवाद गर्नुपर्ने हुन्छ दाहालको निर्देशन थियो, अब संसद्मा सशक्त प्रतिपक्षको भूमिकामा रहेर प्रस्तुत हुनुपर्छ ।बैठकले कांग्रेसएमालेलाई उपसभामुख हटाउने प्रक्रिया रोक्न आग्रह गर्दै दलहरूबीचको द्वन्द्व नबढाउन भनेको छ । उपसभामुखबाट प्राविधिक कमीकमजोरी भएको हो, भिसाका लागि चिठी लेख्नु सामान्य हो, माओवादीका प्रमुख सचेतक हितराज पाण्डेले भने, त्यसकै आधारमा उपसभामुखलाई हटाउनु गलत हुन्छ, उहाँलाई बलपूर्वक हटाउन खोजे हामी प्रतिवाद गर्छौं ।उपसभामुखलाई हटाउनु पछाडिको उद्देश्य संवैधानिक परिषद्मा आफूहरूको बहुमत पुर्याउने नियत रहेको पाण्डेको तर्क छ । कांग्रेसएमालेले उपसभामुख हटाउन खोज्नुको नियत संवैधानिक परिषद्मा एकलौटी गर्न हो उनले भने, प्रतिपक्ष दलहरूलाई निषेध गर्ने नियतको हामी विरोध गर्छौं ।रास्वपाका प्रमुख सचेतक सन्तोष परियारले उपसभामुखले राजीनामा नदिने बताए । लोकतान्त्रिक संस्कारलाई ख्याल गर्दै कांग्रेसएमालेले रानालाई हटाउने तयारी छाड्नुपर्ने उनले बताए । उपसभामुखले राजीनामा दिनुहुन्न, उनले भने, उपसभामुखलाई हटाउन खोजे हामी सदनबाट पब्लिकलाई अपिल गर्छौं ।रास्वपा सरकारमा रहँदा कांग्रेसएमालेले उपसभामुखको आचरणका विषयमा आँखा चिम्लेको उल्लेख गर्दै राप्रपा नेपालका अध्यक्ष राजेन्द्र लिङ्देन भन्छन्, हाल हटाउन खोज्नु कांग्रेसएमालेले बहुमतका आधारमा संवैधानिक निकायमा कार्यकर्ता नियुक्त गर्ने चालबाजी हो । एसको स्थायी समिति बैठकले राना मगरलाई उपसभामुख पदबाट हटाउन खोज्नुमा गलत नियत भएको निर्णय गरेको छ । बैठकले संवैधानिक परिषद्मा बहुमत पुर्याउने नियतले उपसभामुखलाई हटाउन खोजेको जनाएको छ । यसमा कांग्रेसएमालेको नियत राम्रो देखिएन वरिष्ठ नेता बेदुराम भुसालले भने, संवैधानिक निकायमा मनपरी गर्न र वर्चस्व बनाउन खाजेको देखिन्छ । उपसभामुख हटाउने प्रयासको एसले विरोध गर्छ ।"
उपचार गराएर फर्किरहेकी पुथाउत्तरगंगाकी उपाध्यक्ष आमासँगै दुर्घटनामा अस्ताइन्,"(रुकुम पूर्व)काठमाडौंबाट फर्किदै गर्दा बागलुङको गलकोट नगरपालिका२ भुङखानीमा शुक्रबार बिहान भएको जिप दुर्घटनामा रुकुम पूर्वको पुथाउत्तरगंगा गाउँपालिका उपाध्यक्ष भूपेन्द्रा बुढामगरसहित तीन जनाको निधन भएको छ । दुर्घटनामा उपाध्यक्ष बुढामगरसँगै उनकी आमा गोपीमाया र पुथाउत्तरगंगा२ का वडाअध्यक्ष जसबहादुर सिर्पालीको निधन भएको हो । दातको उपचार र आमाको स्वास्थ्यमा समस्या देखिएपछि काठमाडौंमा उपचार गराएर फर्कदै थिइन् । गाउँपालिका अध्यक्ष पुनीराज घर्तीका अनुसार आमाको दातमा समस्या आएपछि भदौ १७ गते उपचारका लागि उपाध्यक्ष बुढा काठमाडौं गएकी थिइन् । स्वास्थ्य उपचार सकेर उहाँ फर्किंदै हुनुहुन्थ्यो । बीचमा यस्तो दुर्घटना भयो, उनले भने । चार जना सवार जिपका चालक चन्द्रबहादुर पुन गम्भीर घाइते छन् । उनको पोखरामा उपचार भइरहेको छ । पुथाउत्तरगंगा१२ कोल गाउँकी बुढामगर हाल आमा र भाइसँग बस्दै आएको वडा ५ का अध्यक्ष टीकासाई घर्तीले बताए । उहाँको ११ वर्षको छोरा काठमाडौंमा बसेर पढिरहेको छ, उनले भने, काठमाडौं जानुभन्दा अघि आफ्नो र आमाको उपचारका लागि जाँदै छु भन्नुभएको थियो । त्यसपछि मेरो कुरा भएको थिएन । एक्कासि यो दुःखद् खबर सुनेँ । मृतक बुढामगरका बुबा तत्कालीन समयमा गाउँपञ्चायतका प्रधानदेखि जिल्ला सदस्यसम्म भएका थिए भने आमा महिला स्वास्थ्य स्वयंसेविका थिइन् । उनले पालिकामा उपाध्यक्षको जिम्मेवारीमा रहँदा गर्भवतीसँग उपाध्यक्ष, किशोरीसँग उपाध्यक्ष कार्यक्रम सञ्चालन र विभिन्न मौलिक सीपमूलक तालिम सञ्चालन गर्न जोड दिएको पुथाउत्तरगंगा५ का अध्यक्ष घर्तीले बताए । उहाँ पालिकावासी र यहाँको विकासका लागि के गर्न सकिन्छ भनेर चिन्ता गरिरहनुहुन्थ्यो, उनले भने, कार्यपालिका बैठकमा उहाँको प्रस्ताव जहिले पनि पीडित र गरिबको सुख र समृद्धि ल्याउनेबारे हुन्थ्यो । कसैलाई अप्ठ्यारो पर्दा उहाँ आफैं पुग्नुहुन्थ्यो ।उपाध्यक्षको निधनले पालिकालाई ठूलो क्षति पुगेको अध्यक्ष घर्तीको भनाइ छ । उपाध्यक्षज्यू फर्केपछि कार्यपालिका बैठक बस्ने तयारी थियो, उनले भने, पुथाउत्तरगंगाको विकासका लागि उहाँका धेरै सपना थिए । अब उहाँको सपना र योजना पूरा गर्ने जिम्मेवारी हामीमा आएको छ । आफ्नो काममा डटेर लाग्ने उपाध्यक्ष बुढा पछिल्लोपल्ट काठमाडौंको एक संस्थाले नेपाली महिला जनप्रतिनिधिको सुकर्मलाई सञ्चार गर्ने अभियान शी लिड्स आइकन मा छनोट भएकी थिइन् । सामाजिक संस्थाहरूमा काम गरेकी उपाध्यक्ष बुढामगर माओवादी केन्द्रको भ्रातृ संगठन वाईसीएलमा संगठित भएर उपाध्यक्षमा निर्वाचित भएकी थिइन् । हाल उनी वाईसीएलको केन्द्रीय सदस्यका साथै मगर युवा संघको केन्द्रीय उपाध्यक्षको जिम्मेवारीमा पनि थिइन् ।साथै वडा २ का अध्यक्ष जसबहादुर सिर्पाली पछिल्लो स्थानीय तह निर्वाचनबाट पहिलोपटक वडाको नेतृत्वमा चयन भएका थिए । यार्चागुम्बु पाइने क्षेत्र तथा ढोरपाटन सिकार आरक्षको सिकार ब्लक रहेको वडाको अध्यक्ष रहेका सिर्पाली त्यहाँको विकासका एक चिन्तक रहेको स्थानीय बलमान विक बताउँछन् । दलित समुदायबाट वडाध्यक्ष निर्वाचित भएका सिर्पाली भूगोलको विकासका साथै निम्न वर्गीयका लागि डटेर काम गर्ने व्यक्ति भएको स्थानीय हर्कबहादुर कामी बताउँछन् । शुक्रबार बिहान बागुलङको गलकोट नगरपालिका२ भुङखानीमा रा१झ २०० नम्बरको पिकअप जिप सडकबाट ३ सय मिटर तल खसेर दुर्घटना भएको थियो । बागलुङका प्रहरी निरीक्षक प्रताप पौडेलले दुर्घटनाग्रस्त गाडीमा भेटिएको परिचयपत्रका आधारमा मृतकहरूको पहिचान गरिएको बताए । सामान्य ओरालो घुम्ती भएको ठाउँमा दुर्घटनाको कारण यकिन नभए पनि लामो यात्रा र रातभर गाडी चलाउँदा चालक थकित भएको प्रारम्भिक अनुसन्धानमा देखिएको प्रहरीको भनाइ छ ।"
रोहित र एरिका वर्षका उत्कृष्ट खेलाडी,"पाण्डे र राईको योगदानको कदरयसपल्टको अवार्ड कार्यक्रममा त्यस्ता दुई नामलाई पनि सम्झिएको थियो, जसलाई नेपाली खेलकुदको लिजेन्ड भन्दा हुन्छ । ती थिए, क्रिकेटका विनयराज पाण्डे र भलिबलका कुमार राई । पाण्डेलाई लाइफ टाइम एचिभमेन्ट अवार्ड दिइएको थियो भने राईलाई स्पेसल अवार्ड । नेपाली क्रिकेट अहिले जुन स्थितिमा पुगेको छ, धेरैलाई लाग्दो हो, यो यात्रा कतै छोटो त छैन ? यो एकाएक प्राप्त भएको सफलताको कथा त होइन ? तर होइन ।नेपाली क्रिकेटलाई सुरुआती दिनदेखि यहाँसम्म दोहोर्याएर ल्याउनेमा एक हुन्, पाण्डे । नेपाल क्रिकेट संघका सुरुआती समयका महासचिव हुन्, उनी । उनले लामै समय नेपाली क्रिकेटको नेतृत्व सम्हाले । जुन बेला नेपाली क्रिकेटमा केही थिएन्, ख्याति र पैसा दुवै, त्यही बेला पाण्डेले नेपाली क्रिकेटलाई हाँके र अहिलेको स्थितिमा पुर्याउन मद्दत गरे । अहिले नेपाली क्रिकेट जुन जगमा उभिएको छ, त्यो जगका लागि आधार बनाउने काम गर्नेमा पर्छन्, पाण्डे ।अनि केहीलाई लाग्दो हो, नेपाली महिला भलिबल एकाएक अहिलेको स्थितिमा पुगेको हो । सायद नेपाली महिला भलिबल टिम बनेको पनि अहिले नै हो । यो पनि होइन । नेपाली महिला भलिबललाई यहाँसम्म पुर्याउने असाध्यै धेरै ठूला भूमिका खेल्नेमा पर्छन्, राई । अहिले नेपाली महिला भलिबलमा जति नाम सुनिन्छ, त्यसमध्ये धेरैको खेलाडीका रूपमा उत्पादन गर्ने काम तिनै राईले गरे । यसका लागि उनले के मात्र गरेनन्, आफ्नै धन खर्चे, समय खर्चे । तर जस लिन भने विरलै मात्र अगाडि आए ।"
मधेशमा बल्ल खेलकुद विधेयक पास,"(जनकपुर)मधेश प्रदेश सरकारले ल्याएको खेलकुद विधेयक प्रदेशसभाको बैठकबाट सर्वसम्मतले पास भएको छ । शुक्रबार बसेको प्रदेशसभाको बैठकले खेलकुद विधेयकलाई पास गरेको हो । लामो प्रतीक्षामा खेलकुद विधेयक पास भएपछि मधेश प्रदेशका ८ वटै जिल्लामा खेलाडीहरूले उत्सव जसरी मनाएका छन् । खेदकुद तथा समाज कल्याणमन्त्री प्रमोद जयसवालले खेलकुद विधेयक पास भएपछि खेलाडीमा आशा जगाउने काम गरेको बताए । उनले मधेशका खेलाडीहरू निराश रहेकाले र खेलकुद गतिविधिमा कमी आएको बेला खेलकुद विधेयक पास हुनुले आशा जगाउने काम गरेको बताए । विधेयक ल्याउन हामीले निकै मिहिनेत गर्यौं, जयसवालले भने, अरु सबै प्रदेशमा खेलकुद विधेयक आएर कार्यान्वयनसमेत भइसकेको छ । तर, हाम्रो विधेयक संसदीय समितिमा अड्किएको थियो । बल्ल पास भएको छ ।खेलकुद विधेयक पास भएपछि मधेश प्रदेश सरकारले आफ्नै मधेश खेलकुद परिषद् गठन गर्नेछ । मधेश प्रदेशअन्तर्गत रहेका ८ वटै जिल्ला र स्थानीय तहमा पनि खेलकुद विकास समिति गठन गरिने जयसवालले जानकारी दिए । उनले परिषद् र खेलकुद समितिमा खेलाडीहरूकै प्रतिनिधित्व गराइने प्रतिबद्धता जनाए । खेलकुद विधेयक पास भएपछि मधेशमा खेलकुदको सम्भावनाको ढोका खुलेको छ, उनले भने, खेलकुदको माध्यमबाट पनि प्रदेशको गरिमा र गौरव बढाउन सकिन्छ । मधेशमा त केही खेल हाम्रो संस्कृति र पहिचानसँग जोडिएको छ ।खेलकुदमन्त्री जयसवालले पूर्वाधार, प्रशिक्षण, प्रतियोगिता, प्रतिभा पहिचान र प्रोत्साहनलाई मन्त्रालयले प्राथमिकतामा राखेको बताउँदै मधेश प्रदेशका वीरगन्जमा रहेको नारायणी रंगशाला, राजविराजको राज रंगशाला र जनकपुरमा प्रस्तावित रहेको रामजानकी बहुउद्देश्यी रंगशालाको मर्मतसम्भार र निर्माणका लागि प्रदेश सरकारले पहल गरिरहेको बताए । उनले मधेशमा रहेका खेलाडीहरूको संख्या, कुन खेलसँग कुन खेलाडी सम्बद्ध रहेको विवरण संकलन भइरहेको बताए ।"
मधेश प्रिमियर लिगको तयारी,"जनकपुर (कास) मधेश प्रिमियर लिग (एमपीएल) का लागि मुख्यमन्त्री सतिशकुमार सिंहले नेपाल क्रिकेट संघ (क्यान) का पदाधिकारीसित छलफल थालेका छन् । क्रिकेट खेलको लोकप्रियता र प्रतिष्ठासँगै यसको व्यावसायिकतालाई दृष्टिगत गरी एमपीएल आयोजना गर्ने तयारी भइरहेको छ । मधेश प्रदेशमा एमपीएल आयोजनाका लागि मुख्यमन्त्री सिंह र क्यानका अध्यक्ष चतुरबहादुर चन्दबीच छलफल भएको मुख्यमन्त्रीका प्रेस सल्लाहकार अनिल कर्णले जानकारी दिए । जनमत पार्टीका उपाध्यक्ष इन्जिनियर दीपककुमार साह र क्यानका उपाध्यक्ष रोशन सिंहसमेतको उपस्थितिमा मुख्यमन्त्री सिंह र क्यान अध्यक्ष चन्दबीच यथाशीघ्र एमपीएलको आयोजना गरिने सहमति भएको कर्णले बताए । मुख्यमन्त्री र क्यान पदाधिकारीबीच एमपीएल लिगको स्वरूप र वित्तीय रूपरेखाका बारेमा समेत चर्चा भएको छ, कर्णले भने, एमपीएलमा ५ वटा टिमले खेल्ने र प्रत्येक टिममा २ जनासम्म राष्ट्रियस्तरका खेलाडीको सहभागिता रहनेछ । हरेक टिममा ७ जना खेलाडी मधेश प्रदेशकै रहने पनि तय गरिएको उनले जानकारी दिए । एमपीएलका लागि अन्य प्रिमियर लिगजस्तै खेलाडीको चयन बोल बढाबढबाट हुनेछ । मुख्यमन्त्री सिंहले एमपीएलबाट क्रिकेट खेलको गुणवत्ता, मनोरञ्जनको स्तर र आर्थिक योगदानमा बढोत्तरी हुने बताए । उनले लिगबाट खेलाडीको आर्थिक सुरक्षा, पर्यटन र आतिथ्यमा गुणात्मक वृद्धि र प्रदेशको अर्थतन्त्रमा टेवा पुग्ने विश्वाससमेत व्यक्त गरे ।"
आठ मार्की खेलाडी सार्वजनिक,"काठमाडौं (कास) नेपाल क्रिकेट संघ (क्यान) ले नेपाल प्रिमियर लिग (एनपीएल) क्रिकेटका लागि शुक्रबार आठ मार्की खेलाडीको नाम सार्वजनिक गरेको छ । शुक्रबार हुने लक्की ड्र बाट कुन मार्की खेलाडी कुन टोलीमा रहने तय हुनेछ । प्रतियोगिता मंसिर १५ देखि पुस ६ गतेसम्म काठमाडौंमा हुनेछ । क्यानले सार्वजनिक गरेको मार्की खेलाडीमा रोहित पौडेल, दीपेन्द्रसिंह ऐरी, सन्दीप लामिछाने, सोमपाल कामी, करण केसी, आसिफ शेख, कुशल भुर्तेल र कुशल मल्ल छन् । यी ८ खेलाडी विभिन्न आठ फ्रेन्चाइज टोलीमा मार्की खेलाडीको रूपमा रहनेछन् । लक्की ड्र बाट आएका पहिलो खेलाडी काठमाडौंले पाउनेछ । त्यस्तै, दोस्रोदेखि आठौं नम्बरमा पोखरा, चितवन, विराटनगर, लुम्बिनी, जनकपुर, कर्णाली र सुदूरपश्चिमको पालो आउनेछ । एउटा मार्की खेलाडीले तीन वर्ष खेल्नुपर्ने हुन्छ । मार्की खेलाडीलाई राख्न पाउने र रिलिज गर्ने अधिकार फ्रेन्चाइज टिमको हुनेछ र यसका लागि उसले क्यानसँग समन्यवय गर्नुपर्नेछ ।"
प्रधानमन्त्रीद्वारा पलेशालाई ६५ लाख प्रदान,"काठमाडौं (कास) प्रधानमन्त्री केपी शर्मा ओलीले पेरिस पारा ओलम्पिकमा कांस्य पदक विजेता पलेशा गोवर्द्धनसहित प्रशिक्षक र टिम व्यवस्थापकलाई शुक्रबार पुरस्कृत गरेका छन् । मन्त्रिपरिषद्को यही भदौ २० गतेको निर्णयबमोजिम पलेशालाई ६५ लाख पुरस्कार राशिमा कर नकटाई पुरस्कृत गरिएको थियो । पलेशाका प्रशिक्षक कविराज नेगी लामालाई ५ लाख ८५ हजार र टिम व्यवस्थापक रामचन्द्र श्रेष्ठलाई २ लाख ९२ हजार पुरस्कारसहित सम्मान गरिएको छ । युवा तथा खेलकुद मन्त्रालयद्वारा प्रधानमन्त्री निवास, बालुवाटारमा आयोजित कार्यक्रममा प्रधानमन्त्री ओलीले खेलमा विजय हासिल गरेपछि खेल क्षेत्रको उत्साह कायम राख्न छिटोछिटो पुरस्कार दिने र राशिमा कर नकटाउने नीति लिइएको बताए । उनले आगामी विश्वस्तरका खेलमा नेपालले थप सफलता पाउने विश्वास व्यक्त गर्दै पलेशाले हासिल गरेको सफलता नेपालकै अहिलेसम्मको ठूलो पदक भएकाले देशले गौरव गरेको बताए । युवा तथा खेलकुदमन्त्री तेजुलाल चौधरी, सचिव सुमनराज अर्याल, राष्ट्रिय खेलकुद परिषद्का सदस्य टंकलाल घिसिङ, नेपाल तेक्वन्दो संघका पदाधिकारीलगायत उपस्थित थिए ।"
उडी छुनु 'चन्द्र अनेक,"स्पेस प्रविधि प्रयोगमा विस्तारपृथ्वीको सतहबाट १६० देखि २ हजार किलोमिटरमाथि लो अर्थ अर्बिटमा हाल करिब ९ हजार ९ सयवटा सक्रिय भूउपग्रह रहेको नासाले जनाएको छ । पृथ्वीको निरीक्षणसँगै सञ्चार सेवा, नक्सा सेवा, मौसमसम्बन्धी जानकारी संकलन र अन्य वैज्ञानिक अनुसन्धानका लागि स्याटलाइट प्रविधिको प्रयोग बढिरहेको छ । यस्तै अनेक किसिमका विपद् व्यवस्थापन, वैज्ञानिक अन्वेषण, चिकित्सा क्षेत्र र कृषिसम्बन्धी प्रयोगका लागि स्पेस स्टेसन र अन्य स्याटलाइटको मद्दत लिने गरिएको छ ।स्पेस एक्सले बनाएको स्टारलिंक यस्तो भूउपग्रह नेटवर्क हो जसले पृथ्वीका विटक र दूरसञ्चार सेवा पुर्याउन कठिन हुने क्षेत्रमा उच्च गतिको इन्टरनेट सेवा उपलब्ध गराउन सक्छ । स्टारलिंकले नेपालमा पनि सेवा विस्तारका लागि प्रयास गरिरहेको सञ्चार तथा सूचना प्रविधि मन्त्रालयका एक अधिकारले बताए । तर हाम्रो कानुनी अन्योलका कारण सरकारले स्वीकृति दिएको छैन । प्राकृतिक विपद्ले पृथ्वीभित्रको सञ्चार सेवा अवरुद्ध हुँदा स्याटलाइट इन्टरनेट सेवा महत्त्वपूर्ण हुने ठानिएको छ । अन्तरिक्षमा उडिरहेको पोलरिस डनले पृथ्वीको सतहभन्दा एक हजार किमिमाथि पनि सो इन्टरनेट प्रयोग गरिसकेको छ ।पृथ्वीको मौसम प्रणालीबारे महत्त्वपूर्ण जानकारी संकलन गर्न अन्तरिक्षमा क्यामरा, सेन्सर, रेडियोमिटर जस्ता उपकरणसहितका भूउपग्रहरू राखिएका छन् । भूमध्य रेखाको ठीक माथि पृथ्वीकै रफ्तारमा पृथ्वीको चक्कर लगाउने जियोस्टेसनरी स्याटलाइट छन् । यिनले हरिक्यान, टर्नेडो रचट्याङसम्बन्धी पूर्वजानकारी दिन सक्छन् । पृथ्वीको एक ध्रुवबाट अर्को ध्रुवमा फन्को लगाउने पोलरअर्बिटिङ स्याटलाइटले भने समुद्री तापक्रम र समुद्री बरफको स्थितिबारे जानकारी संकलन गर्छन् । त्यस्तै, पृथ्वीको सतह र वायुमण्डलमा रहेका विभिन्न उपकरणले अन्तरिक्षबाट आउन सक्ने सानाठूला पिण्डलाई समेत नजिकबाट नियाल्ने गरेका छन् । कतिसम्म भने सन् २०२२ मा नासाले डार्ट भनिने प्रविधिबाट डिमर्फस नामको पुच्छ्रेतारालाई तीव्र गतिमा जोडले हानेर त्यसको दिसा बदलिदिएको थियो । त्यो अनुभवपछि भविष्यमा पृथ्वीतिर आउने यस्ता जोखिमलाई कम गर्न सकिने आत्मविश्वास वैज्ञानिकहरूमा बढेको छ । निजी क्षेत्र र नयाँ पुस्ताको प्रयोगले अन्तरिक्ष यात्राको खर्च र प्रविधि सन् २००० यता निरन्तर फेरिँदै गएको छ । यात्रामा लगाउने लुगादेखि प्रयोग हुने उपकरण साना, पातला, छरिता र लामो समय टिक्नेसँगै स्वचालित बन्दै गएका छन् । पुनः प्रयोग हुने रकेट र यानहरूले खर्च कटौतीमा मद्दत गरेका छन् । उदाहरणका लागि पोलरिस डनलाई स्पेसमा पुर्याएको फाल्कन ९ रकेट १० मिनेटमै पृथ्वीमा फर्केर अवतरण गर्यो भने बोइङको स्टारलाइनर क्याप्सुल १० पटकसम्म पुनः प्रयोग गर्न सकिने गरी डिजाइन गरिएको छ । सन् ६० र ७० को दशकमा यस्तो सोच नभएका कारण अमेरिका र अन्य देशले अर्बौं खर्च गर्नु परेको थियो । पछिल्ला अन्तरिक्ष यान र चीनको स्पेस स्टेसनलाई नै हेर्ने हो भने पनि ताररहित प्रविधि, स्क्रिन टच सिस्टम र साना आकारका छरिता उपकरणहरूले सुसञ्जित देखिन्छन् । कुनै समय खर्चिलो र असान्दर्भिक भनेर सुस्ताउँदै गएको अन्तरिक्ष यात्रामा सन् २००० यता यसरी बिस्तारै रौनक फर्किएको छ । नयाँ प्रविधि, नयाँ पुस्ता, नयाँनयाँ देश र निजी क्षेत्रको प्रवेशले सौर्य मण्डलभित्र र बाहिरको अध्ययनलाई थप रुचिपूर्ण बनाउँदै लगेको छ । चन्द्रमामा मानवसहित फर्किने र केही दशकमा मंगल ग्रहसम्म पुग्ने मानव लक्ष्य अब असम्भव देखिन्न । (एजेन्सीको सहयोगमा)"
हार्न नजानेकी देविका,"किमो लगाउँदै गीत रेकर्डकोभिड१९ सुरु हुनुअघिदेखि नै देविकाको ब्रेस्ट दुख्ने गर्थ्यो । चिकित्सकलाई देखाए पनि ठूलो समस्याका रूपमा लिएनन् । जब जुमबाट एकल साँझमा सहभागी भइन्, दुखाइ बढ्न थाल्यो । बुटवलमा रहेकी उनी काठमाडौं आइन् । कतै क्यान्सर त भएन भन्ने डर भने उनको मनमा छँदै थियो । उनी डराइडराइ परिवारसँग अस्पताल पुगिन् । पहिलाभन्दा ब्रेस्टमा कालोपनको मात्रा बढेको थियो । डाक्टरलाई देखाउनेबित्तिकै क्यान्सर भएछ, तेस्रो स्टेजमा छ भन्नुभयो, उनले सुनाइन्, अचानक यस्तो सुनेपछि डरको मात्रा बढ्यो । अब बाँच्दिनँ भन्ने मात्र भयो । गायिका तारादेवी थापालाई क्यान्सर भएको उनलाई थाहा थियो । तर, सिधै भन्ने आँट आएन । दिदीलाई फोन त गरें, मलाई क्यान्सर भयो भन्न अप्ठ्यारो लाग्यो, उनी भन्छिन्, मेरो साथीलाई ब्रेस्टमा क्यान्सर भयो, कस्तो हुन्छ, के हुन्छ भनिदिनु भनें । पहिलो पटक किमोथेरापी गर्दा ११ दिनसम्म बेडमै बसेको तारादेवीले उनलाई सुनाइन् । खान पनि बेडमै खानुपर्ने भनेपछि उनी झन् नर्भस भइन् । सबै उपचार नेपाल क्यान्सर अस्पताल हरिसिद्धिमै गराइन् । सुरुमा किमो लगाउँदा गाह्रो भयो, दोस्रो चरणमा थाईमा तीन दिनसम्म इन्जेक्सन लगाउनुपर्थ्यो, जुनबेला मलाई बढी पीडा भयो, उनी भन्छिन्, त्यसपछि बिस्तारै सहँदै गएँ । उनले जम्मा १९ वटा किमो लगाइन् । अचम्म त, यसबीच पनि उनले ११ वटा गीत रेकर्ड गराइन् । तर, आफूलाई क्यान्सर भएकोबारे निकै कमलाई मात्रै भनेकी थिइन् ।आफ्नो व्यक्तिगत भोगाइ किन सबैलाई भन्दै हिँड्नु भन्ने लाग्यो र किताब लेख्ने सोच बनाएँ, उनी भन्छिन्, काठमाडौंका लेखकलाई भन्दा हल्ला होला भनेर बुटवलकै लेखक चिरन बराललाई काठमाडौं बोलाएर मेरो अवस्थाबारे सुनाएँ र किताब लेखिदिन आग्रह गरें । अरूलाई थाहा नदिएकाले उनलाई कार्यक्रममा गीत गाउन बोलाइन्थ्यो । कोरोनाको डर भएकाले ग्लोब्स, मास्क लगाएर जान्थिन्, कतिपय बेला त कार्यक्रम सकिनासाथ किमो लगाउनुपर्ने हुन्थ्यो । उनको आत्मबल देखेर परिवारका सदस्य छक्क पर्थे । बिहानै उठेर शारीरिक व्यायाम र रियाज गर्थिन् । क्यान्सर भएपछि पनि उनले तीज, आधुनिक र भजन गाइरहिन् । क्यान्सर भएको मान्छे गीत गाउन हिँडेको छु, गीत रेकर्ड गराएको छु, वर्ल्ड रेकर्ड नै राख्छु कि क्या हो भन्ने पनि लाग्यो, उनी भन्छिन्, यसबारे बुझेर वर्ल्ड रेकर्डका नेपाल प्रतिनिधिलाई घरमा बोलाएँ, उहाँलाई सबै कुरा सुनाएँ । तर, रेकर्ड त्यत्तिकै नहुने, यथेष्ट प्रमाण चाहिने कुरा आयो । त्यसपछि उनी अप्रेसन गरेकोदेखि बेडमा किमो लगाएकोसम्म भिडियो खिच्न थालिन् । भिडियो बेलायत पठाइदिए पनि एक महिनासम्म केही खबर नै आएन । पछि अचानक लन्डन आउनु, वर्ल्ड रेकर्ड दिने निर्णय भएको छ भन्दा उनी खुसी भइन् । तर, तत्कालै नलिने भनें । किताब लेख्दै छु, जुन दिन विमोचन हुन्छ, त्यही दिन रेकर्ड पनि दिनु होला भनेर जवाफ दिएँ, उनी भन्छिन् ।उनको किताब जित्नेको हाँसो २०८० वैशाखमा विमोचन गरियो । क्यान्सरकै अवस्थामा एक दर्जन गीत गाउन सकेकामा सोही दिन लन्डनस्थित वर्ल्ड बुक अफ रेकडर््सले आइकनिक परफर्मिङ आर्टिस्टका रूपमा कदर पत्र प्रदान गरेको थियो । मलाई स्ट्रेचरमा हालेर अस्पतालभित्र लगेकोदेखि अप्रेसन गरेको, कपाल झरेको सबै गरेर १७ मिनेटको भिडियो किताब विमोचनका क्रममा देखाएँ, उनी भन्छिन्, हेरेर हलमा रुवाबासी नै चल्यो । सबैले कस्तो लुकाउन सकेको होला भन्नुभयो, मदन दाइ (मदनकृष्ण श्रेष्ठ) को श्रीमती पनि क्यान्सरले बित्नुभएको थियो, त्योबेलाको कुरा निकालेर फेरि रुनु भयो । वर्ल्ड रेकर्ड राखेको बिरामी भनेर विश्वभर किताब पुर्याउन अंग्रेजी संस्करण पनि निकालेको देविकाले बताइन् । ६६ महिनामा फलोअप हुने भएकाले उनको दैनिकी तालिकामा चलेको छ । बिहान ५ बजे उठ्छिन । पूजापाठ सकेर एक घण्टासम्म रियाज गर्छिन् । त्यसपछि फेरि एक घण्टा शारीरिक व्यायाम गर्छिन् । खाना आफैं पकाउन मन लाग्छ, उनी भन्छिन्, एक बजे अगाडि कसैलाई समय दिन्न, त्यो बेला आफैंलाई समय दिने हो, नगई नहुने ठाउँमा मात्र जान्छु । अहिले उनी आफ्नै इच्छाले मात्र गीत गाउँछिन् । अब उनलाई फिल्मको गीत गाएर पुराना सांगीतिक दिन सम्झन मन छ । फिल्मका लागि धेरैले भनिरहनुभएको छ, उनले सुनाइन्, क्यान्सर रोग त जितें, अब फेरि सबैको मन जित्ने गरी गाउनेछु ।"
रेल,मेरो जीवनमाअनुपस्थित छएउटा रेल
नकारात्मकताको महामारी,"ॅपिप्ली लाइभ र पत्रकारको आँसुप्रकाशलाई प्रधानमन्त्री, भोजपुरका नेता र युवाले सहयोग गरिरहँदा अर्को आरोप थियो, प्रकाशमाथि पिप्ली लाइभ । आफ्नो जिल्लाका एक नागरिकको कथाले रुवाएपछि भोजपुरका नेता पूर्वमुख्यमन्त्री शेरधन राईले एक लाख सहयोग दिए । प्रकाशकै माग बमोजिम खेत जोत्ने ट्र्याक्टर, एक हल गोरु र गरिखाने जग्गा दिने घोषणा गरे । गोर्खा भूतपूर्व सैनिक संघ (गेसो) का सभापति कृष्णकुमार राईले जग्गा दिए । त्यही जग्गामा भोजपुरबाट निर्वाचित प्रतिनिधिसभा सदस्य सुदन किरातीले घर बनाइदिने योजनासहित शिलान्यास गरे । आफ्नै नागरिकका कथाले रुवाएपछि पूर्वमुख्यमन्त्रीले जग्गा दिन्छु भन्दा वा संसद्ले घर बनाइदिन्छु भन्दा कसरी भयो पिप्ली लाइभ ? वा, मैले छिमेकी गाउँको हिसाबले गोरखादेखि काठमाडौं ल्याएर नागरिकता दिलाउन भोजपुरसम्म पुग्दा वा नागरिकता प्राप्तिपछि बैंक खाता खोल्दा, काठमाडौं ल्याएर उपचार गर्दा वा प्रधानमन्त्रीलाई भेटाउँदा कसरी भयो पिप्ली लाइभ ? हामी यो अभियानमा भोजपुरे पत्रकार साथी श्यामकृष्ण दाहाल, राजेन्द्र श्रेष्ठ, सरस्वती तामाङ, प्रविन कुलुङ राई, नवीन राई, बैंकर शम्भु राईलगायत थियौं । पत्रकारका पनि पेसाबाहेक निजी सुखदुःख र अभिरुचि हुन्छन् । के पत्रकारको आँसु आउँदैन, भावुक हुने अधिकार उसलाई छैन । कसैलाई सहयोग गर्न पत्रकारको काम, कतर्व्य र अधिकार पढिरहनुपर्छ र ?प्रकाशलाई छेकम्पारबाट काठमाडौं ल्याएर भोजपुर लैजाने र फेरि काठमाडौं ल्याउने क्रममा अत्यधिक सास्ती भएको अर्को विषय हो, युट्युबरसँगको लुकामारी । काठमाडौं विमानस्थलमा छापामार शैलीमा छक्काएर हामी तुम्लिङ्टार लाग्यौं । लागेको थियो, ठुलै युद्ध जितियो । बेलुकी भोजपुर छाप्लेगाउँतिर त एक हुल साथी पुगिसकेका रहेछन् । ठीक अघिल्लो दिन नागरिकता पाएपछि राष्ट्रिय वाणिज्य बैंक तुम्लिङटारमा खाता खोल्न पुगेका थियौं । त्यहाँ पनि कुनै सोधखोज नगरी युट्युबर अचानक बैंकभित्र छिरे र दृश्य लिन थालिहाले । हामीसँग प्रकाशका भतिज सुदिप तामाङ थिए । युट्युबरको हुल छिरेपछि म ज्यान जोगाएर निस्कें । पछि भतिज भन्दै थिए, अंकल, काकालाई कपडा किन्न गएको उतै पनि खिच्न थालेपछि मैले त भगाएर बाइकमा लिएर आएँ । भतिजले गल्लीको बाटो भगाएर हामी बसेको होटलमा ल्याएका रहेछन् । तुम्लिङटारबाट बिहान उडान थियो, काठमाडौको । काठमाडौंमा यति धेरै युट्युबर भेला भएका रहेछन् कि प्रकाशको भतिजको मोबाइल तातिने गरी फोन आयो । भतिजले आइडिया फुराए र प्रकाशसँगको तस्बिरसहित फेसबुकमा लेखे, काकासँग आज विराटनगर हुँदै काठमाडौंतिर लागियो । विराटनगरबाट काठमाडौं जाने भनेपछि ढिलो हुने भयो भनेर काठमाडौं विमानस्थलमा रहेका युट्युबर साथीहरू तितरबितर भएछन् । अहिले पनि भोजपुर प्रकाशको घरमै पुग्ने क्रम रोकिएको छैन । अब यति भनौं, युट्युबर साथीहरू, प्रकाशलाई गरिखान दिनुहोस् ।प्रकाशलाई पछ्याइरहँदा मलाई लाग्यो, समाजमा निराशा, घृणा र उत्तेजनाको आगो फैलिरहेको छ । आलोचनात्मक चेतका नाममा हामी यति कृतघ्न भइसक्यौं कि हामी धन्यवाद कसैलाई पनि भन्न सक्दैनौं । नकारात्मकताको महामारी यस्तरी फैलिरहेको छ, त्यसले चेतना होइन, समाजलाई डिप्रेसनतिर लगिरहेको छ ।प्रश्न गरौं, तर घृणा नफैलाऔं । चारसुर कसेर आलोचना गरौं, उत्तेजना नफैलाऔं । प्रकाशको आँसुमा भावुक हुने प्राधिकारमाथि प्रश्न त गरौं तर तर्कसहित । असहिष्णुताको आँधीबेहरी र निराशाको व्यापारले सुन्दर समाज निर्माण हुँदैन । देश त आखिर तपाईंहाम्रै होइन र ?"
"'भारतले नेपालमा जे गल्ती गरेको थियो, चीनले त्यही गल्ती गरिरहेको छ","तपाईं एकैपटक ॅट्वीन्स बुक लिएर आउनुभएको छ । दुवै किताबका शीर्षकले उत्तरी भूगोलको सन्दर्भ प्रस्तुत गर्छन् । पहिलो किताबको शीर्षक छ भिक्षु, व्यापार र विद्रोह । भिक्षुले सांस्कृतिक, व्यापारले आर्थिक र विद्रोहले राजनीतिक सम्बन्धको प्रतिनिधिवत्व गर्छन् । भिक्षु, व्यापारी र विद्रोहीका रूपमा तपाईंका किताबका पात्रहरूको भूमिका कस्तो छ ?मैले अघिल्ला किताब प्रयोगशाला र नेक्सस सशस्त्र द्वन्द्वको पृष्ठभूमिमार्फत आन्तरिक राजनीतिलाई लेखेको थिएँ । त्यसमार्फत भारततर्फको सम्बन्धलाई हेर्न खोजेको थिएँ । तर यी नयाँ किताबमार्फत चीन र तत्कालीन स्वायत्त राज्य तिब्बतसँगको सम्बन्धलाई हेर्न खोजेको छु । किताबमा ठाउँठाउँमा भारत र अमेरिका पनि आउँछन् । पहिलो किताब (भिक्षु, व्यापार र विद्रोह) ले इतिहासलाई हेर्छ । सातौं शताब्दीदेखि सन् २००८ सम्मको अवधि त्यसमा छ । दोस्रो किताब (हिमालपारिको हुरी) मा सन् २००८ पछिको अवधिलाई हेरेको छु । त्यसयता कस्ता उचारचढाव आए, चीनको संलग्नताबारे केलाउने प्रयास गरेको छु । भिक्षु, व्यापार र विद्रोह लाई मैले प्रतीकात्मक रूपले प्रयोग गरेको हुँ । भिक्षुको कुरा गरौं, बुद्धिजम भित्रको वज्रयान भन्ने धार यहीँ विकसित भएको थियो । त्यो सातौंआठौं शताब्दीमा सफ्टपावर का रूपमा तिब्बतमा निर्यात भएको थियो । जुनबेला उत्तर भारतमा नालन्दा, विक्रमशीला जस्ता ठूल्ठूला विहारहरू थिए, काठमाडौंका विहारहरूसँग गतिशील सम्बन्ध थियो । त्यो सम्बन्धले तिब्बतमा विहार तथा ज्ञानकेन्द्रहरू बनाउन भूमिका खेलेको थियो । हुन त काठमाडौंमा अहिले पनि सयौं विहार छन् । तर पहिले जस्तो ज्ञानको केन्द्रका रूपमा छैनन् । त्यतिबेला तिनीहरू ध्यानको केन्द्रका अतिरिक्त ज्ञानको केन्द्र पनि थिए । त्यहाँ गणित, ज्योतिष, खगोलशास्त्र, औषधि विज्ञान पनि पढाइन्थ्यो । औषधि विज्ञानमा त हरेक रोगका छुट्टाछुट्टै किताब पनि थिए । त्यतिसम्म अध्ययन हुन्थ्यो । इतिहासमै उत्तर भारत, नेपालको काठमाडौं र तिब्बत हुँदै प्रकारान्तरले चीनसम्मै ज्ञानको सम्बन्धसम्पर्क देखिन्छ । आधुनिककालसम्मै भिक्षुहरूको भूमिका जोडिएको विषयलाई मैले खोजेको छु । अर्कोतर्फ, तिब्बतसँगको व्यापारमा हाम्रो एकाधिकार थियो । यसका लागि केही जीवित पात्रहरूसँग पनि कुराकानी गरेको छु । दलाई लामा पोतला दरबारमा बस्दा सँगसँगै खादा ओढेर संवाद गरेका पञ्चवीर सिंह तुलाधर काठमाडौंमै हुनुहुन्छ । उहाँलाई पनि मैले किताबको एउटा पात्र बनाएको छु । त्यस्तै, सन् १९५९ मा चीनले तिब्बतमाथि नियन्त्रण गर्ने बेला राति भएको भीडन्तको प्रत्यक्षदर्शी प्रज्ञारत्न तुलाधरसँग पनि कुरा गरेको छु ।अर्को विषय विद्रोह छ । चीनमा कम्युनिस्ट शासन व्यवस्था आएपछि कम्युनिस्ट पार्टी, कम्युनिस्ट राजनीति र विद्रोहको राजनीति नेपालमा कसरी प्रवेश गर्यो ? त्यसमा बुद्धिजम र ल्हासाको व्यापार कसरी जोडिएका थिए भन्नेमा नयाँ दृष्टि किताबमा आउँछन् । नेपालको कम्युनिस्ट पार्टी कलकत्तामा स्थापना भए पनि त्यसको विचारधारात्मक धार हिमालपारिबाट आएको थियो । २००७ साललगत्तै डा केआई सिंह तथा गौरीभक्त प्रधानहरूले यहाँ विद्रोह गरेर चीन जाँदा त्यहाँको कम्युनिस्ट पार्टीले शरण दिनुको अन्तरकथालाई अहिले आएका नयाँ तथ्यका आधारमा केलाएको छु । खम्पा विद्रोहका विषय पनि उल्लेख छन् ।खासगरी औद्योगिक क्रान्तिअगाडिसम्म संसारको दुई तिहाइ जीडीपी एसियामा थियो, अझ ५० प्रतिशत चीन र भारतमा थियो भनिन्छ । समग्रमा यो क्षेत्र समृद्ध थियो भने त्यसबाट नेपालले कति फाइदा पाएको थियो ? नेपाल आफैं कति समृद्ध थियो ? तपार्इंको अध्ययनले के भन्छ ?अहिलेको नजरियाबाट हेर्दा त्यतिबेलाको काठमाडौंको समृद्धि मेल खाँदैन । तर तत्कालीन सापेक्षतामा हेर्दा भने काठमाडौं विकसित थियो । त्यसको कारण पनि थियो । किनभने, तिब्बतको व्यापारमा नेपालीको एकाधिकार थियो, खासगरी नेवा साहुहरूको । भोटको राजनीतिक, कूटनीतिक र सैन्य विशेषाधिकार तथा मुद्रा छाप्ने अधिकार पनि काठमाडौंले पाएको थियो । त्यहाँको सुन व्यापारमा पनि एकाधिकार थियो । कृषि उत्पादन राम्रो हुने तर जनसंख्या कम भएकाले पर्याप्त थियो । अतिरिक्त आय भएकैले यहाँ कला, संस्कृति, ज्ञान विकास हुने आधार तयार भएको थियो । तपार्इंले भनेजस्तै चीन र भारत पहिलो र दोस्रो अर्थतन्त्रका रूपमा थिए । उनीहरूको मध्यस्थ व्यापार केन्द्र भएर काठमाडौंले लाभ उठाउन सकेको थियो । त्यतिबेला काठमाडौं विश्वव्यापी सहर जस्तो भएको थियो । मल्लकालको उत्तरार्द्धतिर यहाँ आर्मिनियन, कश्मीरी, इराकी, अफगानी तथा पर्सियनहरू काठमाडौं आएर व्यापार गर्थे । युरोपियनहरू भारतबाट काठमाडौं हुँदै तिब्बत पुग्थे । हिमाली भेगकै समृद्ध सहरका रूपमा काठमाडौं विकसित भएको थियो ।भोटसँगको राजनीतिक सम्बन्धमा अधिकांश समय नेपाल हाबी रहेको वा कम्तीमा सन्तुलन कायम भएको देखिन्छ । वेत्रावती सन्धिदेखि थापाथली सन्धिसम्म आउँदा नेपालले भोटलाई सन्तुलनमा राख्न सकेको थियो । चीन तिब्बतमा आएपछि नेपालले त्यो सन्तुलन गुमाएको हो ? चीनको शक्ति त एउटा कारण होला, नेपालको आफ्नै कमजोरीको पक्ष के होला ?भारत र चीन पहिलो र दोस्रो अर्थतन्त्रका रूपमा हुँदाखेरि तुलनात्मक रूपमा काठमाडौंमा पनि समृद्धि थियो । त्यतिबेला व्यापारको केन्द्र भएर काठमाडौंले फाइदा लिएको थियो । अहिले पनि ऐतिहासिक सम्पदा भनेर काठमाडौंमा देखिने दरबार, मठमन्दिर र मूर्तिहरू त्यतिबेला नै निर्माण गरिएका हुन् । वज्रयानको अतिरिक्त सफ्टपावरका रूपमा कलाकारहरू जन्माउन र एक्पोर्ट गर्न सकेका थियौं । अरनिकोका अतिरिक्त अन्य धेरै कलाकारहरूले तिब्बत र चीनका धरोहरहरू बनाएका थिए । यसरी तिब्बत स्वायत्त छँदासम्म ल्हासा र काठमाडौंबीचको सम्बन्ध निकै भाइब्रेन्ट देखिन्छ । कम्युनिस्ट चीनले तिब्बत लिइसकेपछि जनस्तरीय सम्बन्ध खुम्चियो । त्यसअघिसम्म तिब्बतसँग रहेको नेपाली एकाधिकार गुम्यो । हामीले तिब्बतलाई स्वतन्त्र र स्वायत्त देशका रूपमा मान्यता दिएका भए पनि चीनसँग दौत्य सम्बन्ध कायम गर्दा छाडेका थियौं । खासगरी राजा महेन्द्रको पालादेखि जनस्तरीय सम्बन्ध ओझेलमा पर्यो, राज्यराज्यबीचको सम्बन्ध केन्द्रमा आयो ।राजा महेन्द्रकै कुरा गरौं, चीन र भारतसँगको कूटनीतिलाई उनले सन्तुलनमा राखेका थिए, अमेरिकालाई पनि ॅइंगेज गर्न सफल भए भन्ने छ । भारत र पश्चिमासँग मिलेर पूर्वपश्चिम राजमार्ग र चीनसँग मिलेर कोदारी राजमार्ग पनि बनाए । राजा महेन्द्रलाई तपाईंको पुस्तकले कसरी मूल्यांकन गर्छ ?मलाई राजा महेन्द्र एकदमै एक्सन ओरियन्टेड नेता जस्तो लाग्छ । त्यसैले पनि टेक ओभर गर्नतिर लागे । २००७ पछि नेपालमा भारतको दबदबा थियो । त्यसबाट मुलुकलाई बाहिर निकाल्नुपर्छ भन्ने उनको कोसिस युवराज छँदैदेखि थियो । छुट्टै पहिचान बनाएनौं भने नेपालको स्वतन्त्र अस्तित्व रहँदैन भन्ने उनको बुझाइ देखिन्छ । त्यही बुझाइको मातहतमा रहेर चीनसँग सम्बन्ध विस्तारका लागि प्रयत्न गरेका थिए । राजा भएपछि त सुरु नै गरे । २०१७ सालमा सत्ता लिएपछि चीनसँग कोदारी राजमार्ग पनि खोले । भारतको विरोध भए पनि उत्तरतिर एक्सेस खोल्यो भने दक्षिणतिर पनि सन्तुलन हुन्छ भन्ने उनको बुझाइ थियो । केही हदसम्म त्यो सही पनि थियो । सँगसँगै सगरमाथालाई आधाआधा मान्ने तथा कालापानीमा भएको त्रिदेशीय बिन्दुलाई खुला राखेर चीनसँग सीमा सम्झौता गर्ने कम्प्रोमाइज पनि उनले गरेको देखिन्छ । उनले चीनसँगको सम्बन्धलाई एक सीमाभन्दा अगाडि बढ्न दिएनन् । महेन्द्रले चीनसँग कहिल्यै पनि सैन्य सम्झौता गरेनन् । हातहतियार लिएनन् । आफ्नो शासनसत्ता र पञ्चायतलाई सहयोग दिलाउन राजनीतिक हतियारका रूपमा चीनसँगको सम्बन्धलाई लिने तर धेरै अगाडि नबढ्ने उनको नीति देखिन्थ्यो । चीनलाई देखाएर भारतसँगको सम्बन्ध सुधार गरे । खासगरी सन् १९६२ को युद्धपछि भारतीय प्रधानमन्त्री जवाहरलाल नेहरू स्वास्थ्यका हिसाबले पनि कमजोर अवस्थामा थिए । जीवनको उत्तरार्द्धमा पनि पुगेका थिए । यही बेला चीनसँग विकास भएको सम्बन्धलाई देखाएर महेन्द्रले दिल्लीसँग सम्बन्ध बढाए । त्यसपछि नै दिल्लीले महेन्द्र र उनको पञ्चायती व्यवस्थालाई सहयोग गरेको थियो ।महेन्द्रले अमेरिकासँग पनि नजिकको सम्बन्ध राखे । इतिहास र अहिले डिक्लासिफाइड गरिएका दस्ताबेज हेर्दा थाहा पाइन्छ, अमेरिकी सहयोग नियोग को सहयोगमा पञ्चायत डेभलपमेन्ट प्रोजेक्ट चलाइएको थियो । पञ्चायत मिनिस्ट्री नै अमेरिकी सहयोगमा स्थापना भएको थियो । पञ्चायत प्रशिक्षण केन्द्र नै अमेरिकी एक्पर्टहरूले स्थापित गरेका थिए । फोर्ड फाउन्डेसन को ठूलो संलग्नता थियो । पञ्चायती व्यवस्थालाई फलाउने र फुलाउने काम अमेरिकीहरूले गरेका थिए । अमेरिकाको दुई पटक स्टेट भिजिट गर्ने नेपालमा एक मात्र राष्ट्राध्यक्ष पनि महेन्द्र नै हुन् । मैले किताबमा चीनका पुराना राजदूत याङ कोङ्सुको संस्मरणलाई कोट गरेको छु । उनले लेखेका छन् महेन्द्र यति चलाख थिए कि, उनले हामीसँग राम्रो सम्बन्ध राखे । हामीलाई देखाएर भारतसँग पनि राम्रो सम्बन्ध राखे । हामी दुवैलाई देखाएर अमेरिकासँग पनि नजिकको सम्बन्ध राखे । तर त्यति गर्दा पनि चीनसँग होस्टायल चाहिँ भएनन् ।यसरी चिनियाँ पक्षले महेन्द्रलाई उदारपूर्वक नै हेरेको पाइन्छ । उनी यस्तो राजा हुन्, जसले चीनविरोधी खम्पा विद्रोहीलाई पनि नेपालमा बस्न दिए तर पनि चीनसँगको सम्बन्ध बिग्रिन दिएनन् । उनले खम्पालाई यहाँ बस्न दिने डिल मा टेकेर अमेरिकासँग सम्झौता गरेका थिए । एकातर्फ खम्पालाई यहाँ बस्न दिने र अर्कोतर्फ पञ्चायतलाई अमेरिकाले सहयोग गर्ने कुरामा दुई पक्षबीच एक्सचेन्ज भएको थियो । वीरेन्द्रको पालामा त्यसलाई ब्रेक गरियो ।तर, नेपालको उत्तरपश्चिम सिमाना कालापानी क्षेत्रमा भारतको सैन्य चेकपोस्ट रहिरहने स्थिति पनि महेन्द्रकै पालामा बन्यो, होइन ?हो, कालापानी, लिपुलेक क्षेत्र नेपालको पश्चिम सिमानाको त्रिदेशीय बिन्दु हो । विवादित स्थलहरू धेरै भएकाले भारतसँग त हाम्रो सीमासन्धि हुनसकेको छैन । तर चीनसँग भने बीपीको बेलामा पनि सीमा सम्झौता गर्यौं । र महेन्द्रले सीमा सन्धि नै गरे । त्यहाँ विभिन्न नक्साहरू पनि समावेश गरिएको छ । त्यसमध्ये एउटा नक्सा मैले किताबमा पनि राखेको छु । त्यस सन्धिमा पूर्वतिरको नेपाल, भारत र चीनबीचको त्रिदेशीय बिन्दु तोकिएको छ तर पश्चिमतिर तोकिएको छैन । यदि त्यतिबेलै त्यताको पनि त्रिदेशीय बिन्दु तय गरिएको भए सायद अहिले लिपुलेककालापानी क्षेत्रको विवाद आउने थिएन । तर महेन्द्रले त्यसलाई खुला राखिदिँदा भारतलाई पनि त्यहाँ आएर बस्न सजिलो भयो । अझ, भारतीय सेना त्यहाँ बसेको दरबारको ज्ञानमा पहिल्यै थियो । तर भारत चिढिन्छ भनेर हटाउन दबाब दिएनन् । जब भारतद्वारा नेपालमा राखिएका १८ वटा चेकपोस्टमध्ये १७ वटा महेन्द्रकै पालामा कीर्तिनिधि विष्टले हटाए, नहटाइएको १८ औं चेकपोस्ट त्यही कालापानीको थियो । १७ वटाका बारेमा थाहा हुने तर एउटाको बारेमा थाहा नहुने भन्ने हुँदैनथ्यो । तर राजतन्त्रले आँखा चिम्लिदिएकै हो । यसलाई अर्को दृष्टिकोणबाट हेर्दा १७ वटा चेकपोस्ट त हट्यो नि भन्न पनि सकिएला । एउटालाई छाडिदिँदा १७ वटा हट्छ भने किन त्यसो नगर्ने भन्ने पनि तर्क थियो होला । तर राजाले आँखा चिम्लिएको पनि सत्य हो । राजा ज्ञानेन्द्रले चीनको सहयोग पाउने आशामा राजनीतिक रूपमा ठूलो जोखिम उठाएको देखिन्छ । उनले पाउनुभन्दा पनि सबथोक गुमाए नि, होइन ?ज्ञानेन्द्रको इमेज व्यापारिक हो । चीनसँग उनको नजिकको सम्बन्ध होइन । बरु व्यापार व्यवसायको हिसाबले भारतसँगै राम्रो सम्बन्ध थियो । तर जब उनले कु गरे, त्यसपछि भारतसँग सम्बन्ध बिग्रियो । त्यसपछि आफ्नो राजनीति टिकाउने मुख्य आधारका रूपमा चीनसँग सम्बन्ध बनाएर अगाडि बढेको देखिन्छ । त्यसैअनुसार उनले सार्कमा चीनलाई सदस्य बनाउनुपर्ने प्रस्ताव लगायतका कुरा ल्याए । त्यसपछि भारतसँग सम्बन्ध झनै बिग्रियो । तर चीनसँगको आफ्नो सम्बन्धको दायरा कति हो ? ऊसँगको सम्बन्धका कारण अन्य शक्तिहरूले कसरी बदला लिन सक्छन् भन्ने कुराको ज्ञानेन्द्रले वस्तुगत आकलन गर्न सकेको देखिँदैन । यहाँ २०६२६३ को जनआन्दोलन चलिरहँदा पनि ज्ञानेन्द्रलाई चिनियाँ दूतावासले सहयोग दिइरहेको थियो । त्यतिबेला एकदमै महत्त्वपूर्ण समयमा चिनियाँ स्टेट काउन्सिलरको भ्रमण हुन्छ, त्यसपछि ज्ञानेन्द्रप्रति उनीहरूको बुझाइ बदलिएको देखिन्छ । दुईवटा धारको बीचबाट चिनियाँ नीति अगाडि बढिरहेको देखिन्छ । आन्दोलनको सफलतापछि ज्ञानेन्द्रको सत्ता जान्छ । राजतन्त्र नै जान्छ । तर दशकौंको सम्बन्ध भए पनि चीनले त्यसलाई जोगाउन प्रयत्न गरेको वा गर्न खोजेको पनि देखिँदैन । चीनसँग निकट सम्बन्धमा राजाहरूपछि सघन संवाद भएका अर्का ठूला नेता बीपी कोइराला हुन् । माओसँगभन्दा पनि चाउ एन लाईसँग बीपीको विशिष्ट सम्बन्ध थियो । बीपीको चीन नीति र भूराजनीति कस्तो थियो ?बीपी कोइराला समकालीनमध्ये सबैभन्दा बढी अन्तर्राष्ट्रिय छवि भएका नेता थिए । विश्वका धेरै नेतासँग निकट सम्बन्ध भएको, एक्पोजर पनि भएको र विश्वराजनीतिलाई नजिकबाट हेरेका थिए । उनी ओपन माइन्डेड लाग्छन् । कांग्रेसले चुनाव जितिसकेको तर बीपी प्रधानमन्त्री बनिनसकेको समयमा दलाई लामा भागेका हुन्छन् । त्यतिबेला नेहरूले बीपीलाई त्यसबारेमा साझा धारणा बनाउन र चीनको विरोध गर्न दबाब पनि दिएका हुन्छन् । कांग्रेसका महामन्त्रीहरूले वक्तव्य निकालेका पनि थिए । त्यसलाई बीपीले आंशिक रूपमा अपनत्व लिए पनि प्रधानमन्त्रीको शपथ लिएपछि भने राष्ट्रिय स्वार्थलाई हेरेर आफूहरू तिब्बती मामिलामा धेरै फस्न सक्दैनौं भन्छन् । तिब्बतीलाई मानवीय आधारमा शरण दिने तर उनीहरूलाई राजनीति गर्ने छुट भने नदिनेमा उनी स्पष्ट देखिन्छन् । वास्तवमा एक चीन नीति वा तिब्बतीलाई राजनीतिक गतिविधि गर्न नदिने नीतिको सुरुवात बीपीले नै गरेको देखिन्छ । त्यसैले उनले राष्ट्रिय स्वार्थको दायरा कति हो र के हो भन्ने कुरालाई राम्रोसँग बुझेको देखिन्छ । त्यसमा उनको अरू हिडन एजेन्डा केही देखिँदैन । धेरै विषयमा नेहरूसँग पनि उनको ठाकठुक परेको छ । २०१७ सालको काण्ड हुँदा पनि नेहरूसँग उनको राम्रो सम्बन्ध थिएन । यसरी राष्ट्रिय हितको पक्षमा अडान लिँदा बीपीको भारत र चीन दुवैसँग सम्बन्ध राम्रो नभएको देखिन्छ ।चाउ एन लाईसँग बीपीको मित्रतापूर्ण सम्बन्ध देखिन्छ । बीपी चीन भ्रमणमा गएका बेलामा सूचीमा नभए पनि दिनभर चाउ एन लाईको घरमा बस्ने, दुवैका श्रीमतीले नेपाली र चिनियाँ खाना पकाउने, दिनभर छलफल गर्ने खालको मित्रतापूर्ण सम्बन्ध पनि थियो । त्यस्तै चाउ एन लाई नेपाल आएका बेलामा पोखरामा दुवै जना बोटमा बसेर गफ गर्दै ठूल्ठूला कुराको टुंगो पनि लगाएका थिए । बीपी कोइरालाले नै चीनसँग शान्ति तथा मैत्री सन्धि गरे । त्यो भारतसँगको १९५० को शान्ति तथा मैत्री सन्धिको चिनियाँ जवाफ जस्तो पनि देखिन्थ्यो । भारतसँगको त्यस सन्धि असमानतापूर्ण भए पनि चीनसँग त्यस्तो छैन । त्यतिबेला चीनले शान्ति तथा अनाक्रमण सन्धि गर्न खोजेको थियो, जो उसले बर्मासँग गरेको थियो । माओले दबाब दिए पनि बीपीले मानेनन् । अनाक्रमण सन्धि गर्नु भनेको रणनीतिक रूपमा चीनको सैन्य अलायन्समा बसे जस्तो हुन्छ भनेर उनले अस्वीकारोक्तिको अडान लिएका थिए । राष्ट्रिय स्वार्थको हिसाबले त्यो सही जस्तो देखिन्छ ।त्यसैगरी त्यतिबेला सगरमाथा नेपाल कि चीनको भन्ने विवाद थियो । सगरमाथा आधाआधा गरौं भन्ने माओको प्रस्तावलाई बीपीले सिधै इन्कार गरेको देखिन्छ । बरु महेन्द्रले पछि आएर सगरमाथा आधाआधा हो भनेर सम्झौता गरेको देखिन्छ । तर बीपीले कोदारी राजमार्ग खोल्न मानेनन् । त्यसको कारणबारे बीपी आफैंले पनि स्पष्ट पारेका छैनन् । त्यसलाई महेन्द्रले खोले । मुस्ताङमा चिनियाँ सेना पसेर नेपाली सैनिक मारिन्छन्, त्यतिबेला बीपीलाई चाउ एन लाईसँगको मित्रतापूर्ण सम्बन्धका बाबजुद आफ्नो पक्षमा अडान लिएको देखिन्छ । त्यसैले उनले राष्ट्रिय हितलाई आधार मानेर आफ्नो अडानहरू लिएको देखिन्छ । चाउ एन लाईले त्यसलाई राम्रोसँग बुझेको देखिन्छ । दस्ताबेजहरू हेर्दा बीपीले खुलस्त रूपमा आफ्ना कुरा राखेको देखिन्छ । जबकि महेन्द्रको कुरा खुला देखिँदैन । यसरी बीपीले स्पष्ट अडान लिएकै कारण भूराजनीतिक भुमरीमा परेर २०१७ सालमा महेन्द्रले टेक ओभर गर्ने आधार खडा भएको जस्तो लाग्छ । राजाहरू वीरेन्द्र र ज्ञानेन्द्र चीनप्रति अलि बढी अतिशयोक्तिपूर्ण भर परेको देखिन्छ । तर राजतन्त्र जोगिएन । उसले जोगाउन पनि खोजेन । त्यसपछि नेपालको आएको नयाँ व्यवस्थामा चीनले आफूलाई कसरी समायोजित गर्यो ?दोस्रो किताब (हिमालपारिको हुरी) को प्रिफेस मा २००८ बारे लेखेको छु । यो वर्ष नेपाल र चीनको सम्बन्धमा धेरै हिसाबले महत्त्वपूर्ण छ । विश्वमा आर्थिक मन्दी आएको थियो । त्यसले पश्चिमी संसारलाई नराम्रोसँग हल्लाएको थियो । बैंकहरू टाट पल्टिएका थिए । वित्तीय प्रणालीमा असर परेको थियो । त्यतिबेलै चीनले बेइजिङ ओलम्पिक गरेको थियो । आफूले आर्जन गरेको शक्ति उसले ओलम्पिकमार्फत विश्वलाई देखाएको थियो । त्यतिबेलैदेखि उसले सक्रिय विदेश नीति अपनाएको थियो । अफ्रिकादेखि ल्याटिन अमेरिकासम्मका विभिन्न खानीहरू कब्जा गरेर नयाँ खालको साम्राज्यवादी शक्ति का रूपमा विश्वलाई नेतृत्व गर्ने हिसाबले अगाडि बढेको देखिन्थ्यो । संसारभर ऊ सक्रिय भएर गइरहेको भए पनि नेपालमा भने त्यतिबेला धेरै कुराहरू गुमाइरहेको थियो । नेपालमा उसको नजिक मित्रशक्ति राजतन्त्रको औपचारिक अन्त्य र गणतन्त्रको घोषणा भएको थियो । नयाँ खालको राजनीतिक प्रणाली आएको थियो तर त्यो कस्तो हुन्छ भन्ने थाहा थिएन । त्यसमा भारतको बढी भूमिका थियो । त्यसैले चिनियाँ पक्षको स्टेक कमजोर थियो । शान्ति प्रक्रियामा संयुक्त राष्ट्रसंघको संलग्नतासँगै पश्चिमा शक्तिहरूको सहभागिता पनि बढेको थियो । त्यसबाट पनि चीन त्रसित थियो । सोही वर्ष काठमाडौंमा चीनविरोधी तिब्बतीहरूको सबैभन्दा लामो प्रदर्शन भएको थियो । त्यो चीनका लागि टाउको दुखाइको ठूलो विषय भएको थियो । त्यसपछि उसले धेरैवटा प्रतिनिधिमण्डल र अनुसन्धान टोलीहरू नेपालमा पठायो । थिंक ट्यांक, सरकारी निकाय, विदेश मन्त्रालय, विश्वविद्यालयबाट धेरै थरी टोलीलाई छुट्टाछुट्टै पठाएर परिस्थितिको अवलोकन गरेर मात्रै निष्कर्षमा पुगेको देखिन्छ ।२००८ पछि उसले नेपालमा यति धेरै सक्रियता बढायो कि हुँदाहुँदा नेपालमा गणतन्त्र आएपछि तत्कालीन कार्यवाहक राष्ट्राध्यक्ष गिरिजाप्रसाद कोइरालासँग ओहदाको प्रमाणपत्र बुझाउने पहिलो राजदूत नै चिनियाँ भए । अर्थात् गणतन्त्रलाई औपचारिक ऐक्यबद्धता जनाउने पहिलो देश नै चीन भइदियो । ऊ त्यति अगाडि बढ्यो । त्यसपछि पनि उसले आफ्नो भूमिका बढाउँदै थियो । राजनीतिमा मात्रै नभएर समाजका अन्य आयामहरू आर्थिक क्षेत्रमा अगाडि बढ्यो । टुरिजममा हात हाल्यो । सफ्टपावरमा आफूलाई केन्द्रित गर्यो । भारतले समेत आफ्नै सहजीकरणमा सुरु भएको नेपालको शान्ति प्रक्रियाको अन्तिम नतिजाका रूपमा बनेको संविधानलाई विरोध र असहमति जनाउँदै नोटेड भनेर लेख्ने मात्रै होइन कि नेपालमाथि नाकाबन्दी नै लगायो । तर चीनले भने संविधान जारी गर्ने प्रक्रियालाई राजनीतिक समर्थन गर्यो । उसले देखिने र नदेखिने गरी कांग्रेस, एमाले, माओवादी र केही मधेशकेन्द्रित दललाई भरथेग गरेको थियो । यसरी नेपालको सन्दर्भमा २००८ मा भारत आक्रामक र चीन रक्षात्मक थियो । तर, २०१५ सम्म पुग्दा चीन आक्रामक भयो, रक्षात्मक अवस्थाको भारतले नाकाबन्दीमार्फत आक्रामकता देखायो ।हाम्रो समाज र शासक चीनप्रति अलिक बढी आशावादी देखिन्छन्, तर त्यसैअनुसार उताबाट व्यवहार भएको देखिन्छ कि देखिँदैन ? किनकि एंग्लोनेपाल वारमा नेपालले चीनको भरोसा खोजेको थियो, दोस्रो जनआन्दोलनका बेलामा ज्ञानेन्द्रले आस गरेका थिए । त्यस्तै २०१५ मा भारतले नाकाबन्दी लगाउँदाका परिवेशमा पनि नेपालले अपेक्षा गरेजस्तो भूमिका चीनको देखिएन नि ?चीनका बादशाह, माओ, देङ सियाओपिङ वा सी चिनफिङलगायत सबै कालखण्डमा एउटै स्थायी नीति अपनाएको देखिन्छ । अर्थात्, उसले आफ्नो राष्ट्रिय स्वार्थलाई नै प्राथमिकता दिने गरेको छ । वैचारिक विषय सहायक कुरा हुन् । जस्तो ब्रिटिससँग युद्ध हुँदाखेरि नेपालले बारम्बार चिनियाँ सहयोगका लागि कोसिस गर्दागर्दै पनि उसले सघाएन । त्यतिबेला उसले तिब्बतमाथि ब्रिटिसहरूको रुचि होइन भन्ने निष्कर्ष निकालेपछि नेपाललाई सघाउँदैन । त्यसका अरू कारण पनि छन् । अर्को विषय, राजतन्त्रलाई जोगाउन सक्ने सामर्थ्य ऊसँग थिएन । त्यो गरेन पनि । २००८ सम्म तिब्बती स्वार्थसँग उसको बढी सरोकार जोडिएको थियो । त्यसमा धक्का नपुगुञ्जेल नेपालमा ठूला गतिविधि नगर्ने नीति देखिन्छ । तर २००८ अघि र पछिको चीनमा आकाश जमिनको फरक छ । त्यसपछि ऊ नेपालको आन्तरिक राजनीतिमा सक्रियतापूर्वक सहभागी भएको छ । कुनै बेला भारतकै हाराहारीमा पनि पुगेको देखिन्छ । उसको संलग्नता बढेको छ । यो सरकार र त्यो सरकार, यो गठबन्धन र त्यो गठबन्धन, बनाउने र भत्काउनेमा पनि उसको प्रयत्न जोडिन थालेको देखिन्छ । भारतले जे गल्ती गरेको थियो, चीनले त्यही गल्ती गरिरहेको जस्तो मलाई लाग्छ । अब ऊ हिजोकै जस्तो बेसरोकार बस्छ जस्तो लाग्दैन । सन् २०१५ मा भारतले नाकाबन्दी लगाउँदा चीन भारतसँग सम्बन्ध नबिग्रियोस् भन्ने पक्षमै थियो । दोक्लमको तनाव र गलबानको भिडन्तपछि उनीहरूको सम्बन्ध बिग्रियो । तर नेपालमा चीनको नीति किन पनि विरोधाभाषी छ भने, ऊ नेपालमा पस्न, गतिविधि र प्रभाव बढाउन पनि चाहन्छ । तर फेरि चीन भारतसँग सम्बन्ध बिगार्न पनि चाहँदैन । २०१५ कै नाकाबन्दीका बेलामा पनि चीनले नेपाललाई खुलेर सहयोग गरेन । पेट्रोलियम पदार्थ चीनबाट नेपाल ल्याउनेसम्बन्धी एमओयू पनि चीनले गर्न चाहँदैनथ्यो । त्यसको पछाडिको कारण हो, ऊ भारतसँगको सम्बन्ध बिगार्न चाहँदैनथ्यो । तर अहिलेको स्थिति फरक छ । सी चिनफिङ र नरेन्द्र मोदीकै बीचमा व्यक्तिगत कटुता जस्तो छ । त्यस्तो अवस्थामा चीनले भारतको मुख ताकेको देखिँदैन । यद्यपि, चीनको नेपालमा सरोकार भारतभन्दा अमेरिका नै हो । अमेरिकासँगै चीनको विश्वव्यापी रूपमै टसल परिरहेको छ र नयाँ शीतयुद्धको अवस्था बनेको छ । त्यसको बाछिटा नेपालमा देखिन थालेको छ । चीन र भारत हिजो जस्तो अवस्थामा छैनन् । अर्थतन्त्रमा बढोत्तरी आएसँगै उनीहरूको आकांक्षा र संलग्नता पहिलेभन्दा धेरै बढेको छ । अमेरिका र सामूहिक पश्चिमा शक्तिको नेपालमा सरोकार बढेको छ । यस्तो परिस्थिति नेपालका लागि अवसर पनि हो, जोखिम पनि हो । जोखिमलाई बढ्न नदिने र भूराजनीतिक प्रतिस्पर्धाबाट कसरी फाइदा लिने भन्ने नेपाल राज्यका सामु आजको प्रखर प्रश्न हो ।(माओ र महेन्द्रको सम्बन्ध, वीरेन्द्र र ज्ञानेन्द्रले चीनसँग खोजेको ओत र ज्ञानेन्द्रको अपेक्षामा चीनको व्यवहारबारे थप जिज्ञासा र विश्लेषणसहितको विस्तृत अन्तर्वार्ता ईकान्तिपुरमा)"
पेमाको 'शाम्बाला अवतार,"तीन दाजुभाइसँग एकसाथ बिहे गरेकी पेमाको गर्भमा बच्चा हुर्कंदै छ । तीन पतिमध्ये जेठो टासीसँग प्रेम गर्ने पेमाको पेटमा बच्चासँगै हुर्कंदै छ, समाजको एउटा शंका π टासी व्यापारका लागि ल्हासा पुगेको छ । अर्का पति माइलो कर्म रिम्पोछेको सेवामै लिप्त । उमेरले छोरोजस्तो लाग्ने कान्छो पति दावाका लागि पेमा कर्मले पनि पत्नी कम, आमा ज्यादा हुन् । त्यही दावाको पढाइकै कारण पेमा गाउँको राम सरसँग नजिकिन्छिन् । समाजले ठान्छ, हुर्कंदै गरेको बच्चा राम सर को हो । दावाको बालमस्तिष्कले त्यसैलाई सत्य ठान्छ । हिमाली भेगको चिसो सिरेटोले झैं द्रुत गतिमा यो हल्लाले ल्हासाबाट फर्कंदै गरेको टासीको मुटु चिस्याउँछ । आफ्नो प्रियसीसँग जोडिएको यो हल्लालाई साँचो ठानेर घर फर्कंदै गरेको टासीले बाटो फेर्छ । समाजसँग सामना गर्ने हिम्मत नभेटेका टासीले नाङ्ला पासतिरबाटै बाटो मोडेको थाहा पाएसँगै पतिको खोजीमा निस्किन्छिन्, गर्भवती पेमा π मीनबहादुर भामद्वारा निर्देशित शाम्बाला, हुर्कंदै गरेका नयाँ प्रश्नहरूको उत्तर खोज्न हिँडेकी पेमाको यात्रा हो । जसले पति खोज्ने यो यात्रामा आफ्नो सहअस्तित्व भेट्टाउँछिन् । समाज, मानमर्यादा र प्रेमभन्दा पर आफ्नो संसार देख्छिन् । यो यात्रामा पेमाले अनुभव गर्दै जाने भोगाइ, प्राप्त गर्दै जाने जीवनदर्शन अनि अनुभूतिहरू निकै गहकिला छन् । पेमाको जीवन भोगाइ, अनुभव र संघर्ष ती तमाम महिलाहरूको कथा हो, जो अझै पितृसत्तासँग लडिरहेका छन् । पितृसत्ताले थोपरेको सीमाहरू भत्काउँदै गरिएको एक अन्तरात्माको छुवाइ हो शाम्बाला । यो एउटा यस्तो फिल्म हो जहाँ संवाद होइन दृश्यप्रधान छ । फिल्ममा अधिकांश समय पात्रले टिबेटियन भाषा बोल्छन्, एकाध दृश्यमा मात्रै नेपाली भाषाको प्रयोग छ । तर, मीनले कथा वाचनमा समाएको दृश्य भाषाको शैली यति सशक्त छ कि, पात्रहरूका भावना बुझ्न संवादकै सहारा लिइरहनु पर्दैन । फिल्ममा एउटा दृश्य छ, जहाँ भान्सामा तीनै पतिहरू खाना खाइरहेका हुन्छन्, पेमा चुलोमा व्यस्त छिन् । लहरै बसेर खानाको मज्जा लिइरहेको यो दृश्य यति लामो समयसम्म देखाइन्छ कि, टासी र दावाले त्यसबीच गर्ने हरेक रमाइला गतिविधिले ध्यान तानिरहन्छ । जब, क्यामेरा बिस्तारै ऐनाबाट हटेर वास्तविक पात्रहरूतर्फ फर्कन्छ, तब त्यस दृश्यले बोल्ने विम्बले मथिङ्गल हल्लाउँछ । लामो समय वास्तविक लागिरहेको उक्त दृश्य अब असत्य लाग्छ, भ्रमजस्तो देखिन्छ । यो दृश्य विस्तारै पेमाका जीवनबाट तोडिँदै जाने भ्रमहरू अनि अंगाल्दै जाने वास्तविकताहरूको प्रतिविम्ब हो । लामालामा सटले शाम्बाला को कथा भन्ने गतिबिना हतारोको लाग्छ । फेरि यहाँका पात्रहरूलाई गोरखपुरको रेल छुटिहाल्ला भन्ने हतारो पनि त छैन π होला, पेमालाई टासीसँग भेटेर सत्य सुनाउने हतारो π यता, पेमालाई साथ दिन यात्रामा सँगसँगै हिँडेको कर्मसँग छ रिम्पोछेको अन्तिम श्वाससम्मै सेवा गर्ने कर्तव्यनिष्ठताको हुटहुटी । यही हतारो र हुटहुटी पूरा गर्नुअघि यी दुईले यो धीमा यात्राको गन्तव्य भेट्नुछ । गन्तव्य भेट्ने यही यात्रामार्फत निर्देशकले विभिन्न जीवनहरूलाई छोएका छन्, अनि जीवनको नयाँ खोज पहिल्याएका छन् । फिल्मको कथा भन्ने शैली धीमा भए पनि दर्शकलाई बाँधिरहने थुप्रै तत्त्वहरू फिल्ममा छन् । जस्तै, फिल्मको एउटा दृश्यमा पेमा राम सरलाई भेट्न विद्यालय पुगेकी हुन्छिन् । उक्त दृश्यमा क्यामेराले कोठाभित्र ढल्किरहेका राम सरलाई देखाउँछ, जो आधा ढाकिएको शरीरमा देखिन्छन् । पेमालाई अचानक त्यहाँ देखेका रामले हत्त न पत्त शरीर ढाक्छन् । यो दृश्यले दुईबीचको सम्बन्धमाथि पछिसम्म सस्पेन्स सिर्जना गर्छ । हुन त फिल्मको सुरुको दृश्यमै पेमालाई टासीसँगै एउटै ओछ्यानमा देखाइएको हुन्छ । तर, रामसँगको यो दृश्यले भने दर्शकबीच यी दुईको सम्बन्धलाई लिएर कौतूहलता स्थापना गरिएको छ । कथा वाचनको यही शैलीले दर्शकलाई शाम्बाला मा बाँधिरहन्छ । महिलावादी दृष्टिकोणकै हिसाबले शाम्बाला सशक्त फिल्म हो । पितृसत्ताले भन्छ बिहे नै महिलाका लागि सौभाग्य हो । पेमाले त्यसैलाई सत्य मान्छिन् । पितृसत्ताले सधैं महिलालाई दोषी देख्छ, जसरी गाउँलेले पेमालाई दोषी देख्यो । कुनै बाटोमा भेटेको बटुवाको कुरालाई सत्य मान्दै घर फर्कंदै गरेको बाटो भुलेको टासी यही समाजको प्रतिनिधि पात्र हो । पेमाका लागि टासी केवल प्रेमी रहेन, समाज भइदियो । सत्य सोधखोज नगरी पेमालाई गलत ठान्यो अनि प्रेमको नासो फर्काइदियो । त्यसैले पेमा आफूलाई समाजसामु सही छु भन्ने प्रमाणित गर्न चाहन्छिन् । शाम्बाला, पेमाले आफूलाई सही सावित गर्न लडेको लडाइँ पनि हो । कारण, पितृसत्तात्मक समाजमा महिलाले हरबखत आफूलाई प्रमाणित गरिरहनुपर्छ । महिलालाई कमजोर, दोषी अनि चरित्रहीन देख्ने समाजसँग अहिले पनि पेमाहरूले लडिरहेकै छन् । पेमाले आफूलाई सावित गर्न अन्तिम परीक्षा पनि दिन्छिन्, गाउँ भेलामा तीर हानेर π तीर हानेर के पेमाले आफूलाई निर्दोष सावित गर्लिन् ? फिल्म हेरिसकेपछि जवाफ तपाईंले आफैंभित्र भेट्नुहुन्छ π फिल्मले यस्ता थुप्रै प्रश्नहरू तेर्स्याउँछ, जसको जवाफ आफैंभित्र खोज्नुपर्ने हुन्छ । शाम्बाला को बलियो पक्ष नै यही हो, फिल्मले तपाईं आफैंभित्र उत्तरहरू खोज्न लगाउँछ । अनि, यो बोध गराउँछ आखिर पेमाहरूले यो समाजलाई कतिन्जेल निर्दोष सावित गरिरहने ? पेटमा हुर्कंदै गरेको सन्तानलाई टासीराममध्ये कसको हो भन्दै किन तीर परीक्षा दिइरहनुपर्ने ? सन्तान जन्माउने यो महान् कार्यका लागि के कुनै पत्नीका लागि कोही पतिको परिचय आवश्यक हुन्छ ? यो महान् कार्यको निर्णय लिन के उनी स्वतन्त्र छैनन् ?खासमा शाम्बाला पेमाले भेट्ने नयाँ पेमाको कथा हो । नाङ्ला पासको यात्रामा पेमाले बुझ्छिन्, प्रेम क्षणिक हुन्छ भन्ने । समाज, प्रेम र जिम्मेवारीले दबिएकी पुरानो पेमा नाङ्ला पासतिरै छाडिन्छिन् अनि नयाँ पेमाको जन्म हुन्छ । सपनाका विम्बहरूमार्फत शाम्बाला को गहिरो अर्थ नयाँ रूप धारण गरेकी पेमामा यहाँ जोडिएको छ । पेमाले विगतका विश्वास, पुरानो जीवनलाई त्यागेर नयाँ स्वरूपलाई अँगालेकी छन् । जहाँ उनी स्वतन्त्र छिन्, पेटमा हुर्कंदै गरेको सन्तानलाई जन्माउन । हिन्दु धर्मशास्त्रअनुसार, विष्णुले कल्कीको अवतार लिने ठाउँ शाम्बाला हो । बौद्ध धर्मअनुसार अन्तिम बुद्ध जन्मिने ठाउँ पनि शाम्बाला हो, त्यसपछि कलियुग सकिन्छ भन्ने विश्वास छ । निर्देशक भामले बारम्बार सेताम्मे हिमालहरूको बीचको स्थान देखाउँदै शाम्बाला को गहिरो अर्थ पेमाले धारण गर्ने नयाँ स्वभाव, नयाँ विचार अनि नयाँ अवतारसँग जोडिदिएका छन् । गर्भवती भएसँगै पेमाले सपनामा देख्छिन्, सूर्यको किरण गर्भमा प्रवेश गरेको, त्यो उज्यालो शरीरभरि फैलिएको अनि आफू शाम्बालामा रूपान्तरित भएको π मीनले कथा वाचनमा मिसाएको यही अध्यात्मिक पक्षले पेमाको यात्रा, समग्र महिला संघर्षलाई सशक्त बनाइदिएको छ । महिला चरित्र चित्रण, महिला मुद्दा र महिलावादी दृष्टिकोणमा शाम्बाला बलियो उदाहरण बनेको छ । फिल्ममा थुप्रै विम्बहरूको प्रयोग छन् । सेतो घोडाले पेमालाई योद्धाका रूपमा उभ्याइरहन्छ । पेमा सेता हिमालझैं अटल छिन्, नकाबधारी पुरुषत्वको पहिचान गर्न सक्छिन्, ढोंगी समाजको वास्तविकता खोलिदिन सक्छिन् । उनीहरूका अनुहारबाट नकाब उतारिदिन सक्छिन् । फिल्ममा बहुपति प्रथा, डोल्पाको जनजीवन र सांस्कृतिका मिहिन पक्षहरू केलाइएका छन् । जस्तै, घरमूलीले ढोकामा झुन्ड्याउने जुत्ता । घरमूली नहुँदा दावाले भित्तामा झुन्ड्याएको त्यही जुत्ताले पनि पितृसत्तात्मक समाज देखाउँछ । फिल्ममा शाम्बाला को गहिरो अध्यात्मलाई निर्देशक मीनले कथासँगै अन्तरघुलन गरेका छन् । यो अन्तरघुलनलाई बुझ्न एकाग्र हुनैपर्छ । त्यसलाई बुझाउन सपनाका सुन्दर विम्ब प्रयोग गरिएका छन् । पेमाले रिम्पोछेलाई आशीर्वाद दिएको सपनाको दृश्यमा त्यो अन्तरघुलन भेटिन्छ । अभिनयका सवालमा थिन्ले ल्हामोले आफूलाई अब्बल सावित गरेकी छन् । छोटो भूमिकामा कर्माको अभिनय सशक्त छ । सोनम र तेन्जिङको अभिनय उम्दा छन् ।"
प्रकृति र कर्मको पूजा,"खेंल (मादल), डिग्री, झाँझको झन्कार सुन्दा मेरा कान उत्सुक हुन्छन् । शरीर र खुट्टाहरू बाजाको तालमा झुम्न थालिसक्छन् । करमपूजाको साँझ गोरगोर (मालपुवा), ठकुवा अस्मा (पुरी) को मगमग बास्ना गाउँभर छरिन्छ । करम रूखको हरियो हाँगा र काँकडो पुँप (गंगटो फूल) नल्याएसम्म करमपूजा विधि नै पूरा हुँदैन ।त्यो साँझ मेरा दौंतरीहरू पनि करमपूजाको नाममा उपवास बसेका थिए । जति केटी थियौं त्यति नै केटा साथी उपवासमा । तीनतीन जना अथवा पाँचपाँच जना अविवाहित केटाकेटी उपवास बस्ने चलन छ । साँझ पुरुषहरू बाजागाजासहित करम रूखको हाँगा काट्न जान्छन् भने महिला बाजागाजासहित काँकडो पुँप टिप्न जान्छन् । करमपूजा उराँव समुदायको ठूलो पर्व हो । यो भाद्र शुक्ल पूर्णिमाका दिनदेखि दसैंसम्म मनाइन्छ । यस अवधिमा पनि विभिन्न करम छन् । निज्ज (नेंग) करम, जोंख करम, गछुवा करम, जितिया करम हुँदै दसे करममा पुगेर समापन हुन्छ । पहिलो दिन निज्ज करम मनाइन्छ । नेपाल र अन्य देशका उराँवले यो पर्वलाई धुमधामका साथ मनाउने गर्छन् । जुन गाउँमा नेंग (समुदायका अगुवा) हुन्छन्, उनले मात्र करम गाड्ने गर्छन् । फरकफरक गोत्रमध्ये केही गोत्रले मात्र करम गाड्न पाउने नियम जस्तै छ । नेंगले तीन वर्ष या पाँच वर्ष लगातार करम गाड्नुपर्छ । पुँप टिप्न गएको महिलाको बाजागाजा टोली र करमको हाँगा काट्न गएका पुरुष टोलीलाई गाउँभन्दा पर नहरमा भेट गराउनुपर्ने हुन्छ । त्यो पनि घुम्टोले मुख छोपेर । त्यहींबाट नेंगले दुवै समूहबाट ल्याइएको करमको हाँगा र काँकडो पुँपलाई लिएर आफ्नो घरको छानामा राख्छन् । करमपूजामा जौवा राख्नु अनिवार्य छ । त्यसका लागि एक हप्ता अगाडि नै गाउँलेहरू भेला हुन्छन् र जमरा राख्ने दिन तोक्छन् । जमरा राख्ने दिन सबै गाउँलेले आआफ्नो घरआँगन लिपपोत गरी चिटिक्क पार्छन् । जमरा राख्ने भाँडो लिएर बाजागाजासहित नदी वा नहरमा गएर नुहाइधुवाइ गर्दै बालुवा ल्याइन्छ । लिपपोत गरेर चौका लगाएको ठाउँमा सबै बालुवा थुपारिन्छ । गहुँ, मकै, जौं र धान बालुवामा मिसाएर, छेउमा धुप बालेर पूजाविधि सम्पन्न गरिन्छ । र, सबैले आआफ्नो भाग लिएर घर जान्छन् । त्यही दिनदेखि गाउँलेहरू साँझको समय अखडा जगाउन थाल्छन्, नाचगानको अभ्यासमा जुट्छन् । नेंगको घरमा करमको हाँगा र काँकडो पुँप लगिसकेपछि सबैले आआफ्नो घरमा मिठो पकवान बनाउँछन् । परिवार, साथीसंगी, आफन्त सँगै बसेर खाने गरिन्छ । जो उपवासमा छन्, उनीहरूले भने नेंगकै घरको पकवान खाने चलन छ ।थालमा अस्मा (मालपुवा), काँकडो पुँप, जमरा, अक्षता, धुप, जाँड, अम्खोरामा पानी र सजिएको थालको बीचमा दियो राखेर घरघरबाट मानिस निस्कन्छन् । दियोको दीप्तिमा उज्यालिएको उनीहरूको अनुहारमा ठूलो उत्साह देखिन्छ । यही उत्साह बोकेर उनीहरू अखडातिर सोझिन्छन् । अखडामा पूजाका सामग्री र जमरा राखिन्छ । फरकफरक अन्नबाट टुसाएका जमरा सामूहिकताको बिम्ब पनि हो । जसरी समाजमा फरकफरक जात, धर्म, समुदायका मानिस मिलेर बस्छन्, जमरा पनि एउटै भाँडोमा सुन्दर देखिन्छ ।उराँवहरूको उत्पत्ति मिथकसँग जोडिएकाले काँकडो पुँप महत्त्वपूर्ण मानिन्छ । जति पनि पूजाका सामग्री हुन्छन्, सबैमा यो छुट्दैन । प्राकृतिक महत्त्व बुझेर पनि यसलाई पुज्ने गरिन्छ, जुन मानिसको जीवनयापनसँग आत्मीय रहेको हुन्छ । करम रूखलाई पूजा गर्नुको कारण जंगली जनावरबाट जोगिने विश्वास पनि हो । बोटबिरुवा त हाम्रो जीवनका लागि अति आवश्यक हुन् । यिनलाई पूजा गर्नु, संरक्षण गर्नु सबै समुदायको उत्तिकै जिम्मेवारी छ । अखडामा बुज्रुग बूढाबूढी हुन्छन् । तर पूजा भने पुरुषको हातबाट सुरु हुन्छ अनि मात्र महिलाले पालो पाउँछन् । प्रकृतिको पर्वमा समेत महिलालाई दोस्रो स्थानमा राख्नु विडम्बना छैन त ? यहाँबाट पनि देख्न सक्छौं, पुरुषहरू कसरी महिलालाई आफूभन्दा पछाडि सोच्दा रहेछन् । करम गाड्ने बेला उपस्थित महिलापुरुषले गीत गाउँदै अखडा परिक्रमा गर्छन् ।नेगनिगे नेगनि भले नेगनिएङ्गहा करम गाँडाय चियो, भले नेगनिकरम गाडेदेखि नउखेलेसम्म अखडा रुँग्न बसेको बूढाबूढी अथवा धामीले करमपूजाको महत्त्व र करमपूजा किन गर्न थालियो कुरा कथा भनेर सुनाउँछन् । कथा सुन्दै रातभर जाग्राम बसेर नाचगान चल्छ । ठाउँअनुसार उराँव समुदायमा पनि करमपूजा बारे फरकफरक कथा छन् । खासमा उराँवहरू प्रकृतिप्रेमी हुन्, जो गाउँघरमा, खेतीपातीमा रमाउँछन् । कर्ममा विश्वास गर्ने भएकाले उनीहरूको मनमा शान्ति हुन्छ भनिन्छ ।उराँव समुदायका महिलाको पहिरनमा लामो सेतो खदर कपडा हुन्छ, त्यसको तल एक बित्ताजतिको रातो पैडा (बोडर) भएको साडी लाउँछन् । खुट्टामा पाँइडा, पाखुरामा पाइथ, घाँटीमा पितोजी, गागला पुन, चादवा, हासली र कट्सेर लगाउँछन् भने नाकमा नकबुनी र कानमा बिडियो लगाउँछन् । टाउकामा जुरो बाँधेर जमरा सिउरिन्छन् । पुरुषहरू सेतो धोती, सेतो सर्ट वा भेस्ट, टाउकामा रातो अथवा सेतो फेटा बाँध्छन् र कानमा जमरा सिउरिन्छन् । तर, अहिलेको बजारीकरण र आधुनिकताले नयाँनयाँ डिजाइनका पहिरनले प्रभाव परेको छ । करम नृत्यमा तीनवटा तह हुन्छन् करम बेच्ना (नृत्य), कानाबरना (जाने आउने) र झुमर नृत्य ।करम बेच्ना ः कथा वाचनपछि करम बेच्ना नाचिन्छ । करम किन, कसरी, कुन दिन मनाइन्छ भन्ने कथामा आधारित रहेर गीत गाउँदै समूहमा नृत्य गरिन्छ । यो नृत्यको गति मध्यम खालको हुन्छ । कानाबरना ः करम नृत्यपछि नाच्ने कानाबरना हो । जहाँ महिला र पुरुष एकअर्कालाई भेट्ने, आउनेजाने क्रमलाई गीत र नृत्यमार्फत नै प्रस्तुत गरिन्छ ।झुमर नृत्य ः कानाबरना नृत्य सकिएपछि र कुखुराले बासेपछि झुमर नृत्य खेल्न थालिन्छ । बिहानै सुरु गरेको झुमर साँझ करम उखालेर नदी, खोला, नहर या पोखरीमा विसर्जन गरेर आएसम्म पनि खेल्ने गरिन्छ । यसको गीत र नृत्यको गति तीव्र हुन्छ । अघिल्लो दिन जोजो उपवास बसेका हुन्छन्, सबै करम गाडेको ठाउँमा जम्मा हुन्छन् । त्यहाँ नेंग र बुज्रुक बूढाबूढी पनि रहन्छन् । करमलाई गाउँको प्रत्येक घरमा डुलाएर र नदी वा नहरमा विसर्जन गर्नुपर्छ ।घरघरबाट पाएको उपहार सबै व्रतालु र बाजागाजा बजाउने समूहमा बाँडफाँट हुन्छ । जम्मा भएको रकम थप बाजा किन्न वा लुगा किन्नका लागि छुट्याइन्छ । समुदायमा जे आवश्यक छ, त्यसको जोहो गरिन्छ । प्रकृतिले हामीलाई धेरै कुरा दिएको छ । करमपूजा प्रकृति र कर्मकै पूजा हो । हामी प्रकृतिपूजक हौं ।"
