शीर्षक,विवरण
खाता कस्को हो ?,"सञ्चालक ः जीबी राई, रवि लामिछाने,छविलाल जोशीकम्पनी ः गोर्खा मिडिया नेटवर्क प्रालि, हाँडीगाउँ, काठमाडौंबैंक ः ग्लोबल आईएमई बैंकखाता नम्बर ः ०४०१०१००००५७७मिति, कम्पनी, सञ्चालकको नाम, ठेगाना, तीनपुस्ते, तस्बिर, औंठाछाप र हस्ताक्षरसहित बैंकमा खाता खोलिएको थियो । यी सबै स्पष्ट भए पनि बैंक खाता बेवारिस बनाउने प्रयास जारी छ किनकि पाँच सहकारीबाट ६५ करोड ५४ लाख ल्याएर धमाधम चेक काटी खर्च गरेको विषयमा कानुनी कारबाही सुरु हुँदै छ । पूर्वगृहमन्त्री रवि लामिछानेले सहकारीको रकम आफ्नो खातामा नआएको दाबी गरेका छन्, तर सहकारीबाट ६५ करोड ५४ लाख ग्लोबल आईएमईको खाता नम्बर ०४०१०१००००५७७ मा आएको थियो, जीबी, रवि, छविको नाम, ठेगाना, तीनपुस्ते, फोटो, औंठाछाप र हस्ताक्षरसहित यो खाता खोलिएको थियो, यो खाता चेक काट्ने रविको पनि होइन भने कस्को हो ? के बैंक खाता बेवारिस हुन्छ ? कानुन भने स्पष्ट छ । सम्पत्ति शुद्धीकरण (मनी लाउन्डरिङ) निवारण ऐन भन्छ हस्ताक्षर जसको चल्छ, खाता उसैको हो । मनेटवर्किङ बिजनेस हुँदै मिडियामा आएका जीबी राई अध्यक्ष तथा पूर्वगृहमन्त्री रवि लामिछाने प्रबन्ध निर्देशक रहेर विश्वस्तरीय टेलिभिजन सञ्चालन गर्ने दाबी गर्दै ग्यालेक्सी टेलिभिजन सुरु गरेका थिए । आफ्नो कार्यक्रम सिधाकुरामा लामिछानेले भनेका थिए, टीभी चलाउने लगानी कहाँबाट आयो भनेर क्याउँक्याउँ नगर्नुहोला । यो उद्यम व्यवसाय गरेर, सरकारलाई कर तिरेर कमाएको पैसा हो, त्यो नै लगानी गरेको हो । तर अहिले प्रमाणित भएको छ, जीबी र रविले त्यो पैसा काठमाडौं, पोखरा, चितवन, वीरगन्ज र बुटवलका सहकारीबाट ल्याएका थिए । सहकारीबाट कम्पनीमा आएको ६५ करोड ५४ लाख प्रवाह भएको मात्र होइन, सबैजसो रकम लामिछाने आफैंले चेक काटेर खर्च गरेको पनि पुष्टि भएको छ । तर, नाम, ठेगाना, तस्बिर र हस्ताक्षरसहित खाता खोलेका रवि लामिछानेले यो खाताप्रति उत्तरदायी नहुने भन्दै उनी नेतृत्वको पार्टी रास्वपाले आफ्नै कार्यकर्तालाई अन्धकारमा राख्न प्रयास गरिरहेको छ ।लामिछाने गोर्खा मिडियामा प्रबन्ध निर्देशकसमेत रहेकाले कानुनअनुसार जवाफदेही हुनुपर्ने संसदीय समितिले प्रतिवेदनमा स्पष्ट पारेको छ । राष्ट्र बैंकका अधिकारी पनि आफ्नो संलग्नतामा खुलेको खातामा आउने र जाने रकमबारे सञ्चालक जिम्मेवार हुने बताउँछन् । ग्लोबल आईएमई बैंकको ज्ञानेश्वर शाखामा गोर्खा मिडिया नेटवर्क प्रालिका नाममा तीन जना सञ्चालक रहने गरी २०७७ कात्तिक ४ मा ०४०१०१००००५७७ नम्बरको खाता खोलिएको थियो । उक्त खाता गोर्खा मिडियाका अध्यक्ष जीबी राई, सञ्चालक रवि लामिछाने र छविलाल जोशीमध्ये एकको हस्ताक्षरसहित कम्पनीको छापमा सञ्चालन हुन्थ्यो । यही खातामा सहकारीबाट धमाधम पैसा आउने र सञ्चालक खासगरी लामिछानेको हस्ताक्षरमा खर्च प्रक्रिया चलिरहेको थियो । सूर्यदर्शन, सुप्रिम, सहारा चितवन, स्वर्णलक्ष्मी सहकारी र सानो पाइला सहकारीबाट ६५ करोड ५४ लाख ४ हजार ५३८ रुपैयाँ गोर्खा मिडियामा प्रवाह भएको देखिन्छ, प्रतिवेदनको निष्कर्ष खण्डमा लेखिएको छ, जसमध्ये २२ करोड ४६ लाख ३० हजार सहकारी संस्थाबाट गोर्खा मिडियाको बैंक खातामा जम्मा भएको देखिन्छ भने ४३ करोड ७ लाख ७४ हजार ५३८ सहकारीको रकम अन्य व्यक्ति तथा संस्थाका नामबाट गोर्खा मिडियाको बैंक खातामा जम्मा भएको देखिन्छ । त्यो खाता कम्पनीको हुने तर आफ्नो नहुने अनौठो तर्क लामिछानेले गर्दै आएका छन् । चेकमा हस्ताक्षर गर्ने कम्पनीका तत्कालीन प्रबन्ध निर्देशक लामिछानेले कम्पनीको आर्थिक कारोबारमा आफ्नो संलग्नता अस्वीकार गर्दै आएका छन् । समितिलाई दिएको बयानमा लामिछानेले कम्पनीमा आएको रकमबारे राईलाई थाहा हुने बताएका थिए । तर, समितिको प्रतिवेदनमा ग्लोबल आईएमईमा गोर्खा मिडियाको संस्थागत खाता खोल्दा तीनै जनाले आन्तरिक वित्तीय परिचालनको अधिकार राखेको देखिन आएको उल्लेख गरेको छ ।प्रतिवेदनमा भनिएको छ, बैंकमा खाता खोल्दाका बखत पेस गरिएको ग्राहक पहिचान फाराम (केवाईसी) को विवरण र दस्तखत नमुना कार्डमा भएको हस्ताक्षर र सोसँगै रहेको संस्थागत खाता खोल्ने फारामको दोस्रो पानामा तीनमध्ये एक जनाको हस्ताक्षरमा खाता सञ्चालन हुने बेहोरा रहेको देखिन्छ, समितिमा प्राप्त चेकहरूमा लामिछानेका एकल हस्ताक्षरमा जारी चेक धेरै छन् ।कम्पनीका नाममा रहेको आफ्नो हस्ताक्षर चल्ने बैंक खातामा आउने रकमको स्रोतबारे सञ्चालकहरू राई, लामिछाने र जोशीले प्रश्न गरेको, कुनै विमति वा फरक मत दर्ज गराएको नदेखिएको प्रतिवेदनमा उल्लेख छ । सञ्चालकद्वय लामिछाने र जोशी कम्पनीमा जिम्मेवार पदाधिकारी रहुन्जेल निजहरूले सहकारीबाट आएको रकम खर्च वा परिचालन गरेबापत सिर्जना हुने उत्तरदायित्व बहन गर्नुपर्ने देखिन्छ, प्रतिवेदनको निष्कर्ष छ । प्रतिवेदनको निष्कर्षमा संस्थाका नाममा आफ्नो हस्ताक्षर चल्ने गरी खोलिएको खातामा आएको रकमको स्रोतबारे लामिछाने जिम्मेवार रहेकाले नै कारबाहीका लागि लेखिएको सहकारी संस्था बचत रकम दुरुपयोगसम्बन्धी संसदीय छानबिन विशेष समितिका सभापति सूर्य थापाको भनाइ छ । उहाँ आफू सञ्चालक रहेको खातामा आएको पैसामा जिम्मेवार हुनुपर्छ भन्ने विश्लेषण गरेका छौं । उहाँ मालिक हो र मालिक भएको कारणले जिम्मेवार हुनुपर्छ, कानुनबमोजिम कारबाही हुनुपर्छ भनेर सिफारिस गरेका छौं, उनले कान्तिपुरसँग भने । समितिको प्रतिवेदन मन्त्रिपरिषद्, अर्थ मन्त्रालय हुँदै राष्ट्र बैंक पनि जाँदै छ । अनुसन्धान र कारबाहीको जिम्मेवारी आउन लागेकाले अहिले सार्वजनिक प्रतिक्रिया दिन असहज हुने राष्ट्र बैंकका अधिकारीहरूको भनाइ छ । तर एक अधिकारीले भने, आफैं ग्राहक पहिचान फाराम (केवाईसी) भरेर खाता सञ्चालन गर्ने व्यक्तिले त्यो खाता मेरो होइन, त्यसमा कहाँबाट पैसा आयो, स्रोत के हो भन्नेबारे म जिम्मेवार छैन, मैले त चेक मात्र काटेको हुँ भन्न पाउँदैन, यो विषयमा कानुन स्पष्ट छ ।खातावालाहरू जिम्मेवारीबाट नपन्छिउन् भन्नकै लागि राष्ट्र बैंकको एकीकृत निर्देशन १९ मा ग्राहक पहिचानसम्बन्धी व्यवस्था गरिएको उनले बताए । सम्पत्ति शुद्धीकरण (मनी लाउन्डरिङ) निवारण ऐन, दफा ७ अनुसार ग्राहक पहिचान फाराम भरेर खाता सञ्चालन गर्ने व्यक्ति आफ्नो खातामा कहाँबाट पैसा आयो र कहाँ गयो भन्नेबारे पूर्ण जिम्मेवार हुनुपर्छ, ती अधिकारीले भने, खातावालाले आफ्नो नागरिकता, फोटो, तीनपुस्ते विवरण, हस्ताक्षर, औंठाछापलगायत विवरण दिएको हुन्छ, त्यो व्यक्तिले कुनै पनि बहानामा मलाई जानकारीथाहा छैन भनेर छुट पाउँदैन ।गोर्खा मिडियाको बैंक खाताको सञ्चालक रहेको भन्दै राई, लामिछाने र जोशीले आफ्नो तस्बिरसहित हस्ताक्षर गरी विवरण बैंकमा बुझाएका थिए । संसदीय छानबिन विशेष समितिले राई, लामिछाने र जोशीले गोर्खा मिडियाको बैंक खाता खोल्दा भरेको फारामसहितका कागजातका तस्बिर प्रतिवेदनमा राखेको छ । लामिछाने गोर्खा मिडियाको प्रबन्ध निर्देशक रहेको समयमा २०७७ माघ १ देखि २०७९ असार १ सम्ममा कम्पनीको खातामा विभिन्न सहकारीबाट करोडौं रकम आएको र लामिछानेको हस्ताक्षरले खर्च भएको समितिको प्रतिवेदनमा उल्लेख छ । लामिछानेले गोर्खा मिडियाबाट बाहिरिएर दल खोलेपछि २०७९ असार ८ मा तीन जनाका नाममा रहेको बैंक खाता कार्यकारी अध्यक्ष राईका नामबाट सञ्चालन गर्ने निर्णय भएको थियो । खाता सञ्चालन तथा अख्तियारीका विषयमा भएको निर्णयमा भनिएको छ, उपरोक्त सम्बन्धमा यस प्रालिको २०७९ असार ८ को निर्णयअनुसार यस गोर्खा मिडिया नेटवर्क प्रालिको तहाँ बैंकमा कारोबार सहजताका लागि खाता नं ०४०१०१००००५७७ मा कार्यकारी अध्यक्ष गितेन्द्रबाबु राई, सञ्चालक छविलाल जोशी र रवि लामिछानेमध्ये कुनै एकको एकल हस्ताक्षरबाट खाता सञ्चालन भइरहेकामा अबदेखि कार्यकारी अध्यक्ष गितेन्द्रबाबु राईको एकल हस्ताक्षरबाट सञ्चालन गरिदिनुहुन अनुरोध गर्दछु । सहकारीको बचत हिनामिना भएको भन्दै तत्कालीन प्रमुख प्रतिपक्ष कांग्रेसले संसद् अवरुद्ध जारी राख्दा बजेटसमेत पेस गर्न नसकिने अवस्था बनेपछि प्रतिनिधिसभाले गत जेठ १५ मा एमाले सांसद थापाको नेतृत्वमा संसदीय विशेष समिति गठन गरेको थियो । समितिमा एमाले र कांग्रेसका दुईदुई, माओवादी, रास्वपा र राप्रपाका एकएक सदस्य थिए । समितिले भदौ ३१ मा प्रतिनिधिसभा बैठकमा प्रतिवेदन पेस गरेको थियो भने त्यसको पूर्णपाठ शुक्रबार सार्वजनिक भएको थियो । प्रतिवेदन आएपछि लामिछानेले सहकारी ठगीमा आफूले क्लिन चिट पाएको अभिव्यक्ति दिँदै आएका छन्, रास्वपाका नेताहरूले पनि सोही अभिव्यक्ति दोहोर्याइरहेका छन् ।"
ओलीमोदीबीच न्युयोर्कमा भेट तय,"(न्युयोर्क, अमेरिका) संयुक्त राष्ट्रसंघको ७९औं महासभामा सहभागी हुन न्युयोर्क आएका प्रधानमन्त्री केपी शर्मा ओलीले भारतीय समकक्षी प्रधानमन्त्री नरेन्द्र मोदीसँग स्थानीय समयअनुसार आइतबार साँझ ५ बजे साइडलाइन भेटवार्ता गर्ने भएका छन् । भारतका प्रधानमन्त्री मोदीसँग साइडलाइनमा द्विपक्षीय भेटवार्ताका लागि लामो समयदेखि गृहकार्य भए पनि भारतीय पक्षबाट शुक्रबार मात्र सकारात्मक सन्देश प्राप्त भएको हो । दुई प्रधानमन्त्रीबीच भेटवार्ता गराउन नेपाली पक्षले विभिन्न तहबाट पहल गरेको थियो । परराष्ट्रमन्त्री आरजु राणा देउवादेखि न्युयोर्कस्थित संयुक्त राष्ट्रसंघका लागि नेपाली प्रतिनिधि लोकबहादुर थापा तथा नयाँदिल्लीस्थित नेपाली दूतावासलाई पनि परिचालन गरिएको थियो । ओलीले पहिलो र दोस्रो पटक प्रधानमन्त्री हुँदा भारतबाट विदेश भ्रमण थालेका थिए । दोस्रो पटकको प्रधानमन्त्रित्वलगत्तै तेस्रो पटक नियुक्त भएपछि ओलीले तीन महिना मात्र सरकारको नेतृत्व गरेका थिए । त्यतिबेला उनले कुनै पनि मुलुकको भ्रमण गरेनन् । यस पटकको नियुक्तिपछि भने ओलीको विदेश भ्रमण न्युयोर्कमा आयोजित राष्ट्रसंघको महासभाबाटै थालनी भएको छ । ओलीलाई यस पटक भारतीय पक्षबाट औपचारिक भ्रमणको निमन्त्रणा पनि आएको छैन । ओलीले भने परराष्ट्रमन्त्री आरजु राणा देउवाको भारत भ्रमणका क्रममा मोदीलाई नेपाल भ्रमणको औपचारिक रूपमा निमन्त्रणा पठाएका थिए ।२२ सदस्यीय नेपाली प्रतिनिधिमण्डलको नेतृत्व गर्दै प्रधानमन्त्री ओली युयोर्क आइपुगेका हुन् । परराष्ट्रका अनुसार प्रधानमन्त्री ओलीले समिट अफ द फ्युचर, ७९ औं महासभाको उच्चस्तरीय छलफल, एन्टिमाइक्रोबियल रेसिस्टेन्स को उच्चस्तरीय सत्र र सी लेभल राइज को उच्चस्तरीय सत्रमा सम्बोधन गर्ने कार्यक्रम तय भएको छ । न्युयोर्कमै विभिन्न मुलुकका सांसदहरूलाई पेरिस सम्झौतासँग जोडिएर फाइनान्सिङ द फ्युचर मा सम्बोधन गर्नेछन् । प्रधानमन्त्री ओलीले महासभालाई भने असोज १० मा सम्बोधन गर्नेछन् । उनले राष्ट्रसंघका महासचिव एन्टोनियो गुटेरेस लगायतसँग पनि भेटवार्ता गर्नेछन् ।"
५६ वर्षदेखि भैरहवाको पहिचान पवनको पेडा,"(भैरहवा)तीन महिनाअघि अमेरिकी राजदूत डिन आर थम्प्सन रूपन्देही सदरमुकाम भैरहवास्थित पवन मिष्ठान्न भण्डारमा आए । मिष्ठान्न भण्डारका सञ्चालक पवन हलवाईले राजदूत थम्प्सनलाई स्वागत गरे । भैरहवा घुम्न आएका बेला यहाँको पवनको पेडाबारे सुनेकाले आफू पसलमै आइपुगेको राजदूतले सुनाएका थिए । यहीं बसेर पेडा चाख्नुभयो, सञ्चालक हलवाईले भने, एकदमै मिठो लागेको प्रतिक्रिया दिनुभयो । फर्किने बेला रेस्टुरेन्टमा पुगेर पेडा किनेर कोसेली पनि लग्नुभयो । पछिल्लो पटक सिद्धार्थनगर५ मैत्रीपथस्थित पवन मिष्ठान्न भण्डारमा आएका विशिष्ट व्यक्तिमध्ये अमेरिकी राजदूत एक हुन् । रूपन्देही आउने धेरै विशिष्ट व्यक्ति हाम्रो पसलमा आउनुहुन्छ, पवनले भने, उहाँहरूको सुझाव, सल्लाह र सकारात्मक प्रतिक्रियाले हौसला मिल्छ । सीमावर्ती सहर भैरहवाको केन्द्रमा रहेको उक्त मिठाई पसल वर्षौंदेखि चियानास्ता खाँदै जमघट गर्ने थलोका रूपमा पनि परिचित छ । स्थानीयहरू दिनहुँजसो यस मिष्ठान्न भण्डारमा जमघट भएर पेडा खान्छन्, गफिन्छन् । रूपन्देहीबाट बाहिरिने र घुमफिरका लागि यहाँ आउनेले कोसेलीका रूपमा पेडा लिएर पनि जान्छन् । त्यसैले पवनको पेडा कोसेलीका रूपमा पनि उत्तिकै लोकप्रिय छ । एक दशकयता यहाँ उत्पादन गरिएको पेडा नेपाली रहेका विश्वका अधिकांश मुलुकमा कोसेलीका रूपमा पुगिरहेको सञ्चालक पवन दाबी गर्छन् ।तराईमा पाहुना आउँदा मिठाई र पानीले स्वागत गर्ने चलन छ । पवनको पेडा लामो समयदेखि भैरहवा चिनाउने पर्यायवाची बनिरहेको छ । पवनका बुवा राधेश्यामले ५६ वर्ष अघि नै मैत्रीपथमा छाप्रोबाट मिठाई पसलको सुरुवात गरेका थिए । त्यतिबेलैदेखि यहाँ विभिन्न थरीका मिठाई तयार गरिन्थ्यो । मिठाईमध्ये पनि राधेश्यामले तयार गरेको पेडा खुब रुचाइन्थ्यो । पछि छाप्रोबाट मिष्ठान्न भण्डार नयाँ घरमा सर्यो । नयाँ भवनमा मिठाई पसल सञ्चालनमा ल्याएको दुई वर्षपछि पवन जन्मिए । त्यसपछि मिठाई पसलले पनि नाम पायो, पवन मिष्ठान्न भण्डार । राधेश्यामले हजुरआमा करमदानी हलवाईबाट पेडा बनाउन सिकेका थिए । नानी करमदानीले भैरहवामा पेडाको सुरुवात गर्नुभएको हो, पवनले अतीत कोट्याए, उहाँहरूले भैरहवामा पहिल्यै मिठाई पसल सञ्चालन गर्नु भएको थियो ।नयाँ भवनमा व्यवस्थित हुनुभन्दा अगाडि मिष्ठान्न भण्डार राधेश्यामकरमदानीको मिठाई पसलका रूपमा चर्चित थियो । त्यसबेला बुवा र नानीले आफैं खटिएर मिठाई बनाउने गरेको पवन बताउँछन् । दिनरात नभनी मिहिनेत गर्नुहुन्थ्यो, उनले भने, भैरहवाको जमघटस्थल त्यही मिठाई पसल हुन्थ्यो । सुरुवातदेखि मुख्य उत्पादन पेडा नै रहेको उनले बताए । हलवाई परिवार भैरहवानजिकै बसन्तपुरको पनौती गाउँका जमिनदार थिए । एक शताब्दीअघि डाँकाले सम्पत्ति लुटपाट गरेपछि उनीहरूले गरिबी सहनु पर्यो । त्यसबेला डाँकाले लुटेको सम्पत्ति बयलगाडामा राखेर लगेको ७४ वर्षीय राधेश्यामले सुनाए । त्यसपछि गुजाराका लागि जग्गाजमिन बिक्री गर्नुपरेको उनले बताए । राधेश्यामका बुवा मोतीलाल मिठाई व्यवसाय गर्न भनेर सीमावर्ती भारतको सुनौली बजारसम्म पुगे । तर, त्यहाँ उनको व्यवसाय सफल भएन । करमदानीले छोरीतर्फका सन्तानले दुःख पाएको देखेपछि नाति राधेश्यामलाई भैरहवा बोलाइन् । आफैंले मिठाई बनाउन सिकाइन् । हजुरआमासित चिया, खाजा र मिठाई बनाउन सिकें, राधेश्यामले सुनाए, हजुरआमा करमदानीको निधनपछि १७ वर्षको उमेरमा २०२५ सालबाट मैले नै पसलको पूरै जिम्मेवारी सम्हाल्न थालें ।हालका सञ्चालक पवनका अनुसार पहिले भैरहवा विमानस्थलको छेउछाउ बस्तुभाउ पालन गरिन्थ्यो । त्यसैले दूध आपूर्ति सहज थियो । बिहानै दूध आइपुग्थ्यो, पवनले भने, बुवाले दूध घोटेर खुवा तयार गर्नुहुन्थ्यो । सुरुवातबाटै हजुरआमा र बुवाले लगनका साथै शुद्धतामा ध्यान पुर्याएकाले पेडा ब्रान्ड बनेको पवन बताउँछन् । २० वर्षयता भने राधेश्यामको स्वास्थ्य अनुकूल छैन । त्यसैले उनी घरमै आराम गरिरहेका हुन्छन् । मिष्ठान्न भण्डारको सञ्चालन जिम्मेवारी तेस्रो पुस्ताको काँधमा आइपुगेको छ । पवनका तीन दाजुभाइ हुन् । सुरुमा भाइहरू सानै भएकाले राधेश्याम र पवनले मिलेर पसलको काम गर्थे । बुवा बिरामी भएपछि १५ वर्षदेखि एक्लैले व्यवसाय धानिरहेको पवनले बताए । बुवाले सिकाएको काम हो, परम्परादेखिकै मापदण्ड र शुद्धता अपनाएर मिठाई बनाइरहेका छौं, पवनले भने । अहिले मिष्ठान्न भण्डार रहेको भवनमा रेस्टुरेन्ट पनि छ । त्यहाँ दिनभरि नास्ताखाजा उपलब्ध हुन्छ । त्यहींबाट मिठाई बिक्री गरिन्छ । अहिले रेस्टुरेन्टलाई नयाँ साजसज्जासहित आकर्षक बनाइएको छ । हामीले मिठाई, खाजाका परिकार तयार गरिरहेका छौं, पवनले भने, ब्रान्डिङमा खर्च गर्नुपरेको छैन, ग्राहककै सन्तुष्टिले स्वतः देशविदेशमा ब्रान्डिङ भइरहेको छ ।पवन मिष्ठान्न भण्डारमा पेडा मात्र तयार गरिँदैन । यहाँका लड्डु, कालाजाम, दूध मलाई पनि ग्राहकले उस्तै रुचाउने गरेका छन् । यसबाहेक ग्राहकको अर्डरअनुसार एक दर्जन प्रकारका मिठाईका परिकार तयार गरिँदै आएको पवनले बताए । उनका अनुसार दैनिक सरदर एक सय किलो पेडा बिक्री हुँदै आएको छ । एक किलो पेडाको मूल्य एक हजार दुई सय रुपैयाँ पर्छ । मिष्ठान्न भण्डारमा अहिले प्रत्यक्षअप्रत्यक्ष रूपमा दुई सयभन्दा बढी परिवारले रोजगारी पाइरहेको पवन बताउँछन् । दैनिक ५ देखि १० लिटर दूध बोकेर आउने किसान स्वरोजगार बनेका छन् । त्यसबाहेक ५० वर्षभन्दा लामो समयदेखि यही मिठाई पसलमा निरन्तर काम गरिरहेका पनि छन् । कर्मचारीलाई नियमित पारिश्रमिकबाहेक उनीहरूलाई आवश्यक परेका बेला आर्थिक सहयोग पनि गर्छौं, पवनले भने, परिवारको सदस्य सम्झिएर सुखदुःखका बेला सहयोग गर्ने गरिएकाले उनीहरू हत्तपत्त काम छाड्दैनन् । उनका अनुसार ६० वर्ष काम गरेका एक कर्मचारीले दुई महिनाअघि अवकाश लिए भने बिन्द्याचल शर्मा ५० वर्षदेखि वेटरका रूपमा अझै छन् ।६० वर्षदेखिका कामदारपवन मिष्ठान्न भण्डारमा ५० वर्ष बिताएका बिन्द्याचल अहिले पनि मुस्कानसहित ग्राहकलाई सेवा प्रदान गर्छन् । बच्चै हुँदादेखि यहीं काम गरे । त्यसैले ६० वर्ष नाघे पनि उनले प्रदान गर्ने सेवामा कुनै कमी हुँदैन । बाल्यकालदेखि चिनेका ग्राहक उनलाई खोज्दै आउने गरेका छन् । पवन मिष्ठान्न भण्डारको सफल इतिहासको बिन्द्याचल प्रत्यक्ष साक्षी हुन् । यसबीचका उतारचढाव र सफलता उनले देख्दै आइरहेका छन् । सरल र इमानदार स्वभावका बिन्द्याचलले पवनकै कमाइबाट विवाह गरे । उनका २ छोरा, २ छोरी छन् । छोरीको विवाह गरिदिएँ, ठूलो छोराको पनि भइसक्यो, उनले भने, यहीं जीवन बित्यो, अब न कतै जान सक्छु, न नयाँ केही गर्ने आँट नै । आफ्नो जागिरबाहेक विकल्प नभएकाले पवन मिष्ठान्न नछाडेको उनले बताए । पवन मिष्ठान्नमा अहिले पवनका छोरा पल्लवले कारोबार हेरिरहेका छन् । बिन्द्याचलले हलवाई परिवारको चौंथो पुस्तासित कामको अनुभव सँगालिरहेको बताए । हरेक बिहान ६ बजेबाट बिन्द्याचलको काम सुरु हुन्छ । निवासबाट सिधै मिष्ठान्न भण्डार आउँछन् । उनको यस्तो लगनशीलताले अन्य कामदारलाई बेलाबेलामा अप्ठ्यारो पर्छ । हरेक ग्राहकसँग हाँसीहाँसी प्रस्तुत हुने उनले काम थाल्दा विद्यालय पढ्ने बालक अहिले बुढेसकालमा प्रवेश गर्न लागेका छन् । पहिले विद्यालय पढ्दाखेरि खाजानास्ता खान आउने व्यक्ति अहिले पाको उमेरमा पनि मिठाई खान आइरहेका छन् । मिष्ठान्न भण्डारका फुच्चे ग्राहक अहिले ठूलो ओहोदामा पुगिसके । बिन्द्याचलका अनुसार उनले सानै उमेरबाट देखेका पवन मिष्ठान्नका नियमित ग्राहकमा पूर्वमन्त्री दीपक बोहरा, सिद्धार्थनगरका पूर्वनगरप्रमुख सागरप्रताप राणा, पूर्वमन्त्री श्यामसुन्दर गुप्ता, पूर्वगभर्नर चिरञ्जीवी नेपाल, पूर्वनेपाल प्रहरी महानिरीक्षक कुबेर राणा, पूर्वमन्त्री निरन्जन थापा हुन् । उनीहरू अहिले पनि पवन मिष्ठान्नमा आउँदा बिन्द्याचललाई भेटेर जान्छन् ।२०५८ सालमा बुटवलमा पवन मिष्ठान्न भण्डारको शाखा खोलियो । भैरहवास्थित कारखानामा उत्पादन गरिएका मिठाई बुटवल पुर्याएर बिक्री गरिन्छ । एउटै भान्सामा तयार गरिएका मिठाई बुटवलबाट बेच्ने गरिएको हलवाई परिवारका चौथो पुस्ताका पल्लवले बताए । उनी पवनका छोरा हुन् । हामीले मुलुकका ठूला सहरमा छिट्टै आउटलेट सञ्चालनको तयारी गरेका छौं, पल्लवले भने, तर, सबै आउटलेटमा आफ्नै निगरानीमा तयार गरिएका मिठाई लगेर बिक्री गरिनेछ । अहिले भैरहवामा रहेको रेस्टुरेन्टमा एक पटकमा ५० जनाले बसेर खान सक्छन् । यस पटक भैरहवाको मुख्य आउटलेट स्तरोन्नति गरिएको उल्लेख गर्दै पल्लवले रेस्टुरेन्टमा बसेर खानेभन्दा पेडालगायत मिठाई खरिद गरेर कोसेली लैजाने धेरै रहेको बताए । विश्वमा जहाँ नेपाली छन्, त्यहाँ पवनको पेडा पुगेको छ, उनले भने, विदेशमा पनि भैरहवाबाट आएको भनेपछि पवनको पेडाबारे सोधखोज गर्ने धेरै छन् । भारतको देहरादूनमा विद्यालय र बैंग्लोरमा उच्चशिक्षा पूरा गरेर फर्किएका पल्लवले अहिले आफ्ना बुवालाई व्यवसायमा सघाइरहेका छन् । उनका अनुसार मिठाई बनाउन चाहिने दूध र घिउ प्रमुख हुन् । शुद्ध दूध र घिउ प्रयोग गर्छौं, उनले भने, त्यसैले गुणस्तर कायम छ । उनका अनुसार गर्मीयाममा दूध उत्पादनमा कमी हुन्छ । तर, जाडोमा दूध पर्याप्त हुन्छ । दूध अभाव नहोस् भनेर मिष्ठान्न भण्डारले किसानसित साझेदारीको तयारी गरेको छ । किसानलाई गाईभैंसी पालनका लागि लगानी गरेर सघाउँछौं, पल्लवले भने, उक्त फार्ममा उत्पादन भएको दूध पनि खरिद गर्छौं । यसले किसानलाई सहज हुने उनको भनाइ छ । पवनले मिठाई पसलको आम्दानीले परिवारको आर्थिक उन्नतिमा सघाएको बताए । उनका अनुसार छाप्रोबाट सुरु भएको पसलको यात्रा अहिले पाँचतारे होटलसम्म पुगिसकेको छ । तीन भाइमध्ये माइला हेमन्त चिकित्सक हुन् । उनी अहिले भैरहवास्थित युनिभर्सल मेडिकल कलेजमा उपाध्यक्ष छन् । मिठाई पसलकै आम्दानीले भाइलाई डाक्टर पढाउन सक्यौं, उनले भने, यसलाई सफलता मान्छौं । माइली बुहारी पनि चिकित्सक हुन् । कान्छा भाइ अजय कुमारले मिठाई पसलकै आम्दानीबाट हस्पिटालिटीको यात्रा तय गरे । उनले मैत्रीपथमै सन् २००० मा २४ कोठाको होटल पवन इन्टरनेसनल सञ्चालनमा ल्याए । अहिले भवनको पछिल्लो भागमा होटल छ । भवनको अगाडिको भागमा मिष्ठान्न भण्डार रहेको छ । कान्छा भाइको परिवार अहिले होटल भाडामा लगाएर न्युजिल्यान्ड बसाइँ सरिसकेको पवनले बताए । पवन स्वयंले बुद्ध जन्मस्थल लुम्बिनीमा पाँचतारे होटल पवन प्यालेस सञ्चालन गरिरहेका छन् । पवनका अनुसार उनकी आमा कलावती देवीको ५४ वर्षको उमेरमा मृत्यु भयो । त्यसपछि आमाको स्मृतिमा सेवा गर्ने उद्देश्यले भैरहवामा च्यारिटी अस्पताल निर्माण गर्ने सोच बनाए । अस्पताल सञ्चालनका लागि सरकारबाट अनुमतिपत्र लिए । निर्माणको चरणमा पुगेका बेला गौतमबुद्ध अन्तर्राष्ट्रिय विमानस्थलको शिलान्यास भयो । शिलान्यासका लागि आएका तत्कालीन प्रधानमन्त्री सुशील कोइरालाले विमानस्थल सञ्चालनमा आएपछि पर्यटक ओइरिने भएकाले होटलमा लगानी गर्न पवनलाई सुझाव दिए । लगत्तै अस्पताल निर्माणको लक्ष्य लिएका पवनले पाँचतारे होटल निर्माण गरेको बताए । परिवारको अप्ठ्यारोमा पवन मिष्ठान्नले सहयोग पुर्याइरहेको छ, उनले भने, अरू व्यापार सुस्ताएका बेला पनि पेडाले धानिरहेको छ । पवन मिष्ठान्न भण्डारलाई स्थापित गर्न परिवारको मात्र योगदान नरहेको उनले बताए । स्वदेशविदेशमा रहेका नेपालीको ठूलो योगदान छ, उनले भने, त्यसैले त पवनको पेडा ब्रान्ड बनेको छ । मिष्ठान्न भण्डारको सफलताकै कारण भारतमा पढेर पवनका छोरा पल्लव मुलुक फर्किए । बेलायतमा आर्किटेक्ट कोर्स पूरा गरेर छोरी कोपल फर्किएकी छन् । मेरो विदेश जाने सोच छैन, पल्लवले भने, पुर्खाले थालेको व्यवसायलाई निरन्तरता दिएको छु । युवा पलायन भइरहेका बेला मिठाई व्यापारले धेरैलाई स्वदेशमै रोजगारी दिएको उनले बताए । सरकारले बहुराष्ट्रिय कम्पनी भित्र्याएर मुलुकमै रोजगारी सिर्जना गर्नुपर्छ, उनले भने, हाम्रोजस्तो परम्परागत बिजनेसलाई सरकारले प्रमोट गर्नुपर्छ ।"
सदन र सडकमा सहकार्य प्रयासमा माओवादीरास्वपा,"(काठमाडौं)कांग्रेसएमालेको सत्ता समीकरण बनेपछि प्रतिपक्षमा पुगेका माओवादी केन्द्र र रास्वपा मुद्दाका आधारमा आपसी सहकार्य गर्ने प्रयासमा देखिएका छन् । भदौ दोस्रो साता भएको माओवादीको स्थायी समिति बैठकले विचार र मुद्दा मिल्ने दलहरूसँग सहकार्य गर्ने निर्णय गरेको छ भने रास्वपाले पनि मुद्दा मिल्ने दलसँग सहकार्य गर्ने जनाएको छ ।माओवादी र रास्वपाले सरकारलाई खबरदारी गर्ने विषयमा संसद्मा एक ठाउँमा उभिनुपर्नेमा जोड दिँदै आएका छन् । संसद्मा तेस्रो स्थानको प्रमुख प्रतिपक्षी माओवादी र चौथो दल रास्वपाले आआफ्नो मञ्चबाट एमाले अध्यक्ष केपी शर्मा ओली नेतृत्वको सरकारविरुद्ध अघोषित मोर्चा चलाएका छन् । कांग्रेसएमालेले उपसभामुख इन्दिरा रानामगरलाई पदीय आचरण दुरुपयोग गरेको भन्दै हटाउन खोज्दा प्रतिनिधिसभा बैठकमा माओवादी र रास्वपा एकैठाउँमा उभिएका थिए । सहकारी ठगी प्रकरणमा मुछिएका रास्वपा सभापति एवं गोर्खा मिडिया नेटवर्क प्रालिका तत्कालीन प्रबन्ध निर्देशक रवि लामिछानेलाई कारबाही गर्नुपर्ने माग कांग्रेस र एमाले नेताहरूले उठाउँदा माओवादी नेताहरू मौन छन् । संसद्को आगामी अधिवेशनमा दुई दलबीचको मोर्चाबन्दी अझै बलियो हुने नेताहरू बताउँछन् । माओवादी उपमहासचिव शक्ति बस्नेतले भ्रष्टाचारविरुद्ध, सुशासन र जनताका सरोकारका विषयमा समान धारणा भएकाले संसद्मा रास्वपासँग सहकार्य हुने बताए । सुशासन र जनसरोकारका कतिपय मुद्दामा हामी र रास्वपाबीच कुरा मिलिरहेको छ, उनले भने, सरकारले गरेका कामको खबरदारी गर्न र जनताका प्रमुख सरोकारलाई संसद्मार्फत अभिव्यक्त गर्न हामी एक ठाउँमा उभिन्छौं ।रास्वपा उपसभापति स्वर्णिम वाग्लेले मुद्दाका आधारमा माओवादीसँग संसद्मा सहकार्य हुन सक्ने बताए । कांग्रेस र एमालेको सरकारका गलत कामविरुद्ध हामी खबरदारी गर्नेछौं, उनले भने । संसद् वा सडकमा सहकार्य गर्नेबारे माओवादीसँग छलफल भने नभएको वाग्लेले बताए ।माओवादीले संसद्मा सशक्त भूमिका निभाउने र आवश्यक परे आन्दोलनको तयारी गर्ने भन्दै तल्ला समितिलाई परिपत्र गरिसकेको छ । रास्वपा सभापति लामिछानेले पनि दुईदिने राष्ट्रिय भेला समापन गर्दै बुधबार सडक आन्दोलनमा जाने अवस्था आउन सक्ने बताएका थिए । सदनदेखि सडकसम्म आन्दोलन गर्नुपर्ने हुन सक्छ । तयारी अवस्थामा रहनु आवश्यक छ, उनको भनाइ थियो । रास्वपा राष्ट्रिय भेलाले पारित गरेको लामिछानेको राजनीतिक प्रतिवेदनमा मुद्दाका आधारमा संघर्ष र सहकार्य हुने उल्लेख छ । राष्ट्र, राष्ट्रियता र जनजीविकाका मुद्दामा सहकार्यसहित लोकतान्त्रिक अभ्यासविरुद्ध हुन सक्ने चलखेल र सरकारबाट सिर्जित विकृतिविसंगतिको खबरदारीका लागि मोर्चाबन्दी जरुरी रहेको प्रतिवेदनले औंल्याएको छ । चुनावी गठबन्धनका लागि भने कदापि तयार नहुने प्रतिवेदनमा उल्लेख छ । सत्तारूढ कांग्रेस र एमालेले मुलुकलाई दुई दलीय व्यवस्थामा लैजाने प्रपञ्च गरिरहेकाले राजनीतिक ध्रुवीकरणको आधार बन्दै गएको निष्कर्ष रास्वपाको छ । वाद र विचार को संकीर्णता नरहेका दल, शक्ति, समूह र व्यक्तिलाई ध्रुवीकरण प्रक्रियाबारे गहन छलफलका लागि रास्वपा सभापति लामिछानेले आह्वानसमेत गरेका छन् । माओवादीको नेतृत्वमा समाजवादी मोर्चा क्रियाशील छ । उसले समान विचार मिल्ने दलसँग ध्रुवीकरण गर्ने निर्णय भदौ दोस्रो साताको स्थायी समिति बैठकबाट गरेको थियो । पार्टीलाई नयाँ उचाइमा एकताबद्ध गर्नुको साथसाथै समान विचार मिल्ने अन्य वाम घटकसँग पनि ध्रुवीकरण तथा बृहत् कम्युनिस्ट पार्टी एकतामा जोड दिनुपर्छ, माओवादीको निर्णयमा भनिएको छ, तत्काल पार्टी एकता हुन नसकेका अन्य वाम घटकसँग समाजवादी मोर्चा निर्माण र विस्तार गर्दै लैजाने नीति लिनुपर्नेछ ।रास्वपाको प्रतिवेदनमा कांग्रेसएमाले गठबन्धनको चर्को आलोचना गरिएको छ भने आफू सम्मिलित माओवादी अध्यक्ष पुष्पकमल दाहाल नेतृत्वको सरकारले सुशासन र भ्रष्टाचारविरोधी अभियानलाई प्राथमिकता दिएको उल्लेख छ ।"
आरक्षण: तथ्यांकबिनाको रजाइँ,"गतहप्ता मार्टिन चौतारीमा आयोजित आरक्षणलाई कसरी लक्षित वर्गसम्म पुर्याउने भन्ने छलफलमा नेपालको संविधान, उच्च शिक्षामा आरक्षण सन्दर्भमा सर्वोच्च अदालतको फैसला र पछिल्लो आमनिर्वाचनमा समानुपातिक निर्वाचन प्रणालीबाट संघीय सांसद चुनिएका ११० जना विरुद्धको मुद्दामा सर्वोच्च अदालतकै आदेशको पूर्णपाठले ठाउँ पायो । समाजमा एउटा तप्काले वर्गीय रूपले पिछडिएका गरिबहरूलाई पनि आरक्षण चाहिन्छ, समानुपातिक सहभागिताअन्तर्गत खसआर्यका लागि पनि कोटा हुनुपर्छ र प्रतिनिधित्वको आधार सूचीकृतको जनसंख्यालाई बनाइने अवधारणालाई संविधानले अवलम्बन गरेको सही मान्छ । यो पक्ष हालको प्रावधानलाई विसंगति मात्र होइन, पूर्वाग्रह, विभेद र अन्यायपूर्ण मान्छ । अनि, मिहिनेत, क्षमता र योग्यताको कुरा गर्छ । समाजमा अर्को पक्ष पनि छ । उसले उक्त पक्षको तर्कलाई अस्वीकार गर्दै आरक्षण सीमान्तीकृतलाई मूलप्रवाहीकरण गर्ने नीति भएको वकालत गर्छ । पहिल्यैदेखि विशेषाधिकार र अवसरको उपभोग गर्दै आएका र राज्य प्रणालीमा कब्जा जमाएका उच्च जात र हैसियत भएकाहरूलाई यो या त्यो नाममा आरक्षित गरिनु झेली काम भएको यो पक्षको बुझाइ छ ।यसर्थ, अहिले सीमान्तीकृत भनेर तोकिएको सूचीलाई दुवै समूह विसंगति मान्छन् । समाजमा पनि विरोधाभाष र विस्मात् छ । मतलब, आरक्षणको विषयमा अवधारणागत अस्पष्टता र अन्योलको अवस्था छ । अनि कतै विषयगत, प्राविधिक तथा संवैधानिक प्रावधानले पनि बुझाइमा एकरूपता सिर्जना हुन सकेको छैन । यो विषयमा व्यापक र बृहत्तर बहस आवश्यक छ ।आरक्षण के र किन ?सामान्य आँखाले हेर्दा, राज्यले समानताको अधिकार संविधानबाटै प्रत्याभूत गरिसकेपछि फेरि कतिपय समुदाय र समूहलाई आरक्षणको व्यवस्था किन गर्नुपर्यो भन्ने लाग्नु स्वाभाविक पनि हो । जसले गर्दा ती मानिसहरूलाई विशेष अवसर हुँदै गर्दा अरूलाई विभेद गरिएको जस्तो देखिन्छ । समाज र राज्य प्रणालीबाटै लामो समयदेखि उपेक्षा, उत्पीडन, शोषण र विभेदको मारमा परेका कारण सामाजिक, शैक्षिक, राजनीतिक र आर्थिक हिसाबले सीमान्तीकृत वा कमजोर अवस्थाबाट गुज्रिन बाध्य नागरिकहरूलाई अरूसरह बनाउन र राज्यबाट प्रदत्त समानताको अधिकार उपभोग गर्न सक्ने अवस्थामा ल्याउनका लागि अल्पकालीन विशेष व्यवस्था गरिन्छ, त्यसलाई सकारात्मक विभेद, आरक्षण, विशेष उपचार आदि भनिन्छ । विश्वका अधिकांश देशमा स्थानीय परिस्थितिअनुकूल यस्तो विभेदकारी नीति अवलम्बन गरेको देखिन्छ । जसले सीमान्तीकृत समूहलाई माथि उठाउन, समानता स्थापित गर्न र समतामूलक समाज निर्माण गर्नतर्फ सकारात्मक बाटो तय गर्छ । हुन त यो एक प्रकारको विभेद नै हो । तर लामो समयदेखि असमानतामा जकडिएको संकीर्ण समाजलाई अघि बढाउन उत्पीडितका पक्षमा ल्याइने नीति भएका कारण यसलाई सकारात्मक विभेद भनिएको हो ।अमेरिकी राष्ट्रपति जोन एफ केनडीले कार्यपालिकाको आदेशमा, विगतमा गरिएको जातीय विभेदको प्रभावलाई न्यूनीकरण गर्नका लागि भनेर आरक्षणलाई परिभाषित गरेका थिए । भारतमा संविधान निर्माणका क्रममा आरक्षणको आवश्यकता दर्शाउँदै अम्बेडकर लेख्छन्, भारतजस्तो देश, जहाँ लामो समयदेखि निरन्तर रूपमा विभेदको अभ्यास भइरहेको छ, त्यहाँ सीमान्तीकृतका लागि आधारभूत नागरिक अधिकारको कुनै अर्थ छैन । त्यसैले भारतका प्रत्येक प्रान्तमा र कानुन निर्मित व्यवस्थापिका, कार्यपालिका वा अन्य निकायले सीमान्तीकृत वर्गका लागि राजनीतिक र सामाजिक विषयहरू र शिक्षा, स्वास्थ्य जस्ता सार्वजनिक सेवामा उचित व्यवस्था गर्ने उत्तरदायित्व र बाध्यता दुवै हुने भन्ने उनको राय थियो ।सामान्य नीति निर्माण गर्ने समूहदेखि व्यवस्थापिका र मन्त्रिपरिषद्मा सीमान्तीकृतको प्रतिनिधित्व सुनिश्चित गरेर सरकारको नीति र कार्यक्रम निर्माण र कार्यान्वयनलाई दह्रो प्रभाव नपारी विभेदको खाडल नमेटिने र समाज सकारात्मक दिशातिर अघि बढ्न नसक्ने भनेर नै यस प्रकारको प्रतिनिधित्वको आवश्यकताको बहस चलेको हो । अर्को अर्थमा, लामो समयदेखि राज्यले लिएको असमान र असमावेशी नीति र अभ्यासको क्षतिपूर्ति आरक्षण हो भन्न सकिन्छ । साथै, सीमान्तीकृत समूहको हिस्साको निष्पक्ष मूल्यांकन गरी न्यायोचित प्रतिनिधित्व सुनिश्चित गर्ने संयन्त्र पनि हो यो । परिस्थितिअनुसार विभिन्न देशहरूले विभिन्न समूहलाई सीमान्तीकृत भनेर सूचीकृत गरेको, राजनीतिदेखि शिक्षा र रोजगारमा अवसर खुलाएको र विभिन्न मोडल विकास गरी आरक्षण वा कोटाको अभ्यास गरेको देखिन्छ । अमेरिकामा मुख्यतया रंगका आधारमा, मलेसियामा र दक्षिण अफ्रिकामा त्यहाँका मूलवासीका लागि, इजरायलमा विभिन्न देशबाट आएका यहुदीहरू, भारतमा दलित महिला, आदिवासी र अन्य अनुसूचित जाति आदिले यस्ता सुविधा पाइआएका छन् । यसरी हेर्दा तुलनात्मक रूपले वञ्चित (रिलेटिभली डिप्राइभ्ड) समूहका मानिसलाई विशेष व्यवस्थामार्फत अवस्था उकासेर समतामूलक समाजको सिर्जना गर्ने एक रणनीति आरक्षण हो ।नेपालमा आरक्षण हकदार को ?नेपालमा लामो समयदेखि राजनीतिक, प्रशासनिक, कानुनी र सामाजिक अभ्यासहरूमा थुप्रै सामाजिक समूहप्रति गलत भएको स्वीकार गरी संविधानमै आरक्षण व्यवस्था गरिएको छ । तर लागू गर्ने क्रममा भने थुप्रै विकृति र विसंगतिहरू देखा पर्दै आएको छ । खासमा आरक्षणको आवश्यकता ककसलाई हो वा कोको योग्य हुन् भन्ने विषयमा थुप्रै अन्योल सिर्जना भएको छ । यस अवधारणाको प्रादुर्भाव र अभ्यास हेर्दा विश्लेषण गर्ने केही निर्णायक आधार छन् । एक, पितृसत्तात्मक सामाजिक संरचना । जसअन्तर्गत महिलालाई जन्मघरमा अरूको नासो, बिहे गर्दा पाले पुण्य, मारे पाप र श्रीमान्को मृत्युपरान्त सती जस्ता कुप्रथाहरू थिए । यसले महिलालाई अंश, वंश र हंशसमेतका अधिकारबाट वञ्चित गरी वस्तु र सीमान्तीकृत बनायो । दोस्रो, हिन्दु वर्ण व्यवस्थामा आधारित जात र जातमा आधारित श्रम विभाजन र त्यसको मूल्यमहत्त्व । जसले पुरुष (देवता) को मुखबाट निस्केको बाहुन (धर्माधिकारी र राजगुरु) ले कानुन बनाउने, व्याख्या गर्ने, दण्डित गर्ने, शासकलाई सरसल्लाह र सेप दिने सबैभन्दा उच्च स्थानमा ! काँधबाट निस्केको क्षेत्रीले देशको शासन व्यवस्था र सुरक्षा प्रदान गर्ने माथिबाट दोस्रो दर्जामा ! कटिबाट निस्केको र कृषि, व्यापार र वाणिज्य, अर्थतन्त्र चलाउने वैश्य तेस्रो दर्जामा ! पैतालाबाट निस्केको र माथिल्ला सबै समूहलाई आवश्यक सेवा र सरसफाइ गर्ने दलित सबैभन्दा तल्लो दर्जामा रहने गरी वर्ग विभाजन भयो । जात र जिम्मेवारीकै आधारमा सामाजिक, आर्थिक तह निर्धारण भयो । न्याय र दण्ड व्यवस्थालगायत अन्य व्यवहारमा उँचनिच मात्र होइन, दलित समुदायका मानिसको श्रोतसाधनमा पहुँच भएन र निम्न तह र वर्गका रूपमा सीमान्तीकृत बनायो ।राज्य एकीकरणको प्रक्रियासँगै विस्तार भएको गोर्खाकरण, नेपालीकरण र हिन्दुकरणको नीतिले जातजाति समूह, संस्कार, संस्कृति र पहिचानमा मात्र बेदखल गरिएन, ज्ञान निर्माणका मानक, मापन र मान्यताका हिसाबले समेत सीमान्तीकृत भए । शक्ति संरचनामा सहभागिताका लागि अयोग्य बन्दै लगिए । एकीकरणकै प्रक्रियामा वैश्यमध्ये गुरुङ र मगरलगायत केहीले सेनामा भर्ती भई जितेको भूमि जागिर र बिर्ताका रूपमा उपभोग गर्न पाए पनि कैयौं जनजाति ती सुविधाबाट वञ्चित पनि भए । साथसाथै, पारिश्रमिकबिनाको झारा र उत्पादनको ठूलो अंश कर तिर्ने प्रणालीमार्फत थप डामिए । भनिन्छ, नेवार समुदाय पनि जंगबहादुरले छेडेको भोटसँगको युद्धमा उपयोगी बनेपश्चात् मात्र गुरुङ, मगरसरह बनाइए । इतिहासविद् कमलप्रकाश मल्लका अनुसार, भोट युद्धमा नेवारले सहयोग गरेका कारण उनीहरू दाससरहको मासिन्या मतवालीबाट नमासिन्या मतवालीमा बढुवा भएर जमिनलाई जागिरका रूपमा उपभोग गर्ने समूहमा दर्ज भए । त्यो अवसर तामाङलगायतलाई पुरानो मुलुकी ऐनले कहिल्यै दिएन । मासिन्या मतवालीका रूपमा दाससरह रहिरहन बाध्य बनायो । तलबका रूपमा जग्गा दिने र त्यहीअनुरूप अन्य सामाजिक व्यवहार गर्ने विभेदकारी गोर्खाली नीतिले सीमान्तीकृतभित्रै पनि वर्ग निर्माण र विभाजन ल्यायो र त्यो आजभन्दा सात दशकअघिसम्म त कानुनी रूपमै रह्यो । कुनै समूहको सामाजिक हैसियतलाई पेसा र जमिनसँग जोडिदिने त्यो संरचनाका कारण आज पनि सम्पत्ति हुनेमध्ये धेरै राम्रो सामाजिक हैसियतका र बहिष्करणमा परेकामध्ये अधिकतम कमजोर सामाजिक समूहका पाइन्छन् । व्यापक औलो लाग्ने तर जंगल र भर्जिन भूमिलाई कृषि उत्पादनका लागि प्रयोग र अर्थोपार्जन गर्ने सरकारी नीतिअनुरूप श्रमिक र ठेकेदारका रूपमा बाहिरबाट खटाइएका, साथै पछिल्लो बसाइँसराइले च्यापिएका आदिवासीका रूपमा रहेका भूमिपुत्र थारूको शक्ति संरचनामा सहज र समान पहुँच पुग्न कठिन हुने नै भयो । राणा शासनको अन्त्यपछि पनि विकासलाई मुख्यतः काठमाडौंकेन्द्रित गरेकाले सुदूर क्षेत्र उपेक्षित नै रह्यो । बाहुन र क्षेत्रीबाहेकलाई दासको हैसियतमा कामकाजमा लगाइएको अवस्थाबाट दास प्रथाको उन्मूलनपछि पनि सम्पत्ति (त्यो बेला भूमि) मा पहुँच दिने गरी राज्यले व्यवस्था नगरेको, पहिचानका हिसाबले मान्यता नपाएका, समान अधिकार उपभोग गर्न नपाएका, विकासको मूलधारबाट वञ्चित भएका कारणले उपेक्षित र उत्पीडित महिला (गैरपुरुष), जनजाति, दलित, मधेशी, मुस्लिम र सुदूर भेगका बासिन्दा आर्थिक, सामाजिक र राजनीतिक रूपमा पिछडिएका र सीमान्तीकृत भएका हुन् । यिनै अहिले स्थापित अधिकारको उपभोग गर्न सक्षम र सशक्त बनाउनका लागि विशेष व्यवस्थाका हकदार हुन् ।समष्टिमा, इतिहासले तल्लो तह र तप्काका पुर्याएका मानिसको गुणात्मक र सशक्त जीवनका लागि आवश्यक स्वास्थ्य, शिक्षा, रोजगार र सहभागिताको अवसरका लागि नै आरक्षण चाहिएको हो । ताकि ती पनि योग्य बनुन् र नागरिक दायित्व पूरा गर्ने हैसियत निर्माण होस् ।कसलाई प्राथमिकता ?नेपालको सन्दर्भमा समानुपातिक सहभागिता र सकारात्मक विभेदका हिसाबले सबैभन्दा पेचिलो प्रश्न हो कसलाई बढी आवश्यकता हो ? संविधानमा उल्लेखित समूहका सबै मानिसले आरक्षणको सुविधा पाउन सम्भव र न्यायोचित छ ? यसरी हेर्दा सीमान्तकृतमा सूचीकृत समूहबीच मात्र होइन, त्यसभित्र पनि थुप्रै असमानताहरू विद्यमान छन् । यही कुरालाई स्थापित गर्दै संविधानले पनि आर्थिक, राजनीतिक र शैक्षिक हिसाबले पिछडिएका भनेर आरक्षणको मापदण्ड र आधार सीमित गरे पनि महिलादेखि खसआर्यसम्म वा सबै जातमा आरक्षण छ । अन्तरवर्गीकरण र प्राथमिकीकरणबिनाको यो प्रावधानको प्रयोग कति तर्क र तथ्यसंगत छ, थप छलफल र अध्ययनको विषय हुनुपर्छ । समानुपातिक कोटाबाट सांसद हुनेहरूदेखि सरकार गठन र राजनीतिक नियुक्तिले पञ्चायतकालीन मनोनयनको राजनीति को झल्को दिन्छ, जहाँ डा हर्क गुरुङ, डा मोहम्मद मोहसिन, फत्तेसिंह थारूहरू नै जनजाति, मुस्लिम र मधेशको प्रतिनिधिझैं मानिन्थे । यस्तो किन भइरहेको छ ?मुलुकी ऐन र तत्कालीन सामाजिक र सार्वजनिक व्यवस्थाका अवयवले बनाएको विभेदकारी संरचनालाई केही हदसम्म नयाँ व्यवस्थाले सम्बोधन गर्न खोजेको भए पनि राज्य भने २००७ सालपछि पनि असमावेशी समाज बनाउनेतर्फ लागिरह्यो । जस्तै समुदायको भाषा र राष्ट्रिय भाषा एउटा उदाहरण हो । नेवार र थकालीहरू आर्थिक रूपमा सबल बने, शिक्षा किन्न सकेर योग्य त बने तर हाम्रो भाषा, हाम्रो भेष को नीतिले भाषिक, सांस्कृतिक र ज्ञानको विभेदको सिकार भइरहे । आर्थिक विभेदलाई नेपालले २०४८ पछि पनि सम्बोधन गर्न चुकेको कुरा काठमाडौं र जनकपुरले स्थानीय भाषालाई कामकाजी भाषा बनाउन गरेको प्रयासमा अदालत बाधक बनेबाट प्रस्ट हुन्छ । त्यसैले सन् २००० पछि नै नेपाल आदिवासी जनजाति महासंघले जनजातिमध्ये ५९ समूहलाई पनि असमावेशिता र उत्पीडनको तह र स्तरअनुसार लोपोन्मुख, अति सीमान्तीकृत, सीमान्तीकृत, उपेक्षित वा वञ्चित, अलि उन्नत वा ठीकैसहित पाँच समूहमा वर्गीकृत गरी अवसरमा प्राथमिकता तय गर्ने आधार निर्माणमा अभ्यास गरेको थियो ।यहाँ यक्ष विषय के हो भने, सीमान्तीकृतमा सूचीकृतभित्र पनि असमानता र ठाडो तथा तेर्सो तह र तप्का वर्गीकृत गर्न आवश्यक छ भन्ने कुरा स्थापित गर्न जरुरी छ । जस्तै एउटा मधेशी दलित महिला अन्य महिलाभन्दा मधेशी र दलित हुनुको कारणले समेत थप उपेक्षा र उत्पीडन भोग्न बाध्य हुन्छिन् । उनको मुद्दा फगत महिलामा सीमित छैन । त्यसभन्दा बहुल र अधिक छ । त्यसैले सोलोडोलो लैंगिक, जातीय, धार्मिक, क्षेत्रीय हिसाबले उत्पीडित र उपेक्षित भनेर मात्र पुग्दैन । महासंघझैं दलित, महिला, मधेशीलगायतका समूहभित्र यस्तो वर्गीकरण, मापदण्ड निर्माणनिर्धारण र न्यायसंगत व्यवस्थापन गर्ने गरी आफैं अध्ययन, छलफल र बहस चलाउन सक्रिय नहुनु, साथै यस्तो नीति र नियम निर्माणमा राज्य र राजनीतिक दलहरू उदासीन रहिरहनु नै नेपालको आरक्षण नीति कार्यान्वयनमा विशेष कमजोरी देखियो । नेपाली समाजको चरित्र म्याक्स वेभरले भनेझैं म्यट्रिमोनियल छ, जहाँ जो शक्ति केन्द्रको अति निकट पुग्छ, ऊ नै लाभ लिनेमा पहिलो हुन्छ । केन्द्रसँग सम्बन्ध, निकटता र विश्वसनीयताको आधार र अनुपातमा अवसर प्राप्तिको सम्भावना रहन्छ । बहुदलीय व्यवस्थामा दल नै प्रणालीका मेरुदण्ड हुन् । मूलतः राजनीतिक प्रतिनिधित्व दलभित्रबाट मात्र सम्भव हुन्छ । सरकारसदन दलहरूबाटै निर्माण र सञ्चालन गर्ने भएकोले अन्य अवसरसमेत यथार्थमा दलमार्फत मात्र सिर्जना र वितरण हुने अवस्था विद्यमान छ । त्यसैले अहिले प्रस्ट रूपमा आरक्षण कार्यान्वयनको प्रणाली विकास नभएकोले यसअन्तर्गत लाभान्वितको छनोट नितान्त राजनीतिक दलका नेताका हात र तजबिजमा सीमित विशेषधिकार जस्तो हुन पुगेको छ, र आरक्षणमा दलीयकरण हाबी छ ।सामाजिक, सांस्कृतिक पुँजी र सञ्जालको प्रयोगसमेत अवसर प्राप्ति र वितरणमा निर्णायक भूमिका हुन्छ । तर उपेक्षित र उत्पीडित समूहभित्रका तल्लो तह र तप्काका मानिसको त्यहाँसम्म पहुँच पुग्ने कुरै भएन । गुणस्तरीय शिक्षामा समेत पहुँच र पकड नपुगेका अधिकांश निम्न आर्थिकसामाजिकस्तरका मानिसको त लक्ष्य निर्धारण गर्ने, त्यसका लागि आरक्षण प्रयोग गर्ने र लक्ष्यमा पुग्ने एजेन्सी समेत बन्न पाएको देखिँदैन ।संविधानले निर्देशित गरेबमोजिम कानुन (संविधान घोषणा भएको तीन वर्षभित्र) कार्यान्वयनका लागि उचित विधि र न्यायसंगत अभ्यास समयमै नभइदिँदा लक्षित समूह वञ्चितीकरणमै रहिरहने र तिनका लागि गरिएको आरक्षण व्यवस्थाको फाइदा ती समूहभित्रैका तरमारा वर्ग ले नै पाइरहने परिस्थिति बन्यो । त्यसैले को किन गरिब वा सीमान्तीकृत ? ऊ आर्थिक, राजनीतिक, सामाजिक, शैक्षिक रूपले कुन तह र तप्कामा पर्छ ? भन्ने अलगअलग (डिसेग्रिगेटेड) तथ्यतथ्यांक खोजी र निर्माण गरी प्रस्ट प्रणाली स्थापना गर्न नसक्दासम्म खास लक्षित समूह लाभान्वित हुने देखिँदैन । अतः जतिसक्दो छिटो आरक्षणलाई यसको मर्मअनुसार व्यवस्थित र न्यायोचित गर्नका लागि गहन अध्ययन र छलफल गरी कानुन निर्माण गर्न र सीमान्तीकृतभित्र पनि थप तथ्य र तथ्यांक निर्माणका लागि प्राथमिकताका साथ लाग्नु अहिलेको आवश्यकता हो ।"
हनुमानढोकास्थित प्रहरीको जीर्ण भवन भत्काऊ,"काठमाडौंको हनुमानढोका दरबार क्षेत्रमा जताततै मठमन्दिर छन् । समग्र परिवेश नै धार्मिक तथा सांस्कृतिक मूल्ययुक्त छ । विश्व सम्पदा सूचीमा सूचीकृत यस क्षेत्रमा देश, विदेशका पर्यटकहरू ओहोरदोहोर गरिरहेका हुन्छन् । यस्तो नियमित उपक्रम आजको मात्रै होइन, दशकौंदेखिको हो । यही परिवेशभित्रै थियो, प्रहरी कार्यालय । महानगरीय प्रहरी परिसर र अपराध अनुसन्धान महाशाखा रहेकाले सेवाग्राहीको चाप हुन्थ्यो । जुन ठाउँमा प्रहरी कार्यालय थियो, त्यो आफैंमा नमिल्दो रहेको सम्पदाविद्हरूले बताउँदै आएका थिए । त्यसलाई सार्नुपर्ने उनीहरूको माग थियो । तत्कालीन राज्य व्यवस्था समितिले पनि २०७१ चैतमा विश्व सम्पदा सूची र भूकम्पीय जोखिमलाई कारणका रूपमा उल्लेख गर्दै उक्त प्रहरी कार्यालयलाई सार्न निर्देशन दिएको थियो । तर ती आवाज र निर्देशन बेवास्तामा परेकै बेलामा २०७२ को भूकम्पपछि त्यो भवन जीर्ण बन्यो । मान्छे बस्न नमिल्ने भन्दै सरकारले रेड स्टिकर पनि लगाइदियो । प्रहरी कार्यालय सरे पनि त्यहाँको जीर्ण भवन भने आजसम्म पनि ठडिएकै छ । सम्बन्धित निकायहरूको मतैक्य नहुँदा सो भवनले धार्मिक तथा सांस्कृतिक परिवेशको हुर्मत लिइरहेकै छ ।एकातर्फ कालभैरव मूर्तिको भव्यता, अर्कोतिर जीर्ण भवन । धार्मिक तथा सांस्कृतिक क्षेत्रमा ठडिइरहेको जीर्ण भवनले पर्यटकलाई पनि सकारात्मक सन्देश दिन सकेको छैन । तर यस्तै गरी समय बितेको पनि नौ वर्ष पूरा भएको छ । किनकि, भूकम्पपछि सो भवन बस्न लायक नभएका कारण प्रहरी कार्यालय त्यहाँबाट सरेको थियो । केही वर्ष टेकुमा पालमा राखिएको कार्यालयलाई अहिले भद्रकालीस्थित नवनिर्मित भवनमा सारिएको छ । त्यहीँबाट सेवा प्रवाह सुरु भइसकेको छ । उता हनुमानढोकाको जीर्ण भवनमा केही प्रहरी बस्छन्सुत्छन् । जीर्ण भवन भत्काउनुपर्नेमा सबैजसो सहमत छन् । तर त्यसपछि के गर्ने भन्नेमा भने मतैक्य छैन । खासगरी प्रहरीले भवन रहेको जग्गा आफ्नो नाममा रहेको र आफैंले प्रयोग गर्ने बताएको छ । उसले त्यस क्षेत्र खाली छाड्न नमिल्दै भन्दै विकल्पमा प्रहरीको इतिहास झल्किने खालको म्युजियम बनाउनुपर्ने अडान राखेको छ । हनुमानढोका परिसरको सुरक्षाका लागि भए पनि त्यहाँ प्रहरी बस्नुपर्ने उसको भनाइ छ ।अर्कोतिर, स्थानीय तथा सम्पदाविद्हरूले त्यहाँ प्रहरीको भवन बन्नुअघि जस्तो संरचनामा थियो, त्यस्तै अवस्थामा फर्काउनुपर्ने बताउने गरेका छन् । कालभैरव मूर्तिको पश्चिमपट्टि साढे २ रोपनीमा तीनतले सत्तल रहेको भए पनि १९९० सालको भूकम्पले भत्काएको उनीहरू बताउँछन् । त्यस क्षेत्रमा २०१५ सालमा प्रहरी भवन बनाइएको थियो । त्यसपछि कतिपय सांस्कृतिक परम्परामा अवरोध आएका छन् । जस्तो कि, इन्द्रजात्राको अवसरमा हनुमानढोका दरबार क्षेत्रमा भक्तपुरको महांकाल नाच हुन सकेको छैन । सत्तलमा इन्द्रजात्राका बेला बाजा बजाउने, सेतो मत्स्येन्द्रनाथको रथ यात्राका क्रममा दियो बाल्ने गरिन्थ्यो । लिच्छविकालीन राजपरिवारका सदस्यहरूले दिवंगत भएका आफन्तहरूको आत्माको शान्तिको कामना गरी दीप प्रज्वलन गर्थे । प्रहरी भवन बनेसँगै यस्ता धार्मिक गतिविधि बन्द छन् । त्यसैले प्रहरी भवन भत्काएर सत्तल नै निर्माण गरिनुपर्ने उनीहरूको माग छ ।यस सन्दर्भमा केही निकाय प्रत्यक्ष जोडिन्छन् स्थानीय, पुरातत्त्व विभाग, प्रहरी प्रधान कार्यालय, हनुमानढोका दरबार हेरचाह अड्डा र काठमाडौं महानगरपालिका । साथसाथै, गृह मन्त्रालय र संस्कृति, पर्यटन तथा नागरिक उड्डयन मन्त्रालय पनि जोडिन्छन् । यस्ता निकायहरूबीच हालसम्म पत्राचार मात्रै भइरहेको छ तर ठोस प्रगति भने देखिएको छैन । प्रभावकारी समन्वय पनि हुन सकेको छैन । स्थानीय अभियन्ताहरू पनि ती निकायहरूले यो विषयलाई गम्भीरतापूर्वक नलिएको आरोप लगाउँछन् ।सो भवनलाई अहिलेकै अवस्थामा राख्नु भने मनासिव हुँदैन । किनकि, त्यसले मानवीय तथा अन्य सम्पदाको क्षतिको जोखिम कायमै राख्छ । साथसाथै, त्यस क्षेत्रमा घुम्न आउने पर्यटकलाई पनि त्यो जीर्ण भवन बिझिरहेको छ । पर्यटकीय क्षेत्रको परिवेश पर्यटकमैत्री हुनुपर्ने सत्यलाई सबैले स्वीकार गर्नुपर्छ । त्यति महत्त्वपूर्ण धार्मिक तथा सांस्कृतिक क्षेत्रमा नौनौ वर्षसम्म जीर्ण भवन प्रदर्शनीमा राख्नु लाचारी पनि हो । किनकि, सँगै भत्किएका धरहरा नवनिर्माण भएर सञ्चालनसमेत भइसक्यो । अन्य कैयौं भत्किएका संरचनाको पुनर्निर्माण भइसकेको छ । त्यसैले जीर्ण प्रहरी भवनको विषयमा सरोकारवाला सबै निकाय एकै ठाउँमा बसेर छलफल गर्ने हो भने निकास निस्किन्छ । निकाल्नुपर्छ । जीर्ण भवन भत्काएपछि त्यहाँ के गर्ने भन्ने छलफलको विषय हुन सक्छ । तत्कालै ठोस निर्णयमा पुग्न नसकिए पनि निरन्तरको छलफलबाट निकास निस्किन सक्छ । उतिबेला जुन आवश्यकताले त्यहाँ प्रहरी भवन बनाइएको भए पनि अब त्यो समय बितेर गएको छ । भूकम्पले सबैलाई नयाँ यथार्थमा ल्याइदिएको छ । समय र परिवेश सुहाउँदो निर्णय लिने अहिलेको आवश्यकता हो । निर्णय लिँदा भने यसको विरासत, सांस्कृतिक तथा धार्मिक महत्त्व, विश्व सम्पदा सूचीमा सूचीकृत हुनुको संवेदनशीलता तथा पर्यटकीय क्षेत्र लगायतका विषयलाई ख्याल गर्न आवश्यक छ ।"
सहकारी प्रतिवेदनले उब्जाएको प्रश्न,"गत जेठ १५ गते नेकपा एमालेका सांसद सूर्य थापा क्षेत्रीको संयोजकत्वमा गठन भएको संसदीय छानबिन विशेष समितिले ९९ दिन लगाएर तयार पारेको प्रतिवेदन सभामुखमार्फत सरकारलाई बुझाएपछि यसले फरक अवस्था सिर्जना गरेको छ । प्रतिवेदन आइसकेपछि यसमा आरोपित र आरोप लगाउनेमध्ये कुनै एक पक्षले फरक धारणा राख्नुपर्थ्यो भन्ने आम बुझाइ हो । तर यो नै यस्तो प्रतिवेदन बन्न पुग्यो, जुन बाहिर आइसकेपछि दुवै पक्षलाई हौसला थपिदियो । प्रतिवेदन बाहिर आइसकेपछि त्यसले सबैभन्दा बढी उत्साहित त जसमाथि छानबिन गर्न भनेर समिति बनेको थियो उनै अर्थात् राष्ट्रिय स्वतन्त्र पार्टीका सभापति रवि लामिछाने भए । उनले उक्त प्रतिवेदनले आफूलाई सफाइ दिएको भन्दै उत्सवै मनाए । सहकारीको रकम अपचलन गरेको भन्दै लामिछानेलगायत अन्य व्यक्तिमाथि छानबिन गर्न संसदीय छानबिन समिति बनाउन भन्दै हप्तौंसम्म संसद् अवरोध गर्नेहरूले पनि उक्त प्रतिवेदनको स्वागत नै गरेको देखियो । यस्तो अवस्थामा यो प्रतिवेदनलाई कसरी अर्थ्याउने ? प्रतिवेदन सार्वजनिक भएसँगै यसलाई सबैले आआफ्नै तरिकाले विश्लेषण गर्दै आएका छन् । सरसर्ती हेर्दा प्रतिवेदनले पनि रवि लामिछानेले सिधै सहकारीको रकम अपचलन गरेको भन्ने कतै देखाउँदैन । यो तथ्य प्रमाणले नदेखिएकै हो या आगामी दिनमा राजनीति सत्ता सहयात्रीको खाँचो पर्न सक्छ भनेर उनीप्रति सद्भाव देखाउने उद्देश्यले समितिले चोख्याउने छिद्र राखिदिएको हो, यसतर्फ पनि प्रश्न तेर्सिएको छ । लामिछानेले सहकारीमार्फत गोर्खा मिडिया नेटवर्कमा आएको रकम निकाल्नका लागि चेक काटेको र आफू गोर्खा मिडिया नेटवर्कको प्रबन्ध निर्देशकका साथै १५ प्रतिशत सेयरको मालिक भएका नाताले संस्थामा आएको रकमका बारेमा जानकारी नभएको भनेर दिएको बयान झूटो भएकाले प्रतिवेदनले उनीमाथि कारबाही हुनुपर्छ भन्ने आशय राखेको देखिन्छ । यदि यस प्रकरणमा लामिछाने कारबाहीको भागीदार नै भए पनि सम्भवतः उनले सहकारीबाट रकम सिधै अपचलन नगरेकाले भोग्नुपर्ने जति सजाय भोग्नुपर्ने नहुन सक्छ ।यो प्रतिवेदन आफैं अनेकार्थी बनेर आएको हो या यसलाई अनेकार्थी बनाइएको हो ? एकाथरीले लामिछानेले सफाइ पाएको भनेर अर्थ्याउँदै आएका छन् भने अर्काथरीले कारबाही गर्ने प्रशस्तै आधार प्रतिवेदनले औंल्याएको पनि भनिरहेका छन् । यथार्थमा, प्रतिवेदनले लामिछानेलाई पनि उन्मुक्ति दिने र उनीमाथि आरोप लगाउनेलाई पनि हामीले सकेको गरेकै हो भनी सर्प पनि मर्ने र लौरी पनि नभाँचिने खालको आधार तयार गरेको बुझ्न सकिन्छ । सुजन देवकोटा, पालुङ्टार४, गोरखा"
जापानी प्राध्यापकको मननीय संवाद,"गत आइतबार कान्तिपुरमा प्रकाशित जापानी प्राध्यापक मासाको तानाकाको अन्तर्वार्ता निकै मननीय लाग्यो । लाग्छ, यो संवादले धेरै नै देशी, विदेशी विज्ञहरूको ध्यानाकृष्ट गरेको छ । नेपाललगायत दक्षिण एसियाली देशहरूको समाज, राजनीति तथा लैंगिक विषयकी अध्येता तानाकाको भनाइ निकै सान्दर्भिक तथा गहन छ । उनको विचारमा नेपालको संविधानमा उल्लेख गरिएका महिला हक अधिकारलगायतका विषयमा जापानभन्दा नेपाल निकै अगाडि छ । नेपालका सञ्चार, व्यापार र राजनीतिक क्षेत्रमा महिलाहरू नेतृत्वमा पुगेका छन् । प्रजातन्त्र स्थापनायताको तीनचार दशकमा नेपालले गरेको राजनीतिक प्रगति उल्लेखनीय र आशा जगाउने खालको छ । तथापि सामाजिक तथा मानवीय विकासमा भने त्रुटिहरू पाइन्छन् । विकास भनेको बाटोघाटो र पुल बनाउने काम मात्र होइन । राज्यले देश विकासमा सन्तुलन मिलाउन सकेको छैन । युवाहरूको विदेश पलायनसम्बन्धी समस्यालाई भने उनले त्यति विकराल संकट नभएको र यो क्रम केही वर्षमा एक बिन्दुमा पुगेर रोकिने तर्क गरेकी छन् । नेपालको समस्या भनेकै मिहिन ढंगले यहाँको समस्याको अध्ययन नगरिनु र योजना नबन्नु हो । जब हामीले अहिले कहाँ छौं, हिजो कहाँ थियौं, भोलि कहाँ पुग्ने भनेर अध्ययन गर्दैनौं त्यहाँ केही काम हुन सक्ने अवस्था आउँदैन । संविधानमा जति लोकतन्त्रका शब्द सजाए पनि व्यवहारमा लगिँदैन भने त्यसको के अर्थ ? त्यसैले यो देशका शासकहरूले छिटोभन्दा छिटो जनमुखी कार्यक्रमको तर्जुमा गरी इमानका साथ अगाडि बढ्ने जाँगर देखाउनुपर्छ । अन्त्यमा प्राध्यापक मासाको तानाका जस्ता विषयविज्ञ व्यक्तित्वको संवाद प्रकाशन गरी पढ्ने मौका जुराइदिएकामा कान्तिपुर दैनिकप्रति आभार व्यक्त गर्छु । कृष्ण कुम्पुरे, आदमटार, धादिङ"
प्रतिबन्धित देशमा किन पठाइन्छ श्रमिक ?,"प्रतिबन्धित देशमा श्रमिक किन पठाइन्छ ? गैरकानुनी तरिकाले पठाएर मानव तस्करी गर्ने म्यानपावर कम्पनीलाई कारबाही किन हुँदैन ? हजारौं महिलालाई घरेलु कामदारका रूपमा प्रतिबन्धित देशमा पठाइएको छ, त्यहाँ घरेलु हिंसा भएका समाचार पनि आउने गर्छन् । राज्य संयन्त्र कमजोर हुँदा बिचौलियाले फाइदा उठाएका छन् । देशमा नीति नियम, कानुन बलियो नहुँदा, अपराधीले कडा सजाय नपाउँदा उनीहरूको मनोबल बढेको छ । अवैध काम गर्ने म्यानपावरहरूलाई सरकारले बनाएको नीतिले छुँदैन किन ? उताबाट फ्रि भिसा, फ्रि टिकट भने पनि म्यानपावर कम्पनीले एक व्यक्तिबाट पचास हजारदेखि दुई लाखसम्म लिने गरेका छन् ।त्यो पनि कसैलाई नभन्नु नत्र जान पाइँदैन भनेर धम्की दिने गरेका छन् । देशमा रोजगारी छैन, विदेश नगई सुखै छैन । त्यसकारण पनि जोखिम मोलेर महिलाहरू परिवार छाडेर, ऋण काढेर बिदेसिएका छन् । परिबन्धमा परेका उनीहरूलाई म्यानपावरले बेचिरहँदा पनि सरकार किन मूकदर्शक भइरहेको छ ? सरकारले घरेलु काममा जान प्रतिबन्ध लगाएको ८ वर्ष भइसक्यो तर पनि जाने क्रम नरोकिनु विडम्बना होइन र ? पुरुषोत्तम घिमिरे, जोरपाटी, काठमाडौं"
"'अमेरिका चाहन्छ, नेपालले भारत र चीनसँग सुमधुर सम्बन्ध कायम गरोस्'","हालसालै, बंगलादेशबाट शेख हसिना हट्नुमा अमेरिकालाई दोष लगाइएको थियो । अमेरिकालाई प्रायः अन्य दक्षिण एसियाली राष्ट्र र विश्वका अन्य भागमा घरेलु मामिलामा हस्तक्षेप गरेको आरोप लगाइन्छ । यसमा तपाईंको प्रतिक्रिया के छ ?जसलाई आफ्नो देशबाट भाग्न बाध्य पारिएको छ, उसले भनेका कुनै पनि कुरा सतर्कतापूर्वक लिनुपर्छ । संयुक्त राज्य अमेरिका अन्य देशहरूको आन्तरिक राजनीतिमा हस्तक्षेप गर्दैन । हामी हाम्रा सम्बन्ध, हामीले के गरिरहेका छौं र हाम्रो उद्देश्य के हो भन्ने कुरालाई सकेसम्म पारदर्शी बनाउन धेरै मिहिनेत गर्छौं । यसको मतलब यो होइन कि यदि हामी कुनै देशसँग कुनै नीति वा मुद्दामा असहमत हुन्छौं भने हामीले त्यसलाई उठाउँदैनौं । तर अमेरिका सरकारले कुनै देशको सरकारलाई परिवर्तन गरेर फाइदा लिने कुरा हाम्रो कूटनीतिमा पर्दैन । बरु, हामी हाम्रा साझेदार देशहरूसँग सबैभन्दा बलियो सम्बन्ध निर्माण गर्न प्रयास गर्छौं । हामी जनताजनताको सम्बन्धमार्फत बलियो सम्बन्ध निर्माण गर्न र हाम्रा साझेदार देशहरूमा सकेसम्म धेरै विकास अवसरहरू उपलब्ध गराउन रुचाउँछौं । त्यसैले म यस्ता हल्ला वा भनाइलाई कुनै महत्त्व दिन्नँ ।अहिले यस्तो धारणा पनि छ कि अमेरिका र भारत रणनीतिक मुद्दामा सँगै काम गर्दै छन् । खासगरी दक्षिण एसियामा यी दुई देशको साझेदारी कसरी अघि बढ्दै छ ?निश्चय नै, अमेरिका र भारतबीच रणनीतिक साझेदारीमा ठूलो वृद्धि भएको छ । मलाई लाग्छ, हामी यसमा सकारात्मक रूपमा अगाडि बढ्न चाहन्छौं । तर, त्यही समयमा, विभिन्न मुद्दामा अमेरिका र भारतबीच असहमति भएका छन्, जसरी हामीले हाम्रा अन्य धेरै साझेदारसँग असहमति राख्छौं । हामी ती मुद्दालाई सक्रिय, व्यावसायिक र उत्पादक तरिकाले सम्बोधन गर्ने प्रयास गर्छौं । तर, फेरि पनि हामी हरेक देशसँगको सम्बन्धलाई द्विपक्षीय दृष्टिकोणबाट हेर्छौं । त्यसैले, यदि अमेरिका र भारतले सँगै काम गर्ने कुनै तरिका उपयोगी हुन सक्छ भने र अर्को देशले पनि यस्तो सहकार्यमा सहमति जनाएको छ भने त्यो ठीक छ । तर, जब नेपालको कुरा आउँछ, हामी हाम्रो सम्बन्ध र हाम्रो प्रयासलाई पहिलो प्राथमिकतामा राखेर द्विपक्षीय छलफल र द्विपक्षीय सम्बन्धमा आधारित गर्नेछौं ।अहिले हामी यो अन्तर्वार्ता गरिरहेका बेला, अमेरिकी र नेपाली सेना नेपालमा संयुक्त प्रशिक्षण गर्दै छन् । तपाईं दुई सेनाबीचको सम्बन्धलाई कसरी चित्रण गर्नुहुन्छ ?हो, प्यासिफिक एन्जल अभ्यास चलिरहेको छ, जुन विपद् राहत र मानवीय सहयोगमा केन्द्रित छ । दुई सेनाबीचको सम्बन्ध बलियो छ, यो बलियो नै रहिरहनेछ । किनभने नेपालले चाहेको क्षेत्रमा नै हामीले पनि ध्यान दिएका छौं, जसले विपद्मा प्रतिक्रिया दिन सक्षम र उत्कृष्ट नेपाली सेना निर्माण गर्दै छ, मानवीय सहायता प्रदान गर्दै छ र संयुक्त राष्ट्रसंघको शान्ति स्थापनाका लागि विश्वव्यापी सञ्जालको हिस्साका रूपमा काम गर्दै छ । जसमा नेपाल सबैभन्दा ठूलो योगदानकर्ताका रूपमा छ । हामी नेपाललाई व्यावसायिक बनाउँदै र ती क्षेत्रमा क्षमता विकास गरेको देख्न चाहन्छौं । त्यसैले, हाम्रो ध्यान त्यहीं छ र हामी त्यही क्षेत्रमा प्रयास गरिरहनेछौं ।नेपालमा पनि इन्डोप्यासिफिक रणनीति (आईपीएस) र यसको दक्षिण एसियामा प्रयोगबारे धेरै बहस भयो, अहिले यो बहस केही सतहमुनि गएजस्तो देखिन्छ खासगरी नेपालमा । तर, यसको वर्तमान अवस्था के छ ?इन्डोप्यासिफिक रणनीति संयुक्त राज्य अमेरिकाको एक व्यापक रणनीति हो, जसले यस क्षेत्रमा कसरी हेर्छ भन्ने विषयलाई सम्बोधन गर्छ । यसमा, हामी कसरी सबैका लागि खुला, स्वतन्त्र र सार्वभौम इन्डोप्यासिफिक क्षेत्र बनाउन सक्छौं भन्ने कुरा समेटिएको छ । हामीले गर्नुपर्ने काम भनेको यस क्षेत्रका हरेक देशसँगको सम्बन्धलाई सुदृढ गर्न यो रणनीतिलाई प्रयोग गर्नु हो । हामी कसरी लोकतान्त्रिक विकासलाई समर्थन गर्न सक्छौं ? कसरी आर्थिक विकासलाई सहयोग गर्न सक्छौं ? हामीले बिर्सनु हुँदैन कि संसारको लगभग ६० प्रतिशत व्यापार कुनै न कुनै रूपमा इन्डोप्यासिफिक क्षेत्रबाट हुँदै छ । यसलाई खुला र स्वतन्त्र राख्नु सबैका लागि हितकर हुन्छ । यस क्षेत्रका देशहरूले आफ्नै हितमा स्वतन्त्र रूपमा काम गर्न सकुन् भन्ने कुरा महत्त्वपूर्ण छ ।आईपीएसबाट अमेरिकाले र बेल्ट एन्ड रोड इनिसिएटिभ (बीआरआई) बाट चीनले एकअर्कालाई चुनौती दिन खोजिरहेका छन् भन्ने विश्वास गरिन्छ र नेपालले यी दुईबीच सन्तुलन कायम राख्न संघर्ष गरिरहेको छ । यसबारे तपाईंको धारणा के छ ?यूएसएआईडी, एमसीसी, डेभलपमेन्ट फाइनान्स कर्पोरेसन हाम्रा सबै विकास कार्यक्रमको एउटै उद्देश्य हो कि हामीले हाम्रा द्विपक्षीय साझेदारसँग मिलेर उनीहरूको अर्थतन्त्रलाई विकास गर्ने, उनीहरूलाई आफ्ना जनताको आवश्यकता पूरा गर्न थप सक्षम बनाउने । त्यसैमा हामी केन्द्रित छौं । त्यही उद्देश्यले यी कार्यक्रम तयार गरिएका हुन् । हामी तिनलाई त्यही रूपमा हेर्नेछौं । बीआरआई भने चीनको पहल हो । चीनले यसलाई अगाडि बढाइरहेको छ । प्रत्येक देश अरूसँग कसरी सहकार्य गर्ने भन्ने निर्णय गर्न स्वतन्त्र छन् । हाम्रो विश्वास छ कि यूएसएआईडी वा एमसीसीजस्ता कार्यक्रम, अनुदानआधारित र आर्थिक विकासमा केन्द्रित भएकाले लाभदायक सिद्ध भइरहेका छन् । हामीले तिनलाई अझै अघि बढाउनेछौं किनकि हामीसँग भएका तथ्यांक र ऐतिहासिक अनुभवले तिनको समर्थन गर्छ । हामीले काम गर्ने हरेक क्षेत्रमा आफ्ना साझेदारहरूलाई समान रूपमा सम्बोधन गर्न सहयोग गर्नु हाम्रो जिम्मेवारी हो । यो अत्यन्त महत्त्वपूर्ण कुरा हो, जसलाई हामीले स्वीकार गर्नुपर्छ । र, हामीले सुनिश्चित गर्नुपर्छ कि उनीहरू पनि यसलाई स्वीकार गर्न सक्षम छन् ।यो विश्वास निर्माण गर्ने कुरा हो । हाम्रा उद्देश्य सही छन् भन्ने देखाउने कुरा हो । हामीले साझेदारहरूका हितलाई ध्यानमा राखेर काम गरिरहेका छौं भन्ने कुरा हो । र, हामीले सबैमा समान र पारदर्शी मापदण्ड लागू गरिरहेका छौं भन्ने देखाउने कुरा हो । उदाहरणका लागि, एमसीसीमा, हामीले सबै कुरा इन्टरनेटमा प्रकाशित गरेका छौं । नेपालमा जोसुकैले पनि परियोजनाको कुनै पक्षबारे प्रश्न गर्न चाहन्छ भने, वेबसाइटमा गएर परियोजनाबारे पढ्न सक्छन्, ब्लुप्रिन्ट हेर्न सक्छन् र परियोजनाले के समेट्छ भन्नेबारेमा जानकारी प्राप्त गर्न सक्छन् । यसैगरी हामी सम्बन्ध निर्माण गर्छौं । यदि म नेपालमा आएर हेर्नुहोस्, म कुनै परियोजना गर्न चाहन्छु किनकि मलाई अर्को कुनै देशलाई चुनौती दिनु छ भनें भने अवश्य पनि मैले यहाँ राम्रो स्वागत पाउने छैन । हामी संसारलाई त्यस्तो रूपमा हेर्दैनौं । यो दीर्घकालीन रूपमा स्वस्थ दृष्टिकोण होइन । तर द्विपक्षीय ध्यान नै जनतालाई सशक्त बनाउन खोज्नमा छ भने मलाई विश्वास छ, हामीलाई अगाडि बढ्नका लागि उत्तम मौका छ ।नेपालको संसद्ले अन्ततः संक्रमणकालीन न्यायसम्बन्धी कानुन संशोधन गरेको छ । यो अन्तर्राष्ट्रिय सरोकार भएको विषय पनि हो । अमेरिकाले यसलाई कसरी हेर्छ ? तपाईं संक्रमणकालीन न्याय प्रक्रियालाई कसरी हेर्नुहुन्छ ?यो एउटा महत्त्वपूर्ण कदम हो । हामी यसको वर्तमान दिशालाई सकारात्मक रूपमा हेरिरहेका छौं र हामी कसरी सहयोग गर्न सक्छौं भन्ने कुरा हेर्ने प्रयास गरिरहेका छौं । तपाईंले सायद याद गर्नुभएको होला, संसद्ले विधेयक पारित गरेपछि हामीले अन्य धेरै साझेदार देशहरूसँग मिलेर समर्थनको वक्तव्य जारी गर्यौं । हामी सबैलाई थाहा छ, यस्तो स्तरको द्वन्द्वलाई अन्त्यमा पुर्याउनु सधैं चुनौतीपूर्ण हुन्छ । संक्रमणकालीन न्यायसम्बन्धी विधेयक पारित भइसकेको छ, जुन कठिन चुनौती थियो । तर, कार्यान्वयन पनि कठिन हुनेछ ।हामी कसरी सहयोगी बन्न सक्छौं भन्ने कुरा पत्ता लगाउन उत्सुक छौं र अन्य साझेदारहरू कसरी सहयोगी हुन सक्छन् भन्ने कुरा पनि हेर्नेछौं । यसमा केही द्विपक्षीय माध्यमहरूबाट हुन सक्छ, केही बहुपक्षीय माध्यमहरूबाट पनि हुन सक्छ । तर, म विशेष रूपमा उत्साहित छु, हामीले सधैं भनेका थियौं कि यो नेपालीले नै चलाउने प्रक्रिया हुनुपर्छ । र, यो नेपालीकै नेतृत्वमा आएको छ । यो पीडितकेन्द्रित हुनुपर्छ । मलाई लाग्छ, यो त्यस्तै छ । त्यसैले, तपाईंहरू कार्यान्वयनतर्फ अघि बढ्दा परामर्श प्रक्रियालाई जीवित राख्नुपर्छ भन्ने कुरा सुनिश्चित गर्न आवश्यक छ, ताकि पीडित समूह, बाल सैनिक समूह र अन्य समूहले आवाज उठाउन सकुन् । कसरी यसलाई समाधान गर्ने, क्षतिपूर्ति कसरी दिने र ती घटनामा न्याय दिलाउन कसरी अघि बढ्ने भन्ने कुरा मिलेर समाधान गर्न सकुन् ।प्रत्येक दिन हजारौं नेपाली युवा राम्रो रोजगारीको खोजीमा देश छोडिरहेका छन् । यो अवस्था किन छ भने देशमा उद्योगको विकास भएको छैन । यस सन्दर्भमा, अमेरिकाबाट प्रत्यक्ष वैदेशिक लगानी (एफडीआई) आउने र नेपालमा पर्याप्त राम्रो रोजगारी सिर्जना गर्न सक्ने सम्भावना देख्नुहुन्छ ?म अवश्य देख्छु । अन्तर्वार्ताको सुरुमै मैले अहिले निकै उत्साहजनक देखिएका केही क्षेत्रका बारेमा कुरा गरेको थिएँ । अहिले आईटी, पर्यटन, स्वास्थ्य र ऊर्जा क्षेत्रमा अमेरिकाबाट धेरै चासो देखिएको छ, किनकि यी क्षेत्रहरू विकास भइरहेका छन् । हामी यहाँ थप अमेरिकी लगानी ल्याउने उपाय खोज्न निकै इच्छुक छौं, चाहे त्यो इक्विटी जस्ता विकल्पबाट होस् वा प्रत्यक्ष द्विपक्षीय लगानीमार्फत । यो पनि सकारात्मक हुन सक्छ । नेपालले यस वर्षको अप्रिलमा लगानी शिखर सम्मेलन आयोजना गरेर राम्रो काम गर्यो । यसले निकै सकारात्मक सन्देश दिएको छ । यूएस चेम्बर अफ कमर्सका प्रतिनिधि अतुल केशप कार्यक्रममा उपस्थित थिए भन्ने कुरा तपाईंलाई याद होला । विगत डेढ वर्षमा, धेरै उच्चस्तरीय अमेरिकी अधिकारीहरूले यहाँ भ्रमण गरेका छन्, जुन उत्कृष्ट छ ।अहिलेको महत्त्वपूर्ण कुरा भनेको नेपालले आफ्नो निजी क्षेत्र, आफ्नो सरकारमार्फत यहाँको लगानी वातावरणलाई सकेसम्म आकर्षक कसरी बनाउन सकिन्छ भन्ने पत्ता लगाउनु हो । यस अन्तर्वार्तामा हामीले देशहरूबीचको प्रतिस्पर्धाको विचारबारे कुरा गरेका छौं । लगानी आकर्षित गर्ने प्रतिस्पर्धा रहेको कुरा स्वीकार गर्छु । त्यसैले, नेपालले आफूलाई सकेसम्म आकर्षक कसरी बनाउन सकिन्छ र व्यवसाय गर्न कसरी सजिलो बनाउन सकिन्छ भन्ने कुरा बुझ्न आवश्यक छ । यसले अन्य देशबाट आउने लगानीहरूलाई मात्र मद्दत गर्दैन, नेपालीहरूलाई पनि व्यवसाय सुरु गर्न सजिलो बनाउँछ । यसले नेपालीलाई आफूले चाहेको काम गर्न सजिलो बनाउँछ । त्यसैले, अमेरिकी कम्पनीहरू, ब्रिटिस वा क्यानडाली कम्पनीलाई स्वागत गर्नुका साथै, विदेश गएका नेपाली पनि फर्केर यहाँको अर्थतन्त्र बलियो बनाउन मद्दत गरे भने हामी पनि खुसी हुनेछौं । हामीले देख्यौं कि उनीहरू अन्य देशहरूको अर्थतन्त्र बलियो बनाउन सक्षम र गतिशील छन् । हामीले यहाँ घरमै पनि त्यही गर्नुपर्छ । नेपालसँग हामीले गरिरहेका व्यापार र लगानी संरचना वार्ता सातौं चरणमा छन् । मेरो कार्यकालको बाँकी समयभरि, यसलाई अगाडि बढाएर लगानीको आकार दिन र यहाँको अर्थतन्त्रलाई फलिफाप बनाउन योगदान दिन उत्सुक छु ।"
चरित्रले परिपक्व स्वस्तिमा,"(काठमाडौं)उमेरले ३० छुनै लाग्दा मीनालाई बिहेको दबाब बढ्दो छ । उनको घरबार बसेको देख्न चाहन्छन्, छिमेकी । परिवारलाई पनि छोरीको बिहे गराइदिने हतारो उस्तै छ । यस्तो दबाबमा मीनाले कस्तो निर्णय लिन्छिन् होला त ? असोज १७ देखि प्रदर्शनमा आउन लागेको फिल्म बेहुली फ्रम मेघौली की उनै मीनालाई पछ्याउनुपर्नेछ । उक्त पात्रको भूमिकामा छिन्, अभिनेत्री स्वस्तिमा खड्का । स्वस्तिमा पनि यतिबेला २९ वर्षकी भइन् । तर, स्वस्तिमाले भने मीनाले जस्तो बिहेको दबाब झेल्नु परेन । २० वर्षकै छँदा निर्देशक निश्चल बस्नेतलाई आफैंले पति छानिन् । तर, मीनाको जस्तो समस्या उनले साथीसंगीबाट महसुस भने गरेकी छन् । भन्छिन्, मेरो नजिकका कति साथीहरूलाई फिल्म देखाउँदा यो त मेरै लागि बनेको हो भन्दै पनि थिए । मीना चरित्रमा बाँचिसकेपछि स्वस्तिमाले बुझेकी छन्, दक्षिण एसियाली क्षेत्रमा बिहेलाई लिएर निश्चित उमेर समूह तोकिदिएको छ । हिजो २० कट्दा बिहेको दबाब हुन्थ्यो, अहिले ३० छुन लागेका महिलाहरू बिक्दैनन् भन्ने गलत भाष्य छ । समाजमा मीनाजस्ता चरित्रले बिहेका लागि समाज र परिवारको अनावश्यक दबाब झेल्दै आएको स्वस्तिमालाई लाग्छ । मीना चरित्र गरिरहँदा बिहे गर्ने आफ्नो इच्छामा भन्दा पनि नातागोता, छरछिमेकीको दबाब धेरै हुँदो रहेछ । त्यही दबाबले परिवारमा पनि दबाब सिर्जना हुन्छ, स्वस्तिमा सुनाउँछिन्, छोरीले पार्टनर छान्नुमा भन्दा परिवार पर्फेक्ट ज्वाइँको खोजीमा हुँदोरहेछ । स्वस्तिमाले भने वास्तविक जीवनमा यस्ता दबाब झेल्नुपरेको छैन, आफ्ना लागि आफैं निर्णय लिँदै आएकी छन् । निश्चलसँग बिहे गर्ने निर्णय पहिलो पटक सुनाउँदा परिवार नै छक्क परेका थिए । किनभने स्वस्तिमाको त्यसअघि घरमा समेत बिहेको कुरै चलेको थिएन, न कोही बिहेको प्रस्ताव लिएरै आएका थिए । स्वस्तिमा बुलबुल र चिसो मान्छे मा आफूले गरेको चरित्रभन्दा निकै फरक भएको बताउँछिन्, मीनालाई । मीनामा ढल्न आफूले यो पात्रको आन्तरिक पक्षलाई समातेको उनी बताउँछिन् । तर, अहिले पनि चरित्र निर्माणमा पात्रको आत्मालाई छुनुभन्दा पनि बाहिरी आवरणमै धेरै ध्यान दिइने गरेको स्वस्तिमाले बेहुली फ्रम मेघौली गर्दा अनुभव गरेको बताइन् । यो फिल्मकी निर्माता पनि हुन्, स्वस्तिमा । कलाकारलाई फिल्ममा अनुबन्धित गर्ने क्रममा यो पटक स्वस्तिमाले पर्दा पछाडि रहेर यी कामहरू नियालिन् । कुनै कलाकारलाई भूमिका दिँदा उनीहरू सुरुमै चरित्रको लुक्सलाई लिएर चिन्तित हुन्थे । पर्दामा राम्रो देखियो भने चरित्रमा काम गरेको होइन भन्ने छ । भुइँमान्छेको चरित्र बाँचिदियो भने चरित्रमा खतरा काम गर्यो भन्ने बुझाइ छ । खासमा यो भाष्य हामीले हटाउनुपर्छ जस्तो लाग्छ, उनले भनिन्, कोही अभिनेत्री पर्दामा चिट्टिक्क बनेको छ भने त्यो पनि चरित्र हो । त्यो चरित्र कस्तो देखियो भन्दा पनि त्यो चरित्रको आन्तरिक पाटोमा कलाकारले कति काम गर्यो त्यो महत्त्वपूर्ण हो । चरित्र निर्माणमा पुरुष कलाकारले झैं मिहिनेत गरिरहँदा महिलाहरूले भने अझै पनि हिरोइन बन्न सम्झौता गरिरहनुपरेको स्वस्तिमाको बुझाइ छ । हिरोइन भइसकेपछि शरीर सधैं एकैनास देखिनुपर्ने, हाँस्दा होस् वा रुँदा जतिबेला पनि राम्री नै देखिनुपर्ने रे, स्वस्तिमाले भनिन् । दोस्रो फिल्म लभ लभ लभ मा स्वस्तिमाको चरित्रले अस्पतालमा रुनुपर्ने दृश्य थियो । उक्त दृश्यमा स्वस्तिमा मास्कसहित भित्र प्रवेश गरेकी हुन्छिन् । तर, उक्त दृश्यमा निर्देशक दीपेन्द्रकुमार खनालले मास्क खोल्न लगाएको स्मरण गर्दै भनिन्, तिमी हिरोइन हो, मास्क त खोल्नुपर्यो नि भनियो । तर चिसो मान्छे सम्म आइपुग्दा तिनै निर्देशक हिरोइन प्रति निकै फेरिएको महसुस गरेको पनि उनले सुनाइन् । चिसो मान्छे को चरित्र निर्माणमा दीपेन्द्रले स्वस्तिमालाई स्वतन्त्र छोडिदिएका रहेछन् । त्यतिबेला निर्देशक दीपेन्द्रले उनलाई कहिल्यै पनि हिरोइन राम्री देखिनुपर्छ भन्ने पक्षमा जोड दिएनन् रे । सौन्दर्यको आआफ्नै भाष्य होला । मैले चिसो मान्छे मा गरेको चरित्र निकै सुन्दर लाग्छ । तर, त्यो चरित्र गरिरहँदा निर्देशकले मलाई तिमी हिरोइन हौ अनुहार चिट्टिक्क देखाउनुपर्छ भनेर कहिल्यै भन्नुभएन, उनले भनिन् । चिसो मान्छे को पुष्पा चरित्रका लागि लवजमै पनि स्वस्तिमाले निकै मिहिनेत गरेकी थिइन् । स्वस्तिमाले अभिनय पढेकी होइनन् । इन्जिनियरिङ पढिरहँदै अभिनयतिर ढल्किइन् । हरेक प्रोजेक्ट उनका लागि सिकाइ बने । खासमा जीवन भनेको नै सिकाइ रहेछ । अभिनय पढेर आइन, तर परेर सिकें । मेरो सर्कल अभिनय पढेर आएकाहरू भए, स्वस्तिमा सुनाउँछिन्, पहिलो फिल्म (होस्टेल रिटर्न्स) मै पनि नाजिरलगायतका धेरै कलाकार थिएटरबाट आएका थिए । उनीहरूको काम गर्ने तरिका हेर्दा अभिनय मैले सोचेजस्तो रहेनछ भन्ने बुझिसकेको थिएँ । अभिनय योभन्दा धेरै हो भन्ने बुझाइ हुँदै आयो । स्वस्तिमालाई बुलबुल गर्नु अगाडिदेखि नै यस किसिमको फिल्म गर्ने मन थियो । खासमा म त्यस्तै फिल्म कुरिरहेको थिएँ, स्वस्तिमाले भनिन् । बुलबुल को स्क्रिप्ट उनले निश्चलबाटै पाएकी थिइन् । तर निश्चलले नै भनेका थिए, यस्तो चरित्र गर्न सक्दैनौ होला तिमीले ? त्यो कुराले झन् आफूलाई प्रमाणित गर्ने अठोट गरिन्, स्वस्तिमाले । स्वस्तिमाले गर्न सक्दिन भन्ने नहोस् भन्ने लाग्थ्यो सधैं, उनले भनिन् । फरक फिल्महरूसँगै स्वस्तिमाले अभिनय मात्रै सिक्दै आइनन्, तिनका चरित्रहरूमार्फत आफ्नै व्यक्तित्व विकास भएको अनुभव पनि गरेकी छन् । बुलबुलकी रणकला वैदेशिक रोजगारीमा भएका पतिको पर्खाइमा छिन्, वर्षौंदेखि । रणकलालाई मायाको खाँचो छ । चोपेन्द्र पात्रसँग नजिकिँदै जान्छिन् । एउटा दृश्यमा रणकला उक्त पात्रसँग शारीरिक सम्बन्धमा अगाडि बढेको देखाइएको छ । रणकला बनिसकेपछि उनले रणकलाका आवश्यकता र परिस्थितिहरूलाई बुझ्दै गइन् । जब उक्त पात्रलाई फिल्म रिलिज भइसकेपछि हलमा हेरें तब मलाई लाग्यो मैले यो चरित्रलाई किन साँघुरो सोचसहित हेर्ने ? रणकला बाँचिसकेपछि मलाई उक्त पात्र झनै सही लाग्यो, उनले भनिन् । चिसो मान्छे की पुष्पाकै चरित्र गर्दा पनि त्यस्तै भएको थियो रे उनलाई । धेरैले पुष्पा चरित्रलाई प्रश्न गर्न थालिसकेका थिए । पतिको लास गाडीमा छ, ससुरा छेउमा छन् अनि पुष्पा छेउको ड्राइभरतर्फ आकर्षित हुन सुहाउँछ ? पुष्पाजस्तै चरित्रलाई अब म जज गर्दिनँ । त्यो चरित्र नगरेको भए त्यस किसिमका चरित्रलाई मैले पनि जज गर्थें होला । फरक दृष्टिकोण बोकेको यस्तो चरित्रले आफैंलाई पनि फरक आयाममा सोच्न लगाउँदो रहेछ, स्वस्तिमा परिपक्व सुनिइन् ।"
आशासँग मोहनको युगल,"विराटनगर (कास) भारतीय गायिका आशा भोसलेको नेपाली संगीतसँगको साइनो नयाँ होइन । उनलाई नेपाली संगीतमा जोड्ने श्रेय जान्छ, लिजेन्ड संगीतकार रञ्जित गजमेरलाई । गजमेरले संगीत भरेका दर्जनौं गीतमा आशाको स्वर सुन्न सकिन्छ । आशाले एकल मात्रै होइन, आधा दर्जनभन्दा बढी नेपाली गायकसँग युगल गीत पनि गाएकी छन् । स्वर सम्राट नारायण गोपालदेखि प्रेमध्वज प्रधानसम्म र उदितनारायण झादेखि प्रकाश श्रेष्ठसम्म । आशासँग युगल गीत गाउन पाउनु नेपाली संगीतमा दुर्लभ मानिन्छ । त्यस्तै दुर्लभ अवसर पाएका छन्, काठमाडौंमा संघर्षरत इलामेली गायक मोहन रार्ईले । फिल्म चिनो मा मोहनी लाग्ला है र तिम्रो मनमा लुकेको कुरा दुई गीतमा नारायण गोपालसँग गाएकी आशाले लाहुरे मा पहाडको माथिमाथि मा पनि सहकार्य गरिन् । प्रेमध्वजसँग फिल्म मायालु मा टाढा भै गयौ फेरि, प्रकाशसँग कन्यादान को यति धेरै माया दियौ र चेलीबेटी को तिम्रो आँखाको सागरमा सहकार्य गरिन् । उदितनारायणसँग उनले करिब तीन दशकअघि ज्वाला फिल्ममा आज हाम्रो भेट भाको दिन गाएकी थिइन् । ९२ वर्षीया आशाले पछिल्लो समय गायक मोहनसँग यो हाम्रो माया बोलको गीतमा स्वर दिएकी छन् । संगीत भरेका छन्, रञ्जित गजमेरले । उनलाई बलिउडमा कान्छा उपनामले पुकारिन्छ । यी मादल उस्ताद आशाका पति राहुल देव (आरडी) वर्मनका निकट मानिन्छन् । गत साता भारतीय गायक कैलाश खैरको मुम्बईस्थित कैलाशा स्टुडियोमा ८४ वर्षीय संगीतकार गजमेरले आफ्नो संगीतमा आशा र मोहनलाई गवाएका हुन् ।आशा भोसलेसँग गाउन पाउनु मेरा लागि गर्वको क्षण हो, गायक राईले भने, यो दुर्लभ अवसरको भागीदार बन्न पाउँदा मेरो त भुइँमा खुट्टा छैन । मोहनले गृह जिल्लावासी पूर्वप्रधानमन्त्री झलनाथ खनाल, छिमेकी सिक्किमका पूर्वमुख्यमन्त्री डा पवन चाम्लिङ, नेता वामदेव गौतमलगायतको रचनामा गीत पनि गाइसकेका छन् । गणतन्त्र नेपालका प्रथम राष्ट्रपति रामवरण यादवले २०७१ मा उनको पहिलो एल्बम विमोचन गरेका थिए । मायाको खेल र कस्तो सपना ? पछि उनी तेस्रो एल्बमको तयारीमा जुटेका छन् ।"
बहुपक्षीय कूटनीतिक मेला 'सिक्दैसिकाउँदै' नेपाली युवा,"(न्युयोर्क)बहुपक्षीय कूटनीति आफैंमा जति आकर्षक सुनिन्छ, कार्यान्वयनमा जाँदा त्यत्तिकै चुनौतीपूर्ण हुन्छ । बहुपक्षीय कूटनीति र त्यसको परिवेशलाई बुझ्न तथा आफ्ना अनुभव सुनाउन नेपालबाट यस पटक संयुक्त राष्ट्रसंघ (यूएन) को ७९ औं महासभामा तीन युवा नेताहरू प्रतिनिधिका रूपमा आएका छन् । जसमा पर्शुराम नगरपालिकाका प्रमुख भरत जोशी, काठमाडौं महानगरपालिकाकी उपप्रमुख सुनीता डंगोल र एमालेका युवा नेता अब्दुस मियाँ छन् ।बहुपक्षीय कूटनीतिक मेलामा जिज्ञासा राख्ने, सिक्ने र आफ्नो अनुभव पनि अन्य मुलुकका प्रतिनिधिहरूलाई सुनाउने काम नेपाली युवा प्रतिनिधिहरूले गरेका छन् । राष्ट्रसंघको मुख्यालयको मुख्य सभा हलमा समिट अफ द फ्युचर को पूर्वसन्ध्यामा शुक्रबार दुईदिने एक्सन डेज कार्यक्रम सुरु भएको थियो । उक्त कार्यक्रममा यूएनका महासचिव एन्टोनियो गुटेरेसले युवाको महत्त्वपूर्ण र प्रभावकारिताका बारेमा मन्तव्य राखेका थिए ।सभा हलमा भएको छलफलमा महासचिव गुटेरेसले भनेका थिए, शक्ति भनेको अरूले दिने होइन, आफैंले लिने हो । उनले युवाहरूलाई लक्षित गरेर उक्त अभिव्यक्ति दिएका थिए । जसलाई लिएर हलमा उपस्थित १ सय ५० भन्दा बढी मुलुकका युवाहरूले प्रशंसा गरे । महासचिवको अभिव्यक्तिमा नेपाली युवा प्रतिनिधिहरूले पनि समर्थन जनाए ।पहिलोपटक यूएनको कार्यक्रममा सहभागी हुन आएकी उपप्रमुख डंगोलले केही अपवादलाई छाड्ने हो भने संसारभर युवाहरूको उही समस्या रहेको आफूले पाएको बताइन् । विश्वका अन्य मुलुकका अनुभवहरू सुन्दा मैले के पाएँ भने संसारभर युवाहरूमा लगभग उही प्रवृत्तिका समस्या हुँदा रहेछन् । निर्णय गर्ने तहमा युवाहरूको पहुँच कमजोर छ भन्ने रहेछ । अन्य देशको अनुभव सुन्दा नेपालका युवाहरू पछाडि छैन रहेछन् । हामी सही बाटोमा हिँडिरहेको महसुस गरें, उनले कान्तिपुरसँग भनिन् ।उपप्रमुख डंगोलले महासचिव गुटेरेसले युवाले नेतृत्व गर्नुपर्छ र आज त्यसको आवश्यकता छ भन्ने कुरा सुन्दा खुसी लागेको बताइन् । साथै, महासचिवले म युवाहरूको भूमिका भएको विश्व छान्छु भनेको कुरा मेरा लागि निकै प्रेरणादायी पाएँ, उनले भनिन् । उनले यूएनले अघि बढाउन लागेको समिट अफ द फ्युचर महत्त्वपूर्ण हुने उल्लेख गर्दै थपिन्, यो दस्ताबेज अरूजस्तो हुनेछैन । यो दस्ताबेज कार्यान्वयनमा आधारित छ । डंगोलले ग्लोबल डिजिटल कम्प्याक्ट ले समावेशितामा महत्त्वपूर्ण भूमिका खेल्ने पनि बताइन् ।कार्यक्रममा सहभागी भएर यूएनको मुख्यालयको भ्रमण तथा भेटवार्ता गरेका अर्का युवा प्रतिनिधि मेयर जोशीले न्युयोर्कमा सिकेका राम्रा कुराहरू आफ्नो मुलुक र नगरपालिकामा गएर प्रयोगमा ल्याउने उल्लेख गरे । साथै, उनले नेपालको विषयमा विश्व समुदायलाई पनि जानकारी दिने प्रस्ट पारे । अहिले विश्वमा सबैभन्दा महत्त्वपूर्ण विषयका रूपमा जलवायु परिवर्तन परेको छ । यसका कारण नेपालले ठूलो क्षति व्यहोर्नुपरिरहेको छ । त्यसको असर मेरै नगरपालिकामा पनि परिरहेको छ, उनले भने, नेपाल विश्वमै सबैभन्दा कम कार्बन उत्सर्जन गर्ने मुलुकको सूचीमा पर्छ । तर हामी जलवायु परिवर्तनको सिकार भइरहेका छौं । अब नेपाललाई अन्य मुलुकहरूले क्षतिपूर्ति दिनुपर्छ भन्ने आवाज उठाउँछौं ।यस्तै, अर्का युवा नेता मियाँले समिट अफ द फ्युचर को वर्किङ डेजको उद्घाटन सत्र रोचक लागेको प्रतिक्रिया दिए । महासचिव गुटेरेसले युवाहरूसँग बसेर भविष्य कसका लागि, कसको संसार, कस्तो संसार भन्नेबारेमा छलफल गरेको उल्लेख गर्दै यसलाई नेतृत्व परिवर्तन र अरू पाटोसँग जोडेर हेर्न सकिने उल्लेख गरे । उनले थपे, नेपालजस्तो हिमाली मुलुकले जलवायु परितर्वनको कारण धेरै समस्या व्यहोर्नुपरेको छ । त्यसले नेपाललाई मात्र होइन, संसारलाई नै असर गर्छ भन्नेबारेमा बुझाउन आवश्यक छ । उनले नयाँ पुस्तालाई पनि त्यसबारेमा जानकारी दिनुपर्ने बताए ।"
"भारतले भन्सार बढाउँदा तेल उद्योगीलाई राहत, उपभोक्ता आहत","(काठमाडौं)चाडबाड नजिकिँदै गर्दा सरकारले खाद्य व्यवस्था तथा व्यापार कम्पनीमार्फत खाद्य वस्तुमा छुट दिन थालेको छ । तर तेल उद्योगीहरूले खाने तेलको मूल्य बढाएर सर्वसाधारणलाई मूल्यवृद्धिको उपहार दिएका छन् । भारतले पाम, सोयाबिन र सनफ्लावरको कच्चा तेलमा २० प्रतिशत भन्सार दर बढाएपछि नेपाली तेल उद्योगीले मूल्य बढाउन थालेका छन् । भारत निर्यात गर्दा बढी मूल्य पाइने भएपछि उनीहरूले यहाँ स्टक कम देखाएर मूल्य बढाउन थालेका हुन् । दुई सातामा तेलको मूल्य लिटरमै ३० रुपैयाँले बढेको होलसेल व्यवसायी बताउँछन् । मूल्यमा तत्काल हस्तक्षेप नभए दसैंतिहारमा तेलको मूल्य थप उच्च हुने व्यवसायीको भनाइ छ । भारतले भन्सार बढाएपछि होलसेल मूल्य प्रतिलिटर ३० रुपैयाँले बढेको छ । कर नबढाउँदा एक कार्टुन (१० लिटर) सनफ्लावर तेलको मूल्य १८ सय रुपैयाँ थियो । अहिले बढेर २१ सय रुपैयाँ पुगेको छ, आस्मा एन्ड कम्पनी प्रालिका प्रबन्ध निर्देशक सञ्जयकुमार फुयाँलले भने, सनफ्लावर जस्तै तोरी र सोयाबिन तेलको मूल्य पनि बढेको छ । होलसेल व्यवसायी फुयाँलका अनुसार तेलको ब्रान्डअनुसार तोरी तेलको मूल्य प्रतिलिटर १ सय ८५ रुपैयाँ थियो । अहिले बढेर २ सय ५ रुपैयाँ पुगेको छ । सोयाबिन तेलको मूल्य प्रतिलिटर १ सय ८० रुपैयाँ थियो । मूल्य बढेर प्रतिलिटर २ सय १० रुपैयाँ पुगेको छ । भारतमा बढेको कर हेरेर यहाँ अनावश्यक मूल्य बढाइएको छ । कम्पनीसँग तेल किन्न खोज्दा स्टक कम भएको भन्दै केही दिन कुर्नुपर्ने भन्ने गरिएको छ, उनले भने, मूल्य अझै कतिसम्म पुग्ने हो, यकिन छैन । भारतले गत भदौ १९ बाट लागू हुने गरी कच्चा र प्रशोधित खाद्य तेलमा आधारभूत भन्सार कर २० प्रतिशत बिन्दुले बढाएको छ । भन्सार बढेपछि भारतले आयात गर्ने कच्चा खाने तेलमा लाग्ने कर साढे २७ प्रतिशत पुगेको भारतीय सञ्चारमध्यमले जनाएका छन् । नेपालमा ३० प्रतिशत मूल्य अभिवृद्धिसहित उत्पादन भएको वस्तुले भारतीय बजारमा भन्साररहित प्रवेश पाउने गरेका छन् । सोही सुविधाको फाइदा उठाउँदै उद्योगीले स्वदेशमा भन्दा भारततर्फ बिक्री केन्द्रित गरेका छन् । भारतले चुनावअघि तेलको भन्सार करिब शून्य जस्तो बनाएको थियो । भन्सार घटाउँदा नेपाली उद्योगले निर्यात गर्न पाएका थिएनन्, कारण भारतमै सस्तो थियो । अहिले भन्सार बढाउँदा त्यहाँ मूल्य बढ्छ । फाइदाका लागि नेपाली उद्योगीले नेपालमा बिक्रीभन्दा भारततर्फ केन्द्रित गरेका छन्, एक होलसेल व्यवसायीले भने, निर्यातमा यहाँका उद्योगीले कर छुट पाउँछन् । त्यही भएर यहाँको तेल भारत गएको छ ।भारतमा इन्डोनेसिया, मलेसिया, थाइल्यान्ड, अर्जेन्टिना, ब्राजिल, रुस र युक्रेनबाट तेलका लागि कच्चापदार्थ आउँछ । नेपाली उद्योगीले पनि तेस्रो मुलुकबाट कच्चा पदार्थ ल्याएर निर्यात गर्दै आएका छन् । चिनी तथा तेलको होलसेल व्यवसायी ईश्वरी श्रेष्ठले पनि भारतले भन्सार दर बढाउँदा यहाँ मूल्य बढेको जनाए । एक कार्टुनको १ हजार ८ सय ५० रुपैयाँ पर्ने सोयाबिन र सनफ्लावरको मूल्य बढेर २ हजार ५० रुपैयाँसम्म पुगेको उनको भनाइ छ । बजारमा खाने तेलको अभाव छैन । तर मूल्य भने बढेको छ । होलसेलमा मूल्य बढेपछि त्यसको असर खुद्रामा पनि स्वतः पर्छ । खुद्रा व्यापारीहरूले पनि सोहीअनुसार मूल्य बढाउन थालेका छन् । नयाँ लटअनुसार मूल्य बढेर आएको खुद्रा व्यापार संघका कोषाध्यक्ष बसन्त श्रेष्ठको दाबी छ । होलसेल व्यवसायीले लिटरमै २० देखि ३० रुपैयाँ मूल्य बढेको बताएका छन् । तर केही लटमा लिटरमै १२ देखि १३ रुपैयाँसम्म बढेर आएको छ । दुईचार दिनमा थप नयाँ लटको तेल आउँछ, उनले भने, अब फेरि बढ्ने सम्भावना छ । कोषाध्यक्ष श्रेष्ठले पनि उद्योगीहरूले तेल भारतमा पठाउन होल्ड गरेर राखेको दाबी गरे । चाडबाड नजिकिँदै गर्दा मूल्य बढाएर उपभोक्तामाथि बेइमानी गरिएको उपभोक्ता अधिकारकर्मी बताउँछन् । सामाजिक उत्तरदायित्वअन्तर्गत छुट दिएर बेच्नुपर्नेमा उद्योगगीले अचाक्ली मूल्य बढाएको उनीहरूको भनाइ छ । तेलमा कार्टेलिङ गरेर मूल्य बढाउन चलखेल भइराखेकाले सरकारले तत्काल हस्तक्षेप गर्नुपर्ने उनीहरूले जनाए । यसमा संलग्न सबैलाई कालोबजारी ऐन र उपभोक्ता संरक्षण ऐनअनुसार कारबाही हुनुपर्ने उनीहरूले बताए । तेलको मूल्यका विषय भारतसँग जोडिएको र तिहारमा मूल्य बढाउन उद्योगीले मौज्दात राखेको सूचना आफूले पाएको बजार अनुगमन र मूल्यवृद्धि नियन्त्रणको दायित्व पाएको वाणिज्य आपूर्ति तथा उपभोक्ता संरक्षण विभागका महानिर्देशक राजन पौडेलको भनाइ छ । तेलको मूल्यका विषयमा नेपाल चामल, तेल, दाल उत्पादक संघका अध्यक्ष कुमुद दुगडसँग बुझ्न संघका प्रथम उपाध्यक्ष राम थापाले आग्रह गरे । महासचिव दीपककुमार पौडेलले पनि अध्यक्ष दुगडसँग बुझ्न आग्रह गरे । अध्यक्ष दुगडसँग पटकपटक टेलिफोन सम्पर्क गर्दा सम्पर्क हुन सकेन ।"
सुदूरपश्चिमको बजेटमा सांसद असन्तुष्ट,"धनगढी (कास) सुदूरपश्चिम प्रदेश सरकारले चालु आर्थिक वर्ष ०८१८२ का लागि दुई महिना ढिलो गरी सोमबार प्रदेशसभामा पेस भएको बजेटमाथिको छलफल शनिबार सुरु भएको छ । सत्तारूढ दलकै असन्तुष्टिका कारण पाँच दिनसम्म बजेटमाथि छलफल नै सुरु हुन सकेको थिएन । असन्तुष्ट देखिएका सत्तारूढ दलका सांसदहरूबीच मुख्यमन्त्री कमलबहादुर शाहले छलफल गरेपछि शनिबार बैठक बसेको हो । सत्तारूढ दलको तयारी शनिबार नै बजेट पारित गर्ने थियो । तर बैठक प्रतिपक्षीविहीन हुने भएपछि शनिबार साँझ आह्वान गरिएको दोस्रो बैठक स्थगित भएको छ । अर्को बैठक आइतबार बिहानका लागि आह्वान गरिएको छ । शुक्रबारको कार्यव्यवस्था परामर्श समितिको बैठकमा बजेटमाथिको छलफल दुई दिन चलाउने भन्ने समझदारी भएको थियो । तर सत्तारूढ दलका सांसदले शनिबार नै बजेट पारित गराउने योजना अघि बढाएपछि हामीले अनुपस्थित हुने भन्यौं, प्रमुख प्रतिपक्षी माओवादी केन्द्रका उपनेता अक्कलबहादुर रावलले भने, त्यही कारण आइतबार बस्ने गरी बैठक स्थगित भएको हो ।प्रदेश सरकारले असार १ मा बजेट ल्याउनुपर्ने कानुनी प्रावधान छ । सुदूरपश्चिममा पनि असार १ मा अघिल्लो सरकारले बजेट ल्याएको पनि थियो । तर उक्त बजेट पारित हुन नसकेपछि अहिलेको सरकारले असार १ मा प्रस्तुत बजेट फिर्ता लिएर अर्को बजेट ल्याएको हो । तर कांग्रेस नेतृत्वको वर्तमान सरकारले समेत बजेट ल्याउन ढिलाइ गरेको थियो । सरकारले चालु वर्षका लागि भदौ ३१ मा प्रदेशसभामा बजेट पेस गरेको थियो ।"
श्रीलंकामा राष्ट्रपति चुनावः ४ उम्मेदवारबीच मुख्य प्रतिस्पर्धा,"(काठमाडौं) श्रीलंकामा सन् २०२२ को आर्थिक संकटपछि पहिलो पटक राष्ट्रपतीय चुनाव भएको छ । शनिबार सम्पन्न निर्वाचनलाई देशको अर्थतन्त्रलाई पूर्ववत् अवस्थामा फर्काउने मार्गचित्रसम्बन्धी जनमतसंग्रहका रूपमा हेरिएको छ । राष्ट्रपतीय चुनावमा ३८ उम्मेदवार छन् । तर मुख्य प्रतिस्पर्धा चार उम्मेदवार वर्तमान राष्ट्रपति रनिल विक्रमासिंघे, अनुरा कुमारा दिसानायके, सजिथ प्रेमदासा र नमल राजापाक्षबीच हुने सर्वेक्षणहरूले देखाएका छन् । विक्रमासिंघे यसअघि १९९९ र २००५ को राष्ट्रपतीय चुनावमा पराजित भइसकेका छन् । आर्थिक संकटका कारण देशव्यापी प्रदर्शनपछि तत्कालीन राष्ट्रपति गोटाबाया राजापाक्षले देश छाडेर भागेपछि उनी संसद्बाट राष्ट्रपति बन्न सफल भएका थिए । विक्रमासिंघे ६ पटक श्रीलंकाको प्रधानमन्त्रीसमेत भइसकेका छन् । त्यसअघि उनले अर्थ, रक्षा, प्रविधिलगायत मन्त्रालयको जिम्मेवारी सम्हालेका थिए । उनी सन् १९९४ यता युनाइटेड नेसनल पार्टी (यूएनपी) प्रमुख छन् । वामपन्थी नेसनल पिपुल्स पावर गठबन्धनका उम्मेदवार दिसानायके चुनावी मैदानमा अग्र स्थानमा देखिएका छन् । उनी भ्रष्टाचार रोक्ने कडा उपाय र सुशासनको वाचासहित चुनावी मैदानमा छन् । हाल कोलम्बो जिल्लाबाट सांसद रहेका दिसानायके २०१४ देखि जनथा भिमुक्ति पेरामुनाको प्रमुख छन् । यसअघि उनी २०१९ को राष्ट्रपतीय चुनावका प्रतिस्पर्धी थिए । श्रीलंकाको विपक्षी दलका नेता प्रेमदासा पनि चुनावी दौडमा छन् । कोलम्बो जिल्लाबाट सांसद रहेका उनी सामगी जन बालवेगया पार्टी प्रमुख हुन् । उनका बुबा रणसिंघे प्रेमदासा १९८९ देखि १९९३ सम्म श्रीलंकाको राष्ट्रपति तथा १९७८ देखि १९८९ सम्म प्रधानमन्त्री थिए । रणसिंघेको १९९३ मे १ मा राजधानी कोलम्बोमा हत्या भएको थियो । चुनावी प्रतिस्पर्धामा पूर्वराष्ट्रपति महिन्दा राजापाक्षका छोरा ३८ वर्षीय नमल पनि बलियो देखिएका छन् । उनी २०२२ मा अपदस्थ राष्ट्रपति गोटाबाया राजापाक्षका भतिज हुन् । उनका बुबा महिन्दा सन् २००५ देखि र २०१५ सम्म श्रीलंकाको राष्ट्रपति थिए । महिन्दा २००४ देखि २००५, २०१८ र २०१९ देखि २०२२ सम्म प्रधानमन्त्री थिए । प्रभावशाली राजनीतिक परिवारका सदस्य भएकाले पनि उनले अन्य उम्मेदवारलाई कडा चुनौती दिने आकलन छ । तर देशको आर्थिक संकटका लागि कतिपयले उनको परिवारलाई दोष दिने गरेका छन् । चुनावी मत सर्वेक्षणहरूले करिब ४८ प्रतिशत मतसहित दिसानायके पहिलो स्थानमा रहेको देखाएका छन् । उनलाई पछ्याइरहेका प्रेमदासाले २५ प्रतिशत र विक्रमासिंघेले २० प्रतिशत मत ल्याउने देखिएको छ । राजापाक्षले भने ५ प्रतिशत हाराहारी मत पाउने श्रीलंका ओपिनियन ट्र्याकर सर्भेले देखाएको छ । नम्बर डट आईकेका अनुसार भने दिसानायकेले ४० प्रतिशत, प्रेमदासाले २९ प्रतिशत र विक्रमासिंघेले २५ प्रतिशत मत ल्याउने प्रक्षेपण छ । कुनै पनि उम्मेदवारले ५० प्रतिशतभन्दा बढी मत नल्याएको खण्डमा सबैभन्दा बढी मत पाउने दुई उम्मेदवारबीच हुने दोस्रो चरणको मतदातबाट राष्ट्रपति निर्वाचित हुनेछन् । श्रीलंकाको इतिहासकै खराब आर्थिक संकटका कारण सुरु भएको आन्दोलनपछि सन् २०२२ को जुलाईमा राष्ट्रपति गोटाबाया देश छाडेर भागेका थिए । त्यसको एक सातापछि विक्रमासिंघे संसद्बाट राष्ट्रपतिमा नियुक्त भएका थिए । राष्ट्रपति बनेको केही समयपछि उनीमाथि आन्दोलनको जनादेशलाई बेवास्ता गरेको आरोप लागेको थियो । उनीमाथि राजापाक्ष परिवारलाई अभियोग लाग्नबाट बचाएको र पुनः एकत्रित हुने अनुमति दिएको आरोप छ । देशलाई आर्थिक संकटबाट पार लगाउने प्रयासस्वरूप विक्रमासिंघेले राज्यले दिँदै आएका कतिपय अनुदान कटौती गरेका थिए । विक्रमासिंघेको नेतृत्वमा भएका आर्थिक सुधारहरूले मुद्रास्फीति घटाएर श्रीलंकाली रुपीलाई बलियो बनाएको छ । तर देशभरका अधिकांश साना व्यवसाय संकटबाट गुज्रिरहेका छन् । (एजेन्सीहरूको सहयोगमा)"
कान्तिपुरकर्मी दाहाल सम्मानित,"काठमाडौं (कास) कान्तिपुर दैनिकका पत्रकार मातृका दाहाल शुक्रबार सम्मानित भएका छन् । पत्रकारिताका माध्यमबाट भ्रष्टाचार रोकथाम तथा नियन्त्रण र सुशासन कायम गर्न योगदान पुर्याएबापत काठमाडौंको सरस्वतीनगरस्थित रिलायन्स इन्टरनेसनल एकेडेमीले कान्तिपुरकर्मी दाहाललाई सम्मान गरेको हो । पत्रकारिताका माध्यमबाट निर्भीक भएर भ्रष्टाचारविरुद्ध कलम चलाएका कारण दाहाललाई सम्मान प्रदान गरिएको रिलायन्स एकेडेमीका सञ्चालक रवीन्द्रजंग थापाले बताए । राष्ट्रिय सुरक्षा, अपराध, सुशासन, सामाजिकलगायत विषयमा केन्द्रित रहेर खोज पत्रकारिता गरिरहेका दाहालले बहुचर्चित नक्कली भुटानी शरणार्थी प्रकरण र बालुवाटारस्थित ललिता निवास र त्यसले चर्चेको सरकारी जग्गा हिनामिना प्रकरणको उजागर गरेका छन् । रिलायन्स एकेडेमीले वरिष्ठ चिकित्सक पुकारचन्द्र श्रेष्ठ र राष्ट्रिय फुटबल टोलीका कप्तान किरण चेम्जोङलाई पनि शुक्रबार सम्मान गरेको छ ।"
विशालले जिते रेडपान्डा म्याराथन,"(ताप्लेजुङ) पाँचथरका धावक विशाल राईले अन्तर्राष्ट्रिय रेडपान्डा म्याराथनमा सर्वोत्कृष्ट धावकको उपाधि जितेका छन् । शनिबार ५० प्रतिस्पर्धीलाई उछिन्दै उनले १ लाख पुरस्कार राशिको म्याराथन जितेका हुन् । उनले ४ घण्टा १६ मिनेटमा दुरी पार गरे । उनले ३ सय मिटर बाँकीमा आफूभन्दा अगाडि रहेका प्रतिस्पर्धीलाई उछिनेर उपाधि हत्याए । विशालभन्दा एक मिनेट ढिला ४ घण्टा १७ मिनेटमा दुरी पार गरेका बझाङका करण रावल पुरुषतर्फ पहिलो भए । पुरुषतर्फ ताप्लेजुङका रमेश लिम्बू दोस्रो र सोलुखुम्बुका अर्जुन कुलुङ तेस्रो भए । रमेशले ४ घण्टा २६ मिनेट र अर्जुनले ४ घण्टा ३१ मिनेटमा दुरी पार गरेका थिए । फुङलिङ नगरपालिका६ की कुमारी गुरुङले महिलातर्फको उपाधि जितिन् । ६ घण्टा १२ मिनेटमा दुरी पार गर्दै उनले ५० हजार जितिन् । ओखलढुंगाकी लाक्पा ङिमा शेर्पा दोस्रो भइन् । उनले ६ घण्टा २९ मिनेट लगाइन् । ६ घण्टा ३७ मिनेटबाट ताप्लेजुङकी दासाङ्की शेर्पा तेस्रो भइन् । पुरुष र महिलातर्फ प्रथम, द्वितीय र तृतीय हुनेले क्रमशः ५०, ३० र २० हजार पुरस्कार पाए । स्थानीयतर्फ पाँचथरका राजन मेन्याङ्बो प्रथम, ताप्लेजुङका सञ्चबहादुर शेर्पा द्वितीय र दीपक राई तृतीय भए । उनीहरूले १५, १० र ५ हजार पुरस्कार पाए । रेडपान्डा पाइने ताप्लेजुङ, पाँचथर र इलामका सहभागीलाई स्थानीय प्रतिस्पर्धीको रूपमा पुरस्कृत गरिएको थियो । निर्णायक मण्डलका संयोजक प्रेम लँवाका अनुसार ४० पुरुष र ११ महिला प्रतिस्पर्धी थिए । सदरमुकाम फुङलिङवाट ३ हजार ७ सय ९४ मिटर उचाइमा रहेको पाथीभराधाम पुगेर फर्कन ४८ किलोमिटर दुरी निर्धारण गरिएको थियो । आयोजकले ४ विधामा पुरस्कार वितरण गरेको हो । सबैभन्दा पहिला गन्तव्यमा पुग्लेलाई सर्वोत्कृष्ट धावकको रूपमा एक लाख दिइयो । त्यसपछि निर्धारित दुरी पार गर्ने पुरुष भए क्रमशः पहिलो, दोस्रो र तेस्रो बनाइयो । त्यसपछि पनि अगाडि स्थानीय आइपुगे उनीहरूलाई स्थानीय पहिलो, दोस्रो र तेस्रो बनाइयो । महिलाको पनि यसरी नै छुट्याइएको हो । सबै प्रतिस्पर्धीलाई सदरमुकाम फुङलिङको तोक्मेडाँडाबाट एकैसाथ कुदाइएको थियो । पुरुषको तुलनामा महिला प्रतिस्पर्धी दुई घण्टा ढिलो गन्तव्यमा पुगेका छन् । पाथीभरामा यसअघि पनि म्याराथन दौड थियो । तर, महिलाको हकमा भने पहिलो पटक म्याराथन भएको हो । कुमारी जेठमा सम्पन्न ताप्लेजुङ महिला हाफ म्याराथनमा दोस्रो भएकी थिइन् । हरेक सेप्टेम्बर महिनाको तेस्रो शनिबारलाई रेडपान्डा डे भनेर मनाइन्छ । रेडपान्डा नेटवर्क र फुङलिङ नगरपालिकाको सहयोगमा हिमाली संरक्षण मञ्चले प्रतियोगिता गरेको हो ।"
वालिङमाथि पुलिसको संघर्ष,"काठमाडौं (कास) वालिङले एन्फा महिला लिग फुटबलमा त्यस्तो हार बेहोरेको छ, जसले देखाउँछ यो टिम शीर्ष पाँचका लागि योग्य छ । दशरथ रंगशालामा भएको खेलमा पुलिसले वालिङको चुनौतीसँग संघर्ष गर्दै २० को नतिजा निकाल्यो । यो जितले पुलिसको १५ अंक भएको छ । अपराजित रहने पुलिस दोस्रो टिम बनेको छ । एपीएफ १९ अंकमा शीर्षमा छ भने आर्मीसँग १६ अंक छ । टोली दोस्रोमा छ । त्यसपछि पुलिस छ । त्यसपछिको दुई स्थानमा रहेका वालिङको १२ र कोशीको १० अंक छ । पुलिसको चौथो जितमा नायक रहिन् सम्झना लावती । उनले ६७ औं मिनेटमा पहिलो गोल गरिन् । त्यसपछि दोस्रो हाफको इन्ज्युरी समयको पहिलो मिनेटमा दोस्रो गोल थपिन् । त्यसअघि संकटाले सुदूरपश्चिमलाई ६० ले हराएर शीर्ष पाँचको झिनो सम्भावना कायम राख्यो । यो जितपछि टोलीको ८ अंक भएको छ । शीर्षमा पाँचमा रहन संकटाले बाँकी दुई खेलमात्र जितेर पुग्ने छैन, यही होडमा रहेका अन्य टिमको प्रदर्शन आफ्नो अनुकूल हुनुपर्नेछ । सुदूरपश्चिम भने लगातार सातौं हारसँगै अंकविहीन छ । संकटाका लागि टेमिलोप जेनिफरले ह्याट्रिकसहित चार गोल गरिन् । उनले चौथो मिनेटमा पहिलो गोल गरेपछि १२ र ५३ औं मिनेटमा गोल थपिन् । उनको चौथो गोल भने दोस्रो हाफको इन्ज्युरी समयको पाँचौं मिनेटमा सम्भव भयो । यसबीच ममता पुनले ८४ र पूर्णिमा हमालले ८७ औं मिनेटमा गोल गरेका थिए ।"
टेबलटेनिस लिग सोमबारदेखि,"काठमाडौं (कास) स्ट्याग च्याम्पियन्स टेबलटेनिस एकेडेमीको आयोजनामा हुने ग्लोबल च्याम्पियन्स टेबलटेनिस लिग सिजन२ यही असोज ७ देखि १२ सम्म हुने भएको छ ।लैनचौरस्थित राष्ट्रिय टेबलटेनिस प्रशिक्षण केन्द्रमा हुने प्रतियोगिताका शनिबार सहप्रायोजनहरूसँग सम्झौता भएको छ । नौपटककी टेबलटेनिस राष्ट्रिय च्याम्पियन नविता श्रेष्ठ प्रबन्ध निर्देशक रहेको एकेडेमीले तीन सहप्रायोजकसँग सम्झौता गरेको छ । आयोजक एकेडेमीकी नविता, अखिल नेपाल टेबलटेनिस संघका उपाध्यक्ष सुमन खड्गी, मेटल सेपरका प्रबन्ध निर्देशक नीरज जोशी र नेपाली घर होटलका महाप्रबन्धक राजीव श्रेष्ठले प्रायोजन सम्झौतापत्रमा हस्ताक्षर गरेका छन् ।उपाध्यक्ष खड्गीले प्रतियोगिताको कुल बजेट १९ लाख ५५ हजारमध्ये २० प्रतिशत ३ लाख ९१ हजार रुपैयाँ उपलब्ध गराउने छन् । मेटल सेपरले ट्रफी व्यवस्थापन गर्नेछ भने नेपाली घरले सहभागी विदेशी खेलाडीको खाना र बसोवासको व्यवस्थापन गर्नेछ । मुख्य प्रायोजक तथा इक्विप्मेन्ट पार्टनरमा स्ट्याग ग्लोबल भारत रहेको जनाइएको छ । प्रबन्ध निर्देशक नविताले प्रतियोगितामा ७ टिमको सहभागिता रहने बताइन् । पुलिस क्लब, एपीएफ क्लब, ज्ञानभैरव डिल्लीबजार टेटे क्लब, यल टेबलटेनिस, होप्स टेटे एकेडेमी, रेड टायल्स र आयोजक स्ट्याग छन् । प्रहरी, एपीएफ र स्ट्यागले ११ पुरुषमहिला विदेशी खेलाडी पनि अनुबन्ध गरेको जानकारी दिइयो ।सहभागी टिमबीच पहिले राउन्ड रोबिन लिग हुनेछ । लिगमा शीर्ष ४ स्थानमा रहने टिम सेमिफाइनल प्रवेश गर्नेछन् । एक टिमले २२ पुरुषमहिला सिंगल्स र मिक्स डबल्स गरी ५ खेल खेल्नुपर्ने हुन्छ । विजेताले २ लाख र उपविजेताले १ लाख रुपैयाँ पुरस्कार प्राप्त गर्नेछन् ।"
