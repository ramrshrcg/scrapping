शीर्षक,विवरण
रुसी सेनामा भर्ती भएका थप ३ नेपालीको मृत्यु,"पछिल्लो पटक गत पुस ४ मा पनि परराष्ट्रमन्त्री साउदले रुसी राजदूत नोभिकोभलाई बोलाएर नेपालीलाई पूरा तालिम नदिईकनै रेड जोन मा पठाउने गरिएकामा त्यसो नगर्न र त्यहाँ भएका नेपालीलाई यथाशीघ्र फिर्ता गर्न आग्रह गरेका थिए । परराष्ट्र स्रोतका अनुसार राजदूत एलेक्सेईले आफूले नेपालको सन्देश रुससम्म पुर्याउने प्रतिबद्धता जनाएका थिए । रुस र युक्रेनबीच १७ सय किलोमिटर सीमा क्षेत्रमा विगत दुई वर्षदेखि युद्ध जारी छ । सिमाना र युक्रेनी भूमिमा पनि नेपाली तैनाथ छन् । रुसी सेनाले युद्धकालसम्बन्धी पूरा तालिम नदिई रेड जोन मा पठाउँदा मानवीय क्षति बढिरहेको छ । तर, रुसले विवरण सार्वजनिक गरेको छैन । नेपाली युवा एक वर्षको सम्झौता गरी रुसी सेनामा भर्ती हुँदै आएका छन् । जुन गैरकानुनी हो । तालिम लिएर सैन्य क्याम्पमा प्रवेश गरेपछि सम्झौता अवधि पूरा नभएसम्म फर्कन नपाइने रुसी सेनाको प्रावधान छ । बीचमै फर्किए वा भागेमा रुसी सेनाको अपराध संहिता ३३७ अनुसार कारबाही हुने उल्लेख छ । घाइते भएर वा आरामका लागि सैन्य क्याम्प आइपुगेका नेपालीहरूले आफन्त र नेपाली दूतावाससमक्ष उद्धारका लागि अपिल गर्दै आएका छन् ।"
'विश्वविद्यालयमा भागबन्डा गर्दैनौं,"लामो समयपछि ऐन आउन लागेका कारण सबै पक्षले आफ्ना माग सम्बोधन होऊन् भन्ने चाहना राख्नु अन्यथा नभएको उनले बताए । मुख्य कुरा त देशको राष्ट्रिय स्वार्थ हो, राष्ट्रको उन्नति र विकासको दिशालाई आत्मसात् गर्नॅ हो । त्यसका निम्ति हामीले आफ्ना ससाना स्वार्थ छोड्न तयार हुनुपर्छ, उनले भने, तसर्थ, सरकार सबै पक्षका जायज चासो र मुद्दालाई अधिकतम रूपमा सम्बोधन गरी छिटोभन्दा छिटो ऐन ल्याउने प्रक्रियामा छ ।सरकारले एकीकृत उच्च शिक्षा विधेयकका निम्तिसमेत आवश्यक प्रक्रिया अगाडि बढाइरहेको उनले बताए । प्राविधिक शिक्षातर्फ पनि सरकारले छुट्टै एकीकृत विधेयक ल्याउन मन्त्रिपरिषद्ले अनुमति दिइसकेको प्रधानमन्त्री दाहालले जानकारी गराए ।त्यस्तै, दलीयकरण हाबी भएकै कारण देशको शैक्षिक क्षेत्र अराजकता र बेथितिउन्मुख भएकामा सांसदहरूले एकमत देखाएका छन् । एजुकेसन समिटको दलीयकरणको दलदलमा शिक्षा प्रणाली विषयक छलफलमा कांग्रेस सांसद तथा केन्द्रीय सदस्य प्रदीप पौडेलले नीतिमा राजनीति हुनुपर्नेमा राजनीतिक दलहरूले विश्वविद्यालय वा विद्यालयको संरचनामाथि राजनीति गरेको भनाइ राखे । त्रिभुवन विश्वविद्यालयको उच्च पदाधिकारी नियुक्त गर्दा विश्वव्यापी विज्ञापन गरेर गर्ने प्रधानमन्त्री दाहालको घोषणाको स्वागत गर्दै त्यसरी नियुक्ति गरेका दिन प्रधानमन्त्रीलाई माला लगाउने पनि बताए । हामीले राजनीति संरचनाभित्र गर्यौं, नीतिमा राजनीति हुनुपर्थ्यो, संरचनामा राजनीति भयो, उनले भने, विश्वविद्यालय नीतिगत हिसाबबाट राजनीतिबाहिरको विषय हुँदै होइन, आज राजनीतिको विषय नबनेर विश्वविद्यालय बिग्रिएको र अराजकता बढेको हो । पौडेलले मुलुकमा सुशासन कायम गर्न नसके अराजकता असाध्यै बढेर जाने जिकिर गरे । प्रमुख चार दलका शीर्ष नेताको राजनीतिक स्वार्थका कारण शैक्षिक स्थिति बिग्रिएको राष्ट्रिय जनमत पार्टीका अध्यक्ष तथा सांसद सीके राउतले बताए । संसद्मा समेत दलको ह्विप उल्लंघन गर्ने हैसियत सांसदहरूमा नभएकाले शिक्षासम्बन्धी ऐन निर्माण निजीमुखी हुने गरेको उनको भनाइ थियो । हामीले यो गर्यौं, त्यो गर्यौं भनेर जति भने पनि यथार्थमा संसद्मा सचेतकले दिएको ह्विप उल्लंघन गर्ने हिम्मत कसैले गर्न सक्दैन, जुन विधेयक पारित गर्नॅपर्ने हुन्छ, त्यसमा के हाल्नेनहाल्ने, पार्टीमा पहिल्यै निर्णय हुन्छ, उनले भने, निजी क्षेत्रको माग भित्रभित्रै संशोधन भइसकेको हुन्छ । मधेशको शैक्षिक स्थिति कमजोर हुनुमा बजेट बाँडफाँटमै राज्यले विभेद गरेको उनको दाबी छ । ०४६०४७ को आन्दोलनपछि मधेशको शिक्षास्तर खस्किँदै गयो, प्रअ, विद्यालय व्यवस्थापन समितिका नाममा राजनीति सुरु भयो, उनले भने । पूर्वशिक्षामन्त्री तथा राष्ट्रिय स्वतन्त्र पार्टीका सांसद शिशिर खनालले नेपालको शैक्षिक नीति कानुन निर्माण कार्यमै कमजोरी हुने गरेको बताए । साह्रै नै लोकप्रियतामुखी भयौं, भाषण गर्न, ताली बजाउन जे सजिलो छ, त्यही बोल्यौं, गहनतापूर्वक हेरेनौं, उनले भने, यसमा आलोचनात्मक रूपमा न राजनीतिक दलले हेर्छ, न पत्रकारले हेर्छ न सरोकारवालाले । लोकप्रियतामा रमाउने बानीले गर्दा नै निःशुल्क शिक्षा नीतिसमेत राम्ररी लागू नभएको उनले बताए । विश्वविद्यालय र विद्यालयलाई स्वायत्त निकाय बनाउनुपर्ने उनको भनाइ थियो ।"
'निजी विद्यालयलाई गुठीमा लैजान मिल्दैन,"(काठमाडौं)निजी क्षेत्रबाट सञ्चालित विद्यालय पाँच वर्षभित्र सरकारलाई सुम्पिनुपर्ने प्रस्तावित विद्यालय शिक्षा विधेयकमा उच्च शिक्षा तथा माध्यमिक विद्यालय संघ, नेपाल (हिसान) का अध्यक्ष रमेश सिलवालले आपत्ति जनाएका छन् । सरकार र सांसदहरू संविधानले तय गरेको व्यवस्थाभन्दा माथि रहेको भन्दै उनले संवैधानिक सीमा ननाघ्न सरकार र सांसदहरूलाई आग्रह गरे । बाहिर भूमिका र योगदानको उच्च प्रशंसा गर्ने अनि पाँच वर्षपछि तेरो सम्पत्ति राष्ट्रलाई बुझाऊ भन्ने ? मेरो प्रतिप्रश्न र चुनौती नै छ प्रधानमन्त्रीसँग, त्यति त्यागी हुनुहुन्छ भने उहाँहरूले आफ्नो सम्पत्ति राष्ट्रको नाममा सुम्पिदिने हिम्मत राख्नुस्, हामी निजी क्षेत्रको सबै स्कुल राज्यलाई सुम्पिन तयार छौं ।विद्यालय शिक्षा ऐन, २०८० अहिले प्रतिनिधिसभाको शिक्षा समितिमा छलफलका क्रममा रहेको छ । विधेयकमा निजी विद्यालय पाँच वर्षपछि गुठीमा जानुपर्ने व्यवस्था राख्नका लागि सांसदहरूले संशोधन प्रस्ताव दर्ता गराएका छन् । जसलाई लिएर निजी क्षेत्रका विद्यालय सञ्चालकहरूले आपत्ति जनाउँदै आएका छन् । काठमाडौंमा मंगलबार आयोजित कान्तिपुर एजुकेसन समिट२०८० को पहिलो सत्र उच्च शिक्षा कानुन गर्भमा, विद्यालय शिक्षा विधेयक विवादमा विषयमाथिको छलफलमा स्थानीय सरकारका जनप्रतिनिधि, संघीय सरकारका अधिकारी र निजी विद्यालय सञ्चालकले बहस गरेका थिए । हिसान अध्यक्ष सिलवालले सरकार र सांसदहरूले शिक्षा विधेयकमा गर्न लागेको उक्त कानुनी व्यवस्था संविधानविपरीत भएको दाबी गरे । संविधानविपरीत ऐन ल्याउने अधिकार कसैलाई छैन । नेपालको तीनखम्बे अर्थनीतिमा सहकारी, निजी र सरकारी हुने व्यवस्था छ । गुठी अर्थतन्त्र नेपालमा छैन, उनले भने, नेपालको संविधानले कुनैमा प्रगतिशील कर लगाउन मिल्नेछ भन्ने व्यवस्था गरेको छ । सरकार र सांसदलाई संविधानभन्दा माथि बस्ने अधिकार छैन । कम्पनीअन्तर्गत दर्ता भएको संघले सोहीअनुसार चल्न पाउनुपर्छ । गाउँपालिका राष्ट्रिय महासंघकी अध्यक्ष लक्ष्मी पाण्डेले माध्यमिक शिक्षा स्थानीय तहमातहत हुने र शिक्षक संघीय सरकारमातहत हुने खालको शिक्षा विधेयकले शिक्षालाई नै गोलमोटल पार्ने भन्दै सरोकारवालालाई सचेत गराइन् । संविधानमै माध्यमिक शिक्षासम्मको अधिकार क्षेत्र स्थानीय तहको हुने प्रावधान राखिएको हुँदा शिक्षक संघीय सरकारको मातहतमा राख्ने विधेयक संघीयताको मर्मविपरीत हुने उनको भनाइ थियो । घर तपाईंको हो, घरभित्र बस्ने मान्छे पराइ हो भनेजस्तै हो । स्थानीय तहले नजिकबाट हेर्छ, मूल्यांकन गर्छ, सही मार्गमा हिँड्न सके गन्तव्यमा पुगिन्छ, उनले भनिन्, परिवर्तनको संवाहक भनिने शिक्षालाई यसरी गोलमोटल गर्न हुँदैन, विद्यालय शिक्षा जसको अधिकार क्षेत्रमा छ, संघीयताविपरीत छ, परिमार्जित वा पुनर्लेखन हुन्छ भन्ने अपेक्षा राखेको छु । राजनीतिक आस्थाका आधारमा स्थानीय तहले शिक्षकमाथि विभेद गर्ने गरेको जिज्ञासामा पाण्डेले दरबन्दी मिलानका क्रममा एउटै विद्यालयमा एक विषयका दुई शिक्षक हुँदा गाउँपालिकाभित्रकै अर्को विद्यालयमा लैजानुपर्ने आवश्यकता पर्ने तर कसैलाई पनि विभेद नगरेको दाबी गरिन् । विश्वविद्यालयहरूमा कुलपति, उपकुलपतिलगायत नेतृत्वदायी भूमिकामा राजनीतिक भागबन्डाका आधारमा नभएर प्रतिस्पर्धी क्षमताका आधारमा छनोट गर्नुपर्ने नत्र नेपालको शिक्षाले विश्वास गुमाउनुपर्ने उनको भनाइ थियो । विद्यार्थीको विदेश पलायनलाई रोक्न स्थानीय, प्रदेश र संघीय सरकार तथा सरोकारवाला जिम्मेवार हुनुपर्नेमा उनले जोड दिइन् । सामुदायिक विद्यालयको गुणस्तर तत्काल सुधार गर्नुपर्ने विश्वविद्यालय अनुदान आयोगका अध्यक्ष देवराज अधिकारीले बताए । विद्यालय तहको शिक्षा गुणस्तरीय नहुनुको असर उच्च शिक्षामा देखिएकाले सामुदायिक विद्यालयको गुणस्तर सुधारका लागि ढिलाइ गर्न नहुने उनको भनाइ थियो । यसका लागि संसद्मा विचाराधीन विद्यालय शिक्षा विधेयक यथाशक्य पारित गर्नुपर्ने उनले बताए । बढीभन्दा बढी विद्यार्थी निजी विद्यालयमा छन्, गुणस्तर पनि तुलनात्मक राम्रो छ । सरकारले एकै पटक सबै निजी विद्यालयलाई सामुदायिक बनाउनुपर्ने नीतिगत व्यवस्था गर्न लागेकाले त्यसबाट पर्ने सम्भावित असरबारे पनि सोच्नुपर्छ, उनले भने । शिक्षा विज्ञान तथा प्रविधि मन्त्रालयका सचिव सुरेश अधिकारीले सम्पूर्ण निजी विद्यालय ढिलोचाँडो सामुदायिकमा रूपान्तरण हुनैपर्ने बताए । प्रस्तावित शिक्षा विधेयकमा गुठीकरणबारे स्वैच्छिक व्यवस्था रहे पनि भविष्यमा सबै निजी विद्यालय सामुदायिकमा रूपान्तरण हुने अपेक्षा राखिएको उनको भनाइ थियो । नयाँ निजी विद्यालय शैक्षिक गुठीका रूपमा स्थापना हुनुपर्ने र हाल सञ्चालनमा रहेका पनि क्रमशः त्यही मोडालिटीमा जाने उनले बताए । गुठीकरण र विद्यालय क्षेत्रको क्षेत्राधिकारमा मन्त्रालयको धारणा विधेयकमा जे छ, मन्त्रालयको त्यही हो, उनले भने, विधेयक छलफलमा छ । अहिले सञ्चालित विद्यालयहरू स्वैच्छिक रूपमा गुठीमा रूपान्तरण हुन सक्ने व्यवस्था छ । यद्यपि, ट्रस्टमा जान प्रोत्साहन गर्ने भन्ने नै हो । सचिव अधिकारीले सामुदायिकलाई सबलीकरण गर्दै निजीसरह बनाउँदा भविष्यमा सामुदायिक विद्यालय नै अभिभावकको प्राथमिकतामा रहने बताए । विधेयकमा शिक्षकहरू स्थानीय तहअन्तर्गत नै रहने व्यवस्था रहेको पनि उनले स्पष्ट पारे । शिक्षा क्षेत्रमा निजीको पनि भूमिका रहेको भन्दै उनले त्यसलाई अवमूल्यन हुन नदिने सरकारको धारणा रहेको बताए । तर यसलाई बढी नाफामूलक वा विद्यार्थीहरूको ढाड सेक्न नदिने भन्ने हो, उनले भने, भोलि शैक्षिक गुठीका रूपमा गए पनि यसले आफ्नो सञ्चालन खर्च त उठाउन पाइहाल्छ । हामीले जोड दिने सामुदायिक विद्यालयलाई नै हो । त्यसको गुणस्तर सुधार गर्ने र भविष्यमा सामुदायिकमै धेरै विद्यार्थी आऊन् भन्ने चाहना हो ।"
दक्ष जनशक्ति देशभित्रै,"काठमाडौं (कास) श्रम बजारलाई कस्तो जनशक्ति चाहिएको भन्ने विषयमा सरकार र निजी क्षेत्रसँग छलफल थालेको विश्वविद्यालयका पदाधिकारीले दाबी गरेका छन् । यसका लागि एकेडेमिया इन्डस्ट्री मिट जस्ता कार्यक्रम आयोजना गरिरहेको र पाठ्यक्रम परिमार्जनका लागि पनि प्रयास भइरहेको उनीहरूले बताए । शिक्षा क्षेत्रका जानकारले पनि विद्यार्थीलाई रोजगारीका अवसर उपलब्ध गराउनुका साथै श्रम बजारमा बिक्ने वा उद्यमी बनाउने किसिमको पद्धति विकास गर्न विश्वविद्यालयले ध्यान दिनुपर्ने सुझाव दिए । काठमाडौंमा मंगलबार आयोजित कान्तिपुर एजुकेसन सम्मिट२०८० को दोस्रो सत्र नेपालमा गुणस्तरीय उच्च शिक्षा कसरी ? मा बोल्दै त्रिभुवन विश्वविद्यालयका कायममुकायम उपकुलपति प्राडा शिवलाल भुसालले बेरोजगारीको विषय विश्वविद्यालयको मात्रै नभएर समग्र श्रम बजार र राज्यकै समस्या रहेको धारणा राखे । राज्यलाई कस्तो जनशक्ति चाहिने, त्यो उत्पादन गर्ने दायित्व विश्वविद्यालयकै हो, त्यसका लागि सरकार र निजी क्षेत्रसँग छलफलमा छौं, उनले भने, तर विश्वविद्यालयले सबै विद्यार्थीलाई जागिर खोजिदिने सुनिश्चितता गर्न सक्दैन । विश्वविद्यालयको मूल उद्देश्य जागिर खोजिदिनेतर्फ गयो भने अर्को अर्थ लाग्छ । विदेशी विश्वविद्यालयले अन्तर्राष्ट्रिय विद्यार्थीलाई समेत पार्ट टाइम रोजगारीको सुविधा दिने गरेकामा नेपालका विश्वविद्यालयले भने विद्यार्थीलाई जागिर खोज्दै हिँड्न नसक्ने बताउनु सुहाउँदो कुरा नभएको कार्यक्रममा उपस्थित विद्यार्थी एवं शिक्षा क्षेत्रका सहभागीको भनाइ थियो । दीक्षित विद्यार्थीलाई देशमै टिकाउन विश्वविद्यालय, श्रम बजार र सरकारको संयुक्त पहल आवश्यक रहेको विश्वविद्यालयका पदाधिकारीहरूले बताए ।नेपालले अनुसन्धानमूलक शिक्षालाई प्राथमिकता दिनुका साथै विश्वविद्यालयको क्यालेन्डरको पूर्ण पालना गर्नुपर्ने खुला विश्वविद्यालय स्वास्थ्य तथा प्रविधि संकायका डिन प्राडा केदारप्रसाद रिजालले बताए । विद्यार्थीले अनुसन्धानमूलक शिक्षाको माग गरिरहेको कुरालाई राज्यले बुझ्नुपर्ने र सोहीअनुसार शिक्षा प्रणाली अपनाउनुपर्ने उनको भनाइ थियो । हामीलाई कस्तो जनशक्ति चाहिने, कुन भूगोलमा विश्वविद्यालय खोल्ने, कुन विशेषताका आधारमा खोल्ने भन्नेबारे अध्ययन गरिएको छैन, उनले भने, कसैलाई भीसी बनाउने नाउँमा कसैको राजनीतिक लहडको प्रतिफल नेपालका धेरै विश्वविद्यालयले भोगिरहेका छन् । सरकारले शैक्षिक वातावरण सुधार गरी युवालाई देशमै राख्ने वातावरण बनाउनमा चुकिरहेको रिजालको बुझाइ थियो । नेपालको परीक्षा प्रणाली कसरी बढी नम्बर ल्याउने भन्नेमा केन्द्रित भएकाले समग्र शिक्षाको गुणस्तर सुधार हुन नसकेको आईएनजीका संस्थापक अध्यक्ष सुलभ बुढाथोकीले बताए । विद्यार्थीले बढी नम्बर ल्याउने गरी पढ्ने र शिक्षकले पनि विद्यार्थीले कसरी बढी नम्बर ल्याउन सक्छन् भन्ने उद्देश्यले पढाउनुहुन्छ, उनले भने, तर, पढेको कुरा कहाँ लागू गर्ने भन्ने सिकाइँदैन । यो प्रणालीमार्फत विश्व बजारमा आवश्यक जनशक्ति उत्पादन गर्न सकिँदैन । गुणस्तरीय शिक्षाका लागि शिक्षण सामग्री, गुणस्तरीय शिक्षकलगायत स्रोतको आवश्यक पर्ने भए पनि यसका लागि कत्ति पनि ध्यान नदिइएको उनले बताए ।स्कुल अफ आर्ट्स, काठमाडौं विश्वविद्यालयकी डिन तथा सहप्राध्यापक एकुमाया पुनले नेपालमा गुणस्तरीय शिक्षा रहेको दाबी गरेर मात्रै नहुने बरु त्यसका लागि अन्तर्राष्ट्रिय समुदायले पनि स्वीकार गर्नुपर्ने बताइन् । सरकार र विश्वविद्यालयहरूले गुणस्तरीय शिक्षासहित विद्यार्थीलाई उद्यमी बनाउनेतर्फ पनि ध्यान दिनुपर्ने उनको सुझाव थियो । उनले भनिन्, विश्वविद्यालयको लक्ष्य गुणस्तरीय शिक्षा दिनु मात्रै नभएर दीक्षित विद्यार्थी देशभित्रै बसून् भन्ने हुनुपर्छ तर यो काम विश्वविद्यालय एक्लैले गर्न सक्दैन । श्रम बजार, उद्योग र सरकारको साथ चाहिन्छ । विश्वविद्यालयहरू बेरोजगार उत्पादन गर्ने कारखानाजस्तो बनेको र युवाले सस्तो मूल्यमा विदेशमा श्रम बेच्नुपर्ने समस्याबारे एक युवा सहभागीले जिज्ञासा राखेका थिए । त्यसमा जवाफ दिँदै खुला विश्वविद्यालय स्वास्थ्य तथा प्रविधि संकायका डिन प्राडा रिजालले भने, विद्यार्थी संगठनका विद्यार्थीले विश्वविद्यालयमा राजनीति बन्द गरिदिए धेरै समस्या समाधान हुन्छ । विश्वविद्यालयभित्र पढ्ने र पढाउने मात्रै राखौं । यसले विश्वविद्यालयलाई तहसनहस गरिरहेको छ ।"
श्रम बजारसँग जोड्न नसक्नु शिक्षा प्रणालीको कमजोरी,"काठमाडौं (कास) विद्यार्थीलाई श्रम बजारसँग जोड्न नसक्नु नै मुलुकको शिक्षा प्रणालीको मुख्य कमजोरी रहेको सरोकारवालाले औंल्याएका छन् । काठमाडौंमा मंगलबार आयोजित कान्तिपुर एजुकेसन समिट २०८० को पिरलोमा डिग्रीधारी, सीप न रोजगारी सत्रका वक्ताले शिक्षण संस्थाले श्रम बजारका लागि आवश्यक जनशक्तिसमेत उत्पादन गर्न नसकेको गुनासो गरे । शिक्षा तथा व्यावसायिक तालिम परिषद् (सीटीईभीटी) का सदस्यसचिव महेश भट्टराईले सरकारले व्यावसायिक शिक्षालाई शब्दमा मात्रै प्राथमिकता दिएको तर व्यवहार र योजनामा कहीं पनि अग्रणी स्थानमा नराखेको बताए । विद्यार्थीलाई सीप मात्रै नभएर समयसापेक्ष सीप दिइनुपर्ने भए पनि त्यो नभएको उनको भनाइ थियो । सीटीईभीटीमा २०५१ सालमा ९३२ शिक्षक कर्मचारीको दरबन्दी रहे पनि त्यसपछि बढ्न सकेको छैन । स्थापना कालमा ५ स्कुल रहेको सीटीईभीटीमा अहिले ६५ स्कुल बन्दा पनि दरबन्दी भने थपिएन, उनले भने, कक्षा ९ देखि १२ मा सरकारले दरबन्दी नै दिएको छैन । प्राविधिक शिक्षकको दरबन्दी थप गर्नुपर्ने प्रस्ताव लैजाँदा शिक्षा मन्त्रालयका पदाधिकारीले सबै करारमा राख्नुपर्छ भन्ने जवाफ दिने उनले बताए । युवाहरूले महत्वपूर्ण समय विश्वविद्यालयमा खर्चिने तर जिम्मेवारी आइपुग्दा सीप, क्षमता केही नहुने गरेको अनुभव त्रिचन्द्र बहुमुखी क्याम्पसका प्रमुख नीलम श्रेष्ठ प्रधानले सुनाइन् । २८२९ वर्षको उमेर स्वदेशका कलेजमा बिताइरहेका हुन्छौं, सकिँदा डिग्री हुन्छ तर सीप, क्षमता केही हुँदैन, उनले भनिन्, विदेश जाने हो भने त्यो समयमा पढ्ने कमाउनेसँगै परिवारलाई पनि आर्थिक सहयोग गरिरहेको हुन्छ । समाज, उद्योग, विश्वविद्यालयसँग सम्बन्ध राख्ने सांगठनिक मेकानिजम विकास गरी शिक्षासँगै सीप र रोजगारी दिइनुपर्ने उनले बताइन् । श्रम बजार, समाज, अनुसन्धान, संस्कृतिसँग मिल्दो छछैन भन्ने ध्यान दिएर पाठ्यक्रमको विकास गर्न प्रधानले जोड दिइन् । श्रम बजारमा निजी क्षेत्रले आफूलाई प्रमाणित गरिसकेको अन्तर्राष्ट्रिय शिक्षा प्रदायक संस्था (आइप्यान) का अध्यक्ष लक्ष्मण केसीले दाबी गरे । निजी क्षेत्रले साँच्चै राम्रो काम गरेको छ, उनले भने, हामी सिस्टम कार्यान्वयनमा काम गरिरहेका छौं । आईटी, व्यवस्थापन, फेसन डिजाइनजस्ता विषय पढेका विद्यार्थीले सम्बन्धित क्षेत्रमा जागिर पाइरहेका छन् । सीप भएकाले नेपालमा श्रम नगर्ने भन्दै केसीले श्रमलाई हेर्ने दृष्टिकोणमा परिवर्तन नल्याए अझै ठूलो समस्या निम्तिने बताए । अबका युवालाई कसैकोमा कसरी जागिर खानेभन्दा पनि कसरी रोजगारी सिर्जना गर्ने भन्ने शिक्षा दिनुपर्ने अमेरिकाको हार्वर्ड विश्वविद्यालयका पूर्वविद्यार्थी विवेक बस्नेतले बताए । उद्योग र कक्षाकोठाबीच सम्बन्ध कायम गर्नुपर्ने उनको भनाइ थियो । शिक्षा के गर्नका लागि दिने हो भन्ने प्रश्न मूल रूपमा खडा भएको छ । म कसैकामा जागिर खान्छु भन्नेभन्दा पनि म कसरी जागिर सिर्जना गर्छु भन्ने कुरा बच्चैदेखि सिकाउनुपर्छ । अर्को कुरा, कक्षाकोठा नै प्रयोगशाला हुनुपर्छ । त्यहाँ सिकाइ हुनुपर्छ, उनले भने । २१ औं शताब्दीको प्रविधि र बजारअनुसार क्षमता बिकाउन आफूलाई अपडेट गराउनुपर्नेमा उनको जोड थियो ।"
भाषा परीक्षा विवाद प्राविधिक समितिले टुंग्याउने,"(काठमाडौं) भाषा परीक्षामा देखिएको विवाद नेपाल र कोरियाबीचको प्राविधिक समितिको बैठकले टुंग्याउने भएको छ । श्रम, रोजगार तथा सामाजिक सुरक्षा सचिव केवलप्रसाद भण्डारी र नेपालका लागि कोरियाली राजदूत टीयोङ पार्कको टोलीबीच मंगलबार श्रम मन्त्रालयमा भएको भेटमा भाषा विवादलाई प्राविधिक समितिको बैठकबाट टुंग्याउने निष्कर्ष निकालिएको हो । कोरियाले भने पछिल्ला घटनाक्रमले नेपाल संवदेनशील बन्दै गएको भन्दै चिन्ता व्यक्त गरेको छ । स्रोत देशहरूमध्ये नेपाललाई बढी प्राथमिकतामा राखिएको छ । यहाँबाट बढी कामदार लैजाने निर्णय गर्दा झन् नेपाल संवदेनशील बन्दै गयो । कोरियाको मानव संशासन विभाग र दूतावासका कर्मचारीहरू सुरक्षा थ्रेटमा परेका छन्, राजदूत पार्कले बैठकमा भने, अहिले देखिएको समस्याको समाधान विस्तारै हुँदै जानेछ । उनले कोरियाको रोजगारीको विषयमा नकारात्मक बढ्दै गएकोले सकारात्मक व्यवहारको अपेक्षा राखेको बताए ।रोजगार अनुमति प्रणालीअन्तर्गतको कामदार भर्ना प्रक्रियामा केही जटिलता देखिएमा प्राविधिक समितिले नै टुंगो लगाउने नेपाल र कोरियाबीचको श्रम सम्झौतामा उल्लेख छ । समितिमा दुवै पक्षका प्रतिनिधि रहने व्यवस्था छ । पानी जहाज निर्माण क्षेत्रमा भाषा परीक्षा दिएका ३२ हजार जनाले पुसको २ देखि ६ गते खुलाइएको उत्पादन क्षेत्रको भाषा परीक्षामा आवेदन दिन नपाएपछि विवाद बढेको थियो । विवादकै क्रममा भएको प्रदर्शनमा प्रहरीले घातक बल प्रयोग गर्दा पुस १३ मा दुई जनाको मृत्यु भएको थियो । उक्त घटनापछि ईपीएस कार्यालयले उत्पादन क्षेत्रको भाषा परीक्षा सबैका लागि खुला गरेको थियो ।श्रम प्रवक्ता राजीव पोखरेलले नेपालले कोरियाको रोजगारी गुमाउन नचाहेको बताए । कोरिया र नेपालबीच कामदार भर्नाको भाषा परीक्षामा देखिएको समस्यालाई समाधान गर्नुपर्छ । अहिले देखिएको समस्याले कोरियाको रोजगारीमा असर आउनुहुँदैन, बैठकमा प्रवक्ता पोखरेलले भने । वैदेशिक रोजगार विभागले जहाज निर्माण क्षेत्रमा भाषा परीक्षा दिएकालाई उत्पादन क्षेत्रको कोरिया भाषा परीक्षाका लागि पुस १६ देखि १८ सम्म आवेदन दिन पाउने गरी निर्णय गरेको छ । फाराम भर्ने विषयलाई भने निरन्तरता दिइने भएको छ । गत मंसिर १९ मा कोरियाको पत्रअनुसार विभागले सन् २०२४ का लागि उत्पादनमूलक कामदारका रूपमा लैजान सकिने १५ हजार ८ सय ४८ जना उम्मेदवारको रोस्टर छनोट गर्न भन्दै कोरिया भाषा परीक्षाको आवेदन दिनेको योग्यता तोकेको थियो । जसमा फौजदारी अभियोगमा सजाय पाएका, कोरियाबाट निष्कासन (डिपोर्ट) भएका, कोरियामा ईनाइन र ईटेन भिसामा ५ वर्षभन्दा कम बसेका र सन् २०२३ भित्र कोरियाको भाषा परीक्षामा सामेल भएकाहरू सहभागी हुन नपाउने प्रावधान थियो ।जुन प्रावधानले गर्दा २०२३ मा नै पानीजहाज निर्माणको परीक्षामा सहभागी भएकाले उत्पादन क्षेत्रका लागि खुलाइएको पुस २ देखि ६ सम्मको भाषा परीक्षामा आवेदन दिन रोकेको थियो । कोरियाको यो नीति नेपालसहित १६ वटा स्रोत देशका लागि एउटै हो । उत्पादन क्षेत्रको भाषा परीक्षामा नेपालमा मात्रै १ लाख ४३ हजार ८ सय १२ जनाले आवेदन दिइसकेका छन् । जुन अहिलेसम्मको सबैभन्दा बढी आवेदन हो । नेपालको निर्णयलाई कोरियाले स्वीकार गरेमा आवेदकको संख्या थप बढ्नेछ ।पुस १२ मा जहाज निर्माणमा सहभागी भएकैले उत्पादन क्षेत्रको भाषा परीक्षामा सामेल हुनबाट रोकिएका थप ९० जनाले आफूहरूको रोजगार तथा श्रमका हकमा आघात पुगेको भन्दै उक्त उच्च अदालत पाटनमा विभिन्न ९ वटा रिट दायर गरेका थिए । उक्त रिटमा उच्च अदालतले शुक्रबार निवेदकको पक्षमा अन्तरिम आदेश जारी गरेको थियो । न्यायाधीश चन्द्रमणि ज्ञवालीको इजलासले सुविधा सन्तुलनको दृष्टिले निवेदकहरूलाई आवेदन फाराम भर्नबाट वञ्चित गराउनु मनासिब नहुने भन्दै निवेदकको पक्षमा अन्तरिम आदेश जारी गरेको थियो । अदालतको आदेशपछि कार्यालयले सबैलाई फारम भर्न दिने निर्णय गरेको हो । त्यसअघि १८ जनाको रिटमा उच्च अदालतका न्यायाधीशद्वय राज्यलक्ष्मी बज्राचार्य र रमेशराज पोखरेलको संयुक्त इजलासले पुस ५ मा निवेदकहरूका हकमा आवेदन भर्न रोक नलगाउन आदेश दिइएको थियो । उक्त आदेशलाई आधार बनाएर ईपीएस कार्यालयले निवेदक १८ जनालाई मात्र आवेदन दिन खुला गरेपछि अरु युवाहरू आक्रोशित भएका थिए ।"
दाहालदेउवाबीच मत नमिल्दा मन्त्रिपरिषद् हेरफेरमा 'ब्रेक,"(काठमाडौं)प्रधानमन्त्री पुष्पकमल दाहालले आफ्नो सरकार एक वर्ष पुगेको अवसरमा मन्त्रिपरिषद् हेरफेर हुन सक्ने बताए पनि गठबन्धनको प्रमुख दल कांग्रेसका कारण तत्कालका लागि रोकिने भएको छ । सरकारका केही मन्त्रीका कामप्रति असन्तुष्ट दाहालले एक वर्षको समीक्षा गर्दै मन्त्रिपरिषद् हेरफेर गर्ने बताएका थिए । कांग्रेस तत्काल मन्त्री फेर्न अनिच्छुक भएपछि हाललाई त्यसमा ब्रेक लागेको हो । मन्त्रिपरिषद् हेरफेर सम्भवतः माघ दोस्रो सातासम्मका लागि टरेको छ । पार्टीले दुई वर्षका लागि मन्त्री पठाएको उल्लेख गर्दै कांग्रेस सभापति शेरबहादुर देउवाले तत्काल मन्त्री फेर्न नहुने दाहालसमक्ष बताएका हुन् । गत साता प्रधानमन्त्री दाहालले गठबन्धन बैठकमा मन्त्रिपरिषद् हेरफेरबारे जानकारी दिएपछि देउवाले उक्त धारणा राखेका थिए । आधाआधा कार्यकाल सरकारको नेतृत्व गर्ने समझदारी भएको प्रसंग स्मरण गराउँदै देउवाले आगामी एक वर्ष हालका आफ्ना मन्त्री कायमै रहनुपर्ने धारणा राखेका हुन् । दाहालले आफ्नो पार्टीका मन्त्री मात्र फेर्दा गलत सन्देश जाने भएकाले हाल स्थगित गरेको एक नेताले बताए । गठबन्धनमा रहेका ६ दलको सहमतिबिना प्रधानमन्त्री दाहाललाई मन्त्री फेर्न कठिन हुनेछ ।प्रधानमन्त्री दाहालले भने हाल स्थगित भए पनि राष्ट्रिय सभाको माघ दोस्रो साता हुने निर्वाचनपछि मन्त्री फेर्ने मनस्थिति बनाएका छन् । राष्ट्रिय सभाको निर्वाचनपछि मन्त्रिपरिषद् हेरफेर हुन्छ, दाहालनिकट एक नेताले भने, देउवा आफ्ना मन्त्री फेर्नै नहुने अडानमा भने हुनुहुन्न । ती नेताले देउवाले मन्त्री फेर्ने अधिकार प्रधानमन्त्रीको भएको भन्दै आलोचनाबाट जोगिन चाहेको तर्क गरे । उनका अनुसार अर्थमन्त्री प्रकाशशरण महतप्रति देउवाको मोह देखिन्छ । जबकि प्रधानमन्त्री अर्थमन्त्रीकै कार्यसम्पादनप्रति बढी असन्तुष्ट देखिएका छन् । कांग्रेस भने शरणार्थी प्रकरणमा बालकृष्ण खाणलाई पक्राउ गर्न आदेश दिएको भन्दै गृहमन्त्री नारायणकाजी श्रेष्ठप्रति असन्तुष्ट छ । प्रधानमन्त्रीनिकट स्रोतका अनुसार अर्थमन्त्री फेर्ने भए गृहमन्त्री पनि बदल्नुपर्ने धारणा देउवाले प्रधानमन्त्रीसमक्ष राखेका छन् । नक्कली शरणार्थी प्रकरण, ललिता निवास र सुन तस्करीमा गृहमन्त्री श्रेष्ठले चालेको कदमले सरकारको साख जोगाएको भन्दै प्रधानमन्त्री दाहाल तत्काल गृहमन्त्री फेर्नेनफेर्नेबारेमा द्विविधामा छन् । माओवादी उपमहासचिव वर्षमान पुन प्रधानमन्त्रीले आफ्नो सम्बोधनमा बताइसकेकाले अनुकूल समयमा मन्त्रिपरिषद् हेरफेर गर्ने ठान्छन् । सरकारको कामलाई थप प्रभावकारी बनाउने उद्देश्यअनुसार प्रधानमन्त्रीले मन्त्रिपरिषद् हेरफेर गर्ने भनिसक्नुभएको छ, उनले भने, अनुकूल समयमा हुन्छ होला । सम्बोधनमा दाहालले मन्त्रीले आफ्नो कार्यक्षमता मूल्यांकन गरी बाटो खुला गर्न आग्रह गरेका थिए । जनतालाई साक्षी राखेर माननीय मन्त्रीहरूलाई पनि भन्न चाहन्छु, हामीलाई असफल हुने छुट छैन । कार्यसम्पादन कमजोर भएको अवस्थामा म कसैलाई माफ गर्न सक्ने अवस्था र मनस्थितिमा छैन, दाहालले सम्बोधनमा भनेका थिए, कार्यक्षमता प्रमाणित गर्न सकेनौं भने कसैले पनि अब ठाउँ ओगटिरहनु हुँदैन, छाडिदिनुपर्छ । यो मैले अरूलाई दिएको उपदेशमात्र होइन, आफैंसँग गरेको वाचा पनि हो । गठबन्धनकै जसपाका अध्यक्ष उपेन्द्र यादवले प्रधानमन्त्रीले मन्त्रिपरिषद् हेरफेर गर्ने बताइसकेकाले अनुकूल समयमा मन्त्री फेर्न सक्ने बताए । गठबन्धन बैठकमा मन्त्रिपरिषद् हेरफेरको कुरा गर्नुभएको थियो । हामीले आफ्नो सुविधाअनुसार गठबन्धन दलसँग छलफल गरी मन्त्री फेर्न सक्नुहुन्छ भन्ने सुझाव दिएका छौं, उनले भने । एकीकृत समाजवादी उपाध्यक्ष एवं कृषि तथा पशुपन्छीमन्त्री बेदुराम भुसाल भने तत्काल मन्त्रिपरिषद् हेरफेर हुने सम्भावना नभएको मान्छन् । यसबारे केही छलफल भएको छैन, हाललाई फेरबदल हुँदैन होला, उनले भने । एकीकृत समाजवादीका अन्य नेताहरू भने हालका मन्त्री फिर्ता बोलाएर अरूलाई पालो दिनुपर्ने चाहन्छन् । पूर्वप्रधानमन्त्री एवं एकीकृत समाजवादीका वरिष्ठ नेता झलनाथ खनालले सरकारमा भएका पार्टीभित्र मन्त्रीको कार्यसम्पादनलाई लिएर प्रश्न उठे पनि गठबन्धनको सहमतिबिना मन्त्री हेरफेर असम्भव भएको बताए । गठबन्धनमा भएका सबै पार्टीभित्र मन्त्रीको काममा चित्त बुझेको छैन । फेर्नुपर्छ भन्ने माग छ, उनले भने, तर मन्त्री फेर्दा गठबन्धन तलमाथि हुने अवस्था भयो भने सम्भव छैन । गठबन्धनमा सहमति भए मात्र मन्त्री फेरिनेछन् । प्रधानमन्त्री दाहाल अर्थ, शिक्षा, ऊर्जा, श्रम, भूमि व्यवस्था, उद्योगमन्त्रीसँग सन्तुष्ट छैनन् । उनले क्रमभंग गरेर भए पनि राम्रो काम गरेर देखाउने प्रतिबद्धता गरेका छन् । आइतबार सकिएको केन्द्रीय कार्यसमिति बैठकले सरकारका सवालमा परराष्ट्रका सम्बन्धमा केही सुधार भए पनि सुशासन कायम हुन नसकेको, पुँजीगत खर्च हुन नसकेको, निर्माण व्यवसायीले आयोजनाको भुक्तानी पाउन नसकेको, रोजगारीको अवसर सिर्जना नभएको, निर्यात घटेको लगायतका विषय उठाउँदै मन्त्रीहरूलाई थप प्रभावकारी काम गर्न निर्देशन दिने निर्णय गरेको छ । बैठकमा प्रधानमन्त्री दाहालको पनि चर्को आलोचना भएको थियो । कांग्रेसबाट उपप्रधान तथा रक्षामन्त्री पूर्णबहादुर खड्काको नेतृत्वमा कानुन, न्याय तथा संसदीय मामिलामन्त्री धनराज गुरुङ, अर्थमन्त्री प्रकाशशरण महत, परराष्ट्रमन्त्री एनपी साउद, स्वास्थ्य तथा जनसंख्यामन्त्री मोहनबहादुर बस्नेत, उद्योग वाणिज्य तथा आपूर्तिमन्त्री रमेश रिजाल, सहरी विकासमन्त्री सीता गुरुङ, युवा तथा खेलकुदमन्त्री डिगबहादुर लिम्बू र महिला बालबालिका तथा ज्येष्ठ नागरिकमन्त्री सुरेन्द्रराज आचार्य सरकारमा छन् । माओवादीबाट उपप्रधान तथा गृहमन्त्री नारायणकाजी श्रेष्ठ, ऊर्जामन्त्री शक्ति बस्नेत, सूचना प्रविधि तथा सञ्चारमन्त्री रेखा शर्मा, पर्यटनमन्त्री सुदन किराँती, खानेपानीमन्त्री महिन्द्र यादव (नेसपा) र राज्यमन्त्री सुशीला सिर्पाली छन् । एसका भौतिक पूर्वाधारमन्त्री प्रकाश ज्वाला, कृषि तथा पशुपन्छीमन्त्री बेदुराम भुसाल र राज्यमन्त्रीहरूमा नन्दा चपाईं र प्रमिला कुमारी छन् । जसपाबाट शिक्षामन्त्री अशोककुमार राई, वनमन्त्री वीरेन्द्र महतो, जनमतबाट संघीय मामिलामन्त्री अनिता देवी, नागरिक उन्मुक्ति पार्टीबाट भूमि व्यवस्था, सहकारी र गरिबी निवारण मन्त्री रञ्जिता श्रेष्ठ छन् । लोकतान्त्रिक समाजवादीबाट श्रममन्त्री शरतसिंह भण्डारी छन् ।"
सरकारी वेबसाइटको सुरक्षामा प्रश्न,"सुरक्षा प्रणाली मजबुत बनाउन नसक्दा ह्याकरहरूको आक्रमणमा परेर सरकारी वेबसाइट एवं वेब एप्लिकेसन अवरुद्ध हुने तथा तथ्यांक हराउने समस्या बारम्बार पुनरावृत्ति हुँदै आएका छन् । पछिल्लोपटक आइतबार र सोमबार दिनभर राष्ट्रिय सूचना प्रविधि केन्द्रको सर्भरमा आक्रमण हुँदा तीन हजारभन्दा बढी सरकारी वेबसाइटमा समस्या देखियो । यस्तो आक्रमणबाट एकातिर घण्टौं सार्वजनिक सेवा अवरुद्ध हुने समस्या छँदै छ, अर्कातिर डेटा सुरक्षाको समेत चिन्ता बढेको छ । सरकारी वेबसाइट सुरक्षित बनाउन सरकारले केही नीतिगत एवं संरचनागत व्यवस्था त गर्दै आएको छ तर ती पर्याप्त देखिएका छैनन्, जसको पुष्टि बारम्बार भइरहेका समस्याले पनि गर्छन् । सार्वजनिक आईपी एड्रेसलगायत डेटाबेस रहने राष्ट्रिय सूचना प्रविधि केन्द्रको डोमेन नेम सिस्टम (डीएनएस) सर्भरमा डिस्ट्रिब्युटेड डिनायल अफ सर्भिस (डिडस) आक्रमण हुँदा आइतबारदेखि सरकारी वेबसाइट अवरुद्ध भएका थिए । आइतबार सार्वजनिक बिदा परेकाले सेवा प्रवाहमा खासै प्रभावित भएन तर सर्भरमा देखिएको समस्या बेलैमा सुल्झाउन नसक्दा सोमबार सार्वजनिक सेवा प्रवाहमा जोडिएका कार्यालयको कामकारबाहीमा असर पर्यो । दुई साताअघि मात्रै शिक्षा मन्त्रालयको वैदेशिक अध्ययन अनुमति शाखाको सर्भर चार दिनसम्म डाउन भएको थियो । मंसिर ३० मा संघीय संसद्को वेबसाइट केही घण्टा अवरुद्ध भयो । गत वर्ष माघमा डेटा सेन्टरमा डिडस आक्रमण हुँदा झन्डै एक सातासम्म कतिपय सरकारी वेबसाइट राम्ररी चलेनन् । अध्यागमनको अनलाइन सेवा अवरुद्ध हुँदा अन्तर्राष्ट्रियतर्फका उडान प्रभावित भएका दृष्टान्त पनि छन् । सेवा घण्टौं अवरुद्ध हुने गरी पटकपटक आक्रमण भइरहनुले वेबसाइटको सुरक्षा सरकारको प्राथमिकतामा पर्न नसकेको देखाउँछ । वेबसाइट एवं साइबर सुरक्षाका लागि प्रयोग गरिने सुरक्षा साधनको लाइसेन्स नवीकरणसमेत बेलैमा नगरिनुले पनि सरकारको उदासीनतालाई थप प्रस्ट्याउँछ । लाइसेन्स नवीकरण नगरिएका कारण पनि कतिपय सरकारी वेबसाइटमा समस्या आइरहेको देखिन्छ । वेबसाइट वा सर्भरमा आक्रमण हुनु अस्वाभाविक होइन, जुनसुकै सर्भर निसानामा पर्न सक्छन् । कमजोरी पत्ता लगाउने, सेवा अवरुद्ध गर्ने, डेटा चोर्ने, आफ्नै प्रविधि परीक्षण गर्ने जस्ता उद्देश्यले ह्याकरले वेबसाइट र सर्भरमा आक्रमण गर्न सक्छन् । तर कुन स्तरको आक्रमण हुन सक्छ भन्ने आकलन गरेर त्यसलाई प्रतिरक्षा गर्ने प्रणाली विकास गर्न नसक्नु सरकारको कमजोरी हो । जोखिम कम गर्न सरकारले केही नीतिगत र संरचनागत व्यवस्था त गरेको छ तर ती पर्याप्त देखिँदैनन् । सरकारले २०७२ मा ल्याएको सूचना तथा सञ्चार प्रविधि नीतिमै साइबर आक्रमण पहिचान, रोकथाम, प्रतिरक्षा लगायतका आयामहरूलाई सम्बोधन गर्ने, साइबर सुरक्षा सम्बन्धी क्षमता अभिवृद्धि कार्यक्रम सञ्चालन गर्ने जस्ता प्रावधान राखिएका थिए । तर त्यहीअनुसारको व्यवस्थापनमा पर्याप्त ध्यान दिइएको छैन । सरकारी कार्यालयको वेबसाइट निर्माण तथा व्यवस्थापन सम्बन्धी निर्देशिका, २०७८ ले सरकारी कार्यालयले सूचना प्रविधि विभागबाट वेबसाइटको सुरक्षा र विश्वसनीयताको सम्बन्धमा वर्षको कम्तीमा एक पटक सुरक्षा परीक्षण (अडिट) गर्नुपर्ने भनेको छ । नियमित सुरक्षा परीक्षणले प्रणालीमा रहेको जोखिम पहिल्याई त्यहीअनुसार सुरक्षा तयारी अपनाउन मद्दत गर्छ । तर सबै सरकारी वेबसाइटको सुरक्षा परीक्षण नै नियमित रूपमा भइरहेको छैन । कमजोर डिजिटल प्रणालीमा आक्रमण गरी सेवा पारेर अवरुद्ध र दुःख वा चेतावनी दिने प्रकृतिको डिडसभन्दा पनि गम्भीर प्रकृतिका आक्रमण ह्याकरहरूले गर्न सक्छन् । भैरव टेक्नोलोजीको पछिल्लो अध्ययन प्रतिवेदनमा नेपालका सरकारी सूचना प्रविधि प्रणालीमा एड्भान्स्ड पर्सिस्टेन्ट थ्रेट (एपीटी) आक्रमणका घटना देखिन थालेको उल्लेख छ । एपीटी समूहले संवेदनशील सरकारी सूचना चोर्ने गरेको छ । वेबसाइटमा समस्या भएर तथ्यांक हराउने समस्या पटकपटक देखिएका छन् । त्यसैले सरकारले साइबर सुरक्षालाई उच्च प्राथमिकता दिनुपर्छ । सेवा नवीकरण र लाइसेन्सका लागि बजेट अभाव हुनु लज्जाको विषय हो । कानुन, प्रविधि र जनशक्तिलाई अद्यावधिक एवं अब्बल बनाउन ढिला गर्नु हुँदैन । कर्मचारीहरूलाई डिजिटल साक्षर बनाउनुपर्छ र नियमित रूपमा अद्यावधिक पनि गराउनुपर्छ । वेबसाइटमा समस्या भइहाले तथ्यांकको सुरक्षा सुनिश्चित गर्न र सेवा प्रवाह अवरुद्ध हुन नदिन जगेडा (मिरर) सर्भर पनि व्यवस्था गर्नुपर्छ ।"
शासकीय निरीहताबाट थलिएको समृद्धि,"प्रधानमन्त्री पुष्पकमल दाहाल (प्रचण्ड) ले मुलुकको विकास कार्यमा समर्पित हुने दृढता देखाए पनि उपलब्धि नगन्य देखिन थालेपछि जनता निराश छन् । केपी शर्मा ओली प्रधानमन्त्री हुँदा मैले गरेको विकास देखेर विपक्षी, विरोधी आत्तिएको भनी दिएको अभिव्यक्ति प्रचण्डले पनि दोहोर्याउन थालेका छन् । उनी कसैले गरेको टीकाटिप्पणीलाई आत्मसात गर्न नसकी आक्रोशित हुन थालेका छन्, जसलाई लोकतान्त्रिक व्यवस्थामा युक्तिसंगत मानिँदैन । मुलुकको कार्यकारी प्रमुखजस्तो जिम्मेवार व्यक्ति सदैव लचिलो बन्न सक्नुपर्छ, प्रशंसा, गाली सबै कुरालाई आत्मसात गरेर अघि बढ्न जान्नुपर्छ । प्रधानमन्त्रीले थालनी गरेका कतिपय राम्रा कामलाई साथ नदिने को छ र ? प्रचण्डले झापा पुगेर गिरिबन्धु टीस्टेटमा भएको धाँधली उजागर गरेर दोषीलाई कठघरामा पुर्याउनेदेखि काण्डै काण्डले भरिएका पुराना फाइलहरू खेलेर अपराधीलाई कठोर कारबाही गर्नेसम्मका कुरा गरेर जनतालाई भुलभुलैयामा पार्नुलाई युक्तिसंगत मानिएको छैन । केन्द्रले दिशानिर्देश नगर्दा, लगाम लगाउन नसक्दा ६ वर्षयता पालिकामा मनोमानी बढेको, आआफ्नै ढंगले शासन चलाएको सन्दर्भबाट ग्रामीण अर्थतन्त्र थला परिरहेको छ । संघीय शासन पद्धति लागू भएपछि, सर्वत्र कर आतंक फैलिएको, आत्तिएर व्यवसायी पलायन हुन थालेको, म्यानपावर कम्पनीको सेटिङबाट ग्रामीण क्षेत्रका युवालाई ललाइफकाई विदेश धकेल्ने अभियान उचाइमा पुग्दा स्थानीय सरकारले केही गर्न नसकेको, विद्यार्थीको विदेश पलायन उचाइमा पुगेकोलगायत बेथिति भर्त्सनायोग्य छन् । कृषिप्रधान देश नाममा मात्र सीमित हुनु, मुलुकका अधिकांश कृषियोग्य भूमि बन्जर बन्दै जानु, सत्ताधारी, जिम्मेवार नेता, योजनाकार केन्द्रमा वसेर विकासको आआफ्नै डम्फू बजाएर नथाक्नुलाई बेथितिको कुरूप सन्दर्भ नभनिरहन सकिँदैन । यावत् विसंगति अब प्रधानमन्त्रीले केलाएर सबैतिर विकासको नयाँ जग खडा गर्न सक्नुपर्छ । मुलुकको कारकारी प्रमुखले गन्जागोलको स्थिति न्यून पार्न प्रत्येक सेकेन्डलाई महत्त्व दिनुपर्छ । प्रधानमन्त्रीले राष्ट्रिय योजना आयोगको अगुवाइमा प्रत्येक पालिका र तिनका वडाको विकास गतिविधिको हप्तैपिच्छे लेखाजोखा गर्ने, कमी कमजोरी हटाई समृद्धिको लहर गाउँगाउँसम्म पुर्याउने काममा ढिलाइ गर्नुहुँदैन । भुवनेश्वर शर्मा, चन्द्रागिरि२, काठमाडौं"
अक्षम नै अगाडि,"हाम्रो देशका नेताहरू पदका लागि राजनीतिमा आएका र राजनीति गरेका हुन् भन्ने प्रमाण राष्ट्रिय सभामा आआफ्नो पार्टी पंक्तिमा जोडतोडले लागिपरेको देख्दा नै थाहा हुन्छ । जनताले बारम्बार अस्वीकृत गरेका नेताहरू अहिले जसरी भए पनि सांसद बन्ने दौडमा लागि परेका छन् । आफ्नो क्षेत्रमा जनताले देख्ने र विश्वास गर्ने काम गरेका भए पो जनताले जिताउँथे । आज तिनै जनताबाट अक्षम ठहरिएका नेतालाई सांसद बनाउने कसरत हुँदै छ । जनताको विश्वास जित्न नसकेकाहरूलाई फेरि चोरबाटोबाट सांसद बन्न बनाउन अलिकति लाज पनि छैन । सक्षम र जनताको सुखदुःखमा सदैव तल्लीन भएर देशको विकासमा मरिमेट्नेले भने अवसर नपाउनु हाम्रो देशको विडम्बना हो । पार्टीहरूले अब यो कुरा सोच्नुपर्छ जनताको मन र विश्वास जितेका, कुनै पनि अवसर नपाएका, सक्षम र देशको हितका लागि सदैव खट्न सक्ने व्यक्तिहरूलाई राष्ट्रिय सभामा लानुपर्छ । भगवान पुडासैनी, जोरपाटी, काठमाडौं"
बालकुमारी घटनामा मनलाग्दी ब्रिफिङ,"बालकुमारीमा शुक्रबार भएको घटनाले देशभरका युवाको मन रोएको छ । एक वर्षमा कुनै उल्लेखनीय कार्य गर्न नसकेको वर्तमान सरकारले यस्ता अप्रिय घटना घटाएर आफ्नो आयु छोट्याउँदै गइरहेको छ । बालकुमारी घटनापछि प्रधानमन्त्री, गृहमन्त्री र भौतिक पूर्वाधार तथा यातायातमन्त्रीबीच द्वन्द्व चर्किएको देखिन्छ । संयुक्त सरकारका फरक दलका फरक मन्त्रीहरूबीच यसरी भइरहेको वाक्युद्ध र आरोप प्रत्यारोपले सरकार मात्र होइन, देशकै बेइज्जत भइरहेको अनुभव गर्न सकिन्छ । एक मन्त्रीले अर्को मन्त्रीलाई र अर्को मन्त्रीले सुरक्षा निकाय र अर्को मन्त्रीलाई दोषारोपण गरिरहेका छन् । नैतिकताको खडेरी परेको हाम्रो मुलुकमा बालकुमारी घटनामा नैतिकताका आधारमा कोहीबाट राजीनामा आउने कुरा त सोच्न पनि सकिँदैन । नरनाथ पाण्डे, कावासोती८, नवलपुर"
आयोग गठनको औचित्यतामाथि प्रश्न,"नेपाली जनताले बढो महत्त्व दिएर हेरिरहेको सुन तस्करी छानबिन आयोगको कामकारबाही हात्ती आयो हात्ती आयो केके नै भयो भनेजस्तो भएको छ । केही महिनाअगाडि एयरपोर्टबाट अवैध सुन त्रिभुवन अन्तर्राष्ट्रिय विमानस्थलबाट लुसुक्क आफ्नो बाटो लाग्यो र कुराकानी के मिलेन, सिनामंगलबाट समाइयो । भरियालाई जेल हालियो, बटुवालाई सोधपुछ गरियो । प्रमुख प्रतिपक्षी दलले छुट्टै छानबिन आयोग गठन गर्नुपर्छ भनेर संसद् ततायो, कामकारबाही रोक्यो र बाध्य भएर सरकार पनि सहमत भयो र पछि अर्कै सुन तस्करी नियन्त्रणसम्बन्धी छानबिन आयोग गठन भयो, जसको म्याद तीन महिना तोकिएको थियो । आयोगका अध्यक्षले सरकारसमक्ष पुनः तीन महिना म्याद थप्न आग्रह गरेका छन् । सोमबारको कान्तिपुरमा प्रकाशित नयाँ तथ्य शून्य, निरीक्षण र सोधपुछमै बित्यो तीन महिना समाचारमा उक्त आयोगबारे लेख पढ्दा लाग्छ, नेपालमा विगतमा पनि यस्ता धेरै घटनाबारे विभिन्न छानबिन आयोग गठन गरिए, तिनले सरकारी रकम पचाउने, दिन कटाउनेबाहेक केही काम गरेनन् । जस्तै धमिजा, लाउडा, ओम्नी, निर्मला पन्त हत्या काण्ड, बालुवाटार जग्गा काण्ड आदि । ललितपुरको बालकुमारीमा शुक्रबार दुई जना होनहार युवाले ज्यान गुमाएको घटना छानबिन गर्न बनाइएको आयोगको नियति पनि पहिलाको जस्तै नहोला भन्न सकिँदैन । खिमराज गिरी, काठमाडौं"
के प्रचण्डले बाजी मार्लान् ?,"कतिपय सञ्चारकर्मीले मलाई पुष्पकमल दाहाल प्रचण्ड नेतृत्वको सरकारको एकवर्षे कार्यकाल कस्तो रह्यो भन्ने प्रश्न गरिरहन्छन् । टेलिभिजनका बहस, सामाजिक सञ्जाल र पत्रपत्रिकामा प्रायः नकारात्मक टिप्पणी गरिएको पाइन्छ । मैले यो सरकारको एकवर्षे कार्यकाललाई न उच्च मूल्यांकन गर्न सक्छु न त अवमूल्यन भन्ने जवाफ दिने गरेको छु । समग्रमा सरकारले केही राम्रा काम गरेको, गर्न खोजेको छ तर अनेक बन्धन र अड्चनले गर्न नसकेको पाइन्छ । सरकारको बलियो धरातल नभएकाले नेताको हुटहुटीका बाबजुद काम गर्न लगाम लागेको छ । अलिकति राजनीति बुझ्नेका लागि हलेदो कोट्याइरहनुपरेन । संसद्मा ३२ सिटको तेस्रो स्थानको दलका नेताको क्षमता धेरै आकलन गर्नु पनि हुँदैन । सीमित दायरामा व्यवहारवादी कार्यनीति लिन सक्नु पनि गतिशील नेतृत्वको खुबी नै मान्नुपर्छ । प्रचण्डको यसपल्टको भूमिका यस्तै छ ।प्रचण्ड सरकार अतिरञ्जित रूपमा राष्ट्रवादी भई तात्कालिक अवस्थामा गर्न नसकिने मुद्दा थाती राख्दै कुनसित कस्तो सम्बन्ध राख्ने हो त्यहीअनुसार अघि बढेको पाइन्छ । भारत र चीनसित समदूरी भनिने सम्बन्ध सम्भव छैन । चीनसित बेग्लै तर समझदारीपूर्ण नीति लिनुपर्ने र भारतसित पनि त्यसरी नै ऊसितको आफ्नै सम्बन्ध विकास गरी समझदारी बढाउनुपर्ने हुन्छ । प्रधानमन्त्री प्रचण्डले भारत भ्रमणताका पहिलेजसरी तत्कालै सम्भव नहुने मुद्दाको साटो देश विकासलाई सघाउने रणनीति लिएकाले नै भारतले १० वर्षमा १०,००० मेगावाट बिजुली किन्ने सहमति गरेको हो । लहैलहैमा लाग्दा अरुण तेस्रो तीस वर्ष पहिले गुमेको हो । त्यो परियोजनामा अहिले भारतले काम गरिरहेको छ । अनाहकमा यतिका समय खर्चिई पुरानै अवस्थामा पुग्नुपरेकाले त्यो परियोजना त्यति बेला गुम्नुमा कोही त जिम्मेवार हुनैपर्छ । यसपल्टको प्रधानमन्त्रीको भारत भ्रमण विकास केन्द्रित रह्यो । पञ्चेश्वर परियोजना वर्षौं अन्योलमै रह्यो । पहिलेका सरकारले कुरासम्म दृृढतापूर्वक नउठाएको र भारत सरकारले पनि आलटाल गर्दै आउँंदा यो अल्झनमा परिरहेको हो । शेरबहादुर देउवा प्रधानमन्त्री हुँदा यो परियोजना सम्झौता भएको हो, सन् १९९५ मा । त्यतिखेर केपी ओलीको अगुवाइमा दुईतिहाइ मतले संसद्बाट यो अनुमोदन भएको थियो । तर, आज ओली आफैंले हाम्रो केही गल्ती भएको भन्दै कुरा फेर्दा नेपालका नेताहरूको कथनी र करनी को औचित्यमा प्रश्न लाग्ने नै भयो । प्रचण्ड र भारतीय प्रधानमन्त्री मोदीले महाकाली सन्धिको कार्यान्वयनमा जोड दिई तीन महिनाभित्र विस्तृत प्रोजेक्ट रिपोर्ट (डीपीआर) तयार गर्ने दृढता व्यक्त गरे पनि कर्मचारी तहमा यो अड्किरहेकै छ । आखिर त्यत्रो उच्च तहमा समझदारी हुँदा त यसरी विकासका मुद्दा थन्किँदा रहेछन् भने यसका लागि ती नेताकै भनाइ र गराइमा कसरी विश्वास गर्ने ? भनिन्छ, भारतलाई बिजुलीभन्दा सिँचाइ गरिने पानीको आवश्यकता भएकाले पानी आधाआधा गर्न ऊ तयार छैन जुन कुरा कर्मचारी तहमा आइरहन्छ । हुलाकी राजमार्गको अवस्था त्यस्तै छ । जमिनको मुआब्जा विवाद, रूख कटानमा समस्या, ठेकेदारको हेपाहा प्रवृत्ति, मन्त्रीकर्मचारीको ठेकेदारसितको साँठगाँठलगायतका अनेक बाधाले नेपालका धेरै विकास परियोजना अलपत्र पर्ने गरेका छन् ।राष्ट्रिय गौरवका भनिएका प्रायः आयोजना अधकल्चो अवस्थामै छन् । हतारमा उद्घाटन र प्रचार गरी जनआकांक्षा बढाउने कामले नेताको छवि बिग्रिएको र जनतामा निराशा बढाउने कामलाई बल पुगेको छ । यसमा निजगढ द्रुतमार्गको अवस्था झन् जटिल बन्दै गएको छ । राजनीतिज्ञहरूले विचार नगरी र सेनाले पनि यसका विभिन्न पहलको गहिरो विश्लेषण नगरी बनाउने निर्णय गरेकाले त्यसको निर्माण निर्धारित समयभन्दा धेरै पर जाने कुरा स्वयं प्रधानसेनापति प्रभुराम शर्माले संसदीय समितिमा भनेका छन् । उनको भनाइलाई विश्वास गर्ने हो भने पनि अब यो परियोजना सन् २०२७ यता सम्पन्न हुने लक्षण देखिँदैन । र, बनिहाले पनि यसको उपादेयता कस्तो होला, भन्न सकिन्न । मेलम्ची खानेपानीको हालत त्यस्तै छ । शिक्षा क्षेत्र अस्तव्यस्त छ, उद्योगपतिहरूले बिजुलीको अर्बौं बक्यौता बाँकी राखेका छन् । समस्यामाथि समस्या सरकारकै अकर्मण्यताको परिणाम भएको जगजाहेर छ । सबै नेता, कर्मचारी यसका भागी हुन् । पहिले र अहिलेका प्रधानमन्त्रीमा के फरक पाइन्छ भने, प्रचण्ड आफू असफल नहुन र रूपान्तरणको वाहक भई जनसमर्थन लिन हतारिएका छन् । यो छटपटी राजनीतिक नेताको सबल पक्ष हो । यसले अब पद ओगटेर बस्ने दिन गएको जनाउँछ र कि गर कि छोड को यस्तो अवस्थाले पछि आउनेलाई पिरोल्नेछ । यतिका दिन प्रतिस्पर्धाविहीन भई सरकारमा बसेर ठूला सपना बाँड्दै सस्तो लोकप्रियताका अभिव्यक्ति दिने गरिएकाले सरकारी संयन्त्रमा खिया लागेको अनुभव भएको थियो । त्यसैले विरोधीले प्रचण्डले अनेकौं प्रतिज्ञा गरेको तर काम देखाउन नसकेको भन्दै आलोचना गरेका छन् । एमालेले त योभन्दा निकृष्ट सरकार पहिले कहिल्यै नभएको भन्दै र यो रहिरहे देश धरापमा पर्ने धारणा जनतासामु राख्दै आएको छ । तर वस्तुगत आधारमा केही सकारात्मक सोचका साथ कार्यक्षमता बढाउनपट्टि लागेको र केही आर्थिक सुधारका लक्षण पनि देखिएकाले यसलाई दोषी चस्माले हेर्न मात्र मिल्दैन । धेरै नकारात्मक प्रचारले प्रतिगमनकारी समूहलाई उत्साहित पार्न र स्थापित गणतान्त्रिक व्यवस्थालाई घात गर्न मद्दत गर्छ । यसले घोर दक्षिणपन्थी लोकप्रियतावादलाई प्रश्रय दिन्छ । धर्मलाई ढाल बनाई राजनीतिक उद्देश्य प्राप्त गर्ने खालको जमातले जनताका निराशाको भेलमा आफ्ना पहिलेका कमजोरी लुकाउन खोज्छ र इतिहास भइसकेका असान्दर्भिक संस्थालाई ब्युँताउन धामीझाँक्रीको काम गर्छ । आजको आवश्यकता स्थापित लोकतन्त्रको रक्षा र जनताका आधारभूत आवश्यकताको न्यूनतम रूपमै भए पनि परिपूर्ति गर्नु हो । प्रधानमन्त्री प्रचण्डका कतिपय एजेन्डाको कार्यान्वयन गर्न सके उनले जस मात्र पाउने होइन, नेपाली जनता र लोकतन्त्रकै भविष्यलाई समेत ठूलो योगदान हुनेछ । अलिकति काम गर्दा जनता दंग पर्ने तथ्य पहिले नै प्रमाणित भइसकेको छ । डा बाबुराम भट्टराईको अर्थमन्त्री हुँदाको भूमिकालाई सबैले स्वागत गरेका थिए र पछि प्रधानमन्त्री हुँदा काठमाडौंका सडक विस्तार गर्ने दृढताको जस उनले आजसम्म लिइरहेका छन् । त्यस्तै, अर्को काम समाजका सबैभन्दा बढी थिचिएका वर्गको उत्थानसित सम्बन्धित छ । जबसम्म जातप्रथा हटाउन सरकार र राजनीतिक दलहरूको भूमिका प्रभावकारी हुँदैन, तबसम्म नेपालमा लोकतन्त्र हुनुनहुनुले अर्थ राख्दैन । पश्चिम पहाडका र भित्री मधेशका दलित र अन्य पछौटे वर्गलाई सशक्तीकरण गर्न कानुनी मात्र होइन, अनेक बाटा निकाल्नुपर्छ । पहिले त छुवाछूतको अन्त्यका साथै आर्थिक रूपमा उनीहरूको अवस्था सुधार्न सरकारले प्रभावकारी नीति कार्यान्वयन गर्नुपर्छ । बाबुराम प्रधानमन्त्री हुँदा महिनामा एक दिन दलितका घरमा बास बसी खाना खाँंदा कतिले देखावटी भने पनि यो एक सांकेतिक पाइला थियो जसको प्रभाव विस्तारै पर्ने हुन्थ्यो । आफूहरूलाई समाजवादी र प्रगतिशील भन्ने दलहरू यथास्थितिको राजनीतिमा मात्र जानीनजानी रमाइरहेका छन् । त्यसैले रूपान्तरणका मुद्दा ओझेल परेका छन् । वर्तमान सरकारका सामाजिक न्यायका एजेन्डा पनि भाषणमा सीमित भएका पाइन्छन् । गाउँतहदेखि केन्द्रसम्म अति सीमान्तकृत वर्गको संरचनागत प्रतिनिधित्व र सशक्तीकरण गर्नतिर कुनै दलले नेतृत्व लिएको पाइँदैन । यसले गर्दा यथास्थितिको राजनीति मात्र चलिरहने देखिन्छ ।हालका दिनहरूमा केही आशालाग्दा लक्षणको अनुभूति गर्न सकिने वातावरण भने बन्दै गएको छ । यसका लागि सरकार, प्रमुख प्रतिपक्ष र अन्य सबै दल (राप्रपा बाहेक) एकसाथ देखिएका छन्, वर्तमान संविधानका आधारभूत विशेषताको रक्षाका लागि । धर्मनिरपेक्षताका सन्दर्भमा कतिपय ठूला भनिने दलहरूका नेता र केही कार्यकर्ता जानीनजानी अलमलिएका देखिन्छन् । अरू एजेन्डा समाई टिक्न नसकिने ठानी हिन्दुराष्ट्र र संवैधानिक राजतन्त्रको मुद्दा उठाएको राप्रपाको राजनीतिक उपस्थिति विस्तारै घट्दै जानेछ । अरू दलको अस्तित्वरक्षा र प्रभावकारिता भने तिनीहरूको कार्यक्षमता, लोकप्रियता र सिद्धान्तनिष्ठ राजनीतिमा अडेको छ । यदि अब पनि थोत्रा आश्वासन र भाषणवाजी बढी तर जनमूखी कार्यक्रमको प्रभावकारी कार्यान्वयन कम भए तिनीहरू पनि खिइँदै जानेछन् । प्रचण्डले यो कुरा राम्ररी बुझेर कि गर कि मर भन्ने तथ्य स्विकारी सबैलाई हाँक दिएका छन् । उनीपछि सरकारमा आउने नेता पनि अब प्रक्रियामूखी नभई रूपान्तरकारी हुन नसके अयोग्य साबित हुनेछन् । त्यस्तै, परराष्ट्र, शिक्षा, स्वास्थ्य आदिमा क्रमभंंगताको नीति लिने उनको वाचालाई अरूले तिरस्कार गर्ने ठाउँ छैन । घोषणा गरेका काम कति गर्न सक्छन्, त्यसले प्रचण्डको भविष्यको राजनीति तय गर्नेछ । उनका अनेक अप्ठ्यारा छन् र उनको हैसियत अरू दलको भन्दा कम छ । तर बहुदलीय संसदीय व्यवस्थामा साना दलको भूमिका गहन हुन्छ । ठूला दलहरू मिलेको सरकार मात्र स्थायी र प्रभावकारी हुन्छ भन्ने तर्क कमजोर छ । भारतमा पनि अति साना दलका नेता प्रधानमन्त्री भएका छन् वा सर्वदलीय सरकारहरू पनि प्रभावकारुी नीति लागू गर्न सफल भएका उदाहरण यत्रतत्र पाइन्छन् । पीभी नरसिंह रावको सरकार यसको उदाहरण हो । उनैका पालामा आर्थिक रूपान्तरणका एजेन्डा अघि बढी आज भारत आर्थिक समृद्धि हासिल गर्न अघि बढिरहेको छ । यदि आफूले गरेका २५ प्रतिशत वाचा मात्र पूरा गर्न सके पनि प्रचण्डले बाजी मार्नेछन्, नभए पनि भोलि उनले गर्न खोजेको प्रयासको स्मरण गरी जनताले पुरस्कृत गर्नेछन् ।"
नयाँ शक्तिको पुरानो भाष्य,"लोकतन्त्रमा दलहरूले आफूलाई अद्यावधिक गराइरहन सकेनन् भने तिनको अस्तित्व क्रमशः मेटिँदै जान्छ । नेपालमा प्रमुख दलहरूले या आफैं लागेर परिस्थितिमा परिवर्तन ल्याएका छन् या त परिस्थितिमा आएको परिवर्तनअनुकूल आफूलाई अद्यावधिक गराएका छन् । दलहरू पुरानै मुद्दामा अडिरहेका हुन्थे भने नेपाली कांग्रेस संवैधानिक राजतन्त्र र बहुदलीय प्रजातन्त्रको स्थापनाकालीन प्रस्थापनाबाट अघि बढ्न सक्ने थिएन भने नेकपा (एमाले) ले आफूलाई अब्बल लोकतान्त्रिक विकल्पका रूपमा खडा गर्न सक्ने थिएन । संघीयता दलहरूको कार्यक्रममा थिएन, समावेशिता सुन्दा पनि अचम्म लाग्ने अवस्था थियो । मूलधारका दलहरूले त्यसलाई बोकेकै कारण, आज आर्थिक रूपमा जर्जर भए पनि अधिकारका प्रश्नमा नागरिकलाई सबभन्दा बढी अधिकारसम्पन्न बनाउने मुलुकमध्येमा नेपाल पर्दछ ।बहुदलीय व्यवस्थामा दलहरूले निरन्तर चुनौती सामना गरिरहनुपर्छ । पाँच वर्षमा हुने आवधिक निर्वाचनबाट अनुमोदन हुनुपर्ने भएकाले दलहरूले आफूलाई अद्यावधिक र सक्रिय नतुल्याई सुखै छैन । अझ नयाँ दलहरू देखा पर्दा स्थापित दलहरूलाई स्वाभाविक रूपमा चुनौती खडा हुन्छ । नेपालका सन्दर्भमा राष्ट्रिय स्वतन्त्र पार्टी गठन हुँदा कुनै चर्चाको विषय नभए पनि गत निर्वाचनमा उसले प्राप्त गरेको जनमतले मूलधारका दलहरूलाई सोच्न बाध्य बनाएको यथार्थ हो । यति हुँदाहुँदै हिजो नयाँ पार्टी बन्दा र बनाउँदा उत्साहित भएका मानिसहरू पनि यसबीचका त्यस पार्टीका गतिविधि र नेतृत्वको अविश्वसनीय व्यवहारका कारण अतिरिक्त निराश देखिन थालेका छन् । रास्वपा कुनै सिद्धान्त वा विचारधारामा उभिएर बनेको पार्टी होइन । पार्टी भन्ने संस्थाको कल्पना नै विचारधारासँग जोडिएको हुन्छ, त्यसले कुनै न कुनै सिद्धान्त बोकेको हुन्छ । तर, रास्वपा यस्तो आधारभूत प्रश्नसँग खासै सरोकार राख्दैन । यस पार्टीको मुख्य दर्शन, कार्यक्रम, कार्यनीति जे भने पनि नकारात्मकवाद हो । पुराना पार्टीले सकेनन्, गरेनन्, पुराना नेताहरूले देश लुटे, आफन्त र परिवारलाई मात्र हेरे, तिनीहरूका कारण देश बनेन, भ्रष्टाचार बढ्यो, विकास भएन भन्ने भाष्यमा रास्वपा उभिएको छ । यीमध्ये धेरै कुरा धेरै मानिसका मनमा लागिरहेका थिए र चुनावको मुखमै हल्लाखल्ला गरिरहेको रास्वपालाई विकल्प खोजिरहेका उनीहरूले हतारहतार मतदान गरे । विदेशिनुपरेकाले कुण्ठा पालेका, देशभित्रै रोजगारी नपाएर रन्थनिएका र अरूलाई गाली गर्दा आनन्द मान्ने ठूलो संख्याले समर्थन गरेका कारण रास्वपा एकाएक खडा भए पनि त्यसले ठोस आधार समात्न सकेको छैन । केही नयाँ पात्रको प्रवेश र सामाजिक दबाबका कारण हालैका दिनमा सैद्धान्तिक आधार तय गर्न खोजे पनि पहिला पार्टीको स्थापना र त्यसपछि सिद्धान्तको खोजी गर्नु काशी जानु कुतीको बाटो हुन्छ । पक्कै पनि सेवा प्रवाहमा हामीकहाँ समस्या छ । सरकारी कोषमा पैसा जम्मा गर्नका लागि कर कार्यालयमा लामो लाइन लाग्नुपर्छ, राहदानीका लागि बिहानै उठेर लाइन बस्न जानुपर्छ, सार्वजनिक संस्थाहरूको विश्वसनीयता घट्दै गएको छ । बेरोजगारीको समस्या विकराल छ । जनशक्ति उत्पादनसँग जोडिने अभ्यास कम भइरहेको छ । परनिर्भरता बढेको छ । हरेक दिन विमानस्थलमा विदेश जाने युवाहरूको छिचोली नसकिने लाइन हुन्छ । यतिसम्म कि, अर्काको देशमा रोजगारीका लागि आवेदन दिन पाउनुपर्छ भनेर आन्दोलन गर्दा युवाहरूले ज्यान गुमाउनुपरेको छ । विदेशीको ऋण बढिरहेको छ । निर्यात घटिरहेको छ, आयात बढिरहेको छ । अर्थतन्त्र विस्तार हुनुभन्दा संकुचन भइरहेको छ । यसको प्रभाव समाजका सबै क्षेत्रमा विस्तारित भइरहेको छ । तर, यी सबै समस्या कुनै एक राष्ट्रले भोगिरहेका बिलकुल नयाँ समस्या मात्र होइनन् र यिनको समाधानका लागि कुनै एक व्यक्ति वा संस्थासँग जादुको छडी पनि छैन । हिन्दी चलचित्र नायक का मुख्य पात्र अनिल कपुर जस्तो कुनै एक जनाले चाहँदैमा यी समस्या समाधान भइदिऊन् भन्ने कल्पना गर्नु एउटा कुरा हो, तर कथा, उपन्यास वा चलचित्रका स्वैरकल्पनाबाहेक धरतीमा यस्तो चमत्कार न सम्भव छ न त अपेक्षित नै हुन्छ । मास हिस्टेरिया उत्पन्न गरेर त्यसमै उभिएर राजनीति गर्छु भन्नु बिलकुल अल्पकालीन मात्र हुन्छ । लोकतन्त्रमा अरूमाथि प्रश्न उठाउन पाइन्छ, औंला ठड्याएर कुरा गर्न पाइन्छ, जति पनि आलोचना गर्न पाइन्छ, विकल्प दिन्छु भन्न पाइन्छ, आरोप लगाउन पनि पाइन्छ । तर, त्यसरी उथलपुथल ल्याउँछु भनेर लागेको नेतृत्वले आफू स्वयं प्रश्नहरूबाट भाग्न पाउँदैन । रास्वपाका सभापति रवि लामिछानेले चाहिँ अरूमाथि अनेक आरोप लगाउने र आफैं फैसला गर्न पछि नपर्ने तर आफूमाथि कुनै प्रश्न उठेमा त्यसबाट भाग्ने स्वभाव प्रदर्शन गरिरहेका छन् । उनको विवादास्पद व्यक्तिगत जीवन र विगतका बारेमा सार्वजनिक वृत्तमा आइसकेपछि प्रश्न नउठ्ने भन्ने हुन्न । तपाईं सार्वजनिक विश्वासमा उभिएर समाजको नेतृत्व गर्न चाहनुहुन्छ भने त्यहाँनेर तपाईंको व्यक्तिगत जीवन वा मामिला भनेर सबै मानिस चुप लाग्नुपर्छ भन्न मिल्दैन । नागरिकता र राहदानीका बारेमा आफू््माथि सुरुमै उठेका प्रश्नहरूलाई उनले कहिल्यै गम्भीरतापूर्वक लिएनन् र अस्वीकार मात्र गरिरहे । पछि अदालतले नै आफ्नो नागरिकता रद्द गरिदिँदासम्म उनले सत्य स्वीकार गर्न सकेनन् र त्यसलाई समेत राजनीतिक मुद्दा बनाएर केही गर्न खोजेको थियो, सबै मिलेर फसाउन खोजे भन्ने संकथन निर्माण गर्न सफल भए । पछिल्ला दिनमा आफू संलग्न टेलिभिजनले सहकारी डुबाउने गरी गरेको आर्थिक अपचलनका बारेमा प्रश्न उठाउँदा उनी उल्टै प्रश्न उठाउनेमाथि नै प्रश्न उठाएर भाग्न खोजिरहेका छन् । एक गल्ती ढाकछोप गर्न अर्को गल्ती गरेर गन्तव्यमा पुगिँदैन भन्ने त उनको नागरिकता प्रकरणले पनि बुझाइसकेकै छ । नेता हुन्छु, देश चलाउँछु, पुरानालाई विस्थापित गर्छु भन्नेले मलाई थाहा थिएन भनेर उम्किन मिल्दैन । यसै पनि इग्नोरेन्स अफ द ल इज नो एक्सक्युज अर्थात् कानुनको अज्ञानताले क्षमा पाइँदैन भन्ने तथ्य स्थापित नै छ । उब्जिएका प्रश्नहरूका बारेमा मलाई थाहा छैन, त्यति बेला थाहा भएन, थाहा पाएको भए गर्ने थिइनँ भनेर छुट पाइन्थ्यो भने त कसैले पनि आफूले गरेको गल्ती कहिल्यै स्विकार्नैपर्ने थिएन ।रास्वपाको उदय हुँदा त्यसलाई सकारात्मक रूपमा लिने जमात नभएको होइन । पुराना र स्थापित पार्टीहरू स्वयंभित्र पनि यस परिघटनाबाट कुनै न कुनै दबाब उत्पन्न नभएको पनि होइन । बहुदलीय व्यवस्था पुनःस्थापना भएबाट घुमाइफिराइ उनै पात्रहरूको वर्चस्व भएको राजनीतिमा रास्वपाको उदयले नयाँ तरंग सिर्जना गरेको यथार्थलाई नकार्न सकिन्न । पार्टीहरूभित्र पनि नयाँलाई अघि सार्नुपर्छ भन्ने बहसले स्थान पाउनुलाई सकारात्मक मान्नुपर्छ । ठीक छ, पार्टी अध्यक्ष, प्रधानमन्त्री हुने तहको नेताका लागि सबैले कुरा बुझ्छन् तर यहाँ त राजनीतिमा लागेर लोकतान्त्रिक बढुवा भनेर बदनाम भएको २४ घ प्रवृत्तिले नयाँलाई अघि आउनै मुस्किल भइरहेको छ । २०६२६३ को जनआन्दोलनपछि जन्मेको बच्चा बालिग मतदाता भइसकेको छ तर पार्टीभित्र बहस हुँदा र अवसरको कुरा आउँदा कम्तीमा २०३६ सालको विद्यार्थी आन्दोलनमा गरेको योगदानबाट कुरा सुरु हुने प्रवृत्ति अन्त्य भएको छैन । यसमा हलचल ल्याउनका लागि रास्वपाले शान्त तलाउमा ढुंगाचाहिँ हानेकै हो । नेपाली समाजमा असन्तोष बढिरहेको छ र त्यसले कुनै न कुनै रूपमा निकास खोजिरहेको छ । त्यस असन्तोषलाई मूलधारका दलहरूले बुझ्न सक्नुपर्छ र तदनुरूप आफूलाई परिमार्जित गर्नैपर्छ । उदाहरणका लागि, हामीले आफूले प्रयोग गर्ने मोबाइल फोनलाई नै लिन सक्छौं । एउटै कम्पनीको एउटै मोबाइल भए पनि आफ्ना उपभोक्तालाई आकर्षित गरिराख्न नयाँनयाँ मोडल सार्वजनिक भइरहेका हुन्छन् । अझ ती मोबाइलमा पनि नयाँनयाँ सफ्टवेयर समयसमयमा अद्यावधिक गरिरहनुपर्छ । अर्थात्, प्रतिस्पर्धात्मक अवस्थामा आफैंसँग पनि प्रतिस्पर्धा गर्नुपर्ने हुन्छ । अनि मात्र आफूलाई टिकाउन र बिकाउन सकिन्छ । राजनीतिक दलहरूका सन्दर्भमा यो कुरा लागू नहुने हुन्न । यदि हामीले २००७, २०४६ र २०६२६३ को आन्दोलनको मात्र दुहाई दिइरह्यौं भने त्यसभन्दा पछि जन्मेको र त्यसका बारेमा नजान्ने पुस्ताले आफूलाई त्यससँग जोड्न सक्दैन । राजनीतिमा नयाँनयाँ पात्र देखा पर्नु, दुईचार दिन चुरीफुरी गर्नु अनि बिस्तारै बिलाउनु नयाँ कुरा होइन । २०६४ पछिका दुवै संविधानसभामा कस्ताकस्ता पात्र र प्रवृत्ति देखा परेका थिए र कालान्तरमा ती कसरी बिलाए, हामीले देखेभोगेकै छौं । अहिले सतहमा देखा परेका रविबालेनहर्क प्रवृत्ति कुनै राजनीतिक आधारभन्दा पनि तत्कालीन सामाजिक असन्तोष र नकारात्मक राजनीतिका द्योतक हुन् । यस कुरालाई जति छिटो आत्मसात् गरेर ठूला दलहरूले कदम चाल्छन्, त्यति छिटो यसको समाधान निस्किन्छ ।कथा माथि उल्लेख गरेजसरी अघि बढिरहेको छैन । रास्वपाका मुख्य नेतामा देखिएको अपरिपक्वता, अशिष्टता र सत्ताका लागि देखा परेको अधैर्यले यस पार्टीको भविष्यमाथि सुरुआतमै प्रश्न खडा गरिदिएको छ । नकारात्मक कुरा गर्न सजिलो छ । खासगरी, विदेशमा बस्ने युवाहरूलाई प्रभावित गर्नका लागि सस्ता लोकप्रिय कुरा जति गर्दा पनि हुन्छ । तर ती पूरा हुँदैनन्, त्यसले समाजमा झन् ठूलो निराशा ल्याउँछ र अर्को कुनै अवाञ्छित शक्तिले त्यसबाट लाभ उठाउँछ । रास्वपाका कारण अहिले नेपाली समाजमा देखा परेको अराजकताको बीचबाट राजावादीहरूले सुरु गरिरहेको चलखेललाई यही सन्दर्भमा बुझ्नु उचित हुन्छ । छोटा सपनाहरूको आयु लामो हुँदैन । वर्षामा उर्लिएको खहरे वर्षा सकिँदानसकिँदै सुकिसक्छ । नयाँ नारा, नयाँ पार्टी र नयाँ नेताका नाममा उदाएका पार्टीहरू सामान्य जनअसन्तुष्टि समाधान हुनासाथ र अलिकति सर्भिस डेलिभरी सुध्रिनासाथ बिलाएर जान्छन् । नागरिकमा जसरी एकाएक अनाश्यक आशा जगाइयो, ती पूरा हुने कुनै सम्भावनै छैन र त्यसले मान्छेमा झन् ठूलो निराशा ल्याउँदा तिनैमाथि नागरिक फर्किने अवस्था आउँछ । घटना राम्रो त होइन तर पोखरामा रवि लािमछानेमाथिको आक्रोश वस्तुतः उनी स्वयंले उत्पादन गरेको मनोविज्ञानको पुनरुत्पादन मात्र हो । राजनीति गर्ने र फरक देखिन्छु भन्नेले अनावश्यक रूपमा नागरिकमा चरम निराशा, चरम आक्रोश र चरम अपेक्षा जगाइदिँदा त्यसबाट अवाञ्छित शक्तिले लाभ लिन्छन् भनी बुझ्न आवश्यक छ ।"
राष्ट्रिय सभाको गरिमा फर्काउने अवसर,"हाम्रो अभ्यास ः बोलीचालीमा राष्ट्रिय सभालाई दिग्गज र विशेषज्ञहरूको सदन भन्ने गरिन्छ । कतिले यसलाई अनुभवी तथा पाको सदनको उपमासमेत दिन्छन् । यो सभाको मुख्य दायित्व ऐन बनाउनु हो । ऐन बनाउन चाहिने दक्षता राष्ट्रिय सभाका सदस्यले राख्छ वा राख्दैन, यो राजनीतिक चासोको विषय बन्नुपर्छ । अन्तर्राष्ट्रिय अभ्यास हेर्दा, माथिल्लो सदनका सदस्यहरू प्रत्यक्ष निर्वाचित होइनन् । एक प्रकारले जनप्रतिनिधि नै होइनन् । तर, हाम्रोमा २०४८ सालको निर्वाचनपछि राष्ट्रिय सभाका सदस्यलाई निर्वाचित बनाउने अभ्यास सुरु गरियो । हामीले १० जना प्रबुद्ध व्यक्ति राजाबाट मनोनयन गर्ने व्यवस्था २०४७ सालको संविधानमा राख्यौं । पहिलो पटक प्रक्रिया मिचेर प्रबुद्ध वर्गमा तत्कालीन प्रधानमन्त्री गिरिजाप्रसाद कोइरालाले आफूअनुकूलका व्यक्तिलाई राष्ट्रिय सभामा प्रवेश गराए । उनीहरू प्रबुद्ध थिए वा थिएनन् भन्ने कुरा आफ्नो ठाउँमा छ, तर उनीहरूको उत्तरदायित्व प्रधानमन्त्रीतिर गयो । यसले राष्ट्रिय सभाको गरिमा घटाउँदै लग्यो । दोस्रो पटक राष्ट्रिय सभामा राजाले समेत प्रधानमन्त्रीलाई पनि नसोधी आफ्नै मान्छे मनोनीत गरे ।२०७४ सालमा राष्ट्रिय सभाको निर्वाचन हुँदै गर्दा दलहरूले प्रतिनिधिसभामा जस्तै गठबन्धन गरे । यसले आम नागरिकमा माथिल्लो र तल्लो सदनका सदस्यमा कुनै भिन्नतै छैन भन्ने धारणा बनाइदियो । २०७४ सालमा राष्ट्रपतिले मन्त्रिपरिषद्को सिफारिसमा मनोनीत गर्ने ३ जनाको सिटमा समेत चरम राजनीतीकरण गरेको आरोप लाग्यो । मन्त्रिपरिषद्ले विज्ञता र दक्षतालाई आधार बनाएर सिफारिस गरेको भए विवाद हुने थिएन । नेता व्यवस्थापनको माध्यम ः तल्लो सदनले समेत परिपक्व माथिल्लो सदनबाट सिक्ने र राष्ट्र लाभान्वित हुने विश्वास गरिन्छ । यही अन्तर्राष्ट्रिय अभ्यासलाई ध्यानमा राखेर नेपालले संघमा दुई सदनात्मक व्यवस्था अभ्यासमा ल्याएको हो । तर, २०४८ सालयताका अभ्यासहरू मात्रै हेर्ने हो भने पनि राष्ट्रिय सभाको भूमिकामाथि प्रश्न गर्ने ठाउँ प्रशस्तै छन् ।राष्ट्रिय सभा परिचय पुस्तिका मा माथिल्लो सदनमा सबैको प्रतिनिधित्व हुनुपर्नेमा जोड दिँदै लेखिएको छ, सामान्यतः तल्लो सदनमा प्रत्यक्ष निर्वाचनद्वारा चुनिएका जनप्रतिनिधिहरू रहन्छन् । यस्तो अवस्थामा सबै समुदायको प्रतिनिधित्व नहुन पनि सक्छ । अतः तल्लो सदनमा प्रतिनिधित्व हुन नसकेका वर्ग, क्षेत्र, लिङ्ग, जातिका मानिसको प्रतिनिधित्वलाई यस सदनले सुनिश्चिता प्रदान गर्छ, जसले गर्दा सबै जनताको आवाज सदनसम्म पुग्छ । राजनीतिक दलहरूले यही प्रावधानलाई आफूअनुकूल प्रयोग गर्दै आएका छन् ।२०७४ सालमा राष्ट्रिय सभामा प्रतिनिधित्व गर्ने अधिकांश सदस्यको पृष्ठभूमि पूर्णकालीन राजनीतिकर्मीको थियो । यस्तो अवस्थामा राष्ट्रिय सभाले कानुन निर्माणमा प्रभावकारी भूमिका निर्वाह गर्न सक्छ ? स्थायी संरचना यस्तो भएपछि देशमा संकट आएको अवस्थामा आम नागरिकको हित हेरेर काम गर्ने सामर्थ्य राख्छ ? यसतर्फ राजनीतिक दलहरूको ध्यान जान जरुरी छ । संसदीय व्यवस्थाको लामो अभ्यास भएका बेलायत, अमेरिका र भारतलगायतमा माथिल्लो सदनमा राष्ट्रिय जीवनमा योगदान गरेका, ज्ञाता, विशेषज्ञ, चिन्तक र विशिष्ट व्यक्तिकै प्रतिनिधित्व हुने व्यवस्था छ । राष्ट्रिय सभा जनप्रतिनिधिको समेत आवाज उठाउने संस्था भएकाले यसको गरिमालाई ख्याल गर्न आवश्यक छ । अब पनि राजनीतिक दलहरूमा पटकपटक अवसर पाएका, त्यस्तो अवसर पाउँदा पनि पार्टी र नेतृत्व लिएको मन्त्रालय वा निकायको गरिमालाई उचो बनाउन नसकेका व्यक्तिलाई नै राष्ट्रिय सभामा लगिरहने हो भने यो संस्थाप्रति आम नागरिकको विश्वास झन् घट्नेछ । अन्त्यमा, राजनीतिक दलहरूले राष्ट्रिय सभा सदस्यमा आआफ्ना विषयमा दक्षता राख्ने र देशलाई अहिलेको विषम परिस्थितिबाट समुन्नतितर्फ बढाउने उच्च आकांक्षा र मनोबल भएका व्यक्तिहरूलाई छनोट गर्नुपर्छ । अनि मात्र राष्ट्रिय सभाले गुमेको गरिमा फर्काउन सक्छ ।"
महिनावारी बिदा र लैंगिक समानता,"लुम्बिनी प्रदेशसभा सचिवालयले निजामतीले पाउने छुट्टीअन्तर्गत महिनावारी बिदा घोषणा गरेपछि यो राम्रो कि नराम्रो भन्ने बहस सुरु भएको छ, जसका कारण सदियौंदेखि लाज मानिएको, खुलेर बोल्न नसकिएको महिनावारी शब्दले सार्वजनिक वृत्तमा ठाउँ पाएको छ । तर महिनावारी बिदाले महिनावारी विभेदलाई झन् मलजल गरेको छ । अझ भनौं, महिनावारी विभेदलाई राज्यले संस्थागत गरेको छ । यसो भन्दै गर्दा महिनावारी बिदा चाहिन्छ भन्ने वा महिनावारीका समयमा गाह्रो हुने साथीहरूलाई चित्त दुख्नु, रिस उठ्नु स्वाभाविकै हो । म विशेष गरेर महिनावारी हुँदै वा सुक्दै गर्दा र सुकिसकेपछि गम्भीर समस्या भोग्नेहरूप्रति समानुभूति राख्दै समष्टिमा महिनावारी बिदा किन र कसरी विभेद हो भन्नेबारे चर्चा गर्न चाहन्छु । सबैभन्दा पहिले, हामीले खोजेको के हो ? हाम्रो संविधानले लैंगिक समानताका सबालमा के भन्छ ? नेपालले पक्षराष्ट्र भएर हस्ताक्षर गरेका दर्जनभन्दा बढी अन्तर्राष्ट्रिय मानवअधिकार दस्ताबेजको औचित्य के हो ? साझा उत्तर हो लैंगिक समानता । त्यसो हो भने महिनावारी विभेदले लैंगिक समानता प्राप्त गर्न सहजीकरण गर्छ त ? गर्दैन । अनुसन्धानअनुसार, महिनावारी हुने करिब ५ प्रतिशतलाई महिनावारी तथा रजोनिवृत्ति हुँदा गम्भीर खालका समस्या देखा पर्छन्, जस्तै इन्डोमेट्रोसिस, धेरै रगत बग्ने, उदासिनता, फिब्रोइड, पीसीओस आदि । यी समस्या केवल महिनावारी गराउने हर्मोनका कारण देखा परेका होइनन् । व्यक्तिमा पहिलेदेखि नै यस्ता रोग छन् भने महिनावारी हुँदै वा सुक्दै गर्दा यी समस्या गम्भीर रूपमा देखिन्छन् । महिनावारी हुनुभन्दा एक हप्ताअघि देखिएर महिनावारी भएपछि एक हप्ताभन्दा बढी समयसम्म यस्ता समस्या रहन्छन् । रजोनिवृत्तिका समयमा पनि यी रोगहरूको असर फरकफरक समय र अवस्थामा देखा पर्छ । समस्या भएकाहरूलाई उच्चस्तरीय जाँचपडताल र लामो समय उपचार गर्नुपर्ने हुन्छ । महिनावारी बिदा लिएर घर बस्दैमा यी समस्या समाधान हुँदैनन् । यस्ता समस्याका लागि राज्यले पहिचान गरी उचित उपचार र व्यवस्थापन गर्न फरक नीति अवलम्बन गर्नुपर्छ । यसलाई सुरक्षित मातृत्व तथा प्रजनन् ऐन२०१८, मर्यादित काम वा कार्यक्षेत्रमा हुने यौन दुर्व्यवहारविरुद्धको ऐन२०१५ र मर्यादित महिनावारी नीति२०७४ ले कम्तीमा सम्बोधन गर्नुपर्छ । यस्ता गम्भीर महिनावारी स्वास्थ्य समस्यालाई ए, सबैलाई भएको महिनावारी त हो, नाटक धेरै भयो भनेर राज्यले बेवास्ता गर्न मिल्दैन । एक जना मात्रै समस्यामा परे पनि त्यो गम्भीर मानवअधिकारको हनन हुनेछ । जसरी करिब ५ प्रतिशत आमाले बच्चा जन्माउनका लागि अपरेसन नै गर्नुपर्छ र यसैका लागि पालिकापालिकामा पहिचान र प्रेषण गरेर जिल्लाजिल्लामा अपरेसन गर्न सकिने अस्पतालहरू बनाइएका हुन्छन् । करिब ८५ प्रतिशतलाई महिनावारीका सामान्य लक्षणबारे थाहा हुन्छ, तर ती महिनावारी भएको केही घण्टामा हराएर जान्छन् । यस्तो सामान्य अवस्थामा पनि महिनावारी भनेको कमजोरीको अवस्था हो, गाह्रो हुन्छ भन्ने भाष्य निर्माण गरेर विद्यालय र काममा नगएका घटना नेपालमा मात्र हैन, अन्य देशमा पनि छन् । महिनावारी ३ लाख १५ हजार वर्षदेखि पृथ्वीमा अस्तित्वमा छ, तैपनि योसँग जोडिएको सोच र अभ्यासबारे बृहत् छलफल हुन नसकेकाले यस्तो भएको हो । यसर्थ महिनावारी बिदा पिप जमेको घाउमा बाहिर सफा पट्टी लगाएजस्तै समस्याग्रस्त अवस्था हो । तपाईंलाई महिनावारी हुँदा रगत धेरै जान्छ, त्यसैले बिदा चाहिन्छ भन्ने सोचिरहनुभएको छ भने त्यो पनि गलत हो । महिनावारी हुँदा कम्तीमा ४०८० एमएल रगत जानुलाई सामान्य मानिन्छ । योभन्दा धेरै वा धेरै दिनसम्म वा एक महिनामै दुई पटक रगत जाने गरेको छ भने तपाईं ५ प्रतिशतभित्र पर्न सक्नुहुन्छ । बिदा लिएर घर बस्दैमा यस्तो समस्या समाधान हुँदैन, विज्ञको सल्लाह लिनुपर्छ ।महिनावारी हुनु कमजोर वा रोगी हुनु पनि हैन । महिनावारी तथा रजोनिवृत्ति हाम्रा सबै अंगसँग सम्बन्धित भए पनि यस्तो अवस्थामा सबैभन्दा बढी मुटु, मस्तिष्क र हड्डीले राम्रोसँग काम गर्न मद्दत गरिरहेका हुन्छन् । माथि उल्लेख गरिएका करिब ५ प्रतिशतबाहेकले आफ्नो काम सामान्य रूपमा गर्न सक्छन् । थप ५ प्रतिशतलाइ केही घण्टा आराम वा घरेलु उपचारको जरुरत पर्ला । खेतीकिसानी गर्नेहरू महिनावारी हुँदा पनि मल बोक्ने, दाउरा बोक्नेजस्ता गाह्रो काम गरिरहेका छन् । महिनावारी रोग र कमजोरी होइन । महिनावारी जैविक प्रक्रिया हो, शक्ति हो र पाठेघर लिएर जन्मिएकाहरूका लागि गर्वको विषय पनि हो । तपाईंले महिनावारीका बेला प्याड वा कट्टु वा टालो वा कुनै सम्बन्धित सामग्री फेर्न गाह्रो हुन्छ वा व्यवस्थापन गर्न गाह्रो हुन्छ, लाज लाग्छ, त्यसैले महिनावारी बिदा चाहिन्छ भनेर सोच्नुभएको छ भने पनि गलत हो । तपाईंको कार्यक्षेत्र मर्यादित महिनावारीमैत्री छैन, तपाईं मर्यादित महिनावारीमैत्री बनाउन तत्पर हुनुभएको छैन भने त तपाईंले महिनावारीका ५ दिन हैन, अरू २५ दिन पनि अमर्यादित, अपमानित कार्यक्षेत्रमा काम गर्न स्वीकार गर्नुभएको छ भन्ने हुन्छ । कार्यक्षेत्र औपचारिक वा अनौपचारीक जुनै भए पनि मर्यादापूर्वक काम गर्न पाउनु तपाईंको संवैधानिक र मानवअधिकार हैन ? फेरि पनि तपाईं समस्याको समाधान खोजिरहनुभएको छैन, हैन र ? महिनावारी बिदा पाएकाले खुसी भएका टाउकाहरू गनी हिँड्नुभएको हो भने पनि तपाईं फेरि गलत गर्दै हुनुहुन्छ । महिनावारी भएको समयमा ४ दिन भान्सामा जान नपाउँदा आराम गर्न पाएकी छु भनेर खुसी हुनुभएजस्तै हो त्यो । भान्सामा जान नपाएका कारण तपाईंले भोकतिर्खा लाग्दा पाकेको खाना वा पानी झिकेर खान पाउनुभएको छैन । त्यतिखेर सम्मानपूर्वक, स्वतन्त्रतापूर्वक र समानतापूर्वक जिउन पाउने, खानापानीसहभागिताको मेरो मौलिक अधिकार हनन भयो, ममाथि विभेद भयो भनेर कहाँ गुनासो गर्नुभएको छ ? संयुक्त राष्ट्रसंघको लैंगिक हिंसाको परिभाषाअनुसार भावनात्मक, शारीरिक, साधनस्रोतबाट वञ्चित हिंसालाई तपाईंले कहिल्यै हिंसा देख्नुभएको छ ? अर्थात्, महिनावारी विभेद हिंसा हो भनी तपाईंले प्रस्तुत गरिरहेको तथ्यांक वा कुनै प्रहरीले दिएको प्रतिवेदनमा उल्लेख छ ? छैन । हो, हामी महिनावारी विभेदलाई विभेद नै भन्दैनौं किनभने हामी (घर, विद्यालय, समुदाय, कार्यक्षेत्र, संसद्) मौनतामा बाँचेका छौं । लाज मानिरहेका छौं । नेपालमा झन्डै ९५ प्रतिशत परिवारले कुनै न कुनै किसिमको महिनावारी विभेदको अभ्यास गर्छन् तर विभेद भयो भनेर कसैले उजुरी गर्दैन । संस्कार, धर्म, प्रतिष्ठा, डरका कारण सदियौंदेखि सजिलै स्विकार्दै आइरहिएको छ । त्यसैले महिनावारी बिदा पाउँदा खुसी भएँ भन्ने व्यक्तिहरूप्रति सन्देह गर्नुस् । संसारभर जस्तै नेपालमा समेत देखिनेनदेखिने, खान हुनेनहुने, छुन हुनेनहुने, हिँडडुल गर्न हुनेनहुने समूहका दर्जनौं महिनावारी विभेदका अभ्यास छन्, जुन काठमाडौंमा पनि व्याप्त छन् । यो आफैंमा लैंगिक हिंसा हो, प्रतिहिंसा हो । त्योभन्दा पनि मुख्य कुरा, असमान शक्ति सम्बन्ध र पितृसत्ता निर्माण र सबलीकरण गर्ने कारण हो । यति जटिल, बहुआयामिक र गम्भीर महिनावारी विभेदलाई समूल अन्त्य गर्न महिनावारी बिदाले सहयोग गर्छ त ? गर्दैन । तपाईंको मनमा अझै अविश्वास हुन सक्छ, किनभने यस्तो बिदा नेपालमै पहिलो पटक कहाँ सुरु गरिएको हो र ! रुस (सन् १९२२), जापान (१९४७), स्पेन (२०२३) जस्ता विकसित मुलुकहरूमा समेत यस्तो बिदा दिने गरिन्छ । सार्वजनिक खपतका लागि शक्ति र पहुँचको दुरुपयोग, असफल अभ्यासका उदाहरण हुन् यी । त्यहाँका महिलामा आज म महिनावारी भएर बिदामा छु भन्ने आँट छैन किनकि महिनावारीलाई लाजका रूपमा लिइन्छ, कमजोरीका रूपमा लिइन्छ । जबसम्म हामी पितृसत्तालाई धक्का दिँदैनौं तबसम्म यस्ता प्रावधानले हामीलाई फाइदा पुर्याउँदैनन् । नेपालमा आजका दिनमा पनि सार्वजनिक वृत्तमा महिलाको सहभागिता न्यून छ । महिनावारीमा बिदा नै लिएर बस्ने व्यवस्थाले महिलाहरू कमजोर हुन्छन् भन्ने कुरालाई नै अप्रत्यक्ष रूपमा स्थापित गर्छ । अर्कातिर, बालमस्तिष्कमा महिलाहरू भनेका कमजोर मानव रहेछन् भन्ने सोच गहिरिँदै जान्छ । त्यसैले सिंगो लैंगिक समानताको बाधक बन्नै जान्छ, महिनावारी बिदा ।साँचो अर्थमा, लुम्बिनी प्रदेश लैंगिक समानता, समावेशी प्रजातन्त्र र विकासका पक्षमा उभिन्छ भने प्रदेशस्तरीय मर्यादित महिनावारी नीति बनाओस् । अनुसन्धानमा आधारित भएर वडा र स्कुललाई मर्यादित महिनावारीमैत्री बनाओस् । प्रदेशसभा नै मर्यादित कार्यक्षेत्र बनाएर विश्वमै गौतमबुद्धजस्तै नाम चम्काओस् ।"
भारतसँग निर्वाह भत्ताको विषय उठाउन एम्सका नेपालीको माग,"नयाँदिल्ली (कास) भारतको नयाँदिल्लीस्थित अल इन्डिया इन्स्टिच्युट अफ मेडिकल साइन्सेस (एम्स) मा अध्ययनरत नेपाली चिकित्सकहरूले भारतका विदेशमन्त्री एस जयशंकरको नेपाल भ्रमणका क्रममा हुने द्विपक्षीय कुराकानीमा निर्वाह भत्ता (स्टाइपेन्ड) को मुद्दा उठाउन सरकारको ध्यानाकर्षण गराएका छन् । एम्समा अध्ययनरत एमडी, एमएस, एमडीएस, डीएम र एमसीएच अध्ययनरत भारतीय चिकित्सकहरूले निर्वाह भत्ता पाए पनि नेपाली चिकित्सकहरू भने त्यसबाट वञ्चित रहँदै आएका छन् । नेपाली विद्यार्थीहरूले यो मुद्दा उठाएको एक दशक नाघिसकेको छ । तर, अझै पनि उनीहरूको माग सम्बोधन भएको छैन । नेपालभारत संयुक्त आयोगको बैठकमा सहभागी हुन एस जयशंकर बिहीबार काठमाडौं आउँदै छन् । जयशंकरको नेपाल भ्रमणको पूर्वसन्ध्यामा नेपाली चिकित्सकहरूले यस मुद्दालाई पुनः उठाएका हुन् । आफ्ना प्रतिनिधिमार्फत उक्त मुद्दालाई काठमाडौंमा परराष्ट्रमन्त्री एनपी साउदसमक्ष पुर्याएका छन् । त्यस्तै, दिल्लीस्थित नेपाली राजदूत शंकरप्रसाद शर्मालाई पनि द्विपक्षीय विषयका रूपमा उक्त मुद्दा उठाइदिन आग्रह गरेका छन् । एम्समा एमडी अध्ययनरत चिकित्सक लक्ष्मण भगतले प्रधानमन्त्री पुष्पकमल दाहालको भारत भ्रमणका बेला पनि उक्त विषय उठाएको बताए । त्यतिबेला के कुरा भयो, हामीले थाहा पाएनौं, परिणाम आएको छैन, उनले भने, विदेशमन्त्री तहमा पनि हाम्रो कुरा उठोस् र सम्बोधन होस् भन्ने चाहेका हौं । एम्समा दर्जनजति विषयमा स्नातकोत्तर तहको विशेषज्ञ चिकित्सकीय पढाइ हुन्छ । हरेक ६६ महिनामा विषयगत रूपमा भर्ना खुलाइन्छ । धेरैजसो विषयमा विदेशी विद्यार्थीका लागि १ वा २ सिटको कोटा निर्धारण गरिएका हुन्छन् । जसमा अधिकांश नेपाली विद्यार्थीहरूले भर्ना पाउँछन् । एम्समा यतिबेला एमडी, एमएस, एमडीएस, डीएम र एमसीएचमा विभिन्न सेमेस्टरमा गरी कम्तीमा ५० जना नेपालीहरू अध्ययनरत छन् । एमडी वा सोसरह अध्ययनरत भारतीय विद्यार्थीहरूले मासिक ९० हजार भारु निर्वाह भत्ता पाउँछन् । एमडी अध्ययनरत लगातार २४ देखि ३६ घण्टा ड्युटीमा खटिनुपर्छ । त्यही काम गरेबापत अस्पतालले जीवन निर्वाह भत्ता दिनुपर्छ । विद्यार्थीहरूकै दबाबपछि चण्डीगढ र पुडुचेरीमा अध्ययनरत नेपाली विद्यार्थीले सन् २०२० बाट भारतीय विद्यार्थीसरह भत्ता पाउन थालेका छन् । तर, एम्सका दिल्ली र ऋषिकेशस्थित केन्द्रमा अध्ययनरत नेपाली चिकित्सकले अझै निर्वाह भत्ता पाउन सकेका छैनन् ।"
दैनिक उपभोग्य वस्तुमा मनपरी चिल्लो पदार्थ,"(काठमाडौं)बजारमा उपलब्ध धेरैजसो खाद्यवस्तुमा तोकिएको मापदण्डभन्दा बढी चिल्लो पदार्थ हुने गरेको पाइएको छ । अनुगमन र परीक्षण गर्दा औद्योगिक ट्रान्सफ्याटको मात्रा २० देखि ३० प्रतिशतसम्म पाइने गरेको देखिएको हो । बजारमा खाद्य पदार्थको ट्रान्सफ्याटमा नियन्त्रण नहुँदा मनलागी बढेको खाद्य प्रविधि तथा गुण नियन्त्रण विभागकी महानिर्देशक मतिना जोशी वैद्य बताउँछिन् । ट्रान्सफ्याटको मात्रा आँखाले देखिन्न । बिस्कुट, पाउरोटी, आइसक्रिम, नुडल्स्, केक, बेकरी प्रोडक्ट, आलुचिप्स, वनस्पति घिउ वा तेलमा तारेका खानेकुरा सबैतिर प्रयोग हुन्छन् । तिनमा ट्रान्सफ्याट मनोमानी प्रयोग हुन्छ, उनले भनिन्, यसबारे मापदण्ड बनाउन करिब दुई वर्षदेखि प्रयास गरिरहेका थियौं, पछिल्लो समय मन्त्रिपरिषद्बाट स्वीकृत भएको छ । विश्व स्वास्थ्य संगठन (डब्ल्यूएचओ) ले सन् २०२३ को डिसेम्बरसम्ममा संसारबाट ट्रान्सफ्याटलाई हटाउन सिफारिस गरेको छ । सोहीअनुसार अमेरिका, डेनमार्क, थाइल्यान्ड, युरोपियन युनियन, जापान, भारतलगायत ६० भन्दा बढी मुलुकले ट्रान्सफ्याटसम्बन्धी नीति तथा कानुन कार्यान्वयनमा ल्याएका छन् । संयुक्त राष्ट्रसंघको सदस्य राष्ट्र भएका नाताले नेपालले विश्व स्वास्थ्य संगठनको ट्रान्सफ्याटसम्बन्धी सिफारिसलाई अंगीकार गरिएको महानिर्देशक वैद्यले बताइन् । खाद्यवस्तुमा अत्यधिक मात्रामा ट्रान्सफ्याट हुँदा मुटुको समस्या निम्तिन्छ । त्यसलाई दृष्टिगत गरी विभिन्न सरोकारवाला निकायकसँग छलफल र राय लिएर मापदण्ड बनाएका छौं, उनले भनिन्, मन्त्रिपरिषद्बाट मापदण्ड स्वीकृत भएको छ । ०८० पुस १२ को मन्त्रिपरिषद् बैठकले खाद्यपदार्थमा औद्योगिक ट्रान्सफ्याटको अधिकतम सीमा तोक्ने निर्णय गरेको हो । ट्रान्सफ्याटको अधिकतम सीमा निर्धारणसम्बन्धी मापदण्डमा खाद्यवस्तुमा चिल्लो पदार्थ २ प्रतिशतभन्दा बढी हुन नहुने उल्लेख छ । उदाहरणका लागि एक ग्रामको खाद्यवस्तुमा २ प्रतिशतभन्दा बढी चिल्लोपदार्थ हुनु हुँदैन । बिस्कुटमा करिब १० प्रतिशतसम्म ट्रान्सफ्याट हुन्छ, बच्चादेखि नै फ्याट उपभोग भइराखेको छ, वैद्यले भनिन्, औद्योगिक ट्रान्सफ्याटको गुणस्तरमा मापदण्ड बनेको छ । अब कार्यान्वयनमा जान्छौं । वनस्पति तेललाई जति धेरै पटक ततायो, त्यति नै त्यसमा ट्रान्सफ्याटको मात्रा बढ्दै जान्छ । जति धेरै ततायो, तेल त्यति बढी हानिकारक बन्दै जाने विभागको भनाइ छ । यस्तो तेलमा पकाएको पकौडा, समोसा, चाउचाउ, आलु, चिकेन, अन्य तारेका खाने कुरा स्वादिलो भए पनि स्वास्थ्यका लागि अत्यन्तै हानिकारक स्वास्थ्यकर्मी बताउँछन् । अध्ययनअनुसार मान्छेले प्रतिदिन खाने चिल्लो पदार्थको एक प्रतिशतभन्दा बढी ट्रान्सफ्याट भए स्वास्थ्यका लागि हानिकारक हुन्छ । वैज्ञानिक अध्ययनले सिफारिस गरेबमोजिम मान्छेलाई दैनिक आवश्यक कुल ऊर्जा (क्यालोरी) को एकतिहाइ चिल्लो पदार्थबाट प्राप्त हुनुपर्ने विभागले जनाएको छ । ट्रान्सफ्याट खराब चिल्लो पदार्थ हो । यसले रगतमा खराब कोलेस्ट्रोलको मात्रा बढाउँछ र असल कोलेस्ट्रोल घटाउँछ, रक्तनलीहरूको भित्री भागमा नकारात्मक असर पारी त्यहाँ रगतका थेग्रा जम्ने सम्भावना बढी रहने विभागको दाबी छ । रक्तनली साँघुरिने क्रम बढाउँछ, मुटुको धमनीको रोग, हृदयाघात र मस्तिष्काघात हुने सम्भावना वृद्धि हुन्छ, विभागले तयार पारेको प्रस्तुतीकरणमा भनिएको छ, तसर्थ, ट्रान्सफ्याट मुटु र रक्तनलीहरूका लागि अत्यन्तै हानिकारक छ । औद्योगिक ट्रान्सफ्याट नियन्त्रण गर्न मापदण्ड बनेको मन्त्रालयका खाद्य सुरक्षा तथा खाद्य प्रविधि महाशाखा प्रमुख सञ्जीवकुमार कर्णले बताए । प्राकृतिक ट्रान्सफ्याट त्यति हानिकारक हुँदैन, प्राकृतिकमा केही मात्रामा बढी पनि हुन सक्छ । तर कृत्रिम र औद्योगिकमा ट्रान्सफ्याट बढी हुन्छ । पटकपटक प्रशोधन, रिकुकिङ गर्दा ट्रान्सफ्याट बढ्छ, कर्णले भने, मापदण्ड बनेपछि अब २ प्रतिशतभन्दा बढी नाघ्नुभएन ।"
के हो ट्रान्सफ्याट ?,"ट्रान्सफ्याट खानामा पाइने एक प्रकारको चिल्लो पदार्थ हो । स्वास्थ्यका दृष्टिले ट्रान्सफ्याट चिल्लो पदार्थमध्येको एक हानिकारक चिल्लो हो । खानामा यसको मात्रा धेरै भए मुटुका रोगलगायत अन्य स्वास्थ्य समस्या हुन्छन् । ट्रान्सफ्याट प्राकृतिक र कृत्रिम गरी दुई किसिमका स्रोतबाट प्राप्त हुन्छ । राँगा, भैंसी, खसी, बोका आदिको रातो मासु तथा जनावरको दूध ट्रान्सफ्याटका प्राकृतिक स्रोत हुन् । रातो मासुमा पाइने चिल्लोमा ट्रान्सफ्याटको मात्रा ३ देखि ९ प्रतिशत हुन्छ । जनावरको दूधको चिल्लोमा २ देखि ६ प्रतिशत ट्रान्सफ्याट हुन्छ । थोरै मात्रामा खाँदा प्राकृतिक स्रोतबाट प्राप्त हुने ट्रान्सफ्याटले स्वास्थ्यमा नकारात्मक असर पार्दैन । वनस्पति तेललाई तताएर त्यसलाई आंशिक रुपमा हाइड्रोजिनेसन गरी वनस्पति घिउ तयार गर्दा औद्योगिक ट्रान्सफ्याट उत्पन्न हुन्छ । यसरी कृत्रिम तरिकाले उत्पादित औद्योगिक ट्रान्सफ्याट स्वास्थ्यका लागि अत्यन्तै हानिकारक हुन्छ ।"
करिडोरका उद्योगमा बिजुली जोडिदिन माग,"पर्सा (कास) वीरगन्ज उद्योग वाणिज्य संघले बारापर्सा औद्योगिक करिडोरका उद्योगमा पुनः विद्युत् लाइन जोडिदिन माग गरेको छ । संघले मंगलबार आयोजना गरेको पत्रकार सम्मेलनमा अध्यक्ष अनिलकुमार अग्रवालले उद्योगहरूको विद्युत् लाइन काटिएका कारण मुलुकभरि भइरहेको भौतिक पूर्वाधार निर्माणलगायत कामसमेत अवरुद्ध भइरहेकाले उद्योगहरूमा बिजुली आपूर्ति गरिनुपर्ने माग गरे । यसो नगरे मन्दीको मारले थलिएका उद्योग सधैंका लागि बन्द हुन सक्छ । तिनमा कार्यरत २० देखि २५ हजार श्रमिकले रोजगारी गुमाउने दिन टाढा छैन, उनले भने, उद्योगमा लगानी गरेका बैंकसमेत समस्यामा पर्छन् । अर्थतन्त्रमा पनि गम्भीर नकारात्मक असर पर्न जाने निश्चित छ ।विद्युत् महसुलमा नेपाल विद्युत् प्राधिकरणको अव्यावहारिक नीतिका कारण औद्योगिक ग्राहक अन्यायमा परेको उनको भनाइ छ । प्राधिकरणले हालसम्म २३ उद्योगको लाइन काटिसकेको र तीमध्ये पर्साबारा औद्योगिक कोरिडोरका ठूला उद्योग पनि रहेको अग्रवालले जनाए । लाइन काटिएका उद्योगको उत्पादन बन्द हुँदा कामदार सडकमा उत्रिएको अवस्था छ, उनले भने, आर्थिक मन्दीले उद्योग व्यापार धराशायी हुने अवस्थामा पुगेका बेला यसले बिजुलीको समस्याले औद्योगिक वातावरण बिगार्ने जोखिम बढेको छ ।उद्योगीहरूले डेकिकेटेड र ट्रंकलाइनबाट खपत गरेको महसुल कहिल्यै तिर्दैनौं नभनेको संघका द्वितीय उपाध्यक्ष माधव राजपालले बताए । उपभोग नै नगरेको विद्युत्को महसुल जबर्जस्ती तिराउन खोजिनु अन्यायपूर्ण हो भन्नेमा मात्रै निजी क्षेत्रको अडान रहेको उनको भनाइ छ ।"
२७ प्रतिशत पुग्यो सघन सहरी जनसंख्या,"काठमाडौं (कास) पछिल्लो एक दशकमा नेपालको सघन सहरी (कोर अर्बनाइजेसन) जनसंख्या ५७६ प्रतिशत बिन्दुले बढेको छ । राष्ट्रिय तथ्यांक कार्यालयले सोमबार सार्वजनिक गरेको नेपालमा ग्रामीण तथा सहरी क्षेत्रको श्रेणीगत वर्गीकरण प्रतिवेदन ले सघन सहरी क्षेत्रको जनसंख्या २७०७ प्रतिशत पुगेको देखाएको हो । ०६८ मा यस्तो जनसंख्या २२३१ प्रतिशत थियो । प्रतिवेदनले पछिल्लो एक दशकमा सहरोन्मुख जनसंख्या ३९१९ बाट बढेर ३९७५ प्रतिशत पुगेको देखाएको छ । सोही अवधिमा ग्रामीण क्षेत्रको जनसंख्या ३८५ बाट घटेर ३३१९ प्रतिशतमा झरेको देखिन्छ । विशेषताका आधारमा सहरोन्मुख क्षेत्र भए पनि सहरी क्षेत्र मानिएको स्थानमा अझै पनि जनसंख्याको ठूलो हिस्सा रहेको प्रतिवेदनले औंल्याएको छ । ग्रामीण जनसंख्या अझै पनि एकतिहाइ छ, जब कि प्रवृत्तिका आधारमा ग्रामीण क्षेत्रबाट सहरोन्मुख (अर्धसहरी) र सहरी क्षेत्रमा बसाइँसराइले जनसंख्यालाई सहरी क्षेत्रमा व्यवस्थापन गर्न कठिनाइ भएको र ग्रामीण क्षेत्रमा बसाइँसराइ कम गर्न दबाब परेको देखिएको छ, प्रतिवेदनमा उल्लेख छ । राष्ट्रिय जनगणना०७८ ले नेपालमा नगरपालिकाको जनसंख्या ६६१७ र गाउँपालिकाको जनसंख्या ३३८३ प्रतिशत रहेको देखाएको थियो । नेपालमा ६६१७ प्रतिशत सहरी क्षेत्र छ भन्ने आधार अर्धसहरी वा सहरोन्मुख नगरपालिकाले नदिने हुँदा यस्तो अवस्थामा अन्तर्राष्ट्रिय अभ्यास अध्ययन गरी त्यसलाई पुनः परिभाषित गरिएको थियो । सोही प्रतिवेदनले पनि सघन सहरी क्षेत्रको जनसंख्या केही बढेको देखिएको तथ्यांक कार्यालयका प्रवक्ता हेमराज रेग्मीले बताए । जनगणनामा पूरै नगरपालिकालाई सहर र गाउँपालिकालाई गाउँ भनिएको थियो, त्यसलाई थप परिभाषित गर्दा यसअघि सहरी क्षेत्र भनिएको नगरपालिकामा पनि केही गाउँ र गाउँ भनिएका केही गाउँपालिकामा पनि सहर भेटियो, रेग्मीले भने, यद्यपि अहिलेको प्रतिवेदनमा सहरोन्मुख भनेर नयाँ वर्गीकरण थपिएको छ । यसमा ३३ प्रतिशत गाउँ ग्रामीण भेग नै देखिएको छ भने ६६ प्रतिशत सहरमध्ये करिब ३९ प्रतिशत सहरोन्मुख र २७ प्रतिशत सघन सहरी जनसंख्या भनेर वर्गीकरण गरिएको हो । भौगोलिक क्षेत्रका आधारमा ग्रामीण जनसंख्या पहाडमा ६६ र हिमालमा १६ प्रतिशत केन्द्रित भएको देखिएको छ । सहरोन्मुख जनसंख्या तराई क्षेत्रमा ८५ तथा पोखरा महानगरपालिका र काठमाडौं उपत्यकाका कारण असन्तुलित हुँदै सहरी जनसंख्या पहाडमा ५३ प्रतिशत एवं तराईमा ३९ प्रतिशत केन्द्रित भएको देखाएको छ ।"
एपीएफ र कोशीको प्रतिद्वन्द्विता,"(काठमाडौं)घरेलु महिला क्रिकेट प्रतियोगितामा नेपाल एपीएफ क्लबको फाइनल यात्रा नियमित जस्तै हो । गत वर्ष भने अपवाद रह्यो । इटहरीमा भएको प्रधानमन्त्री कप महिला राष्ट्रिय क्रिकेट प्रतियोगितामा एपीएफ सेमिफाइनलमै रोकिएको थियो । पहिलोपल्ट उपाधि सुदूरपश्चिम प्रदेशले जितेको थियो ।पछिल्लो संस्करणको प्रतियोगितालाई अपवाद मान्ने हो भने अधिकांश प्रतियोगितामा एपीएफ र कोशी प्रदेशले फाइनलमा खेल्दै आएका थिए । यसपालि पनि एपीएफ र कोशी बुधबार कीर्तिपुरस्थित त्रिवि क्रिकेट मैदानमा प्रधानमन्त्री कपको फाइनलमा प्रतिस्पर्धा गर्दै छन् । एपीएफ दुई वर्षपछि पुनः राष्ट्रिय प्रतियोगितामा विजेता हुने दाउमा छ भने कोशी गत वर्षभन्दा एक स्थानमाथि उक्लने प्रयासमा छ ।राष्ट्रिय खेलाडीको बाहुल्य रहेको एपीएफको महिला क्रिकेटमा दबदबा छ । तर, गत वर्ष इटहरीमा प्रतियोगिताको पछिल्लो संस्करणमा एपीएफ सेमिफाइनलमा कोशी प्रदेशसँगै ८ विकेटले पराजित भएको हो । कोशीलाई ६ विकेटले पराजित गरी सुदूरपश्चिम विजेता बनेको थियो । यसपालि प्लेअफमा सुदूरलाई ९ विकेटले पराजित गरी कोशीले फाइनल यात्रा तय गरेको थियो । तर, यसले सुदूरपश्चिमसँग गत वर्ष फाइनलमा हारेको पीडा पक्कै भुलाउने छ । कोशी जहिल्यै एपीएफलाई पराजित गरी उपाधि जित्न चाहन्छ । एपीएफको चाहना पनि ठीक यस्तै नै छ । खास मज्जा त फाइनलमा कोशीलाई हराउनैमा छ । यी दुईबीचको प्रतिस्पर्धाले महिला क्रिकेटलाई जीवन्त बनाएको छ । एपीएफसँग खेल्दा जोसको स्तर अर्कै हुन्छ । हामीलाई पनि उनीहरूसँग खेल्न मन लाग्छ, उनीहरूलाई पनि हामीसँगै खेल्न मनपर्छ होला । जितहार भनेको खेलको एउटा हिस्सा हो, एपीएफसँग फाइनल खेल्न पाउँदा जोसमा देखिएको कोशीकी कप्तान रुबिना क्षेत्री भन्छिन्, हामीलाई एपीएफसँगै फाइनल खेलौं भन्ने थियो, उनीहरूलाई लडाउँदा मज्जा पनि आउँछ, एपीएफलाई पनि यही हुन्छ होला । सकारात्मक प्रतिद्वन्द्विता छ यी दुई टोलीबीचमा । उनी लामो समय एपीएफबाटै खेलेर आफ्नो प्रदेश फर्किएकी थिइन् । अन्य विभागीय टोलीले पनि महिला क्रिकेट बनाउन चहलपहल गरिरहेको अवस्थामा कोशीमाथि आफ्नो उत्कृष्टता दिन दबाब थपिएको छ । गत वर्ष नेपाल पुलिस क्लबले महिला क्रिकेट टोली बनाउँदा कोशी प्रदेश टोलीका आधा दर्जन खेलाडी पुलिसमा गएका थिए । पुलिस क्लबले पोखरामा नवौं राष्ट्रिय खेलकुदमा महिला क्रिकेटको स्वर्ण जितेको थियो ।पहिलो पटक राउन्ड रोबिन लिग संरचनामा खेलाइएको यसपालिको प्रतियोगितामा एपीएफले सबै ७ खेल जितेको थियो । त्यसक्रममा एपीएफले कोशीमाथि ८ विकेटको विजय हात पारेको हो । राउन्ड रोबिन लिगपछि यी दुई टोली नै शीर्षस्थानमा रहँदै क्वालिफायर १ मा भिडेका थिए । एपीएफले ५२ रनको विजय हात पारेर फाइनल पुगेको थियो ।कोशीलाई दुईपल्ट पराजित गरेर फाइनल पुगे पनि एपीएफकी कप्तान सीता रानामगर फाइनल खेल्ने विपक्षी टोली माथि उच्च सम्मान राख्छिन् । दुई पटक हराउँदै फाइनल पुगेकाले पक्कै पनि हामी उच्च मनोबलमा छौं, तर कोशीलाई हामीले कमजोर मानेका छैनौं, सीताले भनिन्, २३ जना अनुभवी खेलाडीको भरमा कोशी यहाँसम्म आइपुगेको छ । अन्य प्रदेशका लागि पनि कोशी उदाहरण बनेको छ । हामी त विभागको तलब खाएर खेलिरहेका छौं, यतिको प्रदर्शन दिनैपर्यो । उनीहरूले बिना तलब यो यात्रा तय गरेका छन् ।रुबिनाले ९ खेलमा सर्वाधिक २ सय ८३ रन बनाइसकेकी छन् । साथै उनले १० विकेट पनि लिएकी छन् । कोशीकै अर्की खेलाडी काजल श्रेष्ठले १ सय ८६ र अप्सरी बेगमले १ सय ३९ रन बनाएकी छन् । तीन ब्याटरले मात्र खेलिरहँदा पनि हाम्रो टोली बलियो नै देखिएको छ, एउटा कप्तानको रूपमा त्यो गर्व गर्ने क्षण हो । टिम म माथि धेरै भर परे जस्तो देखिन्छ । मलाई यस्तोमा दबाब झेल्न राम्रो पनि लाग्छ, रुबिनाले भनिन्, काजल र अप्सरीबाहेक अझै दुई ब्याटरले स्कोर गर्ने हो भने मलाई सजिलो हुन्छ । नेपाली राष्ट्रिय टोलीकी कप्तान इन्दु वर्माले ८ खेलमा २ सय ३१ रन बनाएकी छन् । एपीएफबाट ममता चौधरीले १ सय ७३, सीताले १ सय ५८ र ज्योति पाण्डेले १ सय २२ रन बनाएका छन् । एपीएफकी करुणा भण्डारीले ९, सुमन विष्टले ८ तथा सीता र सोनु खड्काले ७७ विकेट लिएका छन् । कोशीबाट रुबिनाबाहेक अप्सरी, सवनम राई र संगीता राईले समान ८ विकेट लिएका छन् । कोशी (पूर्वाञ्चल) र एपीएफको खास प्रतिद्वन्द्विता २०७२ मा पूर्वाञ्चलमा भएको सातौं राष्ट्रिय खेलकुदबाट सुरु भएको हो । अन्तिम ओभरतिर बाउन्ड्री नदिएको विषयमा एपीएफले फाइनलको थप खेल खेल्न मानेन र उपाधि पूर्वाञ्चलले जित्यो । तीन वर्षअघि लमहीमा कोशीले एपीएफलाई रोमाञ्चक फाइनलमा ६ रनले हराएको थियो । दुई वर्षअघि कोशीको चुनौती सजिलै पन्छाउँदै एपीएफ ाप्लामा विजेता बनेको थियो ।"
तेस्रो मुख्यमन्त्री कप भलिबल माघमा,"कञ्चनपुर (कास) प्रदेशकै ठूलो पुरस्कार राशिको तेस्रो मुख्यमन्त्री कप भलिबल प्रतियोगिता माघ तेस्रो साता हुने भएको छ । सुदूरपश्चिम प्रदेश खेलकुद विकास समितिको आयोजनामा तेस्रो मुख्यमन्त्री कप भलिबल हुन लागेको हो । कञ्चनपुर जिल्ला भलिबल संघको व्यवस्थापनमा माघ १४ देखि २० सम्म महेन्द्रनगरस्थित कभर्डहलमा प्रतियोगिता हुनेछ । प्रतियोगितामा सात प्रदेश र ३ विभागीय टिमको सहभागिता रहनेछ । विजेताले ४ लाख, दोस्रोले २ लाख र तेस्रोले १ लाख रुपैयाँ पाउनेछन् । चौथो हुने टिमले ५० हजार प्राप्त गर्नेछ । म्यान अफ द म्याचले ५ हजार प्राप्त गर्नेछन् । उत्कृष्ट खेलाडीलाई २० हजार प्रदान गरिनेछ । प्रतियोगितामा भाग लिने खेलाडीको यातायातदेखि आवास खर्च सबै आयोजकले नै बेहोर्ने जिल्ला भलिबल संघ कञ्चनपुरका अध्यक्ष श्यामसिंह मौनीले बताए । १ सय ७० खेलाडी र ५० जना अफिसियल सहभागी हुने आयोजकले मंगलबार पत्रकार सम्मेलनबाट जानकारी गराएको हो । प्रतियोगिताका लागि ८० लाख बजेट विनियोजन भएको प्रदेश खेलकुद विकास समितिले जनाएको छ ।"
