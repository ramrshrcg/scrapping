शीर्षक,विवरण
दुवै गठबन्धनमा मत क्रस,"सत्ता गठबन्धनको राष्ट्रिय सभा निर्वाचन केन्द्रीय समन्वय समिति सदस्यसमेत रहेका माओवादी उपमहासचिव वर्षमान पुनले कांग्रेसलाई कतिसम्म विश्वास गर्ने भन्नेमा संशय पैदा भएको प्रतिक्रिया दिए । कोशीको मुख्यमन्त्रीदेखि अहिले राष्ट्रिय सभा निर्वाचनको परिणाम हेर्दा कांग्रेसमाथि संशय पैदा भएको र त्यसको हल निकाल्नुपर्ने उनको भनाइ छ । संगठित रूपमा नै गठबन्धनविरुद्ध कांग्रेसबाट यस्तो व्यवहार देखिएको छ, उनले भने, यसअघि मुख्यमन्त्री चयन गर्दा हाम्रो दलका नेता इन्द्र आङ्बोलाई बनाउने गरी गठबन्धनले निर्णय लियो । कांग्रेसको एउटा समूहले एमालेको समर्थन लिएर सरकार बनायो र पनि हामीले समर्थन गरिदियौं । अहिले कांग्रेसमा त्यही प्रवृत्ति दोहोरियो, आफ्ना उम्मेदवार जिताउने र हामीलाई हराउने गर्दा अविश्वास बढ्यो । प्रतिपक्षी एमाले र राप्रपा गठबन्धनमा पनि धोका भएको भन्दै असन्तुष्टिको स्वर आएको छ । राप्रपाको भोट लिएर एमालेले आफ्ना उम्मेदवार रुक्मिणी कोइरालालाई जिताएको तर सोहीअनुसार आफ्ना उम्मेदवारलाई भोट नआएको राप्रपा प्रवक्ता तथा प्रचार विभाग प्रमुख मोहन श्रेष्ठले बताए । हामीले इमानदारीपूर्वक मतदान गर्यौं तर एमालेबाट सहमतिअनुरूपको भोट आउन सकेन । धोका भयो । एमालेको जित अन्य राजनीतिक दलसँगको मित्रवत् सहकार्य ले सम्भव भएको एमाले कोशी प्रदेश अध्यक्ष घनश्याम खतिवडाको प्रतिक्रिया छ । उनले आफ्नै भोट थोरै भएको राप्रपाले आफ्ना उम्मेदवार नजित्दा एमालेले राजनीतिक बेइमानी गरेको भन्न नहुने बताए । हामीले जित्नुका पछाडिका कारण एमालेले अहिले कोशीमा अन्य दलहरूसँग गरेको मित्रवत् सहकार्य हो । सांसद र स्थानीय पालिकाका साथीहरूसँग सहकार्य गर्ने व्यक्तित्व उम्मेदवार बनाउनु र एमालेले राष्ट्रियस्तरमा लिएको नीति नै हाम्रो जितको मूल कारण हो, उनले भने, एमालेले राप्रपालाई धोका दिएको होइन, इमानदारी देखाएको छ । ३ सय भोट भएकालाई त्यति मतभारसम्म पुर्याएको छ । एमालेका केही मतदाताले आफ्नो उम्मेदवार नभएको सूर्य चुनाव चिह्नमा भोट हालेको विषयमा आन्तरिक रूपमा छलफल हुने खतिवडाको भनाइ छ । राप्रपा प्रवक्ता श्रेष्ठ भने एमालेले उम्मेदवारी दिने बेलादेखि नै राजनीतिक बेइमानी को संकेत गरेको बताउँछन् । सत्तारूढ गठबन्धनमा रहेको कांग्रेसका महामन्त्री विश्वप्रकाश शर्माले भने माओवादी उम्मेदवार पराजित भएको विषयमा अध्ययन हुने बताए । यसअघिको राष्ट्रिय सभा निर्वाचनमा कोशी प्रदेशको परिणाम स्मरण गर्दै उनले भने, गठबन्धनको एउटा उम्मेदवार जित्दै गर्दा अर्को उम्मेदवार हारेको हो । दुई वर्षअघि पनि कोशीमा गठबन्धनको एउटा उम्मेदवार जितेको, एउटा हारेको र अर्को गोलाबाट जित्नुपर्ने अवस्था आयो । यस पटक करिब ८ सय मतले गठबन्धनको एउटा उम्मेदवार जित्दै गर्दा अनपेक्षित परिणाम आएको छ । कोशीको निर्वाचन परिणामले माओवादीभित्र संशय पैदा हुनु स्वाभाविक भएको उनको भनाइ छ । संगठित रूपमा लागेका हुन् या व्यक्तिगत रूपमा भएका गल्ती हुन् भन्ने अध्ययन गरी सत्यतथ्य खोजीका क्रममा छौं, उनले भने । कतिपय प्रदेशमा भने दुवै गठबन्धन एकढिक्का देखिन्छन् । मधेशबाट कांग्रेसका आनन्दप्रसाद ढुंगानाले ७ हजार ३ सय ७० मतभार प्राप्त गरेर विजयी भए भने जसपाकी पूजा चौधरीले ७ हजार ९ सय २३ मतभार ल्याइन् । मधेशका १ सय ३६ पालिकाको शतप्रतिशत मत आएको थियो भने प्रदेशसभाका १ सय ७ सांसदमध्ये १ सय ६ जनाले मतदान गरेका थिए । मधेशमा कुल मतभार १० हजार ८ सय ३९ छ । लोसपाका सांसद अभिराम शर्माले भने मत खसालेनन् । मधेश आन्दोलनका क्रममा सशस्त्र प्रहरीका असई थमन विकको हत्यामा जिल्ला अदालत महोत्तरीबाट कसुरदार ठहर सांसद शर्मा राष्ट्रिय सभाको चुनावमा मत दिन नगएका हुन् । निर्वाचन बिथोल्ने मनसायले प्रभु साहको आम जनता पार्टीले जनकपुर लक्षित प्रदर्शन गर्दा ६० भन्दा बढी कार्यकर्ता पक्राउ परे ।वाग्मतीमा कांग्रेसकी विष्णुकुमारी पुडासैनीले ६ हजार ६ सय २२ मतभार प्राप्त गरेर विजयी भइन् । अपांगतर्फ माओवादीका श्रीकृष्णप्रसाद अधिकारीले ६ हजार ३ सय ८३ मतभार प्राप्त गरे भने दलिततर्फ एकीकृत समाजवादीका घनश्याम रिजाल विश्वकर्माले ६ हजार ५ सय १२ मतभार पाए । अन्यतर्फ कांग्रेसकै जितजंग बस्नेतले ६ हजार ५ सय ३१ मतभार प्राप्त गरे । काठमाडौंका मेयर बालेन्द्र शाहले मतदान गरेनन् । गण्डकीमा गठबन्धनबाट माओवादी उम्मेदवारले कम भोट पाएर विजयी भए । खुला र अपांगतर्फ कांग्रेसका किरणबाबु श्रेष्ठ र पदमबहादुर परियार निर्वाचित हुँदा महिलातर्फ माओवादीका मनरूपा शर्मा विजयी भइन् । यी तीन उम्मेदवारका मतदाता गठबन्धनका हिसाबले एउटै भए पनि सबैभन्दा कम भोट पाउने भने माओवादीकी शर्मा रहिन् । उनले ३ हजार ६ सय ६० मतभार पाइन् भने कांग्रेसका श्रेष्ठले ३ हजार ८ सय ८ र परियारले ३ हजार ७ सय ७४ मतभार पाए । गण्डकीमा कुल मतभार ६ हजार १ सय ४० थियो । यहाँ ६० जना प्रदेशसभा सदस्य तथा ८५ स्थानीय तहका प्रमुखउपप्रमुख र अध्यक्षउपाध्यक्ष १ सय ७० गरी कुल २ सय ३० मतदाता थिए । केही मत बदर भएको थियो भने केही मतदाताले भोट क्रस गरेका थिए । कुल २ सय ३० मध्ये २ सय २९ जनाले मत खसाले । सहकारी ठगीमा फरार बागलुङको ढोरपाटन नगरपालिकाका प्रमुख देवकुमार नेपाली मतदानमा अनुपस्थित रहे । बागलुङ र पोखरामा रहेको इमेज बचत तथा ऋण सहकारी संस्थाको झन्डै २ अर्ब रुपैयाँ अपचलन गरेको आरोप उनीमाथि छ । गण्डकीमा राष्ट्रिय सभाको रिक्त तीन क्लस्टरका लागि गठबन्धनका ३, एमालेका ३ र राप्रपाका २ सहित ८ उम्मेदवार चुनावी मैदानमा थिए । लुम्बिनीमा भने सत्ता गठबन्धनका दुवै उम्मेदवारले समान मत प्राप्त गरेर विजयी भएका छन् । माओवादी उम्मेदवार झक्कुप्रसाद सुवेदी र विष्णुदेवी सापकोटाले समान ५ हजार ४ सय ३५ मतभार प्राप्त गरे । लुम्बिनीमा प्रदेशसभा सदस्यतर्फ ८७ मतदाता रहेकामा शतप्रतिशत मत खसेको थियो । स्थानीयतर्फ २ सय १८ मतदातामध्ये २ सय १६ जनाले मत खसालेको निर्वाचन अधिकृत कुलप्रसाद पाण्डेले बताए । १ सय ६ मतभार बदर भएको निर्वाचन कार्यालयले जानकारी दिएको छ । बाँकेको नरैनापुर गाउँपालिका उपाध्यक्ष जयन्तीदेवी श्रीवास्तव र रूपन्देहीको मायादेवी गाउँपालिका उपाध्यक्ष नर्वदा उपाध्याय अनुपस्थित रहे । कर्णालीमा पनि सत्ता गठबन्धनका उम्मेदवार विजयी भए । यहाँ माओवादीका विष्णु विकले ३ हजार ८ सय १७, एकीकृत समाजवादीकी सावित्री मल्लले ३ हजार ७ सय २२ र कांग्रेसका कृष्णबहादुर रोकायले ३ हजार ८ सय ७० मतभार प्राप्त गरे । कर्णालीका ७९ स्थानीय तहका कुल १ सय ५८ र प्रदेशसभाका ४० मतदातामध्ये १ सय ५६ जनाले मतदान गरेका थिए । दैलेखको महाबु गाउँपालिका अध्यक्ष लक्ष्मण गुरुङ र जाजरकोटको नलगाड उपप्रमुख सरिता सिंहको निधन भएको थियो । सुदूरपश्चिममा सत्ता गठबन्धनका तीनै जना उम्मेदवार निर्वाचित भएका छन् । कांग्रेसका बलदेव बोहरा र नारायणदत्त भट्ट तथा माओवादीका रेनु चन्द विजयी भएका हुन् । यहाँ बोहराले ४ हजार ३ सय २८ मतभार प्राप्त गरेका थिए । भट्टले ४ हजार ४ सय १९ र चन्दले ४ हजार ४ सय ५३ मतभार प्राप्त गरे । यहाँ स्थानीय तहका १ सय ७६ मध्ये १ सय ७३ र प्रदेशसभाका ५२ जनाले मतदान गरे । धनगढी उपमहानगरपालिकाका प्रमुख गोपाल हमाल र भजनी नगरपालिकाकी उपप्रमुख राजु तिरुवाले मतदान गरेनन् । बाजुराको स्वामीकार्तिककी उपाध्यक्ष मैना जोशीको हालै निधन भएको छ ।"
४१ स्वास्थ्य संस्था कारबाहीमा,"(काठमाडौं) श्रम, रोजगार तथा सामाजिक सुरक्षा मन्त्रालयले वैदेशिक रोजगारीमा जाने कामदारको स्वास्थ्य परीक्षणको अधिकार पाएका ४१ स्वास्थ्य संस्थालाई कारबाही गरेको छ । यी संस्थाले मलेसिया र साउदीबाहेकका देशमा जाने कामदारको स्वास्थ्य परीक्षण गर्दै आएका थिए । अनुगमनमा स्वास्थ्य परीक्षण मापदण्ड पूरा नगरेको भेटिएकाले कारबाही गरिएको मन्त्रालयले जनाएको छ । ती स्वास्थ्य संस्थाको कारोबार अर्को व्यवस्था नभएसम्म वैदेशिक रोजगार सूचना व्यवस्थापन प्रणालीबाट हटाउन पनि वैदेशिक रोजगार विभागलाई निर्देशन दिइएको छ । अब ती स्वास्थ्य संस्थाले कामदारको स्वास्थ्य परीक्षण गरे पनि विभागले वैधता दिनेछैन । वैदेशिक रोजगार ऐनअनुसार सूचीकृत स्वास्थ्य संस्थाले कामदारको स्वास्थ्य रिपोर्टलाई अनलाइनमार्फत विभागको सूचना प्रणालीमा पठाएपपछि मात्रै श्रम स्वीकृति दिने व्यवस्था छ । श्रम मन्त्रालयका अनुसार कारबाही भएका स्वास्थ्य परीक्षण संस्थाहरूमा काठमाडौंका अरुण मेडिकल सेन्टर, बुद्ध इन्टरनेसनल मेडिकल सेन्टर, ईवन मेडिकल सेन्टर, वर्ल्ड वाइड मेडिकल सेन्टर, हिमाल इन्टरनेसनल मेडिकल सेन्टर, युनिकन मेडिकल सेन्टर, युनिकन हेल्थ केयर सेन्टर, ओस्कार मेडिकल सेन्टर, ट्यालेन्ट मेडिकल एन्ड डाइग्नोस्टिक सेन्टर रहेका छन् । काठमाडौंमै खोलिएका सान हेल्थ केयर सेन्टर, सुनगाभा पोलिक्लिनिक, एसियन प्लस मेडिकल सेन्टर, भानु मेमोरियल पोलिक्लिनीक एन्ड डाइग्नोष्टिक सेन्टर, जलविनायक मेडिकल सेन्टर, फ्रेन्डसिप हेल्थकेयर सेन्टर, युनाइटेट डाइग्नोस्टिक सेन्टर, श्रीकुन्ता पोलिक्लिनिक एन्ड हेल्थकेयर सेन्टर, पिके डाइग्नोस्टिक सेन्टर, अकबर मेडिकल, पूजा मेडिकल डाइग्नोस्टिक सेन्टर, फ्युजन स्वास्थ्य क्लिनिक, सिटी टप मेडिकल सेन्टर, मेरापिक मेडिकल सेन्टर, आशीर्वाद स्वास्थ्य सेवा क्लिनिक, सिद्धकाली मेडिकल सेन्टर, छाब्दी बाराही मेडिकल सेन्टर पनि कारबाहीमा परेका छन् । श्रम मन्त्रालयले ललितपुरस्थित प्याराडाइज इन्टरनेसल मेडिकल सेन्टर, धनुषाको जीवनदीप मेडिकल एन्ड पोलिक्लिनिक सेन्टर, रिलिफ मेडिकेयर सेन्टर र माँ जानकी इन्टरनेसनल मेडिकल सेन्टरलाई कारबाही गरेको छ । सुनसरीस्थित पाथीभरा मेडिकल सेन्टर, बुद्ध साई डाइग्नोस्टिक सेन्टर, समाज कल्याण पोलिक्लिनिक एन्ड डाइग्नोस्टिक सेन्टर, सनसाइन मेडिकल एन्ड डाइग्नोस्टिक सेन्टर, आबिदा इन्टरनेसल मेडिकल सेन्टर र कान्तिपुर डाइग्नोस्टिक एन्ड मेडिकल सेन्टर पनि कारबाहीमा परेका छन् । पोखराको सनसाइन हेल्थ केयर सेन्टर, बाँकेको नेपालगन्ज पोलिक्लिनिक एन्ड डाइग्नोस्टिक सेन्टर र एभरेस्ट इन्टरनेसनल पोलिक्लिनिक एन्ड डाइग्नोस्टिक सेन्टरलाई पनि कारबाही गरिएको छ । मापदण्ड पूरा नगरी सञ्चालनमा आएका झापाका मंगलदीप मेडिकल एन्ड डाइग्नोस्टिक सेन्टर र ओम मेडिकल डाइग्नोस्टिकलाई पनि मन्त्रालयले कारबाही गरेको छ । नेपालमा मेडिकल फिट भई श्रम स्वीकृति लिई गएका कामदारको गन्तव्य देशमा पुगेपछि पनि स्वास्थ्य परीक्षण हुन्छ । गन्तव्य देशमा स्वास्थ्य परीक्षण फेल भई फर्कनुपरेमा लागत खर्च बेहोर्ने जिम्मेवारी स्वास्थ्य परीक्षण गर्ने स्वास्थ्य संस्थाको भएको वैदेशिक रोजगार ऐनमा उल्लेख छ । तर, सरकारले खाडी देशमा कामदारको लागत शुल्क १० हजार मात्रै तोकेकाले कामदार स्वास्थ्य परीक्षणमा तिर्नुपरेको वास्तविक लागत शुल्क पाउनबाट वञ्चित हुँदै आएका छन् ।"
सत्ता र पहुँच दुरुपयोगको तस्बिर,"सत्ताको सधैं प्रियपात्र बनेर सूचना प्रविधि क्षेत्रमा राज्यलाई दोहन गर्दै आएका नेपाल टेलिकमका तत्कालीन प्रबन्ध निर्देशक सुनील पौडेल र सुरक्षण मुद्रण केन्द्रका तत्कालीन कार्यकारी निर्देशक विकल पौडेल बुधबार पक्राउ परेका छन् । भ्रष्टाचार कसुरमा विशेष अदालतमा मुद्दा चलिरहेकै बेला उनीहरू अवैध रूपमा विदेशी बैंकमा खाता खोली रकम जम्मा गरेको र सार्वजनिक पदमा रहेकै अवस्थामा अन्तर्राष्ट्रिय परामर्शदाता बनेको आरोपमाथि छानबिनका क्रममा समातिएका हुन् । सत्तासँग सम्बन्ध गाँसेर कुनै व्यक्तिले कुन हदसम्म पदीय दुरुपयोग गर्दो रहेछ भन्ने बुझ्न यो प्रकरणले सघाउँछ । यस्तै, सत्तामा पुगेका नेताहरूको पदीय जिम्मेवारी बाँडफाँट गर्ने पद्धतिमा उठ्दै आएको प्रश्नलाई यसले प्रखर बनाएको छ । पौडेलद्वय अहिले अख्तियार दुरुपयोग अनुसन्धान आयोगको छानबिनमा त तानिएका छन् तर फेरि पनि राजनीतिक शक्तिहरूकै दबाब र प्रभावमा उन्मुक्ति दिइने त होइन भन्ने संशय भने कायमै छ । विकल र सुनील राष्ट्रिय सूचना प्रविधि केन्द्रमा सँगै कार्यरत छँदैदेखि अनियमितताका घटना सार्वजनिक हुन थालेका हुन् । अख्तियारमा उजुरी परे पनि सत्ता र राजनीतिक शक्तिसँग निकट सम्बन्ध कायम गरेका उनीहरू जोगिँदै आएका थिए । अख्तियारले विकलविरुद्ध गत वैशाख ३ मा मात्र सेक्युरिटी प्रेस (सुरक्षण मुद्रण) का उपकरण खरिदमा अनियमितता गरेको अभियोगमा मुद्दा चलाएको थियो । सुनीलविरुद्ध गत असोज १५ मा सरकारी कारोबार विद्युतीय माध्यमबाट गर्ने राष्ट्रिय भुक्तानी प्रणाली (नेसनल पेमेन्ट गेटवे) को योजना, उपकरण खरिदमा अनियमितता गरेको अभियोगमा मुद्दा दायर गरिएको छ । उजुरी छानबिनका क्रममा उनीहरू दोषी रहेको निष्कर्षका साथ अख्तियारले मुद्दा चलाएको हो । मुद्दा दायरयता उनीहरू पदबाट निलम्बित छन् । अहिले भने अर्को कसुरमा प्रमाण नष्ट गर्न सक्ने र विदेश भाग्न सक्ने देखेर अख्तियारले नियन्त्रणमा लिएर अनुसन्धान थालेको छ । विकल र सुनील हरेक सत्तासँग सम्बन्ध बनाउँदै लाभ लिइरहेका व्यक्ति हुन् । पदमा रहेका बेला अनियमितताको आरोप लाग्दै गर्दा, संसदीय समितिको छानबिनले कसुर औंल्याउँदा पनि उनीहरूमाथि कुनै सरकारले प्रश्न उठाएन, बरु पदीय जिम्मेवारीमा निरन्तरता दिइरह्यो । राष्ट्रिय सूचना प्रविधि केन्द्रमा उपकार्यकारी निर्देशक रहँदै एमआरपी, इम्बोस्ड नम्बर प्लेट खरिद लगायतमा भएका अनियमितताको आरोप लागेका विकललाई माओवादी अध्यक्ष पुष्पकमल दाहाल प्रधानमन्त्री र सुरेन्द्र (राम) कार्की सञ्चारमन्त्री भएका बेला २०७४ जेठमा सुरक्षण मुद्रण केन्द्रको कार्यकारी निर्देशक बनाइएको थियो । सरकार फेरिएर एमाले अध्यक्ष केपी शर्मा ओली प्रधानमन्त्री र गोकुल बाँस्कोटा सञ्चारमन्त्री भएका बेला पनि विकलले निरन्तरता पाए । सेक्युरिटी प्रेस खरिदका सन्दर्भमा ७० करोड घुस मोलमोलाइ गरेको अडियो सार्वजनिक भएपछि बास्कोटाले राजीनामा दिए । अडियो सार्वजनिकपछि कांग्रेसले सम्बन्धित सबैलाई कारबाही माग गर्दै सदन अवरुद्ध गरेको थियो भने सार्वजनिक लेखा समितिले लेखा समितिले अध्ययन गरेर पौडेलले सुरक्षण मुद्रण खरिदमा बिचौलियाको भूमिका निर्वाह रहेको निष्कर्ष निकालेको थियो । तर ओलीपछि कांग्रेस सभापति शेरबहादुर देउवा प्रधानमन्त्री भएका बेला विकलले दोस्रो कार्यकालका लागि नियुक्ति पाए । त्यति बेला सञ्चारमन्त्री कांग्रेसकै ज्ञानेन्द्रबहादुर कार्की थिए । सुनील भने विकलकै पहलमा ओली सरकारका पालामा सूचना प्रविधि केन्द्रमा कार्यकारी निर्देशक बनेका थिए । केन्द्रमा रहँदै करिब २३ करोड भ्रष्टाचार गरेको विषयमा अनुसन्धान चलिरहेकै बेला उनलाई नेपाल टेलिकमको प्रबन्ध निर्देशकमा नियुक्ति दिइएको थियो, जति बेला देउवा प्रधानमन्त्री र कार्की सञ्चारमन्त्री थिए । सुनीललाई टेलिकममा नियुक्ति गर्न सरकारले मापदण्ड नै परिवर्तन गरेको थियो । टेलिकममा त्यसअघि संस्थाबाहिरबाट प्रबन्ध निर्देशक बनाउने गरिएको थिएन । अनियमिततामा मुछिएर पनि सत्ताको छत्रछाया पाइरहेका विकल र सुनीलले नेपाल राष्ट्र बैंकको स्वीकृतिबेगर विदेशी बैंकमा विदेशी मुद्रामा खाता खोली रकम जम्मा गरेको विषयमा अख्तियारले अनुसन्धान गरिरहेको छ । उनीहरू दुवैमाथि यहाँको सरकारी सेवामा कार्यरत रहँदाकै अवस्थामा अन्तर्राष्ट्रिय परामर्शदाताका रूपमा नियुक्ति लिएको विषयमा पनि अनुसन्धान भइरहेको छ । विकलले अमेरिकाको स्थायी आवासीय अनुमतिपत्रसमेत लिएको पाइएको छ । सुनील र विकल दुवैले सत्तासँग सम्बन्धको आडमा अनियमितता गर्ने र त्यसबाट जोगिन सबै राजनीतिक शक्तिसँग उसरी नै सम्बन्ध बनाउने प्रवृत्तिका प्रतिनिधि पात्र हुन् । सत्तासीन नेताहरूले योग्यताक्षमता र पृष्ठभूमिलाई ख्याल नगरी निकटता वा अन्य कुनै लाभ हेरेर नियुक्ति गर्दा यस्तै पात्रहरूले अवसर पाउने हुन् । यस्तै पात्रलाई च्याप्ने प्रवृत्तिका कारण राजनीतिक दल र नेताहरूमाथि प्रश्न उठ्ने गरेको हो र सरकारको सेवा प्रवाह पनि कमजोर बनेको हो । सुनील र विकलको अनियमितता प्रकरणबाट राजनीतिक दलका नेताहरूले पाठ सिक्न सक्नुपर्छ । अख्तियारले उनीहरूलाई नियन्त्रणमा लिएर गरिरहेको अनुसन्धान सकारात्मक छ, यसलाई कतैबाट पनि दबाब र प्रभावमा नपरी निष्कर्षमा पुर्याउनुपर्छ ।"
मानवप्रकृति समन्यायिक अवधारणा,"मानव र प्रकृतिबीच अन्योन्याश्रित सम्बन्ध छ । प्रकृतिक वस्तुहरूको मानवद्वारा भरपुर उपयोग हुँदै आएको छ । त्यस्तै प्रकृति संरक्षणमा पनि मानवको भूमिका अतुलनीय छ । प्रकृति र मानवबीचको यो सम्बन्ध कमजोर हुँदै गएको छ । प्रकृतिको नियम उल्लंघन हुँदैं जाँदा मानव, अन्य प्राणी र स्वंय प्रकृतिले पनि क्षति व्यर्होनुपरिरहेको छ । मानवको आवश्यकतालाई नै अप्ठेरो हुने गरी प्रकृतिको एकोहोरो संरक्षणले पनि सार्थकता पाउन सक्दैन । त्यसले समाजमा द्वन्द्व सिर्जना गर्छ । अनि मानवको आवश्यकतालाई मात्र केन्द्रमा राखेर प्रकृतिको जथाभावी उपयोग गरियो भने पनि त्यो विनाशकारी हुन्छ । केही समयलाई जीविकोपार्जनमा सहज भए पनि त्यो दिगो हुन सक्दैन । अत मानव र प्रकृतिबीचको गहिरो नातालाई बुझेर सन्तुलित व्यवहार आजको आवश्यकता हो, जहा मानव र प्रकृति दुवैलाई न्याय हुनुपर्छ । यो नीति, कानुन र हरेकको व्यवहारमा झल्किनुपर्छ । चन्द्रकिशोरले खाँचो प्रकृतिप्रति विनयशीलताको लेखमा मानवप्रकृति समन्यायिक अवधारणालाई सरल र मार्मिक ढंगले उठाउनुभएको छ । यसबारे समुदायमा रहेको ज्ञानको उल्लंघन र लोप हुँदै जानु ज्यादै दुःखको विषय हो । समुदायसँग सर्दै आएको यो ज्ञानको संरक्षण र पूर्णत पालना हुनुपर्छ । यो ज्ञानलाई अहिले प्रकृतिको एकोहोरो दोहन गरेर क्षणिक आर्थिक लाभका लागि भइरहेको गतिविधि र त्यसलाई संरक्षण गर्ने कानुनले नाश गर्दै लगेको छ । जस्तो मध्यवर्ती क्षेत्रका नागरिकले त्यहाँबाट केही लाभ पाइरहेका छन् र मध्यवर्ती क्षेत्रको वनलगायत प्रकृति जोगाउन पनि त्यहाँका समुदायले भूमिका खेलिरहेका छन् । तर त्यो यथार्थलाई बेवास्ता गरेर सरकारले त्यहाँका नागरिकलाई दुश्मनीको व्यवहार गरेको छ भने उक्त स्थानमा कुनै उद्योग वा ठूलो होटल खोल्नुपर्दा चाहिँ सजिलै अनुमति दिइरहेको छ । मानवलाई पन्छाएर संरक्षण हुँदैन भने मानवले पनि प्रकृतिको दिगो उपयोग र संरक्षणलाई साथै लग्नुपर्छ । प्रकृति र मानवबीचको सम्बन्ध बुझेर व्यवहार गर्न सकिएन भने खाद्य असुरक्षा, जलवायु परिवर्तनका विभिन्न असर तथा अत्याधिक वातावरणीय क्षति व्यहोर्नुपर्ने हुन्छ । विकास निर्माणले तत्कालको माग सम्बोधन गरेजस्तो देखिए पनि दीर्घकालमा नकारात्मक असर पर्छ । अर्कातर्फ अहिलेको मानव गतिविधि एवं विकास निर्माणका कार्य गर्दा आआफ्नो राजनीतिक सीमाभन्दा बाहिर निस्केर हाम्रो विविधतापूर्ण भूगोल र पर्यावरणको सम्बन्धलाई बुझ्दै अघि बढ्नुपर्छ । अहिलेको जस्तै नाफाखोरी विकासलाई फुक्काफाल छाड्ने हो भने यसबाट आउने संकट भयावह हुनेछ । आश्चर्य त दिगो विकासका लक्ष्यको महान् अभियानमा यो विषय छलफलमा समेत नआउनु हो । प्रकृति र मानवबीचको सम्बन्धलाई आत्मसात् गरेर दूरभविष्यलाई सोचेर अघि बढ्न आवश्यक छ । यसको जिम्मेवारी सबैको हो । जगत देउजा, भूमि अधिकारकर्मी"
क्षणिक लोकप्रियता र मौसमी दल,"राजनीतिक दलहरूको अहंकार र अकर्मन्यताले गर्दा देशले दुःख पायो । राजनीतिक चरित्र जनउत्तरदायित्व र बिश्वासविहीन बन्दै जाँदा बारम्बार अपमान र तिरस्कार सामना गर्नुपर्नेहरूले कसरी जनताको मन जित्लान् ? जातीयता, क्षेत्रीयता, भाषिक बिभाजनको बीजारोपण आफैंले गरे । हत्या हिंसाको शृङ्खलाले भ्रष्टाचार, कुशासन र आर्थिक अपारदर्शिताको बढोत्तरी हुँदै छ । निर्वाचनपछि पनि शान्ति, स्थिरता र स्थायित्व हुन सकेन । एमाले सत्ताको धङधङीमा आक्रोशित, उत्तेजित र अस्वाभाविक उच्शृङ्खल हुँदै छ । कांग्रेस ऊर्जाविहीन पार्टी, चाउरिएको मरिचजस्तो निर्बल, निरुत्साहित जसरी प्रस्तुत हुँदै छ । क्रमशः जनाधारविहीन बन्दै जाने क्रममा मधेशकेन्द्रित दलहरू हतास मानसिकतामा किंकर्तव्यविमूढ देखिन्छन् ।क्षेत्रीय राजनीति गर्नेहरूको संकुचित मानसिकताले राष्ट्रिय राजनीतिमा माखो मार्न सक्तैनन् भन्ने जगजाहेर भइसक्यो । शासनप्रणाली, शैली र राज्य सञ्चालन प्रक्रियामा फेरबदल आउला तर जनदबाबबाट हुत्तिएर सदाका लागि फालिएको राजतन्त्र फिर्ता हुँदै हुँदैन । त्यस कालखण्डमा पूर्ण बदनाम, विश्वासहीन, तिरस्कृत ठानिएको राजसंस्थाको थोत्रो अवशेष बोकेर पुनःरुत्थानवादी शक्तिले परिवर्तन ल्याउँछु भन्नु आत्मरति शिवाय केही होइन । मौसमी दल जनतामा उत्पन्न प्रतिशोध, आवेग, उत्तेजना र निराशाबाट उत्पन्न मतको भल छोपाइमा क्षणिक लोकप्रियता प्राप्त गर्नेहरूले गर्व नगरे हुन्छ । हाल देशमा राजनीतिक फोबिया झाँगिँदो छ । नेताहरूमा आलोचना सुन्न सक्ने र चिर्न सक्ने क्षमता छैन । अर्काले गरेको राम्रो देख्दै नदेख्ने, आफू असल गर्न नसक्ने, सधैं क्रोध, आक्रोश र उत्तेजनाबाट बशिभूत हुँदा चेत गुमाएको नेतृत्वबाट देशले दुःख पाउने र जनताले सास्ती पाउने भय सधैं रहन्छ । कहिले धर्मका नाममा त कहिले जातजाति, क्षेत्रीयताका नाममा गरिने राजनीति अन्त्य हुनुपर्छ । धार्मिक, जातीय वा क्षेत्रीय सहिष्णुतामा विश्वबन्धुत्व कायम रहन्छ । जनताको आस्था र विश्वास भनेकै धर्म हो । राज्यको सरकारको कुनै पनि निजी धर्म हुँदैन । राष्ट्रिय एकता धार्मिक सहिष्णुतामा जीवन्त रहन्छ भन्ने चेतनामूलक सन्देश जनवरी २२ मा भारतको अयोध्याले संसारभरि प्रवाह गर्यो । को हिन्दु, को बौद्ध, को शिख, को इस्लाम सबै उत्साहित, सर्व सहभागितामा राममन्दिर प्राण प्रतिष्ठा सम्पन्न भयो । जसले राम्रो गर्छ, उसैप्रति नतमस्तक हुने मानवीय चरित्र हो । सबैले सबैको मन जित्ने गरी राम्रो काम गरौं । धर्मका नाममा राजनीतिक अभिष्ट पूरा गर्ने प्रयत्न नगरौं । मधुसूदन ओझा, विराटनगर३, मोरङ"
चालकको लापरबाही,"बुधबार बिहान काठमाडौको तारकेश्वर नगरपालिका६ स्थित बाइपास चोकनजिक ट्रक चालकले चाबी अफ नगरी गाडीमै राखिदिए । गाडीको इन्जिन स्टार्ट भइरहेको थियो । अचानक गाडी अगाडि बढ्यो र धार्मिक तुल झुन्ड्याइएको पोल ढालिदियो । धन्न, मानिसलाई केही भएन । त्यो घटना चालकको लापरवाहीले गर्दा नै भएको हो । गतसाल पनि लामबगरस्थित जरन्खु, काभ्रेस्थलीबाट यात्रु लिएर तुफानमा आइरहेको बस बा १ ज ८३१९ नम्बरको ट्याक्सीलाई ठक्कर दिएर भागेको थियो । यो रुटमा बस चालकको लापरबाही प्रायः सधैं देखिन्छ । उनीहरू सधैं यात्रु पिकअप गर्ने होडबाजीमा हुन्छन् । गत वर्ष यही सडकमा गाडी पल्टिँदा दुई जनाको मृत्यु भएको थियो । चालकको यस्तो लापरबाहीका विषयमा सरोकारवाला निकायको ध्यान कहिले जान्छ ? खिमराज गिरी, काठमाडौं"
कस्ता नेता ?,"माफियाको तालमा हिँड्ने गुट्को खेती गर्नेजनताको भाग खोसी आफ्नो भुँडी भर्नेलावालस्कर गाडी चाहिने भत्ता बढाउनेआर्यघाटमा पुग्दा पनि सत्ता चलाउनेपद र कुर्सी पाएसम्म छाड्दै नछाड्नेदेशको रोग पत्ता लाउन जाँगर नलाउनेकस्ता नेता पायौं आज टेर्दै नटेर्नेचुनावपछि हाम्रा मुखमा हेर्दै नहेर्ने अर्को पल्ट राम्रैसग सोचविचार गरौंराम्रो दलको राम्रो मान्छे छान्ने निधो गरौं । कृष्ण कुम्पुरे, आदमटार, धादिङ"
अलमलमा आन्दोलन,"अबको दलित राजनीतिजातव्यवस्था मूलतः भारतीय उपमहाद्वीपमा विकसित क्रूर अत्याचारी व्यवस्था हो, जुन अहिले विश्वकै मुद्दा बनिसकेको छ । त्यसैले नेपालको दलित मुक्तिको सन्दर्भ नेपालको मात्रै सरोकारको विषय होइन । नेपालको दलित आन्दोलनको सफलताका लागि केही विषयमा गम्भीर रुपमा छलफल हुनैपर्ने देखिन्छ । जस्तो एक, जातव्यवस्थाविरुद्ध विशेष गरी भारत, दक्षिण एसिया र अन्य देशमा फरकफरक सामाजिकराजनीतिक परिवेशमा भइरहेका आन्दोलन, तिनका उपलब्धि र कमजोरीका आधारमा अर्थराजनीतिलाई ख्याल गरी दलित आन्दोलनको रणनीति बनाउनुपर्छ ।दुई, भारतको स्वतन्त्रता संग्राम र लोकतान्त्रिक राजनीतिक व्यवस्थाको इतिहाससँग दलित मुक्तिको एजेन्डा जोडिन्छ । यद्यपि भारतमा दलितले सांसद वा राष्ट्रपतिसमेत बन्ने अवसर पाए, तथापि भारतीय मोडलको संसदीय व्यवस्थाले दलितको मुक्ति किन गर्न सकेन वा दलितमाथिको अत्याचार किन अन्त्य भएन भन्ने प्रश्नको हल खोज्न आवश्यक छ । नेपालमा अभ्यास गरिएको संसदीय पुँजीवादी व्यवस्थाभित्र दलितको मुक्ति सम्भव छ कि छैन भन्ने विषयमा गम्भीर बहस हुनुपर्छ । तीन, नेपालको हकमा जातव्यवस्था अन्त्य गरी दलित अधिकारप्राप्तिको वैचारिकी के हुने भन्ने सन्दर्भमा स्पष्ट दृष्टिकोण बनाउनुपर्छ । स्वाभाविक रूपमा दलित नेतृत्व वा समुदाय फरकफरक राजनीतिक विचारधारा वा आस्थामा छन् । तथापि दलित मुक्तिका लागि अवलम्बन गर्न सकिने वैचारिकीबारे प्रस्टता जरुरी छ ।चार, दलित आन्दोलनबाट प्राप्त उपलब्धिको रक्षा गर्दै मुक्तिको स्पष्ट कार्ययोजना र रणनीति निर्माण गरी संघर्षको विधि तय गर्नुपर्छ । यस्तो रणनीति र कार्यनीतिले मूलतः दलितभित्र पनि उत्पीडनमा रहेका दलित महिला, मधेशी र भौगोलिक रूपमा सीमान्तीकृत समुदायका विशेष सरोकारलाई सम्बोधन गर्नुपर्छ ।र पाँच, संसारभरि नै दक्षिणपन्थी उभार छ । भारतको दक्षिणपन्थी शक्तिले दलितलाई थप दमन र अत्याचार गरिरहेको छ । दलितले मुक्तिका एजेन्डा उठाउने वा विद्रोह गर्ने सम्भावनालाई जबरजस्ती रोक्ने प्रयत्न भइरहेको छ । दक्षिणपन्थी, पश्चगामी र नवउदारवाद पुँजीवादी शक्तिसँग पनि एकसाथ लड्ने रणनीतिसहित संघर्ष नगरी दलित मुक्ति सम्भव छैन । यसका लागि जातव्यवस्थाविरुद्ध लड्न उत्पीडित जातजाति वा राष्ट्र, सीमान्तीकृत र बहिष्करणमा पारिएका समुदायहरूले एकीकृत र सशक्त आन्दोलन गर्नु जरुरी छ ।"
पक्षहरूको सामाजिकीकरण,"केही वर्षयताका जबरजस्ती करणीसम्बन्धी केही मुद्दामा समाज दुई कित्तामा उभियो । सार्वजनिक छवि भएका व्यक्ति आरोपितका रूपमा रहेका यी मुद्दाका विषयमा सार्वजनिक रूपमा विविध टीकाटिप्पणी, सञ्चारमाध्यम तथा सामाजिक सञ्जालमा पक्षविपक्षमा आरोपप्रत्यारोपको अन्त्यहीन सिलसिला चल्यो । चलिरहेको छ । यतिका चासो र टीकाटिप्पणीको कारण सार्वजनिक छवि भएका व्यक्तिहरूसँग समाजले गर्ने अपेक्षा नै हो ।सामान्यतः गर भनेको कार्य नगर्नु र नगर भनेको कार्य गर्नुलाई कानुनले अपराध भन्छ । कुनै पनि अपराधमा यसका तत्त्वहरूको विश्लेषण तथा व्याख्या गर्ने हो न कि कसैको व्यक्तित्वको । सार्वजनिक छविका अगाडि अपराध गौण मान्नुपर्छ भन्ने र व्यक्तिको छवि होइन कसुर प्रमुख हो भन्नेहरूबीच बहस चलिरहेको छ । यो बहसबीच पक्षहरूको सामाजिकीकरण जस्तो महत्त्वपूर्ण विषयमा भने हाम्रो ध्यान गएको छैन ।शिक्षा तथा चेतनाको विकासले गर्दा हामी अपराध के हो भनी चिन्न सक्ने तथा यसविरुद्ध बोल्न सक्ने हुँदै गएका छौं । यो आवाज, प्रविधि र सञ्चारको विकासले, अरूलाई पनि सुनाउन सक्ने अवस्थामा समाज आइपुगेको छ । सञ्चारमाध्यममा नआएका, नसुनिएका कैयौं अपराध राज्यको अभिलेखमा हुन्छन् र तिनमा अदालत पुगेर न्यायप्राप्तिको लडाइँ टुंगिएको हुन्छ । विवादका पक्षको सार्वजनिक छवि, राजनीतिक पक्षधरतालगायतका कारण मुद्दा वा अपराधमा राजनीति भित्रिन्छ । अत्यधिक सार्वजनिक चासोका कारण कतिपय अवस्थामा अदालत पनि दबाबमा पर्छ । यो दबाब एकदुई मुद्दामा फैसलाका रूपमा देखिन्छ पनि । न्याय सम्पादनमा हाम्रा सबै तहका अदालत सक्षम छन् । मलाई लामो समयसम्म लागिरह्यो, गलत सबैका लागि गलत हो । सबैले गलतलाई गलत नै मान्नुपर्छ । र लाग्थ्यो, सबैले गलतलाई गलत नै मानिरहेका पनि छन् । तर होइन रहेछ । जे गलत छ वा जे सही छ, त्यो त्यही रूपमा गलत वा सही सबैलाई नलाग्ने रहेछ । एउटै विषय वा उस्तै प्रसंगमा पनि मान्छे आफ्नो सुविधाअनुसार कसैलाई गलत र कसैलाई सही देख्ने रहेछ । निरपेक्ष सही वा खराब केही रहेनछ । यी सब पक्षधरता रहेछन् । पक्षधरताका सन्दर्भमा नेपाली समाज बडो उदार छ । हामी सजिलै कसैको पक्षधर बनिहाल्ने रहेछौं । ससाना कुराले नै हामीलाई कसैको पक्ष वा विपक्षमा उभिन प्रेरित गर्ने रहेछ । कसैको राजनीति, कसैको अभिनय, कसैको गायन, कसैको खेल कौशल, कसैको धर्म, कसैको लिंग, कसैको जातसमुदाय, कसैको लेखन, कसैको वैचारिकी, कसैको गाउँठाउँ, कसैको साथीसंगतमित्रमण्डली आदि पक्षधरताका कारण हुने रहेछन् । यस्तो पक्षधरता न्यायको नजिक हुन्छ कि हुन्न, हुनुपर्छ कि पर्दैन भन्ने प्रश्नको जवाफ विज्ञ पाठककै जिम्मामा छोड्छु । कानुन व्यवसायीका रूपमा पक्षधरता पेसागत धर्म हो भन्छु म । पक्षको अधिकतम हित हामी कानुन व्यवसायीको व्यावसायिक आचार हो । सरोकारवालाबाहेक अन्य व्यक्तिका हकमा पक्षधरता छनोट हो । स्वतन्त्र छनोट । यसले त यसमा यसो भन्ला वा नभन्ला, यसमा यो बोल्यो वा त्यो बोलेन, यस्तै कुरामा अस्ति चर्को बोलेको मानिस आज उस्तै सन्दर्भमा किन मौन ? हामी धेरैलाई यस्तो लाग्छ । मलाई पनि लाग्थ्यो । तर अब लाग्दैन । माथिका कारण पढेपछि तपाईंलाई पनि नलाग्न सक्छ । कानुन व्यवसायीका रूपमा म पनि कुनै एकको पक्षधर रहन्छु । हिजोको निरपेक्षता अब सायद मसँग नहुन सक्छ । पछिल्लो पटक म पक्षधर भएको मुद्दाको कुरा गर्न चाहें । सार्वजनिक छवि भएका आरोपित र गौशाला २६ को जबरजस्ती करणीसम्बन्धी मुद्दा । अन्तिम सुनुवाइका क्रममा इजलासमा हरेक दिन पीडितको उपस्थिति रह्यो । प्रतिवादीका तर्फबाट बहस सुरु भएपछि एक दिन उनी आफू अब सुन्न नसक्ने भन्दै फर्किएकी थिइन् । एउटा मर्दले एउटी जनानालाई जबरजस्ती करणी गर्न सक्दैन भन्ने ५१ वर्ष अगाडिको नजीर पढिएपछि छेउमा रहेकी उनले मलाई जनाना भनेको के हो भनेर सोधिन् । आफूलाई सहज बनाउन किशोरीलाई सजिलो थिएन । अन्तिम दिन उनले दुई फरकफरक औषधिका पत्तीबाट दुईदुइटा औषधि निकालिन् । इजलासभित्र पानी खान नमिल्ने भनी सादा पोसाक लगाएकी प्रहरीले सम्झाएपछि त्यत्तिकै चार वटा गोली निलिन् । आज आफू नबोले सधैंभरि रिग्रेट हुनेछ भन्दै उठेकी उनले इजलासले दिएको पाँच मिनेटको समयमा करिब तीन मिनेटमा आफ्ना कुरा राखिन् । गौशाला २६ को जीवनमा परिवार दुर्घटित हुनुको सर्वाधिक प्रकोप कसैले झेलेको छ भने स्वयं उनी र उनकी आमाले झेलेका छन् । कुनै अनलाइनले लेखेजस्तो हात समातेर होटल गएको र हात समाएर फर्किएको कुरा झूटो हो । दुवै पक्षका अगाडि इजलासमा सीसीटीभी फुटेज देखाइएको थियो । सुरु अदालतले आफ्नो फैसला सुनाएपछिको चरणमा दुवै पक्षलाई माथिल्लो तहको अदालत जाने विकल्प खुला छ । दुवै आफ्नो हकका लागि लड्ने नै छन् । जिल्ला अदालतको फैसलापछि यो मुद्दाका दुवै पक्षप्रति सञ्चारमाध्यम तथा सामाजिक सञ्जालमा बर्सिएको घृणा वास्तवमै घातक छ । यौनजन्य हिंसाका पीडितले आजीवन भोग्नुपर्ने लोकापवाद अर्को हिंसा हो । संविधानको धारा २१ मा अपराधपीडितको हकलाई मौलिक हकमा राखिएको छ । पीडितशास्त्रले यस्ता घटना तथा अपराधका पीडितको उद्धार, संरक्षण तथा समाजमा पुनःस्थापित हुन परिवार, समाज तथा राज्यले सहयोग गर्नुपर्छ भन्छ । पीडित राहत कोष तथा क्षतिपूर्ति पीडितलाई हिंसाको प्रकोपबाट बाहिर निकाल्न तथा जीवननिर्वाहमा राज्यले गरेको पीडितमैत्री सहयोगी प्रयास हो । कसुरको अनुपातमा कसुरदारलाई सजाय दिइनुपर्छ भन्ने मान्यता फौजदारी न्यायशास्त्रको छ । कसुरको भुक्तानीपछि कसुरदारको पुनःसामाजिकीकरणमा समाज सहयोगी हुनुपर्छ । सजाय भोगेर कसुरदारले सामान्य जीवनमा फर्किन पाउनुपर्छ । कसुरदारलाई जीवनभर वा पुस्तौंपुस्तासम्म सामाजिक तिरस्कार गरिने जुन परिपाटी छ त्यो गलत छ भन्छ फौजदारी न्यायशास्त्र ।उल्लिखित मुद्दाको हकमा समाज जति नै पक्षविपक्षमा बाँडिए पनि यसको प्रभाव पीडितलाई परेको छ । फैसलापछि उनलाई चिनेर भौतिक आक्रमण नै गरिएको छ । उनी असुरक्षित छिन् । ज्यानकै खतरासम्म देखिन्छ । पीडितले निर्धक्क म पीडित हुँ भन्न सक्ने अवस्था त छैन नै । पहिचान लुकाएरै भए पनि खुलेर हिँड्ने वातावरणसम्म नभइरहेको आजको यो अवस्था वास्तवमै कहालीलाग्दो छ । फैसलाको प्रभाव कसुरदारलाई परेको छ । उनको व्यावसायिक जीवन ठप्प भएको छ । हामी यो घटना र फैसलाको प्रत्यक्ष असरबाट व्यक्तिगत रूपमा टाढा छौं किनकि हामी मुद्दाका पक्ष होइनौं । पक्षधर मात्र थियौं । आम नेपालीको सामूहिक स्मरणशक्ति कमजोर छ, हामी चाँडै संवेदित हुने र त्यति नै चाँडै बिर्सिने गर्छौं भनिन्छ । हामीले आवेशमा वा भावुकतामा जे बोलिरहेका वा गरिरहेका छौं, त्यो त एक दिन हामी बिर्सिनेछौं नै, तर यस्ता प्रतिक्रिया वा कार्यले मुद्दाका पक्षहरूमा परिरहेको मानसिक आघाततर्फ हामीले ध्यान दिन सकिरहेका छैनौं । तपाईंहाम्रा लागि त यो एउटा सामान्य घटना या मुद्दा होला, तर यी दुवै पक्षका लागि न्यायको लामो लडाइँ हो, यो जुन उनीहरूले लड्ने नै छन् । हाम्रा तमाम पक्षधरतालाई थाती राखेर मुद्दाका फक्षको सामाजिकीकरणमा सहयोगी बन्न ढिला नगरौं ।विमली अधिवक्ता हुन् ।"
मोदी मिसन२०२४ : अयोध्या टु दिल्ली,"सन् २०२४ को प्रारम्भमा, श्रद्धालुका लागि अयोध्यामा निर्माणाधीन राम मन्दिरको ढोका खोलिएको छ । प्राणप्रतिष्ठा समारोहको भोलिपल्ट ५ लाख मानिसले दर्शन गरेका छन् । भीड थाम्न नसक्ने देखिएपछि प्रहरीप्रशासनले धेरै गाडीलाई अयोध्या प्रवेशमै रोक लगाएको छ । २२ जनवरीमा उल्लेख्य हु इज हु हरूको उपस्थितिमा भारतीय प्रधानमन्त्री नरेन्द्र मोदीले निर्माणाधीन मन्दिरमा रामललाको प्राणप्रतिष्ठासहित सर्वसाधारणका लागि ढोका खुला सामान्य रणनीतिले गराएका होइनन् । कार्यसूची तलमाथि भएन भने, तीन महिनापछि, मे लाग्दै चरणबद्ध रूपमा लोकसभाको चुनाव सुरु हुनेछ । यद्यपि चुनावको तिथि घोषणा भइसकेको छैन । मोदीले लोकसभा चुनावलाई केही अगाडि तान्न सक्ने चर्चा पनि छ । त्यही चुनावलाई लक्ष्य गरेर मोदीले हतारहतार राम मन्दिरको ढोका खुलाएका हुन् । मोदी २०२४ को चुनावपछि अयोध्याको बाटो दिल्ली पुग्ने तयारीमा छन् । भाजपाले राम मन्दिरको मुद्दालाई वर्षौंदेखि बोक्दै आएको छ । यही मुद्दाले उसलाई सत्तामा पुर्याउँदै पनि आएको छ । भारतको कुल १४० करोड जनसंख्याको ८० प्रतिशत हिन्दु छन् । त्यही हिन्दु जनसंख्यालाई रिझाइरहने राजनीति भाजपाले गर्दै आएको छ । ५ सय वर्ष पुरानो विवादको अन्त्यपछि राम मन्दिर निर्माणको सम्पूर्ण जस भाजपाले लिन चाहेको छ । त्यसलाई आफ्ना चुनावी अस्त्रहरूमध्ये पहिलो र महत्त्वपूर्ण बनाएर हिन्दु मतलाई एकत्रित गर्ने रणनीतिमा छ । अयोध्या उत्तर प्रदेशमा पर्छ । दिल्लीमा सरकार बनाउन उत्तर प्रदेशको मताधार महत्त्वपूर्ण हुने गर्छ । ८० सिटसहित लोकसभामा सबैभन्दा बढी प्रतिनिधित्व यही प्रदेशको छ । त्यहाँ लगातार दोस्रो कार्यकाल योगी आदित्यनाथ नेतृत्वको भाजपा सरकार छ । ठूलो राज्य उत्तर प्रदेशका लोकसभा सिटमा भाजपाको ठूलो आशा छ । मोदी स्वयंले लगातार दुई पटक वाराणसीबाट चुनाव जितेका छन् । त्यहाँ उनले काशी विश्वनाथ मन्दिरलाई भव्यता दिएका छन् । उनैका कारण काशीको कायापलट भएको छ । अहिले अयोध्यामा विकासको गति तीव्र छ । अब भाजपा नेताकार्यकर्ताले कृष्ण जन्मभूमि मथुराको कुरा गर्न थालेका छन् । त्यहाँ पनि कृष्ण जन्मभूमिसँगै टाँसिएर मस्जिद छ । काशीमा विश्वनाथ मन्दिरसँगैको ज्ञानवापी मस्जिदको मुद्दा चुलिएको छ । मोदीको पुनरागमनपछि काशी र मथुरासम्बन्धी अदालती फैसला पनि हिन्दुहरूकै पक्षमा आउने प्रचार सुरु भइसकेको छ । भ्रष्टाचारको विरोधमा अन्ना हजारेको आन्दोलनले तत्कालीन संयुक्त प्रगतिशील गठबन्धन (यूपीए) को सरकारविरुद्ध भारतव्यापी माहोल बनाएको थियो । त्यसमा योगगुरु रामदेवको आन्दोलन थपिएको थियो । लगातार १० वर्ष कांग्रेस नेतृत्वको सरकार थियो । तर, दोस्रो कार्यकालमा सरकारको घट्दो लोकप्रियता र सबैतिरको प्रहारले भाजपालाई ऐतिहासिक जित दिलाएको थियो । २०१४ को त्यो लोकसभा चुनावले भाजपा एक्लैलाई बहुमत दियो । ५४३ सदस्यीय लोकसभामा भाजपाले २८२ सिट जितेको थियो । भाजपा नेतृत्वको राष्ट्रिय जनतान्त्रिक गठबन्धन (एनडीए) सँग लोकसभामा ३३६ सिट थिए । कांग्रेसले सदनमा विपक्षी दलको हैसियत पाउने लायक सिट पनि जित्न सकेन । कांग्रेस नेतृत्वको यूपीए गठनबन्धन ५९ सिटमा सीमित भएको थियो । त्यो ऐतिहासिक जितपछि भाजपाका संस्थापक नेता लालकृष्ण आडवाणीलाई उछिन्दै कट्टर हिन्दुवादी मोदी प्रधानमन्त्री भए । गुजरात राज्यको राजनीतिमा सीमित मोदीलाई पार्टीले आडवाणीको विरोधका बाबजुद २०१४ को चुनावलाई लक्षित गरेर प्रचारप्रमुख बनाएको थियो । त्यहीँबाट उनको राष्ट्रिय राजनीतिको यात्रा प्रारम्भ भएको थियो । मोदीले देशैभरका चुनावी सभाको नेतृत्व गरेका थिए । कांग्रेसप्रति जनविश्वास खस्कँदै गएको अवसरलाई उनले सक्दो सदुपयोग गरे र भाजपालाई लाभ दिलाउन सफल भए । आडवाणी र उनी पक्षधरहरूको विरोधका बाबजुद भाजपाको मातृ संगठन आरएसएसको हस्तक्षेपपछि मोदी प्रधानमन्त्री बनाइएका थिए । मोदीले भाजपालाई २०१९ मा दोस्रो पटक चुनाव जिताए, अघिल्लो पटकभन्दा निकै सजिलो किसिमले । भाजपा एक्लैले ३०३ सिट जित्यो । दोस्रो कार्यकलको प्रारम्भदेखि नै मोदीले हिन्दु मतदाताको मतलाई टुट्न नदिने रणनीति अवलम्बन गरे । दोस्रो पटक सत्ता सम्हालेको केही समयमै समान नागरिक संहिता र जम्मुकश्मीर पुनर्गठन कानुन ल्याए । हिन्दु मतदातालाई आफ्नो पक्षमा ध्रुवीकृत राखिराख्न समान नागरिक संहितामा हिन्दुलाई विशेष प्राथमिकता दिइएको छ । पाकिस्तान, बंगलादेश, अफगानिस्तानजस्ता मुस्लिम देशबाट उत्पीडनको सिकार भएर भारत आएका प्रवासी हिन्दु शरणार्थीलाई नागरिकताको अधिकार प्रदान गरिएको छ । मोदी सरकारले जम्मुकश्मीरले पाएको विशेषाधिकारलाई हटाएको छ । योसँगै अदालतले पनि राम मन्दिर जन्मभूमिको विवादमा हिन्दुको पक्षमा फैसला दिनु र गुजरात दंगामा मोदीलाई आरोपबाट मुक्त गर्नुले भाजपालाई लाभ दिएको छ । मोदी तेस्रो कार्यकालका लागि चुनावमा होमिँदै गर्दा भारतको अन्तर्राष्ट्रिय महत्त्व बढेको छ । वैश्विक मुद्दाहरूमा भारतको धारणा पर्खिने स्थिति बन्दै गएको छ । जी२० को सफलता र त्यसको भव्य प्रचारबाजीले घरेलु राजनीतिमा मोदीलाई लाभ मिलेको छ । जी२० लगत्तै भएका राज्य विधानसभा चुनावमा मध्यप्रदेश, राजस्थान, छत्तीसगढमा भाजपा सत्तामा उक्लेको छ । दुई महिनाअगाडि भएको त्यो चुनावमा राजस्थान र छत्तीसगढबाट कांग्रेसलाई विस्थापित गर्दै भाजपा सरकारमा आएको छ । मध्यप्रदेशमा लगातार तेस्रो पटक जितेको छ । २०२४ को लोकसभा चुनावको पूर्वाभ्यासका रूपमा हेरिएका प्रदेश चुनावहरूमा पाएको सफलताले भाजपा थप हौसिएको छ । विदेशी मिडियाहरूले मोदीकालमा अल्पसंख्यक मुसलमान समस्यामा परेको, उनीहरूको आवाज दबाइएको समाचार बनाए पनि अपवादबाहेक घरेलु मिडिया मोदीको प्रचारतन्त्रको हिस्सा बनिसकेको छ । २०२४ को चुनावसम्म पार्टीभित्र उनलाई चुनौती दिन सक्ने कुनै पनि नेता दृश्यमा छैन । सम्पूर्ण सत्ता र शक्तिको केन्द्रमा उनै छन् । आपसी एकताले मात्रै मोदीलाई चुनौती दिन सकिने बुझेका विपक्षी पार्टीहरूले आगामी चुनावमा गठबन्धनको तयारी त गरेका छन्, तर उनीहरूबीच लोकसभा सिटको भागबन्डामा ठूलो हानथाप छ । पश्चिम बंगालकी मुख्यमन्त्री ममता बनर्जीले आफ्नो प्रदेशमा एक्लै चुनाव लड्ने घोषणा गरेकी छन् । दिल्ली र पन्जाबमा आम आदमी पार्टीका नेता अरविन्द केजरिवालले पनि कांग्रेस (आई) लाई धेरै सिट नदिने बताइसकेका छन् । बिहारका मुख्यमन्त्री नितीश कुमार गठबन्धनले आफूलाई आगामी प्रधानमन्त्रीका रूपमा अघि नसारेकामा असन्तुष्ट छन् । विपक्षी एकता बलियो हुन नसके मोदीको अयोध्या टु दिल्लीको यात्रा झन् सहज हुने देखिन्छ ।"
साइकल खरिद भ्रष्टाचारमा प्रदेश सचिव र सीडीई दोषी,"काठमाडौं (कास) मधेश प्रदेश सरकारको बेटी पढाऊ, बेटी बचाऊ कार्यक्रमअन्तर्गत साइकल खरिदमा भ्रष्टाचार गरेको भन्दै विशेष अदालतले तत्कालीन प्रदेश सचिव यामप्रसाद भुसाल र सिनियर डिभिजनल इन्जिनियर भगवान झालाई दोषी ठहर गरेको छ । सो कार्यक्रममा १० करोड ३३ लाखभन्दा बढी अनियमितता भएको भन्दै अख्तियार दुरुपयोग अनुसन्धान आयोगले विशेष अदालतमा मुद्दा दायर गरेको थियो । सो मुद्दामा विशेष अदालतका अध्यक्ष न्यायाधीश टेकनारायण कुँवरको बिहीबारको इजलासले तत्कालीन प्रदेश सचिव भुसाल र सीडीई झालाई दोषी ठहर गरेको हो । अदालतले भुसाल र झालाई समान भ्रष्टाचार निवारण एनको दफा ८ (१) (ञ) बमोजिमको कसूरमा ३ महिना कैद र १० हजार रुपैयाँ जरिवाना तोकेको छ । विशेष अदालतका उपरजिस्ट्रार धनबहादुर कार्कीका अनुसार सो मुद्दाका आरोपितहरू सहलेखापाल राजाराम मण्डल, भण्डारजिन्सी शाखा प्रमुख रामस्वार्थ महतो, भण्डार शाखाका खरिदार जितमोहनकुमार दास, ओम सत्य साई प्रालि वीरगन्ज, पर्सा र संस्थाका प्रबन्ध निर्देशक रेनु अग्रवालले भने सफाइ पाएका छन् । साइकल खरिदमा सम्झौताविपरीतका ब्रान्ड नखुलेका कमसल लेडिज साइकल आपूर्ति गरी १० करोड ३३ लाख ७५८ नोक्सान पुर्याएको भन्दै अख्तियारले उनीहरूविरुद्ध गत साउन १८ मा मुद्दा दर्ता गरेको थियो ।"
"उपत्यकाकै सहकारीमा झन् धेरै समस्या, बचतकर्ताको अर्बौं निक्षेप हिनामिना","कार्यान्वयन हुँदैन प्रतिवेदनको सुझाव यसअघि सरकारले गठन गरेको सहकारी क्षेत्र सुधार सुझाव कार्यदलले विभिन्न सुझाव दिए पनि धेरैजसो अझै कार्यान्वयनमा आएका छैनन् । कार्यदलले गत भदौमा प्रधानमन्त्री पुष्पकमल दाहाललाई अन्तिम प्रतिवेदन बुझाएको थियो, जसमा सञ्चालकहरूबाट ०८० चैतभित्रै निक्षेप फिर्ताको प्रतिबद्धता लिने, छुट्टै नियामक निकाय स्थापनालगायत सहकारी क्षेत्र सुधारका लागि तत्काल, अल्पकाल र दीर्घकालमा गर्नुपर्ने विभिन्न सुझाव समेटिएका थिए । यो क्षेत्रको सुधारका लागि ०८० मंसिरभित्र सञ्चालकहरूबाट बचत फिर्ताको प्रतिबद्धता र ०८० चैतभित्रै फिर्ता, बचत फिर्ताको अधिकारी प्रमुख जिल्ला अधिकारीलाई, एक वर्षका लागि नयाँ लाइसेन्स बन्द, तत्काल सहकारी बचत तथा कर्जा सुरक्षण कोष स्थापना, तीन महिनाभित्र बचत तथा ऋण सहकारीको अनुगमन गरी प्रतिवेदन तयार र समस्याग्रस्त उन्मुख सहकारीका सञ्चालक, पदाधिकारी, व्यवस्थापन प्रमुख, कर्मचारीको बैंक खाता, अचल सम्पत्ति र राहदानी रोक्का सुझाव प्रतिवेदनमा समेटिएका छन् ।"
मधेशबाट अनिलको शतक,"(काठमाडौं)अनिल शाह जारी प्रधानमन्त्री कप पुरुष राष्ट्रिय क्रिकेट प्रतियोगितामा शतक बनाउने आठौं खेलाडी बनेका छन् । यसअघिका सात शतक कीर्तिपुरको त्रिवि क्रिकेट मैदानमा थियो । अनिलले पनि यही मैदानमा आफ्नो शतक जमाएका हुन् ।उनको १ सय २७ रनमा मधेश प्रदेशले बिहीबार गण्डकी प्रदेशलाई १ सय ४५ रनले पराजित गरेको छ । प्लेयर अफ द म्याच अनिलले १ सय २५ बल खेली ११ चौका र ६ छक्का प्रहार गरेपछि टस जितेर ब्याटिङ गरेको मधेशले निर्धारित ५० ओभरमा ५ विकेट गुमाई ३ सय ३५ रन बनायो ।कप्तान हरिशंकर शाह २ रनमै आउट भए पनि अनिललाई मायन यादवले २७, पवन सर्राफले ३८ बलमा ४० र रूपेश सिंहले ३२ रन बनाउँदै राम्रो साथ दिए । अरनिको यादव ३४ बल खेली ५ चौका र छक्का प्रहार गरी ६३ र अभिषेक तिवारी १९ बल खेली १ चौका र १ छक्का प्रहार गरी २७ रनमा अविजित रहे । गण्डकीबाट सन्दीप पराजुलीले २ तथा कृष्ण पौडेल र कमल परियारले ११ विकेट लिए ।जवाफमा आएको गण्डकी ४० ओभरभित्र १ सय ९० रनमा अलआउट भयो । ओपनर ईश्वर क्षेत्री र कमलले समान २७, कृष ऐरले २६, चन्द्र पौडेलले २३, रोशन गौतमले २२ तथा समीर कँडेल र मुस्कान थापाले समान १८ रन बनाए । मधेशका रञ्जित कुमारले १० ओभरमा १ मेडन राख्दै ५१ रन खर्चेर ४, हरिशंकरले ९ ओभरमा ३ मेडन राख्दै १९ रन खर्चेर ३, प्रदीप पासवानले २ र राजेश यादवले १ विकेट लिए ।आठ खेलमा पाँचौं विजय हात पारेको मधेश तेस्रो स्थानमा छ । नेपाल पुलिस क्लब र वाग्मती प्रदेश समान १० अंकसहित राम्रो रन रेटका आधारमा पहिलो दुई स्थानमा छन् । वाग्मतीले मूलपानी क्रिकेट मैदानमा सुदूरपश्चिमलाई ९७ रनले पराजित गरेको छ । सुदूरपश्चिमले छैटौं खेलमा दोस्रो पराजय बेहोरेको हो ।ओपनर आशुतोष घिरोहियाले ५४ रन बनाएपछि टस हारेर ब्याटिङमा आएको वाग्मतीले ९ विकेट गुमाई २ सय ४७ रन बनायो । उच्च फर्ममा रहेका आशुतोषले ६२ बल खेली ६ चौका र ३ छक्का प्रहार गरी ५४ रन बनाए । अर्का ओपनर ईशान पाण्डे २ रनमा आउट भए । कप्तान रित गौतम ६१ बल खेली ९ चौकासहित ४४ रन जोडेर प्लेयर अफ द म्याचमा चुनिए । अशोक पौडेल ३१, रवीन जोशी २४, प्रतिष जीसी १७, विपिन आचार्य १२ र सूर्य तामाङ ९ रनमा आउट भए । सोनु देवकोटाले २० बल खेली समान २ चौका र २ छक्कासहित २८ रन बनाई अविजित रहे । सुदूरपश्चिमका नारायण जोशी र शेर मल्लले ३३ विकेट लिए । नारायणले ८ ओभरमा ६८ र शेरले १० ओभरमा १ मेडन राख्दै ५५ रन खर्चे । विकास आग्रीले २ र मिलन बोहराले १ विकेट लिए ।नरेन भट्ट र किरण ठगुन्नाले समान ४१ रन बनाए पनि सुदूरपश्चिम ३०३ ओभरमा १ सय ५० रनमा अलआउट भयो । ओपनर खडक बोहराले २१ रन बनाए । वाग्मतीका सूर्य र विपिनले ३३ विकेट लिए । सूर्यले ७३ ओभरमा २ मेडन राख्दै १७ र विपिनले ८ ओभरमा २ मेडन राख्दै ३२ रन खर्चे । रिजन ढकाल, कृजन गुरुङ र सोनुले ११ विकेट लिए ।"
दीपेन्द्र ग्रेसका ब्रान्ड एम्बासडर,"(काठमाडौं)नेपाली राष्ट्रिय टोलीका अलराउन्डर दीपेन्द्रसिंह ऐरीलाई ग्रेस इन्टरनेसनलले आफ्नो ब्रान्ड एम्बासडरमा चुनेको छ । नेपाली विद्यार्थीको वैदेशिक शिक्षाका लागि सहजीकरण गर्दै आएको ग्रेसले वर्ष २०२४ लाई खेलकुद वर्षका रूपमा मनाउने निर्णय गर्दै दीपेन्द्रलाई आफ्नो सद्भाव दूत तोकेको जनाएको छ ।बिहीबार आयोजित पत्रकार सम्मेलनमा ग्रेस र दीपेन्द्रले तीन वर्षका लागि सम्झौतामा हस्ताक्षर गरेका थिए । सम्झौताको आर्थिक पाटो भने खुलाइएको छैन । सम्झौतामा ग्रेसका निर्देशक एन्ड्रयु पौडेल र दीपेन्द्रले हस्ताक्षर गरेका छन् । नेपाल शैक्षिक परामर्श संघ (इक्यान) का अध्यक्ष शेषराज भट्टराईले यो सम्झौता ऐतिहासिक भएको बताए । खेलकुद करियरका लागि पनि हो, यसमा लागेर पनि आफ्नो जीवनलाई अगाडि बढाउन सक्छ भनेर स्थापित गर्न हामीले खेल क्षेत्रमा लगानी गरिरहेका छौं, ग्रेसका निर्देशक पौडेलले भने, दीपेन्द्रलाई पनि यो सम्झौताले आफ्नो जीवनमा ठूलो सहयोग गर्नेछ भन्ने विश्वास लिएका छौं । उनका अनुसार दीपेन्द्रसँगको सम्झौताबाहेक ग्रेसले यस वर्ष नेपाली क्रिकेटका घरेलु प्रतियोगिता, स्थानीय प्रतियोगितालाई प्रोत्साहन गर्नुका साथै खेलाडीलाई व्यावसायिक बनाउन सहयोग गर्नेछ ।सन् २०१७ मा केन्याविरुद्धको विश्व क्रिकेट लिग च्याम्पियनसिपको खेलबाट राष्ट्रिय टोलीमा डेब्यु गरेयता दीपेन्द्र प्रमुख खेलाडीका रूपमा आफूलाई स्थापित गरिसकेका छन् । उनले ५२ एकदिवसीय अन्तर्राष्ट्रियमा ८ सय ८९ रन बनाउनुका साथै ३६ विकेट लिएका छन् । उनी ट्वान्टी२० अझ प्रभावकारी देखिएका छन् । ५३ ट्वान्टी२० अन्तर्राष्ट्रियमा उनले नेपालबाट सर्वाधिक १ हजार ३ सय ४४ रन बनाइसकेका छन् । उनको ब्याटिङ स्ट्राइक रेट १ सय ४१ भन्दा माथि छ । दीपेन्द्रले ट्वान्टी२० अन्तर्राष्ट्रियमा २५ विकेट पनि लिएका छन् । उनले सेप्टेम्बरमा चीनमा भएको एसियाली खेलकुदमा मंगोलियाविरुद्ध ९ बलमै अर्धशतक बनाएर अपराजित विश्व कीर्तिमान बनाएका थिए । उनले सो क्रममा लगातार छ छक्कासहित कुल ८ छक्का प्रहार गरेका थिए । दीपेन्द्रको कप्तानीमा नेपाल पुलिस क्लब प्रधानमन्त्री कप राष्ट्रिय क्रिकेट प्रतियोगितामा सुरुको ५ खेल नै जितेर फाइनलतर्फ अगाडि बढिरहेको छ ।खेलाडीलाई यस्तो सम्झौताले आर्थिक हिसाबमा धेरै सहयोग गर्छ, मेरा लागि यस्तो सम्झौता झनै महत्त्वपूर्ण छ, दीपेन्द्रले भने, क्रिकेट खेलाडीले पनि खेलेरै कमाउन सकिन्छ भन्ने देखाएको छ । मेरो यो सम्झौताले अन्य खेलाडीका लागि पनि बाटो खोलिदिएको जस्तो लाग्छ ।ग्रेसका प्रवर्द्धक आरेक धितालले खेलकुद युवाहरूको ढुकढुकी भएको र ग्रेसले पनि युवाहरूको भविष्यका लागि कार्य गर्दै दीपेन्द्रलाई अगाडि ल्याइएको जनाए ।"
शुक्रको अग्रता कायमै,"काठमाडौं (कास) नेपाल नम्बर एक गल्फर शुक्रबहादुर राईले दोस्रो दिन पनि सूर्य नेपाल इस्टर्न ओपनको एक स्ट्रोकको अग्रतासहित शीर्षस्थान कायमै राखेका छन् । बिहीबार उनले १ ओभर ७१ स्कोर गर्दा समग्रमा २ अन्डर १ सय ३८ सहित नीरज तामाङलाई एक स्ट्रोकले पछि पारे । धरान गल्फ क्लबमा सूर्य नेपाल गल्फ टुरअन्तर्गत यस वर्षको तेस्रो प्रतियोगितामा डिफेन्डिङ च्याम्पियन शुक्रलाई कडा चुनौती दिँदै नीरजले १ ओभर ७१ मा दोस्रो दिनको खेल सकाउँदा समग्रमा १ अन्डर १ सय ३९ स्कोर गरेका छन् । भुवन नगरकोटीले २ ओभर ७२ सहित समग्रमा २ ओभर १ सय ४२ को स्कोर बनाई तेस्रो स्थानमा उक्लिए । एमेच्योर गल्फर युवराज भुजेल पनि संयुक्त रूपमा तेस्रो स्थानमा छन् । समग्रमा ४ ओभर १ सय ४४ को स्कोरमा रवि खड्का, राजेन राई र भुवनकुमार रोक्का संयुक्त रूपमा चौथो स्थानमा छन् । तीनै खेलाडीले १ अन्डर ६९ को कार्ड बनाए । समग्रमा ६ओभर १ सय ४६ सहित धनबहादुर थापा र रामे मगर संयुक्त रूपमा सातौं स्थानमा रहे । धनले २ ओभर ७२ र रामेले ५ ओभर ७५ मा खेल सकाए । सञ्जय लामा, सूर्यप्रसाद शर्मा र दीपक मगरले समग्रमा ७ ओभर १ सय ४७ स्कोर गर्दै संयुक्त रूपमा नवौं स्थानमा छन् । सञ्जय र सूर्यले २ ओभर ७२ मा र दीपकले ४ ओभर ७४ को नतिजा निकाले । ३६ होलको समाप्तिमा १४ ओभर १ सय ५४ स्कोर गर्ने २१ प्रो र ५ एमेच्योरले कट बनाउँदै अन्तिम १८ होलको प्रतिस्पर्धामा स्थान सुरक्षित गरेका छन् । प्रोहरू देउराज पाख्रिन, सविन सापकोटा, दिनेश प्रजापति, बलभद्र राई, जयराम श्रेष्ठ, प्रदीपकुमार लामा, रमेश अधिकारी, पशुपति शर्मा, दलबहादुर लामा र सुमन सापकोटाले कट बनाएका छन् । एमेच्योरतर्फ युवराज भुजेल शीर्षस्थानमा छन् । उनले ३ ओभर ७३ मा खेल सकाए पनि समग्रमा २ ओभर १ सय ४२ को स्कोरमा गजेन्द्र गुरुङलाई ३ स्ट्रोकले पछि पारे । समग्रमा ५ ओभर १ सय ४५ स्कोर गरेका गजेन्द्रले दोस्रो दिनको खेल १ ओभर ७१ मा पूरा गरे । समग्रमा १ ओभर १ सय ४६ सहित सुन्दर राई तेस्रो स्थानमा छन् । उनले १ अन्डर ६९ को स्कोर गरे । यस्तै पदम हाङ र सुमन परियारले पनि कट बनाएका छन् ।"
जावलाखेलसँग मछिन्द्र स्तब्ध,"(पोखरा)एक दशकपछि आहारारा पोखरा गोल्डकपमा फर्किएको जावलाखेल युथ क्लबले राष्ट्रिय टिमका खेलाडीको वर्चस्व रहेको मछिन्द्र क्लबलाई १० ले पराजित गर्दै क्वाटरफाइनल प्रवेश गरेको छ । पोखरा रंगशालामा बिहीबार जावलाखेलका लागि हिसुब थपलियाले निर्णायक गोल गरे । मछिन्द्रका गोलरक्षक विशाल श्रेष्ठको गल्तीको सदुपयोग गर्दै हिसुबले खेलको ३८ औं मिनेटमा गोल गरेका हुन् । सेन्टरलाइनबाट प्राप्त पासलाई दुई डिफेन्ससँग जुध्दै हिसुबले बल लैजाँदा मछिन्द्रका कप्तानसमेत रहेका श्रेष्ठ अगाडि बढे । गोलरक्षकलाई बिट गर्दै हिसुबले सहज गोल गरेका थिए । उनी नै प्लेयर अफ द म्याच भए । राष्ट्रिय टोलीबाट खेलिसकेका ९ खेलाडीसहित मैदानमा उत्रिएको मछिन्द्रको जोर जावलाखेलसँग चलेन । हाल राष्ट्रिय टिममा मनीष डाँगी, सेसेहाङ आङ्दम्बे, उत्सव राई, सनिश श्रेष्ठ छन् । गोलकिपर विशालसहित डिफेन्डर देवेन्द्र तामाङ र छिरिङ गुरुङ, मिडफिल्डर सुवास गुरुङ तथा फरवार्ड विमल घर्ती मगरले राष्ट्रिय टिमबाट खेलिसकेका छन् । मछिन्द्रका खेलाडीले गोलको अवसर सिर्जना गरे पनि परिणाम ल्याउन सकेनन् । उता जावलाखेलमा राष्ट्रिय टिमका हिसुब थपलिया र छिरिङ लामा टिममा थिए । राष्ट्रिय टिमबाट खेलिसकेका सुदीप गुरुङ र राष्ट्रिय टिममा परेर डेब्यु गर्न बाँकी गोलकिपर अनिश देउला जावलाखेलसँग थिए । २२ औं मिनेटमा जावलाखेलका सुनील खड्काले एक्लै बल गुडाउँदै पेनाल्टी बक्सभित्रबाट गोलपोस्टको देब्रे भाग च्यापेर प्रहार गरेको बलले गोलको दिशा लिन सकेन । २८ औं मिनेटमा मछिन्द्रका देवेन्द्र तामाङ गोल गर्न चुके । विमल घर्तीमगरले प्रहार गरेको फ्री किक पेनाल्टी बक्समा तामाङले भेटेका थिए । तर उनको प्रहार क्रसबार माथिबाट बाहिरिन पुग्दा सुनौलो अवसर खेर गयो । अस्ट्रेलियाबाट फर्किएपछि विमल घर्तीमगरको यो दोस्रो प्रतियोगिता हो । यसअघि उनी एनएसएलमा चितवन एफसीबाट खेलका थिए । ४१ औं मिनेटमा मछिन्द्रका सौरभ लिम्बूले बायाँतर्फबाट बल अगाडि बढाउँदै विपक्षीको पोस्टमा क्रस गरेका थिए । तर जावलाखेलका खेलाडीले क्लियर गरिदिए । पहिलो हाफको अन्तिममा मछिन्द्रलाई गोल फर्काउने अवसर थियो । तर पेनाल्टी बक्समा प्राप्त बललाई मछिन्द्रका खेलाडीले पोस्टको दिशा दिन सकेनन् । दोस्रो हाफमा पनि मछिन्द्रले बराबरी बनाउने केही अवसर गुमाउन पुग्यो । खेलको ४८ औं मिनेटमा विमल घर्तीमगरले प्रहार गरेको फ्री किक क्रसबारमा लागेर फर्किएको थियो । उक्त बलले जाली चुमेको भए खेलले अर्कै मोडमा पुग्ने निश्चित थियो । २३ औं आहारारा पोखरा गोल्डकपमा मछिन्द्रको छैटौं र जावलाखेलको चौथो सहभागिता थियो । यी दुवै टिमले अहिलेसम्म आहारारा पोखरा गोल्डकपको उपाधि जित्न सकेका छैनन् । जावलाखेल ०६८ मा पहिलोपल्ट प्रतियोगितामा सहभागी भएको थियो । पहिलो सहभागितामै फाइनल पुगे पनि मनाङ मर्स्याङ्दीसँग पराजित हुन पुग्यो । मछिन्द्र गत संस्करणमा चर्च ब्वाइजसँग पहिलो खेलमै पराजित भएको थियो । जावलाखेलले ६ पल्टको उपाधि विजेता मनाङ मर्स्याङ्दीसँग क्वाटरफाइनल खेल्नेछ । शुक्रबार विभागीय टिम एपीएफ र चर्च ब्वाइजबीच प्रिक्वाटरफाइनल खेल हुनेछ ।"
झापा फाइनलमा,"पाँचथर (कास) बिर्तामोड युनाइटेड क्लब झापा प्रथम इलाम गोल्डकपको फाइनलमा प्रवेश गरेको छ । इलाममा जारी प्रतियोगिताको बिहीबार सम्पन्न सेमिफाइनलमा बिर्तामोडले पेनाल्टी सुटआउटमा पाँचथरलाई ४२ ले पराजित गर्यो । निर्धारित समयमा दुवै टिमले गोलरहित भएपछि पेनाल्टी सुटआउटका आधारमा गरिएको निर्णयमा झापाका एन्जल गुरुङ, दिवस उराउ, रोहन कार्की र प्रदीप बुढाथोकीले गोल गरे भने विशाल दर्जीले गरेको प्रहार भने पाँचथरका गोलकिपरले रोके । पाँचथरका तर्फबाट भने सुदीप श्रेष्ठ र साइमन लिम्बूले गोल गरे । बिहीबारको खेलमा बिर्तामोडका सञ्जित राई प्लेयर अफ द म्याच हुँदै नगद पाँच हजार पुरस्कार पाए । झापाले उपाधिका लागि न्युरोड फुटबल टिम काठमाडौं (एनआरटी) सँग भिड्नेछ ।"
