शीर्षक,विवरण
अध्यागमन कर्मचारीको अवरोधले उडान ढिलाइ,"काठमाडौं (कास) त्रिभुवन अन्तर्राष्ट्रिय विमानस्थलस्थित अध्यागमन कार्यालयका कर्मचारीले बुधबार डेढ घण्टा सेवा अवरुद्ध गर्दा सयौं यात्रुले सास्ती खेप्नुपरेको छ । भिजिट भिसासँग सम्बन्धित छानबिन क्रममा प्रहरीले अध्यागमन र विभागका कर्मचारीलाई बदनाम गराएको आरोप लगाउँदै कर्मचारीले बुधबार दुई पटक गरेर करिब डेढ घण्टा राहदानी जाँच र भिसासम्बन्धी सेवा रोकेका थिए । बुधबार बिहान साढे ११ देखि साढे १२ बजेसम्म र दिउँसो ५ बजेर १० मिनेटदेखि ५ बजेर ४५ मिनेटसम्म उनीहरूले सेवा अवरुद्ध गरेका थिए । विमानस्थलका प्रवक्ता सुवास झाका अनुसार भिसासम्बन्धी सेवा रोकिँदा काठमाडौंबाट इन्डिगो एयरबाट भारतको दिल्ली र थाई एयरबाट बैंकक जाँदै गरेका यात्रुहरूले घण्टौं अध्यागमन डेस्कमा उभिनुपर्यो । उडानमा समेत ढिलो भयो । बेलुकी कतार एयरवेजबाट फर्केका विदेशी तथा स्वदेशीले आगमन कक्षमा पर्खनुपरेको थियो । विमानस्थलभित्रै सरकारी कर्मचारीले सेवा अवरोध गर्दा विदेशी पर्यटक र यात्रुमा नकारात्मक असर पर्यो, प्रवक्ता झाले भने, यो घटनाले देशकै छविमा असर पारेको छ । भिजिट भिसासँग सम्बन्धित घटनामा गृह प्रशासनबाट अनावश्यक छापा हान्ने काम भएकाले कर्मचारीले बुधबार अध्यागमन महानिर्देशक रुद्र तामाङ र प्रमुख अध्यागमन अधिकृत गोगनबहादुर हमाललाई ज्ञापनपत्र बुझाउन गएकाले प्रस्थान अनुमति र आगमन सेवा प्रभावित भएको अध्यागमनका एक अधिकारीले बताए । अध्यागमनका सूचना अधिकारी झंकनाथ ढकालले अनावश्यक छापा हान्ने काम हुन थालेको बताए । हरेक दिन सयौं यात्रु ओहोरदोहोर गर्छन् । उनीहरूलाई कागजातका आधारमा अध्यागमन ऐनअनुसार प्रस्थान अनुमति दिने हो । त्यसको विवरण सिस्टममा हुन्छ । बदमासी गर्नेलाई छानबिन गरे भइहाल्छ, उनले भने । त्रिभुवन अन्तर्राष्ट्रिय विमानस्थलमा आगमनतर्फ २२ वटा र प्रस्थान बिन्दुमा १४ वटा अध्यागमन अधिकृत डेस्क छन् ।"
कलेज सञ्चालक गुरुङ सुन तस्करीका 'योजनाकार,"(काठमाडौं)दुबईबाट १४ किलो सुन तस्करी गरेर ल्याएको घटनाको छानबिन र अनुसन्धान क्रममा काठमाडौं डिल्लीबजारस्थित प्लाटिनम कलेजका कार्यकारी प्रमुख जीवनकुमार गुरुङ योजनाकार रहेको पाइएको छ । भन्सार विभागले त्रिभुवन अन्तर्राष्ट्रिय विमानस्थलबाट पछिल्लो समय भइरहेको तस्करी प्रकरणको मुख्य नाइके समेत गुरुङ रहेको दाबी गर्दै थप छानबिन र अनुसन्धान गरिरहेको जनाएको छ । पर्वत स्थायी घर भएका उनी पक्राउ पुर्जी जारी भएपछि फरार छन् । सुन ल्याउन भरियालाई दुबई पठाउने गोरखाका मीन घले र लमजुङका दनबहादुर गुरुङलाई समेत जीवनकुमारले परिचालन गरेको अनुसन्धानमा संलग्न विभागका एक अधिकारीले बताए । जीवनकुमारको सम्बन्ध राजनीतिक नेतासँग समेत रहेको आशंकामा खोजबिन गरिरहेका छौं, ती अधिकारीले भने, सुन लिन दुबई पठाउने, सुन ल्याउने, ल्याएको सुन नेपाल हुँदै दिल्लीसम्म पुर्याउने योजनामा उनी सामेल छन् । यसअघि मीन घले र दनबहादुरले गोरखाका चन्द्र घले र स्याङ्जाका कृष्णकुमार श्रेष्ठलाई पटकपटक सुन लिन दुबई पठाएको पाइएको थियो । मंसिर २१ गते मध्यरातफ्लाई दुबईबाट काठमाडौं आएका चन्द्र घलेको साथबाट १४ किलो सुन बरामद भएको थियो । मीन र दनबहादुर जीवनकुमारको खटनपटनमा तस्करीमा संलग्न भएको पाइएको ती अधिकारीले जनाए । विभागका महानिर्देशक शोभाकान्त पौडेलले यसअघिको ६१ र ९ किलो सुन तस्करी प्रकरणसँग पनि जोडेर १४ किलो सुन तस्करीका आरोपीमाथि अनुसन्धान जारी रहेको बताए । गत साउन २ मा विमानस्थलबाट बाहिरिएको ६१ किलो सुन राजस्व अनुसन्धान विभागले बरामद गरेको थियो । उक्त सुन ब्रेक सुमा लुकाएर ल्याइएको थियो भने त्यसअघि २०७९ पुस १० मा विद्युतीय चुरोट भेपमा राखी ल्याएको ९ किलो सुन विमानस्थलबाटै बरामद भएको थियो । ती प्रकरणमा पक्राउ परेकाहरूको सम्बन्ध पूर्वउपराष्ट्रपति नन्दबहादुर पुनका छोरा दीपेश र पूर्वसभामुख कृष्णबहादुर महराका छोरा राहुलसँग देखिएको थियो । ९ किलो सुन तस्करीको आरोपमा राहुल पुर्पक्षका लागि थुनामा छन् । उनीहरूसँग जीवनकुमारको साइनो र सम्बन्धबारे पनि खोजबिन भइरहेको अनुसन्धान अधिकारीहरूको भनाइ छ । विमानस्थल भन्सार कार्यालयले जीवनकुमारलाई पक्राउ गर्न प्रहरीको उपत्यका अपराध अनुसन्धान कार्यालयलाई पत्राचार गरेर आग्रह गरेको छ । उनीविरुद्ध काठमाडौं जिल्ला अदालतबाट गत आइतबार पक्राउ पुर्जी जारी भएको छ । दुबईबाट दिल्लीसम्म अवैध तरिकाले सुन ओसारपसार गर्न सम्पूर्ण बन्दोबस्त जीवनकुमारले मिलाएको देखिन्छ, ती अधिकारीले भने । जीवनकुमारले सुन ल्याउन मीन घले र दनबहादुरलाई परिचालन गर्ने र उनीहरूले चन्द्र घले र कृष्णकुमार श्रेष्ठलाई दुबई पठाउने गरेको विभागले भन्सार अधिकृत मीनराम पौडेलको संयोजकत्वमा गठित छानबिन समितिले फेला पारेको थियो । उनीहरूले दुबईमा भारतीय नागरिक अंकित अग्रवाल र गुरु भनिने व्यक्तिलाई भेटेर सुन ल्याउँथे । मीन घले स्वयं पनि सुन बोक्न दुबई जानेआउने गरेको भेटिएको थियो । मीनकी श्रीमती धनकुमारी र दनबहादुरकी श्रीमती बिनाले समेत भरियाहरूसँग कुराकानी गरेर सुन बुझ्ने गरेको भेटिएको छ ।तस्करहरूले ल्याएको सुन विमानस्थलको शौचालयभित्र लुकाएर राख्ने गरेको तथ्य फेला परेको थियो । त्यहाँबाट नागरिक उड्डयन प्राधिकरणका कर्मचारीको मिलेमतोमा विमानस्थलभित्रैकै चोर बाटो बाट सुरक्षा जाँच छल्दै सुन बाहिर निकाल्ने गरिएको छानबिन प्रतिवेदनमा उल्लेख छ । विमानस्थलबाट सुन बाहिर निकाल्न प्राधिकरणका कर्मचारीहरू काठमाडौंका शेरबहादुर बस्नेत, राधाकृष्ण श्रेष्ठ, नुवाकोटका लेकबहादुर तामाङ, धादिङका अनिल श्रेष्ठ र रमेश देउला संलग्न रहेको पाइएको थियो । उनीहरू पक्राउ परिसकेका छन् । भन्सार विभागले गरेको छानबिन र आरोपीहरूको बयानका आधारमा घले समूहले सन् २०१४ देखि नै सुन ल्याउने गरेको प्रमाण भेटिएको थियो । विभागका अनुसार मीन, चन्द्र र धनबहादुरको १० वर्षअघिदेखि नै विदेश आउजाउ शंकास्पद र अस्वाभाविक देखिएको छ । उनीहरूले त्यति बेलादेखि नै सुन तस्करी गरिरहेको निष्कर्षसहित छानबिन समितिले पटकपटक दुबई, सिंगापुर, हङकङ, थाइल्यान्डलगायत सुन सहजै ल्याउन सक्ने देशमा आवागमन गरिरहेका यात्रुमाथि निगरानी बढाउनुपर्ने र उक्त सूचना प्रहरी, भन्सार र अध्यागमनलाई दिने व्यवस्था मिलाउनुपर्ने सुझावसमेत दिएको छ । छानबिनका क्रममा गत पुस यता (एक वर्षभित्र) मात्रै १ सय ३८ किलो सुन उक्त गिरोहले नेपाल भित्र्याएको पुष्टि भएको प्रतिवेदनमा उल्लेख छ । १४ किलो सुन प्रकरणमा ९ जना पक्राउ परिसकेका छन् भने केही तारिखमा छन् । एक वर्षमा मात्र कृष्णकुमारले १४ किलोका दरले ७ पटक, मीनले १४ किलो र चन्द्रले ४, ८ र १४ किलोसहित १ सय ३८ किलो सुन विमानस्थल हुँदै बाहिर निकालेको स्वीकार गरेको भन्सार विभागले जनाएको छ ।"
कोभिडबाट सतर्क रहन स्वास्थ्य मन्त्रालयको आग्रह,"काठमाडौं (कास) विश्वका केही देशमा कोभिड१९ संक्रमणको नयाँ सबभेरिएन्ट जेएन१ बाट संक्रमित हुनेको संख्या बढेसँगै स्वास्थ्य तथा जनसंख्या मन्त्रालयले सजग रहन आग्रह गरेको छ । मन्त्रालयले बुधबार विज्ञप्ति जारी गर्दै आफ्नो निगरानी प्रणालीलाई सचेत रहन निर्देशन दिएको जनाएको छ । इपिडिमियोलोजी तथा रोग नियन्त्रण महाशाखाको तथ्यांकअनुसार हाल नेपालमा ६ जनामात्रै संक्रमित पाइएका छन् । तर जेएन१ संक्रमित भने फेला नपरेको जनाइएको छ । कोभिड१९ का विभिन्न भेरिएन्टमध्ये हाल ओमिक्रोनको सबभेरिएन्ट जेएन१ विश्वका केही मुलुकमा फैलिरहेको छ । विश्व स्वास्थ्य संगठनले पनि जेएन१ लाई भेरिन्ट अफ इन्ट्रेस्टमा राखेको छ । अमेरिकामा हाल देखिएका कोभिड संक्रमितमध्ये करिब ४४ प्रतिशतमा जेएन१ भेरिएन्ट भेटिएको सेन्टर फर डिजिज कन्ट्रोल एन्ड प्रिभेन्सन (सीडीसी) ले जनाएको छ । सीडीसीका अनुसार डिसेम्बरको अन्तिम दुई सातामा अमेरिकामा परीक्षण गराएकामध्ये ११७ प्रतिशतमा संक्रमण देखिएको थियो । तर अस्पताल भर्ना हुने संक्रमितको संख्यामा भने खासै परिवर्तन नभएको जनाइएको छ । यस्तै, छिमेकी देश भारतमा पनि जेएन१ सबभेरिएन्टबाट संक्रमित हुनेको संख्या बढेको छ । तर यसले अस्पताल भर्ना हुने दर भने नबढेको भारतको स्वास्थ्य तथा परिवार कल्याण मन्त्रालयले जनाएको छ । स्वास्थ्य मन्त्रालयका प्रवक्ता डा प्रकाश बुढाथोकीका अनुसार नेपालमा संक्रमित भएकामध्ये करिब ४० जनाको जिन स्विक्वेन्सिङ गर्दा कसैमा पनि जेएन१ सबभेरिएन्ट भने देखिएको छैन । गत साता संक्रमित भएकाहरूको स्विक्वेन्सिङ गर्दा जेएन१ भेटिएन, उनले भने, संक्रमितको नमुना पुनः सिक्वेन्सिङका लागि पठाउन लागेका छौं । उनले हाल फैलिरहेको जेएन१ सबभेरिएन्ट ओमिक्रोनकै सबभेरिएन्ट भएका कारण त्यसबाट संक्रमित भएकाहरूमा गम्भीर स्वास्थ्य समस्या भने हालसम्म नदेखिएका कारण आत्तिनुपर्ने अवस्था नरहेको बताए ।अहिलेलाई आत्तिइहाल्नुपर्ने अवस्था छैन । तर संक्रमित हुनबाट जोगिनु राम्रो हो, उनले भने, खोप लगाएका स्वस्थ व्यक्तिलाई नयाँ सबभेरिएन्टले धेरै समस्या नगराए पनि पूर्ववतः स्वास्थ्य समस्या भएकालाई अप्ठेरो हुन सक्छ । उनले हाल पनि पहिलेका खोप केन्द्रहरूबाट खोप दिइरहेका कारण खोप नलगाएकालाई खोप लगाउन पनि आग्रह गरे ।"
कोरोना पुनरागमनको जोखिम र सावधानी,"छिमेकी मुलुक भारत र चीनमा केही सातादेखि कोरोना भाइरसको संक्रमण फैलिरहेको छ । पर्याप्त सतर्कता नअपनाए संक्रमण यता पनि फैलने जोखिम छ । भारतसँग जोडिएका सीमानाकामा केही दिनयता गरिएका परीक्षणमा संक्रमित भेटिइरहेका छन् । चार वर्षअघि कोरोना भाइरसले महामारीको रूप लिँदाको त्रासदी र चौतर्फी क्षति कसैले भुलेको छैन । अहिले फेरि छिमेकी मुलुकमा संक्रमण फैलिरहँदा र सीमानाकामा संक्रमित फेला पर्दै गर्दा सरकार मात्र होइन, आम नागरिक सबै सतर्क हुनुपर्ने भएको छ । कोरोना महामारी मत्थर भएर मानिसले मास्क, सेनिटाइजरको प्रयोगजस्ता स्वास्थ्य सुरक्षाका उपाय अपनाउन छाड्दै गएका बेला फेरि संक्रमणको जोखिम देखिएको हो । छिमेकी भारत र चीनमा संक्रमित फेला परिरहेका छन् र कतिपय संक्रमितको मृत्यु पनि भइरहेको छ । दुई वर्षअघि नेपालमा समेत देखिएको ओमिक्रोन भेरिएन्टको सबभेरिएन्ट जेएन१ को संक्रमण अहिले फैलँदै गरेको हो । भारतका ११ प्रान्तमा जेएन१ का संक्रमित भेटिइसकेका छन् । नेपालसँग सिमाना जोडिएका उत्तर प्रदेश र बिहारमा संक्रमण पुष्टि भइसकेको छ । अरू प्रान्तमा पनि नेपालीको आउजाउ चलिरहन्छ । पारिबाट यता आउने सबैलाई निगरानी गर्नुपर्छ ।हामीकहाँ संक्रमण फैलिने जोखिम छ भन्ने कैलालीको गौरीफन्टा नाकामा हालै गरिएको परीक्षणले पनि देखाउँछ । त्यहाँको हेल्थ डेस्कमा ११ दिनमा ९ जनामा संक्रमण देखिएको छ । संक्रमण देखिएकाहरू भारतको नयाँदिल्ली, चण्डीगढ, बेंगलुरु, हैदराबादलगायत क्षेत्रबाट आएकाहरू हुन् । सीमावर्ती सबै नाकामा हेल्थ डेस्क सक्रिय बनाउँदै हरेकमा संक्रमण छछैन परीक्षण गर्नुपर्छ । त्यसका लागि परीक्षण उपकरण र स्वास्थ्य जनशक्ति पर्याप्त परिचालन गर्नुपर्छ । कोही संक्रमित फेला परिहाले आइसोलेसन वा क्वारेन्टिनमा राख्ने प्रबन्ध गरिनुपर्छ । चार वर्षअघि चीनको वुहानमा पहिलो पटक पुष्टि भएको कोरोना भाइरसले प्रभावकारी उपचार पद्धति पहिल्याइनुअघि नै महामारीको रूप लिइसकेको थियो । विश्व स्वास्थ्य संगठनले विश्वव्यापी स्वास्थ्य संकटकाल नै घोषणा गर्नुपरेको थियो । कोरोना भाइरसको संक्रमणले विश्वमा करिब ७० लाखको ज्यान लिइसकेको छ । नेपालमा मात्रै करिब १२ हजारको मृत्यु भयो । कोरोना भाइरस निमिट्यान्न भइहाल्ने कुनै सम्भावना देखिएको छैन, बरु यसका नयाँनयाँ भेरिएन्टसबभेरिएन्ट आइरहेका छन् । त्यसमध्ये कुनै तीव्र रूपमा फैलिने हुन सक्छन् । विश्व स्वास्थ्य संगठनले गत वैशाखमा स्वास्थ्य संकटकाल समाप्त भएको घोषणा गर्ने क्रममा पनि यसको अर्थ जोखिम सकिएको भन्ने नभएको जनाएको थियो ।पछिल्लो समय फैलिरहेको जेएन१ लाई विज्ञहरूले मध्यम खालको भाइरस मानेका छन् । यसको संक्रमणले रुघा लाग्ने, खोकी लाग्ने, थकाइ महसुस हुने, घाँटी तथा टाउको दुख्नेजस्ता लक्षण देखिने गरेका छन् । कतिपयमा झाडापखाला हुने गरेको पाइएको छ । यस्ता लक्षण देखिए तत्काल परीक्षण गराउनुपर्छ र अरूसँग घुलमिल हुन छाड्नुपर्छ । पहिले कोरोना महामारी सुरु हुँदै गर्दा उपचार पद्धतिबारे भेउ थिएन, असर कतिसम्म पर्छ भन्ने पनि थाहा थिएन । त्यसैले मानिस आत्तिएका थिए, त्रासमा थिए । आफैं संक्रमित भएर कोरोना जितेको अनुभव र खोपका कारण अहिले धेरै मानिसमा आत्मविश्वास बढेको छ । तर हेलचेक्र्याइँ भने गर्नु हुँदैन । जोखिम बढेकै कारण स्वास्थ्य मन्त्रालयले बुधबार भीडभाड हुने स्थानमा मास्क प्रयोग गर्ने, भौतिक दूरी कायम राख्ने र हातको सरसफाइमा विशेष ध्यान दिनेजस्ता जनस्वास्थ्य मापदण्ड पालना गर्न सार्वजनिक आग्रह गरेको छ । मास्कको नियमित प्रयोग र हातको सरसफाइले अन्य संक्रामक रोगबाट पनि जोगाउँछ । अधिकांशले कोरोना भाइरसविरुद्ध एकदुई मात्रा वा बुस्टर (अतिरिक्त) मात्रा खोप लगाएका छन् । धेरै अगाडि लगाइएका ती खोपको प्रभाव अहिलेसम्म नरहन सक्छ । त्यसैले संक्रमणको जोखिम स्थिति मूल्यांकन गर्ने क्रममा तत्काल खोप अभियान चलाउनुपर्ने अवस्था आइपर्दाका लागि सरकारले बेलैमा तयारी पनि गर्नुपर्छ ।"
"भाषणमा मिठो, व्यवहारमा तीतो","कान्तिपुर एजुकेसन समिट २०८० ले देशको उच्च शिक्षाको हालको अवस्थालाई सतहमा छर्लङ्ग पारेको छ । प्रधानमन्त्रीलगायत राजनीतिक र शैक्षिक क्षेत्रका अग्रजहरूले कार्यक्रममा उच्च शिक्षा सुधारका लागि विचार विमर्श गर्दै राज्यलाई नीति निर्माणका लागि पृष्ठपोषण दिएका छन् तर हाम्रो देशको विडम्बना नै भन्नुपर्छ, नेताहरूको सार्वजनिक मञ्चमा प्रस्तुत हुने भाषण मिठा हुन्छन् भने उनीहरूको व्यवहार जनताले सधैं तीतो अनुभव गरेका छन् । अहिले विश्वविद्यालयहरूले भोग्नुपरेको तदर्थवाद पनि यसैको परिणाम हो । उच्च शिक्षामा सरकारले गर्न सक्ने सुधारका थुप्रै उपाय छन् । नीतिगत सुधार सरकारको प्रमुख कर्तव्य भएकाले यो नै मुख्य एजेन्डा बन्नुपर्ने देखिन्छ । विश्वविद्यालय आफैंले पनि आन्तरिक सुशासन प्रणालीमा थुप्रै सुधारका प्रयास गर्न जरुरत छ । सेवाको चुस्तता, प्रभावकारी सेवा प्रवाह, सेवाग्राहीको समस्या समाधानमा सहजीकरण, छिटोछरितो सेवाका लागि सूचना प्रविधिको प्रयोग र सक्षम कर्मचारीतन्त्र अहिले विश्वविद्यालयमा खड्किएका विषय हुन् । यसमा विश्वविद्यालयले आन्तरिक सुशासन प्रणालीलाई नीतिगत रूपमा सबल बनाएर व्यावहारिक क्षमता विकास गर्न सक्नुपर्छ । हरेक सेवा प्रवाहलाई प्रविधिसरूग जोडेर कार्य प्रणालीलाई सहजीकरण गर्न गराउन अब ढिला गर्नु हुँदैन । उच्च शिक्षा प्रदायक अग्रणी विश्वविद्यालयहरू संघीयताको ढाँचामा पुनर्संरचना हुन सकेको छैन । धेरै विश्वविद्यालयको सेवा अझै पनि केन्द्रीकृत रहेको छ । देशकै जेठो एवं ठुलो त्रिभुवन विश्वविद्यालयको पुनःर्संरचना नभई अरू विश्वविद्यालयभित्रको क्रान्तिकारी परिवर्तनले खासै महत्त्व राख्दैन । त्रिविले अहिले पनि सात प्रदेशको संरचनाअनुसार आफ्नो प्रशासनिक संरचना परिवर्तन गर्न सकेको पाइँदैन । परीक्षा नियन्त्रण कार्यालयका पुरानै क्षेत्रीय कार्यालयहरू अस्तित्वमा छन् भने परीक्षा प्रणालीलगायत विश्वविद्यालयको सेवा प्रवाहको प्रक्रिया केन्द्रीकृत नै छ । त्रिभुवन विश्वविद्यालय उच्च शिक्षाको पद्धति भइसकेकाले यसको पुनःर्संरचना नै पहिलो आवश्यकता हो । एजुकेसन समिट यस्तो समयमा गरिएको छ कि त्रिभुवन विश्वविद्यालयका उपकुलपति, शिक्षाध्यक्ष, रजिस्ट्रार र सेवा आयोग सदस्यलगायत पदहरू रिक्त छन् । अब यी पदको नियुक्तिबाटै सुधार हुनेनहुने संकेत देख्न सकिनेछ ।सरकारले सबै विश्वविद्यालय एउटै ऐनद्वारा सञ्चालन गर्ने उच्च शिक्षाको छाता ऐन ल्याउने चर्चा पनि सेलाउँदै गएको छ । छाता ऐन बनाएर सुधारको सुरुवात गर्न मौका पनि यो सरकारलाई छ । त्रिभुवन विश्वविद्यालयलगायत संघीय विश्वविद्यालय र प्रादेशिक विश्वविद्यालयहरूको नेतृत्व र सञ्चालन प्रक्रिया मुख्य एजेन्डा बन्नुपर्छ । एउटै विश्वविद्यालय सेवा आयोगको अवधारणा पनि निकै राम्रो थियो, तर खोइ कता सेलायो ? आम नागरिकको आशाको दियो हुन् विश्वविद्यालयहरू तर विडम्बना पछिल्लो पुस्ताले यी विश्वविद्यालयहरू राजनीतिक क्रीडास्थलको रूपमा देख्नु परिरहेको छ । बौद्धिक थलो विश्वविद्यालयहरू बौद्धिक विचार मन्थनको केन्द्र बन्न सकेका छैनन् । परिवर्तन सम्भव छ तर यसको सुरुवात सरकारबाटै गर्नुपर्ने देखिएको छ । नोदनाथ त्रिताल, चौबिसे ३, धनकुटा"
युद्धमा निमुखा नेपाली,"आखिर जहाँ मारिए पनि गरिब, निमुखा र आर्थिक अवस्थाले कमजोर भएका देशमा कुनै काम नपाएका परिवार पाल्न धौधौ भएका नेपाली नै मारिएका छन् । चाहे त्यो काठमाडौंको सडकमा विदेश जाने तयारी गर्दै गरेको युवा पुलिसको गोली खाएर होस् वा रुसयुक्रेन युद्धमा नै किन नहोस् । आम नागरिक यतिसम्म आजित भए कि नेपालको वर्तमान अवस्थाले नागरिकमा जुनसुकै अवस्था र परिवेशमा पनि आफ्नो घरपरिवार र देश छाडेर कामको खोजीमा बिदेसिनुपर्ने अवस्था आएको छ ।देशमा कहीं कतै कुनै अवसर, आशाभरोसा नदेखेपछि नै हो नागरिक अरूको देशमा जुन काम पाए पनि गर्न होस् वा युद्ध चर्किएका देशमा नै किन नहोस्, जानुपर्ने अवस्था सिर्जना भएको हो । कहिलेसम्म ती नागरिक यसरी मर्ने ? आफ्नो ज्यान धरापमा राखेर सेनामा भर्ती भएर काम गर्न बाध्य हुने ? किन नेपाल सरकारले नागरिकलाई गैरकानुनी रूपमा अरूको देशको सेनामा भर्ती भएर युद्ध लड्न जानुपर्ने अवस्थामा पुर्याउँदै छ ? आफ्नो सुरक्षित भविष्यका लागि वर्तमान नै जोखिममा राख्दै रुसयुक्रेन युद्धमा जान किन तयार भए नागरिक ? सरकारले आफ्नो देशका नागरिकलाई कहिले पनि उचित प्रयोग गर्न नै सकेन । देशमा मैलाएको राजनीतिक अस्थिरताले युवा जमात विदेशको भूमिका पसिना बगाउन विवश छन् । आफ्नो र आफ्नो परिवारका लागि मात्रै हेर्ने देश र जनताका लागि कहिले केही नगर्ने राजनीतिक दल र त्यसका नेताको परिपाटीले आज नागरिक युद्धमा मर्न मार्न तयार भएर विदेश गएका छन् । रुसयुक्रेन युद्धमा मारिने १० जना नेपाली त देखिएको संख्या मात्र हो । अरू धेरै हराएका छन् । सेनामा गएर होस् वा खाडीको गर्मीमा नै किन नहोस्, देशको अवस्थाले गर्दा नै नागरिक विकल्प खोज्न लागेका हुन् । अब नेपालीले आफ्नो भोको पेट र परिवार पाल्न गोली खाएर मर्नुपर्ने दिन नआओस्, चाहे नेपालमा होस्, चाहे अरू कुनै पनि देशमा । सरकार अब जनताप्रति उत्तरदायी हुनुपर्छ । भगवान पुडासैनी, जोरपाटी, काठमाडौं"
काम कहिले मन्त्रीज्यू ?,"भौतिक पूर्वाधार तथा यातायातमन्त्री प्रकाश ज्वालाको नौमहिने कार्यकाल त्यतिकै गयो । मन्त्रालय समाल्ने र तलब भत्ता खानेबाहेक मन्त्रीले केही जानेनन् भन्ने अहिलेको विकास मोडलले देखाउँछ । गठबन्धनको एक घटक एकीकृत समाजवादीबाट मन्त्री बनेका ज्वालाले पूर्वाधार निर्माणका महत्त्वपूर्ण कामलाई खासै वास्ता गरेको पाइएन । इम्बोस्ड नम्बर वितरण ठप्पजस्तै छ । लाइसेन्स जाँच पास गरेको एक वर्ष बितिसक्दा पनि लाइसेन्स हात पर्दैन किन ? पैसा खुवायो भने तीन दिनमा लाइसेन्स आउँछ । १३ लाख नागरिक राजस्व तिरेको भौचर बोकेर हिँडेका छन् । पिच गरेको बाटो भत्किँदा सवारीसाधान आवतजावतमा समस्या परेको छ । जनताले बाटोको कर तिरेका छन्, सवारीसाधनको कर तिरेका छन्, तर बाटो सुधार गर्न सरकारको ध्यान छैन । पुरुषोत्तम घिमिरे, जोरपाटी, काठमाडौं"
बाटो बिराउँदै देउवा,"काम देखाउन नसकेका केही मन्त्रीलाई हटाई उनीहरूको ठाउँमा काम गर्न सक्ने अनुहार राख्न खोज्दा प्रधानमन्त्री पुष्पकमल दाहाल प्रचण्डलाई कांग्रेस सभापति शेरबहादुर देउवाले साथ नदिएको समाचार आएको छ । उता देउवाकै दबाबले लुम्बिनीमा आपराधिक पृष्ठभूमि भएका रोज राणा (सरोज थापा) लाई उद्योगमन्त्री बनाइयो ।यता कांग्रेसबाट बारम्बार अवसर पाएका कृष्ण सिटौलालगायतलाई पुनः राष्ट्रिय सभामा अवसर दिन देउवाले चाहिरहेको पनि सुनिन्छ । राष्ट्रिय सभा निर्वाचनमा असर पर्ला भनेर कांग्रेसको महासमिति बैठक ३ पटक सारेको आरोप पनि देउवाकै थाप्लोमा छ । देउवा किन सधैं जनभावनाविपरीत हिँड्न खोज्छन् ? के यस्तो तालले कांग्रेसले २०८४ को चुनावमा पुनः जनताको मत पाउँछ ? सभापति देउवाले यसको उत्तर दिनुपर्ने बेला आएको छ । कांग्रेसले नेतृत्व गरेको लुम्बिनी प्रदेश सरकारको उद्योगमन्त्रीमा आपराधिक पृष्ठभूमिका नेता रोज राणालाई नियुक्त गरिएपछि देशमा सुशाशन चाहने सम्पूर्ण जनताको मन कुँडिएको छ । यसले लाखौं इमानदार कांग्रेस कार्यकर्ताको शिर पनि निहुराएको छ । तर पनि कांग्रेसका शीर्ष नेताहरूमा कुनै लज्जाबोध छैन, कुनै पश्चात्ताप छैन । देउवाले जानाजान नबोले पनि कमसेकम दुई महामन्त्री र पार्टीभित्रको प्रतिपक्षी नेता शेखर कोइरालाले त बोल्नुपर्थ्यो, विरोध जनाउनुपर्थ्यो । अरू बेला सुशाशनको निकै गफ हाँक्थे, गगन थापा, विश्वप्रकाश शर्मा र शेखर कोइराला । राजनीतिमा आपराधिक पृष्ठभूमिलाई मिसाउन हुन्न भन्थे । तर आज खुलमखुल्ला आपराधिक पृष्ठभूमिको नेतालाई मन्त्री बनाउँदा बोलेका छैनन् । गोपाल देवकोटा, जोरपाटी, काठमाडौं"
के तपाईं राजावादी हो ?,"चाहिएको के हो ? राजावादीहरूलाई चाहिएको के हो ? राजावादीहरू आफ्नो प्रस्तावमाथि स्पष्टीकरण दिँदै भन्छन्, हामीले चाहेको संवैधानिक राजतन्त्र हो । यस्तो राजतन्त्र, जोसँग केही अधिकार हुँदैन । मात्र, थपना राजा । केही अधिकारै नहुने राजतन्त्र उनीहरूलाई चाहियो किन ? उनीहरूको तर्कमा छ मात्र आत्मरति । यो अर्थमा, राजावादी मित्रहरूलाई देख्दा मेरो मनमा एउटा प्रश्न आउँछ, कोही आफैं स्वतन्त्र, अधिकारसम्पन्न बन्ने अवसरबाट विमुख हुँदै कसैलाई राजा बनाउन किन मरिहत्ते गर्छ ? राजावादीहरू वंश परम्पराको यो कस्तो मोहमा छन्, जहाँ उनीहरूलाई एक जना मालिक चाहिएको छ ? आफैंलाई रैती घोषणा गर्ने यो कस्तो राजनीति हो ? निश्चय नै, संघीय लोकतान्त्रिक गणतन्त्रले परिणाम दिएन । दलहरू खराब भए । नेताहरू खराब भए । उनीहरूले सही विचार, एजेन्डा समाउन सकेनन् । त्यसो भए के राजतन्त्रमा चकाचक थियो ? अतः आजको बहस राजा होइन । आजको बहस दरबार होइन । आजको बहस हो, लोकतन्त्रको पूर्ण लोकतन्त्रीकरण । दलतन्त्रको अन्त्य । नागरिककेन्द्रित राजनीति । किनभने, लोकतन्त्रको विकल्प राजतन्त्र हुनै सक्दैन । अतः आजको बहस हो, सबल लोकतन्त्र । बन्धनरहित लोकतन्त्र । अग्रगामी र समावेशी लोकतन्त्र । अवश्य नै, अहिले हामीले चाहेजस्तो भएको छैन । सत्ता मैलो छ । सत्ता भ्रष्ट छ । त्यसको अर्थ, के आजको फोहोरसँग सेखी झार्न हामीले हिजोको फोहोर उठाउने ? आजको फोहोरमाथि हिजोको फोहोर थपेर राज्य र राजनीतिलाई अझ धेरै फोहोरी बनाउने ? राजा अवश्य नै कसैको मनको राजा हुन सक्लान् । यसमा कुनै आपत्ति भएन । तर कसैले राजालाई देश र राज्यको जिम्मा लगाउनुपर्छ भन्ठान्छ भने, त्यो उसको फगत एउटा दुःस्वप्न हो । यसले हाम्रो वर्तमानलाई कुनै उज्यालो दिँदैन । अतः आजको मुख्य विषय हो, अझ धेरै लोकतन्त्र । यस्तो लोकतन्त्र, जसले सत्ता, शक्ति र सम्पत्ति आर्जनको २६० वर्ष पुरानो दुश्चक्रबाट देशलाई बाहिर निकालोस् । जसले नागरिकमा नवीन आशा जागृत गरोस् । अन्यथा यो देश निराशाहरूको भीड बन्नेछ । र, त्यसपछि यो फेरि रचनात्मक लयमा फर्किन अरू अनेक वर्ष लाग्नेछ । अन्त्यमा, राजावादी मित्रहरूलाई एउटा अनुरोध गर्छु । मित्रगण, राजतन्त्र र लोकतन्त्रबीच त्यति नै फरक छ जति अँध्यारो र उज्यालोमा फरक छ । तपाईं अँध्यारोलाई प्रेम गर्नुहुन्छ कि उज्यालोलाई ? यो तपाईंको छनोट हो । म केवल यति अनुरोध गर्छु, अँध्यारो उज्यालोको कहिल्यै विकल्प हुन सक्दैन ।"
नेपालमै गुणस्तरीय उच्च शिक्षा कसरी ?,"२०६३ सालको दोस्रो जनआन्दोलनअघि नेपालमा विश्वविद्यालयको संख्या जम्मा ६ थियो । हाल संघीय लोकतान्त्रिक गणतन्त्र नेपालमा केन्द्रीय र प्रादेशिक गरी विश्वविद्यालयको संख्या १७ पुगेको छ र थप नयाँ विश्वविद्यालय स्थापना हुने क्रम जारी छ । देशमा उच्च शिक्षाको पहुँच विस्तार हुनु राम्रो कुरा हो, तर संख्याको वृद्धिसँगै देशको विश्वविद्यालय शिक्षाको औसत गुणस्तर ओरालो लाग्नु चिन्ताको विषय हो । घट्दो विद्यार्थी संख्या, प्राप्तांक अनियमितताका घटना, सेवा आयोग परीक्षाका उत्तीर्ण दर र गैरप्राज्ञिक गतिविधि नेपाली विश्वविद्यालयहरूको ओरालो यात्राका केही संकेत हुन् ।नेपालको उच्च शिक्षाको क्षयको मूल कारक राजनीतिक हस्तक्षेप देखिन्छ । नेपालका ११ केन्द्रीय विश्वविद्यालयमध्ये १० वटामा कुलपति प्रधानमन्त्री हुने व्यवस्था छ । कुलपतिबाट उपकुलपतिको नियुक्ति हुन्छ र स्वाभाविक रूपले यो नियुक्ति राजनीतिक पूर्वाग्रहले प्रभावित हुने गरेको छ । उपकुलपतिको सिफारिसमा रेक्टर र रजिस्ट्रारको नियुक्ति फेरि प्रधानमन्त्रीबाट हुन्छ । यसरी राजनीतिक हस्तक्षेप टपडाउन प्रवाह हुन्छ र आंशिक प्राध्यापकसम्मको नियुक्ति राजनीतिक भागबन्डाका आधारमा हुन्छ । यस्तो परिवेशमा विश्वविद्यालयको प्राज्ञिक र प्रशासनिक दुवै काम प्रभावित हुन्छन् । एक त, पार्टीको झन्डा बोक्न नरुचाउने योग्य र क्षमतावान् जनशक्तिलाई विश्वविद्यालय प्रवेश कठिन हुन्छ । दोस्रो, विश्वविद्यालयको एक तहमा हुने आर्थिक वा नैतिक भ्रष्टाचारलाई अर्को तहबाट राजनीतिक संरक्षण मिल्छ । राजनीतिक नियुक्तिको यो व्यवस्था हटाउन विश्वविद्यालय ऐनमै संशोधन आवश्यक छ । नेपालको उच्च शिक्षालाई गुणस्तरीय बनाउन पाठ्यक्रम, अध्यापन, परीक्षा र मूल्यांकनमा व्यापक सुधारको आवश्यकता देखिन्छ । पाठ्यक्रमलाई समयानुकूल बनाउनुका साथै मात्राभन्दा पनि गुणस्तरमा जोड दिने थिति बसाल्नुपर्छ । कतिपय विधामा सीमित समयावधिका लागि पाठ्यक्रम धेरै भारी देखिन्छ । उच्च शिक्षाको लक्ष्य विद्यार्थीलाई धेरै तथ्य स्मरण गर्न बाध्य गर्ने कि खोज र विश्लेषणसम्बन्धी सीप विकास गर्ने ? कतिपय विधामा पाठ्यक्रमभित्रै आन्तरिक तालमेल छैन । उदाहरणका लागि, त्रिविमा चारवर्षे बीएससीअन्तर्गत गणित विषय रोज्नेले तेस्रो वर्षमा कम्प्युटर प्रोग्रामिङ र चौथो वर्षमा कम्प्युटेसनल कोर्स पढ्छन् । यसको अर्थ, कम्प्युटरसम्बन्धी आधारभूत कोर्सभन्दा अगाडि प्रोग्रामिङ पढाउने गरिएको छ ।अध्यापनको पाटोमा पनि नेपाली विश्वविद्यालयहरूमा पुरानै पद्धति हाबी देखिन्छ । धेरै कक्षाहरू एकतर्फी हुने गरेका छन्, जहाँ अध्यापकले एकोहोरो शैलीमा प्रवचन दिन्छन् । शिक्षा अनुसन्धानका अनुसार, सिकाइ उपलब्धिको हिसाबले अन्तरक्रियात्मक कक्षा एकोहोरो अध्यापनभन्दा धेरै प्रभावकारी हुन्छ । परीक्षा र मूल्यांकनको पाटोमा पनि विश्वविद्यालयहरू चुक्दै आएका छन् । एक त, मूल्यांकनको नतिजा ढिलो आउने पुरानै समस्या छ । दोस्रो, मूल्यांकनको विश्वसनीयतामा पनि पटकपटक प्रश्न उठ्ने गरेको छ । त्रिविको २०७५ सालको स्नातकोत्तर तहको भौतिकशास्त्र विषयको पहिलो सेमेस्टरअन्तर्गतको क्वान्टम मेकानिक्स विषयको आंशिकतर्फको परीक्षामा अधिकांश प्रश्न पाठ्यक्रमबाहिरबाट आएकाले विवादित भएको थियो । तर सो परीक्षामा आश्चर्यजनक रूपमा करिब दुईतिहाइ परीक्षार्थी उत्तीर्ण भएका थिए । उच्च शिक्षाको सबैभन्दा महत्त्वपूर्ण पाटो अनुसन्धानको क्षेत्रमा नेपाली विश्वविद्यालयको अवस्था निराशाजनक रहेको छ । प्रकाशन र साइटेसन संख्याका आधारमा नेपाली विश्वविद्यालयमध्ये अग्रणी स्थानमा रहेको त्रिविलाई टाइम्स हाइएर एजुकेसनको पछिल्लो सर्वेक्षणले अनुसन्धानको वातावरण मेट्रिकमा सबैभन्दा कम अंक प्रदान गरेको छ । कतिपय विदेशी विश्वविद्यालयमा स्नातकोत्तर तहबाटै विद्यार्थीलाई जीवन निर्वाह भत्ता प्रदान गर्ने गरिएको छ, तर नेपाली विश्वविद्यालयमा विद्यावारिधि गर्नेले पनि आफ्नो जीवनखर्च आफैं जुटाउनुपर्ने परिपाटी रहँदै आएको छ । उच्च शिक्षामा अनुसन्धानको वातावरण सुधारका निम्ति आर्थिक स्रोत व्यवस्थापन सबैभन्दा चुनौतीपूर्ण समस्या देखिन्छ ।उच्च शिक्षा सुधारका लागि राज्यस्तरबाट प्रारम्भ हुनुपर्ने एक कदम मानव स्रोत प्रक्षेपणको हो । सरकारले श्रम बजारको नियमित अध्ययन गरेर वर्षमा कम्तीमा एक पटक विभिन्न क्षेत्रमा रोजगारीका अवस्थाको तथ्यांक सार्वजनिक गर्ने थिति बसाल्नुपर्छ । यसो हुँदा उच्च शिक्षा प्रवेश गर्न लागेका विद्यार्थीले विभिन्न पेसामा माग र आपूर्तिको अवस्था यकिन गरेर निर्णय लिन सक्छन् । धेरै विदेशी विश्वविद्यालयले विद्यार्थीलाई काम गर्दै पढ्दै गर्न सहज हुने खालका शैक्षिक कार्यक्रम पनि अघि सारेका छन् । नेपाली विश्वविद्यालयहरूले पनि यो सम्भावनालाई अध्ययन गर्नुपर्छ ।२०७५ सालको त्रिविको प्रकरणले उजागर गरेको थियो कि राजनीतीकरणले विश्वविद्यालयको आन्तरिक संरचना कति हदसम्म धराशायी बनाएको छ भनेर । आजको दिनसम्म पनि यो प्रकरण कुनै न्यायिक निष्कर्षमा पुगेको छैन । यसले के जनाउँछ भने समग्र देश नै कुशासनको चक्रमा फस्दा विश्वविद्यालय चोखा हुन सक्दैनन् । प्राज्ञिक स्वायत्ततामाथि नीतिगत रूपमै बन्देज रहेसम्म उच्च शिक्षाको गुणस्तरका लागि अरू सुधारले धेरै टाढा डोर्याउन सक्दैन ।कान्तिपुर मिडिया ग्रुपले नेपालमै गुणस्तरीय उच्च शिक्षा कसरी ? शीर्षकमा गराएको लेखन प्रतियोगितामा पुरस्कृत लेख ।"
ब्रेलको अत्याधुनिक प्रविधि कहिले भित्रिएला ?,"नेपालमा ब्रेल पद्धतिको सुरुआतनेपालमा ब्रेल भित्र्याउने श्रेय जंबहादुर बोगटीलाई जान्छ । सुदूरपश्चिमको बझाङ जिल्लाको विकट ठाउँमा जन्मिएका बोगटी दृष्टिविहीन थिए । उनले भारत गई अत्यन्त संघर्ष गरेर पढेका थिए । अध्ययन पूरा गरेपश्चात् नेपालमा ब्रेल भित्र्याई हजारौं दृष्टिविहीनको जीवनको ज्योति बने । भारतबाट फर्किएपश्चात् बोगटीले विसं २०२१ सालदेखि नेपालमा लेबोरेटोरी स्कुल (ल्याब स्कुल) बाट ब्रेल शिक्षाको थालनी गरे । उनले नेपालमा ब्रेल मात्र भित्र्याएनन्, ल्याब स्कुलमा आफैं ब्रेल शिक्षक भई धेरै वर्ष दृष्टिविहीन व्यक्तिहरूको शिक्षाको विकासमा टेवासमेत पुर्याए । नेपालको संविधानको धारा ३१ ले दृष्टिविहीन व्यक्तिले ब्रेलमा शिक्षा प्राप्त गर्नुलाई मौलिक हकका रूपमा स्थापित गरेको छ । राज्यले हरेक वर्ष सरकारी विद्यालयका कक्षा १० सम्मका पाठ्यपुस्तक ब्रेलमा छपाई निःशुल्क रूपमा वितरण गर्ने गर्छ । अहिले कक्षा १११२ का केही अनिवार्य पाठ्यपुस्तक पनि ब्रेलमा तयार पार्न थालिएको छ । हाल नेपालमा ल्याब स्कुलसहित ८० वटा समावेशी र विशेष विद्यालयहरूमा ब्रेलमा पढाइ हुन्छ । विकास साझेदार संस्थाहरूमा आएको सचेतनाका कारण केही अन्य सामग्री पनि ब्रेलमा प्रकाशन हुन थालेका छन् ।तैपनि नेपालमा ब्रेल पद्धतिको विकास र संरक्षण अपेक्षित रूपमा हुन सकेको छैन । विद्यालयहरूमा फरकफरक प्रकाशकका पाठ्यपुस्तक हुनाले दृष्टिविहीन विद्यार्थी सरकारले निःशुल्क दिने ब्रेल पाठ्यपुस्तक पढ्नबाट वञ्चित भइरहेका छन् । उच्च शिक्षा र अन्य सन्दर्भ सामग्री पनि ब्रेलमा बन्दैनन् । ब्रेलमा पुस्तक र सन्दर्भ सामग्री नबन्ने अनि अन्य पहुँचयुक्त विद्युतीय पुस्तकको तयारीमा पनि नीति, योजना र कार्यक्रम नभएकाले दृष्टिविहीन व्यक्ति समस्यामै छन् । दृष्टिविहीन व्यक्तिहरूका लागि काम गर्ने संस्था वर्ल्ड ब्लाइन्ड युनियनले यस्तो स्थितिलाई बुक फेमिन (पुस्तकको खडेरी) भनि परिभाषित गरेको छ । हाल नेपालका दृष्टिविहीन व्यक्तिले उच्च शिक्षा र अन्य पुस्तक अध्ययन गर्न कि त सामाजिक संघसंस्थाले बनाएका अडियो पुस्तक कि भारतमा बनेका सफ्टवेरको भर पर्नुपर्ने बाध्यता छ । यतिसम्म कि, ब्रेल लेख्नका लागि प्रयोग गरिने स्लेट र स्टाइलस पनि नेपालमा बन्दैनन्, विभिन्न संघसंस्थाले भारतबाट आयात गर्छन् । विकसित र विकासोन्मुख देशमा सार्वजनिक कार्यालय, अस्पताल, लिफ्ट, शौचालय, होटललगायतमा दृष्टिविहीन व्यक्तिहरूको पहुँचका लागि ब्रेल संकेतहरू राखिएका हुन्छन् । नेपालमा यस्तो चेतना आउन सकेको छैन । नेपालमा धेरै दृष्टिविहीन व्यक्तिको ब्रेल सिकाइ र ब्रेल पाठ्यपुस्तकमा पहुँचका लागि सरकारी क्षेत्र र विकास साझेदार संस्थाले मिलेर काम गर्नुपर्छ । हाल नेपालमा विद्यार्थी र सर्वसाधारण दृष्टिविहीन व्यक्तिले प्रयोग गर्ने ब्रेल पद्धति सिलेट र स्टाइलसमार्फत कागजमा लेखिने पुरानो शैलीको हो । यसरी ब्रेल लेख्ने कागज अन्य कापीकिताबभन्दा महँगो पर्न जान्छ । यसको विकल्पमा हाल ब्रेल लेख्नपढ्न मिल्ने विभिन्न ब्रेल नोट टेकर, ब्रेल डिस्प्लेलगायतका विद्युतीय प्राविधिक उपकरणको विकास भएको छ । सुरुमा केही महँगो पर्ने भए पनि ब्रेल पुस्तक छपाइ, ब्रेल लेखनमा लाग्ने कागजको तुलना गर्दा दिगोपनका लागि यस्ता उपकरण उपयोगी हुन्छन् । सरकारले यस्ता उपकरणमा विशेषतः दृष्टिविहीन विद्यार्थीको पहुँच पुर्याउनुपर्छ । प्रविधिमा अहिले दृष्टिविहीन व्यक्तिहरूको पनि पहुँच बढ्दै गएकाले ब्रेल उनीहरूको शिक्षाको एक मात्र माध्यम भने पक्कै होइन । ल्यापटप, मोबाइल फोनमा विभिन्न सफ्टवेर प्रयोग गरी दृष्टिविहीन व्यक्तिहरूले लेखपढ गर्छन् । यद्यपि जसरी विभिन्न प्रविधिको उपलब्धताको बाबजुद अन्य दृष्टियुक्त विद्यार्थीलाई अक्षरारम्भदेखि प्राथमिक तहसम्म अनिवार्य रूपमा कापी र कलमको प्रयोग गरी अक्षर चिनाइन्छ, त्यसै गरी दृष्टिविहीन व्यक्तिहरूका लागि पनि अन्य प्रविधिसँगसँगै ब्रेल शिक्षा दिनु सान्दर्भिक हुन्छ । नेपाल जस्तो मुलुकमा अपांगता र गरिबी पर्यायवाची जस्तै रहेकाले प्रविधिमा सबैको उत्तिकै पहुँच पक्कै छैन । यसलाई ख्याल गरी सरकार र विकास साझेदार संघसंस्थाले ब्रेल तालिम सञ्चालन गर्न, ब्रेल पुस्तक तथा सन्दर्भ सामग्री प्रकाशन गर्न, ब्रेलसम्बन्धी अध्ययनअनुसन्धान गर्न, अत्याधुनिक प्रविधि भित्र्याउन समन्वय गर्न अत्यावश्यक छ ।नेपाल एक्सेस प्लानेटकी कार्यकारी निर्देशक हुन् ।"
माघ पहिलो साता काठमाडौं आउला मेलम्चीको पानी ?,"(काठमाडौं) काठमाडौं उपत्यकामा करिब ५ महिनादेखि मेलम्चीको पानी वितरण ठप्प छ । गत साउनमा बाढीले सिन्धुपाल्चोकस्थित हेलम्बु मुहान थुनेपछि उपत्यकामा पानीको अभाव खट्किएको हो । खानेपानी मन्त्रालयका अनुसार पुस ३ मा ठेकेदार कम्पनीसँग २८ दिनभित्र पानी ल्याउने गरी समझदारी भएको थियो । सम्झौताअनुसार माघ १ मा उपत्यकामा मेलम्चीको पानी ल्याउनुपर्ने छ । निर्धारित समयमै पानी ल्याउने गरी काम भइरहेको मेलम्ची खानेपानी विकास समितिका प्रवक्ता राजेन्द्रप्रसाद पन्तले बताए । अहिलेसम्म तोकिएकै समयभित्र मेलम्चीको पानी काठमाडौं ल्याउन सकिने देखिएको छ, पन्तले भने, मुख्य सुरुङलाई जोड्ने सानो सुरुङमा ढुंगा, गिट्टी र बालुवा भरिएको थियो । सफा गर्ने काम भइरहेको छ । प्रतिदिन १७ करोड लिटर पानी ल्याइने उनको भनाइ छ । मेलम्ची खोलाबाट हेडवर्क्स (पानी डाइभर्सन गर्ने संरचना) निर्माणको ठेक्का चिनियाँ कम्पनी सिनो हाइड्रोलाई सन् २०१९ अक्टोबरमा २०२० जनवरीभित्र सक्ने गरी दिइएको थियो । तर त्यस अवधिमा काम सकिएन । सन् २०२१ जुनमा बाढी आएपछि थप काम हुन सकेन । सिनोलाई नै तत्काल भेरिएसन (थप लागत) बाट काम गराउन मन्त्रिपरिषद्बाट निर्णय भएपछि उसैबाट काम गराउन भनिएको हो । त्यही समझदारीअनुसार उसैलाई मर्मतको काम दिइएको छ । बर्खायामपछि बाढीले पुरेका संरचना सफा गर्नुपर्छ भन्दै सुरुकै ठेक्कामा भेरिएसन गरेर थप काम दिइएको प्रवक्ता पन्तले बताए । सुरुको ठेक्का १ अर्ब २ करोड र पछि भेरिएसनबाट ३६ करोड रुपैयाँ थप भएको हो । तर पटकपटक ताकेता गर्दा पनि ठेक्का लिने कम्पनी नआउँदा मेलम्चीको पानी काठमाडौं ल्याउनमा ढिलाइ भएको हो । सुरुमा ०७७ चैतदेखि ०७८ जेठ ३१ सम्म काठमाडौंमा मेलम्चीको पानी वितरण गरियो । फेरि ०७८ असार १ मा बाढी आएर मुहानमा क्षति पुगेपछि वितरण रोकियो । ०७८ चैत २९ देखि ०७९ जेठ १८ सम्म पानी आएको प्रवक्ता पन्तले जनाए । ०७९ जेठ १९ पछि धमिलो पानी आउने भएकाले बन्द गरिएको थियो । ०७९ मंसिर १८ देखि ०८० असार ७ सम्म पानी आयो, पन्तले भने, त्यसपछिको बाढीले पानी आउन बन्द भयो । अहिलेसम्म समितिमार्फत भएका काममा ३१ अर्ब रुपैयाँ खर्च भइसकेको छ । समितिले काठमाडौं उपत्यकाको सुन्दरीजलसम्म पानी ल्याउने काम गर्छ । यहाँबाट उपत्यकाका विभिन्न ११ स्थानका वितरण केन्द्रमा पानी पठाइन्छ । वितरण केन्द्रको संरचना बनाउने, पाइप बिछ्याउनेलगायत आवश्यक संरचना निर्माण गर्ने काम मेलम्ची उपआयोजना२ ले गर्छ । यो उपआयोजनाले निर्माण गरिएका संरचनामा पानी परीक्षण गरेर केयूकेएललाई हस्तान्तरण गर्नेछ । उपआयोजनाअन्तर्गत अहिलेसम्म ३० अर्ब रुपैयाँ खर्च भएको प्रवक्ता पन्तको भनाइ छ । यो वर्ष संरचना निर्माण गर्ने धेरै काम सकिइसकेको मेलम्ची उपआयोजना२ का आयोजना निर्देशक राजेन्द्र सापकोटाको भनाइ छ । यो पटक पानी वितरणमा हाम्रोभन्दा बढी भूमिका केयूकेएलको हुन्छ, उनले भने, चक्रपथभित्र घरघर पानी पुर्याउने वितरण प्रणालीमा १ हजार १० किमि पाइप बिछ्याएकोमा १ सय किमि हस्तान्तरण गरिसकिएको छ, उनले भने, करिब ५ सय किमि हस्तान्तरण गर्न तयार गरेर राखिएको छ । मेलम्चीको पानी आएपछि ५ सय किमि नयाँ नेटवर्कको पाइपबाट वितरण गर्न सकिने सापकोटाले जनाए । पानी नभएर अहिले तयार भइसकेका पाइपको परीक्षण रोकिएको हो, उनले भने, पानी आएपछि परीक्षण सुरु हुन्छ । असारभित्र सबै काम सकेर केयूकेएललाई हस्तान्तरण गर्ने तयारीमा छौं । असारसम्म केयूकेएलको केही पुरानो नेटवर्कबाटै पानी पठाइने उनको भनाइ छ । अहिले सुक्खायामको समय भएको र पानी कम भएकाले उपत्यकाका काठमाडौं, ललितपुर र भक्तपुरमा पानीको माग धेरै रहेको केयूकेएलका सूचना अधिकारी प्रकाशकुमार राईले बताए । यी जिल्लामा दैनिक ४७ करोड लिटर पानीको माग छ ।"
ॅदुई साताभित्र मेलम्ची ल्याइछाड्छौं,"साढे छ महिनादेखि रोकिएको मेलम्चीको पानी माघ १ सम्ममा उपभोक्ताको घरघरका धारामा पानी खसाल्ने तयारी गरिएको खानेपानी मन्त्रालयले जनाएको छ । बाढीपहिरोका कारण क्षतिग्रस्त सिन्धुपाल्चोकस्थित हेलम्बु मुहानमा थुप्रिएको गेग्य्रान पन्छाएर सुरुङमा पानी पठाउन रातदिन काम भइरहेको मन्त्रालयको भनाइ छ । आयोजनाको क्षतिग्रस्त मुहानमा भइरहेको गेग्य्रान हटाउने कामको निरीक्षणपछि बुधबार मन्त्रालयका सचिव सुरेश आचार्यले आउँदो माघे संक्रान्तिमा उपभोक्ताका घरघरमा पानी खसाइने दाबी गरे । पानी छिटोभन्दा छिटो काठमाडौं पठाउन तीव्र गतिमा काम गर्न उनले ठेकेदार कम्पनीलाई निर्देशन दिए । गत साउनमा आएको बाढीले हेडवर्क्स क्षतिग्रस्त भएपछि चिनियाँ ठेकेदार कम्पनी सिनो हाइड्रोले गेग्य्रान हटाउने काम गरिरहेको छ । हामी सम्झौताभन्दा केही दिनअघि नै काम सक्ने गरी अघि बढेका छौं, आचार्यले भने ।"
ढाकाकाठमाडौं बस चलाइँदै,"(झापा)पूर्वी नाकाबाट करिब ४० किमि नजिक मात्रै छ, बंगलादेशको सिमाना । भारतपछि नजिकको छिमेकी बंगलादेशले नेपाल र भारतका चार वटा नयाँ रुटमा अन्तर्राष्ट्रिय बस सेवा सञ्चालन गर्ने तयारी गरेको छ । बंगलादेशले करिब ८ सय १३ किमि दूरीको ढाकाकाठमाडौं अन्तर्राष्ट्रिय बस सेवा सञ्चालन तयारी तीव्र पारेको हो । बंगलादेश, भुटान, इन्डिया र नेपाल (बीबीआईएन) यी चार देशबीच सोझो बस सेवा सञ्चालनका लागि सन् २०१५ जुनमा मोटर भेहिकल सम्झौता भएको थियो । तर भुटानको संसद्ले सम्झौता अझै अनुमोदन गरेको छैन । तसर्थ बंगलादेशले नेपाल र भारतमा भने चाँडै बस सेवा सञ्चालनको गृहकार्य सुरु गरेको ढाकाबाट प्रकाशित द डेली सन अखबारमा उल्लेख छ । अन्य यातायातका साधनको तुलनामा सस्तोमा बस यात्रा गर्ने यात्रुको चासो बढेकाले बंगलादेश सडक यातायात निगम (बीआरटीसी) ले भारत र नेपालसँग चार नयाँ रुटमाअन्तर्राष्ट्रिय बस सञ्चालन गर्ने योजना बनाएको हो । यसअघि बंगलादेशले ०७५ वैशाख १२ मा ढाकाकाठमाडौं बस सेवा र ०७६ मंसिर २६३० सम्म ढाकादार्जिलिङ बसको परीक्षण यात्रा गरिसकेको छ । नेपालको मन्त्रिपरिषद्ले लेटर अफ एक्सचेन्ज अनुमोदन गरेपछि करिब ६ महिनाभित्र नियमित रूपमा त्रिदेशीय बस सेवा सञ्चालन हुन सक्ने नेपाली अधिकारीको अनुमान थियो । तर लगत्तै आएको कोभिड महामारीका कारण ढाकाकाठमाडौं बस सेवा परीक्षणमै सीमितभएको थियो ।बंगलादेशले ढाकाकाठमाडौंसहित चटगाउँकोलकाता, ढाकागान्तोकदार्जिलिङ र बारिसालकोलकाताबीच सोझो बस सेवा सञ्चालनको तयारी गरेको बंगलादेश सडक यातायात निगमले जनाएको छ । यसअघि बंगलादेशवाट भारतका चार सहरमा सोझो बस सेवा सञ्चालन हुँदै आएको थियो । यसमा ढाकाकोलकाता, त्रिपुराढाकाकोलकाता, ढाकासिलोङगुवाहाटी र ढाकाखुलनाकोलकाताबीच बस सेवाजारी थियो । यातायात निगमले नयाँ रुट प्रस्ताव सडक यातायात तथा पुल मन्त्रालयमा पठाएको जनाइएको छ । उक्त प्रस्ताव अन्तिम निर्णयका लागि हाल परराष्ट्र मन्त्रालयमा विचाराधीन रहेको जनाइएको छ । ढाकाकाठमाडौं बस रुटका लागि दुवै देशबीच संवाद भइरहेको प्रक्रिया निकै अघि बढिसकेको छ, बीआरटीसीका अध्यक्ष मो ताजुल इस्लामले त्यहाँको सञ्चारमाध्यमसँग भनेका छन्, अन्तर्राष्ट्रिय बस सेवासँगै भूराजनीतिक स्वार्थ पनि जोडिएकाले थोरै समस्या भइरहेको छ । कोभिडपछि भारतले बंगलादेशसहित तेस्रो देशका नागरिकलाई सीमावर्ती पानीट्यांकी हुँदै नेपाल प्रवेशमा कडाइ गरेको छ । जसका कारण यो समस्या चाँडै सुल्झिने आशामा बंगलादेश छ । भिसा समस्या सुल्झिनेबित्तिकै नेपालसँगको बस सेवा सुरु गरिनेछ, इस्लामले भने, त्यसपछि दुई देशबीच सहमतिमा हस्ताक्षर हुनेछ । बंगलादेशले सन् १९९९ मा पहिलोपल्ट भारतसँग अन्तर्राष्ट्रिय बस सेवासुरु गरेको थियो । ढाकाकोलकाताको अन्तर्राष्ट्रिय बस सेवा हालपनि जारी छ । इस्लामका अनुसार चटगाउँकोलकाता र ढाकागान्तोकदार्जिलिङ रुटमा भने चाँडै बस सेवा सुरु हुने सम्भावना छ । यो रुटमा बीआरटीसी, पश्चिम बंगाल यातायात निगम र श्यामोली एनआर ट्राभल्सले संयुक्त सेवा सञ्चालन गर्ने जनाएका छन् । खासगरी बंगलादेशमा अध्ययन गर्ने नेपाली विद्यार्थी र नेपाल घुम्न चाहने बंगलादेशी पर्यटकका लागि बस सेवा प्रभावकारी बन्न सक्ने जनाइएको छ ।"
ट्रंकलाइनविरुद्ध रूपन्देहीका १९ उद्योगको आन्दोलन चेतावनी,"(भैरहवा)ट्रंकलाइन विवादमा परेर भैरहवाबुटवल औद्योगिक करिडोरका दुई उद्योगको विद्युत् लाइन काटिएपछि यस क्षेत्रका १९ वटा उद्योग मजदुरसहित संयुक्त आन्दोलनको तयारीमा छन् । दुई दिनभित्र नेपाल विद्युत् प्राधिकरणले ती उद्योगको बिजुली निःसर्त जडान गर्नुपर्ने उनीहरूको माग छ । शुक्रबारसम्म प्राधिकरणले लाइन पुनः जडान नगरे आइतबारदेखि १९ वटै उद्योगले एकसाथ आन्दोलनमा उत्रिने चेतावनी दिएका छन् । भैरहवाबुटवल औद्योगिक करिडोर क्षेत्रमा ट्रकंलाइनको विवादमा परेका ती उद्योगले बुधबार प्राधिकरणको भैरहवा र नयाँ मिल वितरण केन्द्रमा ज्ञापनपत्र बुझाउँदै चेतावनी दिएका छन् । प्राधिकरणले आफ्नो आन्तरिक लोड भार मिलान गर्ने क्रममा उद्योगीलाई जानकारीबिनै औद्योगिक फिडर परिवर्तन गरी जबर्जस्ती ट्रंकलाइनमा पारेर महसुल असुल्न खोजेको व्यवसायीको आरोप छ । गत शुक्रबार प्राधिकरणले करिडोरअन्तर्गतका सिद्धार्थ पेट प्लास्ट र घराना फुड्स प्रालिको लाइन काटेको थियो । प्राधिकरणले ०७४ चैत १४ मा आफ्नो आन्तरिक लोड भार मिलाउने क्रममा क्रममा भैरहवाबुटवल औद्योगिक करिडोरको १९ वटा उद्योगको लाइन ट्रकंलाइनमा पारेर जबर्जस्ती महसुल असुल्न खोजेको भलबारी स्वचालित चामल कारखानाका सञ्चालक चन्द्रमान श्रेष्ठको आरोप छ । प्राधिकरणले ट्रंकलाइनमा पारिएका त्यस क्षेत्रका कुनै पनि उद्योगले डेडिकेटेड र ट्रंकलाइनको माग गरेका छैनन्, श्रेष्ठले भने, विद्युत् काटिएका ती उद्योगले लाइन बिनासर्त शुक्रबारसम्म जडान गरिनुपर्छ । अन्यथा सबै उद्योग एकसाथ आन्दोलनमा उत्रिन्छौं । केन्द्रबाट लाइन काट्ने आदेश आएकाले ती उद्योगको लाइन काटिएको र माथिको आदेश आए अन्य उद्योगको पनि काटिने प्राधिकरणको भैरहवा वितरण केन्द्र प्रमुख सञ्जयकुमार मिश्रले बताए । ट्रंक र डेडिकेटेड लाइन विवादमा रहेका रूपन्देहीका अर्घाखाँची सिमेन्ट, जगदम्बा सिन्थेटिक्स, घराना फुड्स र सिद्धार्थ पेट प्लास्टको लाइन काटिएको उनको भनाइ छ । व्यवसायीले डेडिकेटेड र ट्रंकलाइनका लागि उद्योगका तर्फबाट कुनै पनि माग नै नगरिएको र यस खालको विद्युत् पनि उपभोग नगरिएको दाबी गर्दै आएका छन् ।"
ज्योतिको संन्यास,"नेपाली राष्ट्रिय टोलीकी ओपनिङ ब्याटर ज्योति पाण्डेले आफ्नो खेलजीवनबाट संन्यासको घोषणा गरेकी छन् । एपीएफलाई उपाधि दिलाएसँगै उनले संन्यास घोषणा गरेकी हुन् । उनलाई एपीएफका खेलाडीहरूले फाइनलपछि गार्ड अफ अनर दिएका थिए ।मैले योजना बनाएअनुरुप नै संन्यास घोषणा गरेकी हुँ । नेपालबाट अन्तिम पटक खेलेर संन्यास लिने मन थियो, तर दुर्भाग्य त्यो सम्भव भएन । त्यही भएर १२ वर्षदेखि आबद्ध एपीएफ क्लबबाटै उपाधि जितेर संन्यास लिएको हुँ, ज्यातिले भनिन्, यो मेरो अन्तिम खेल भएकाले बिहानैदेखि भावुक भएकी थिएँ । यसपछि म क्रिकेट खेल्दिनँ भन्नेमा थिएँ । क्रिकेटमा मैले १३१४ वर्ष फिल्डमा बिताइसकेको छु । त्यसैले संन्यास लिने बेला पनि भइसकेको थियो । उनी अब अमेरिका जाने तयारीमा छन् । सन् २०१६ मा हङकङविरुद्धको खेलबाट उनले नेपाली राष्ट्रिय टोलीमा डेब्यू गरेका थिए । यो खेल हङकङमै भएको थियो । उनले नेपालबाट १७ ट्वान्टी२० अन्तर्राष्ट्रिय खेलमा ८३ माथिको स्ट्राइकरेटमा २ सय १० रन बनाएकी छन् । उनले यस प्रधानमन्त्री कपमा ७ खेलमा १ सय ४९ रन बनाएकी थिइन् । बुवा प्रशिक्षक (प्रदीपराज पाण्डे) भएका कारण आफू क्रिकेटमा होमिएको जनाउँदै उनले खेलेर जेजति पाएँ त्यसमै सन्तुष्ट रहेको जनाइन् । तर नेपालले विश्वकप खेल्न नसकेकामा आफूलाई पनि पछुतो रहेको जनाइन् ।"
युथ ओलम्पिक जानेलाई केल्मीको साथ,काठमाडौं (कास) दक्षिण कोरियाको गाङवनमा हुने चौथो शीतकालीन ओलम्पिक युथमा भाग लिने नेपाली टिमलाई केल्मीले बुधबार खेल पोसाकको प्रायोजन गरेको छ । केल्मीको आधिकारिक बिक्रेता कामारु ट्रेडिङका कार्यकारी निर्देशक उत्तम न्यौपानेले नेपाल ओलम्पिक कमिटी तथा नेपाल स्की संघका अध्यक्ष जीवनराम श्रेष्ठलाई खेल पोसाक हस्तान्तरण गरे । शीतकालीन युथ ओलम्पिकमा नेपालको यो तेस्रो सहभागिता हो । प्रतिस्पर्धा यू१९ स्तरमा हुने गर्छ । यसपल्टको प्रतियोगिता जनवरी १९ देखि फेब्रुअरी १ सम्म आयोजना हुनेछ । त्यसमा नेपालका तर्फबाट पुरुषमा छोवाङ मिङ्गुर तामाङ र महिलामा लक्ष्मी राईले भाग लिने छन् । उनीहरू दुवैले स्लालम र जायन्ट स्लालममा आफ्नो चुनौती पेस गर्नेछन् । टिम प्रशिक्षकमा सफलराम श्रेष्ठ र व्यवस्थापकमा रमा भट्टराई छन् । नेपाली टोली बिहीबार नै गाङवन जानेछ । प्रतियोगिता अगाडि ड्रिम प्रोजेक्ट कार्यक्रमअन्तर्गत १५ दिनको विशेष कार्यक्रम सञ्चालन गरिनेछ । कार्यक्रममा अध्यक्ष श्रेष्ठले खेल पोसाक प्रायोजकका लागि धन्यवाद व्यक्त गर्दै प्रतियोगितामा नेपालको प्रदर्शनका लािग शुभकामना व्यक्त गरे ।
नवलपुर र नाल्मा सेमिफाइनलमा,"लमजुङ (कास) अभिषेक चर्च नवलपुर र लाङ्दी देवी युवा क्लब नाल्मा बुधबार ३१ औं त्रिवेणी कप फुटबल प्रतियोगिताको सेमिफाइनल पुगेका छन् । बेसीसहरस्थित सहजी खेलमैदानमा बुधबार नवलपुरले निर्धारित र थप समय गोलरहित बराबरी खेलेपछि टाइब्रेकरमा सुन्दरबजार फुटबल क्लबलाई ४३ ले हरायो । सुन्दरबजारका सन्तोष गुरुङ र सतिश सुवालको पेनाल्टी नवलपुरका गोलरक्षक क्रिसल मोक्तानले रोके भने सरोज तामाङ, सुरज गुरुङ र दीपेश घलेले मात्रै गोल गरे । नवलपुरका विकास लामा, अनिल खड्का, विश्व लामा र जनक कोइरालाले गोल गरे । अर्को खेलमा टाइब्रेकरमा लाङ्दी देवी युवा क्लबले नेपाल पुलिस क्लबलाई ५४ ले पराजित गर्यो । पहिलो हाफ गोलरहित बराबरी खेलेको पुलिस र लाङ्दी देवीले दोस्रो हाफमा २२ गोल गरेका थिए । अतिरिक्त समयमा गोल गर्न नभएपछि टाइब्रेकरमा पुलिसका उज्ज्वल राईको सुरुवाती पेनाल्टी क्रसबारमा ठोक्किएर फर्कियो । लाङ्दी देवीका लागि एन्जल महर्जन, दीपेश आलेमगर, कुशल देउवा, अनिश तामाङ र आशिष गुरुङले गोल गरे । पुलिसका रामचन्द्र वाजी, बुद्ध तामाङ, पृथ्वी चौधरी र हेमन्त श्रेष्ठले गोल गरे ।त्यसअघि उज्ज्वल राईको गोलमा दोस्रो हाफको २२ औं मिनेटमा पुलिसले अग्रता लियो । लाङ्दी देवीका दीपेश आलेमगरले ३६ औं मिनेटमा बराबरी गोल गरे । ४० औं मिनेटमा लाङ्दी देवीका प्रदीप लामाले गोल थपे । इन्ज्युरी समयमा पुलिसका हेमन्त श्रेष्ठले गोल गरेपछि खेल लम्बियो ।"
