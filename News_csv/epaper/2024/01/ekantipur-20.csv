शीर्षक,विवरण
युगान्डामा प्रधानमन्त्री दाहालका १२ एजेन्डा,"नामले विश्वका धेरै देशका राजनीतिक स्वतन्त्रता, स्वतन्त्रता, उपनिवेशीकरण र सार्वभौमसत्ता प्राप्त गर्न महत्त्वपूर्ण भूमिका खेलेको उल्लेख गर्दै भने, यो हाम्रो गरिमा, गौरव, ऐक्यबद्धता र सहयोगका लागि आशाको किरण बनेको छ । नामले न्यायोचित, समतामूलक, समावेशी, शान्तिपूर्ण र समृद्ध विश्व व्यवस्थाका लागि संघर्ष जारी राखे पनि आजको संसार अन्याय, असमानता, विभाजन, विभेद र बहिष्कारले भरिएको छ ।प्रधानमन्त्री दाहालले संरक्षणवाद, हिंसात्मक अतिवाद तथा युद्ध र द्वन्द्व बढ्दै गएको बारेमा चिन्ता व्यक्त गरे । साथै, उनले सैन्य खर्च र हतियारको दौड बढिरहेको पनि उल्लेख गरे । उनले पछिल्लो शिखर सम्मेलनदेखि नै कोभिड१९ महामारीका कारण लाखौं मानिसको मृत्यु, विपन्नता, विस्थापन र विपन्नतालगायतका ठूला चुनौतीहरू मानवतामा परेको बताए । दाहालले असंलग्नताको मूल्य र सिद्धान्तप्रति नेपालको पुनः प्रतिबद्धता रहेको प्रस्ट पारे ।नेपालका तर्फबाट उच्चस्तरीय प्रतिनिधि मण्डलको नेतृत्व गर्दै कम्पाला गएका प्रधानमन्त्री दाहालले सम्बोधनका क्रममा हिमालय क्षेत्रमा जलवायु परिवर्तनको प्रभाव र मौसम परिवर्तनलाई महत्त्वपूर्ण रूपमा उठाएका छन् । हिमालहरू विश्व जनसंख्याको १५ प्रतिशत र पृथ्वीको जैविक विविधताको ५० प्रतिशत घर हो, दाहालले सम्बोधनमा भने, यी हिमालहरूले सबै जीवित प्राणीहरूलाई विश्वव्यापी सेवाहरू प्रदान गर्दछ तर हिमालहरूले ठूलो समस्या भोगिरहेका छन् । नेपालले हिमाल, जैविक विविधता, हिमाली भूगर्भ र त्यहाँ बसोबास गर्ने मानिसको संरक्षणका लागि वकालत गर्दै आएको छ । नेपालले हिमालयमा जलवायु परिवर्तनको विनाशकारी प्रभावले डरलाग्दो दरमा हिउँ पग्लने र यसले अर्बौंको जीवन र जीविकोपार्जनमा ल्याउने अनगिन्ती पीडाका रूपमा देखिएको उल्लेख गरे ।हिमाली पर्यावरण, हिमाली सभ्यता र जैविक विविधताको संरक्षण गर्नॅ हाम्रो साझा हितमा छ । यसका लागि म नामका साथीहरूलाई हाम्रो आह्वान गर्दछु, दाहालले अपिल गरे । दाहालले नेपालको संक्रमणकालीन न्याय समाधानतर्फ उन्मुख भएको पनि जानकारी दिए । उनले नेपालकै अनुसार, आफ्नै शैलीमा, स्वदेशमै विकसित शान्ति प्रक्रियाको निष्कर्षमा पुगेको पनि अन्तर्राष्ट्रिय समुदायलाई नामको मञ्चलाई जानकारी दिए । हामी संक्रमणकालीन न्यायलाई सदाका लागि समाधान गरेर दिगो शान्ति सुनिश्चित गर्न कटिबद्ध छौं, उनले भने । दाहालले कम विकसित मुलुकहरू (एलडीसी) को अध्यक्ष राष्ट्रको हैसियतमा अल्पविकसित मुलुकहरूलाई गरिबीको दुष्चक्रबाट बाहिर निकाल्न सहयोग गर्नका लागि अन्तर्राष्ट्रिय समुदायलाई अनुरोध गरे । प्रधानमन्त्री दाहालले विशेष परिस्थितिमा रहेका देशहरूलाई आफ्नो विकासको दृष्टिकोण र लक्ष्यहरू प्राप्त गर्न, वित्त सुरक्षित गर्न, सक्षम बनाउन ग्लोबल फाइनान्सियल आर्किटेक्चर लाई सुधार गर्नुपर्ने भनाइ राखे । उनले ती देशहरूलाई विकासमा न्याय प्रदान गर्न, विकसित देशहरूले ढिलाइ नगरी आफ्नो वित्तीय प्रतिबद्धता पूरा गर्ने बताए । प्रधानमन्त्री दाहालले नामको अबको लक्ष्य दिगो विकास (एसडीजी) को २०३० एजेन्डा र अन्य अन्तर्राष्ट्रिय रूपमा सहमत गर्नका लागि विकासका लक्ष्यहरू समयमै प्राप्त गरी आफ्नो सदस्यहरूको आर्थिक विकास र समृद्धिमा जोड दिनुपर्ने उल्लेख गरे । उनले अहिलेको विश्वमा गेम चेन्जर बनेको विज्ञान, प्रविधि र नवप्रवर्तनमा विकासशील र अल्पविकसित देशहरूले सामना गरिरहेका संस्थागत र क्षमताका बाधाहरूलाई सम्बोधन गर्न नामले उच्च प्राथमिकता दिनुपर्ने धारणा राखे । सम्बोधनका क्रममा प्रधानमन्त्री दाहालले राजनीतिक संवाद र कूटनीतिको माध्यमबाट शान्ति र सुरक्षाको दिगो समाधान खोज्ने समाधान खोज्ने समय अहिले भएको बताए । उनले पुरानो र नयाँ द्वन्द्वको नतिजाले अफ्रिकी क्षेत्रलाई मात्र नभई सम्पूर्ण विश्वलाई, विशेष गरी ग्लोबल साउथलाई घेरेको उल्लेख गरे । उनले भने, सबैका लागि सम्मान र मर्यादाका साथ राजनीतिक संवाद र कूटनीतिमार्फत शान्ति र सुरक्षाको दिगो समाधान खोज्ने यो समय हो ।"
अस्ताए योगेश सपना भुलाइ सारा,"त्यसमा वैद्यले भन्न चाहेका थिए, जीवनमा सबथोक मिल्नुपर्छ, शब्द र लय । मिलेन भने गाह्रो हुन्छ । संगीत पनि त्यस्तै हो शब्द र लय मिल्नुपर्छ, मिलेन भने राम्रो सुनिन्न । संगीत भन्नु नै प्रकृति हो । गीत गाउने क्रममा प्रायः आफ्ना दुवै हात अगाडि बढाएर गाउने बानी थियो, उनको । यसक्रममा उनी पूरापूर गीतमै डुब्थे । प्रत्येक शब्दको मर्म सुनाउन चाहन्थे । त्यसैले पनि उनका प्रायः गीत मार्मिक छन् । खास कुरा के भने उनी संगीतका खुबै राम्रा विश्लेषक थिए । उनी गाउने र संगीत भर्नेमै सीमित भएनन् । आफ्नो जीवनको अन्त्यसम्म पनि अरूलाई सिकाउन र सहयोग गर्नमै व्यस्त रहे । उनका अनेक शिष्यमध्ये एक रहिन्, रीता महर्जन । उनी आफैं गायिका र संगीतकार हुन् । पछिल्लो समय आफ्ना गुरुको सामीप्य पाउन सफल कमै भाग्यमानीमध्ये एक उनी पनि रहिन् । नेपालमा संगीतबारे असाध्यै राम्रो ज्ञान हुनेमा वैद्य सर सबैभन्दा अगाडि पर्नुहुन्छ । हाम्रा लागि त उहाँ बोधिसत्वकै बराबर हुनुहुन्छ, हामीलाई असफल मार्गमा दोहोर्याउने । सहज व्यक्तित्व । सरल जीवन, उनी भन्छिन्, संगीत भनेपछि कहिले पनि नथाकेर काम गर्न सक्ने । हामी सबैका आदरणीय गुरु । महर्जनकै सहयोगमा वैद्यले आफ्नो सांगीतिक अनुभवबारे आत्मकथा पनि लेखेका थिए । यो प्रेसमा जान मात्र बाँकी छ । त्यसको नाम छ स्वर्णिम संस्मरण ः आत्मवृत्तान्त । त्यसमा उनले नेपाली संगीतबारे धेरै चर्चा गरेका छन् । वैद्यको जन्म २००३ सालमा भएको थियो । युगकवि सिद्धिचरण श्रेष्ठले रचना गरेको गीतबाट ११ वर्षकै उमेरमा उनले आफ्नो सांगीतिक यात्रा सुरु गरेका थिए । त्यो गीतको बोल थियो, पुरुष नारी दिवस र जीनसाथ नै युग भर्दछन् । त्यसका संगीतकार थिए, दर्शनदास श्रेष्ठ । उनले सानै उमेरमा संगीत प्रवीण नरराज ढकालसँग एक वर्ष जति प्रशिक्षण लिएका थिए । उनको पहिलो गीत कति प्यासी छ जिन्दगी २०२५ सालमा रेकर्ड भएको थियो । त्यसका गीतकार किरण खरेल र संगीतकार नातिकाजी थिए । यस्तै, नेपालभाषामा वैद्यको पहिलो गीत छ न्हूगु छेँय् छन्हु वनीतिनी थियो । यसका गीतकार दुर्गालाल श्रेष्ठ थिए भने संगीत उनी आफैंले दिएका थिए । यो गीतले २०२८ सालमा आयोजित अखिल नेपाल राष्ट्रिय गीत प्रतियोगितामा पहिलो स्थान पनि हात पारेको थियो । त्यति बेला उनले मविवि शाहको नेपाल मेरो तिमीलाई गीत गाएका थिए, यसमा नातिकाजीले संगीत भरेका थिए । उनको सबैभन्दा चर्चित गीत भने सपना भुलाई सारा नै रह्यो । उनको परिचय र पर्यायझैं । यसका रचनाकार शिव अधिकारी थिए भने संगीतकार नातिकाजी । वैद्यले पाँच सयको हाराहारी नेपाली गीत गाए । वैद्यका दुई सयको हाराहारी नेपालभाषाका गीत छन् । उनका सबैभन्दा मिल्ने साथी थिए, प्रेमध्वज प्रधान । उमेरमा प्रधान जेठो भए पनि उनीहरू नजिकका साथीझैं थिए । उनीहरूबीच पारिवारिक सम्बन्ध पनि थियो । विभिन्न कालखण्डको नेपालभाषा आन्दोलनका योद्धासमेत थिए, वैद्य । नेपालभाषाको आन्दोलनमा संगीतको माध्यमबाट जागरण ल्याउन निकै सक्रिय रहनुभयो, साहित्यकार प्रतिसरा साय्मि मान्छिन्, उहाँलाई सम्झनैपर्ने कारणमध्ये यो पनि एक हो । विशेषतः वैद्यले नेपालभाषामा निकै लोकप्रिय धार्मिक गीत गाएका छन्, जस्तै, जय नमो सिरि बुद्ध भगवान् । वैद्य भारतीय संगीतबाट निकै प्रभावित थिए र उनका सबैभन्दा प्रिय गायक थिए, मोहम्मद रफी । वैद्यलाई केहीले नेपाली संगीतको रफी पनि भन्ने गर्छन् । यसको मूल कारण, उनको मखमली स्वर । उनी के मान्छन् भने संगीतमा सिक्नका लागि भाषा र देशको सीमा हुन्न । उनी भारतीय हिन्दी संगीत सिक्नका लागि राम्रो पाठशाला रहेको पनि मान्थे । उनी असाध्यै रुचि लिएर पुराना हिन्दी गीत सुन्थे र गुनगुनाउँथे । वैद्यले वनस्पति शास्त्रमा स्नातकोत्तर गरेका थिए । पछि बेल्जियमको गेन्ट विश्वविद्यालयबाट फुड एन्ड न्युट्रेसनमा थप स्नातकोत्तर गरे । लगभग ३३ वर्ष सरकारी जागिर खाएका उनले ०६१ सालमा सहसचिव पदबाट अवकाश लिए । उनका एक दर्जनजति कृति पनि प्रकाशित छन् । उनका श्रीमती, दुई छोरी र एक छोरा छन् । उनको शुक्रबार पशुपति आर्यघाटमा अन्तिम संस्कार गरियो ।"
'भक्तपुरको जुजु धौ असाध्यै मन पर्छ,"नेपाली कला र संस्कृतिलाई तपार्इं कसरी हेर्नुहुन्छ ? मेरा लागि नेपालको कला र संस्कृति पूर्ण रूपमा लोभलाग्दो छ । धेरै विविधता छन् । धेरै कुरा अनुभव गर्नयोग्य छन् । विशेष गरी पुराना वास्तुकला र काठमा खोपिएका बुट्टाहरूका कारणले काठमाडौं दरबार स्क्वायर र भक्तपुर दरबार स्क्वायर मन पर्छ । मलाई यी सबैभन्दा मन पर्ने क्षेत्र हुन् । साथमा चाडपर्वमा देखिने रंगहरू, उज्यालो र भावनाले गर्दा नेपालको संस्कृति र कला मन पर्छ ।"
कुरीति तोड्दै धामी वडाध्यक्ष,"वडामा आउने बाहिरी आगन्तुकलाई झट्ट लाग्न सक्छ, टाउकोमा सेतो पगरी बाँधेर रातो ठाडो टीका लगाएर वडाध्यक्षको कुर्सीमा को धामी बसिरहेको छ ? यस्तो प्रश्न नसोझियोस् पनि किन, तुर्माखाँद गाउँपालिका४ का वडाध्यक्ष ३२ वर्षीय पदम बीसी स्थानीय बन्डाली देवताका मूल धामीसमेत हुन् । धामी भएर के भो र तन्नेरी वडाध्यक्ष बीसी परम्पराका रूपमा यो संस्कृतिलाई धान्दै अन्धविश्वास र कुरीतिसँग लडिरहेका छन् । देवताका विभिन्न नाममध्येको सुदूर र कर्णालीका धेरै ठाउँमा मानिने देवता हुन्, बन्डाली । विभिन्न थान, मन्दिरमा यी देवता पुजिन्छन् भने घरको सबैभन्दा माथिल्लो तलामा धामी बस्दा देवता निकाल्ने मान्डो (धामीले देवता निकाल्ने ठाउँ) हुन्छ । बीसीका अनुसार देवतादेवताबीच पनि नाता र सम्बन्ध हुन्छ । बन्डाली र मस्टो देवताका दुई भाइ हुन् । तीमध्ये जेठो बन्डाली फैलिएर १२ भाइमा पुग्यो भने १८ भाइ मस्टाका छन् । सुदूरपश्चिम र कर्णालीका धेरै ठाउँमा बन्डालीलाई मुख्य देवताका रूपमा मान्ने चलन छ । तिनै बन्डाली देवताका मूल धामी हुन् बीसी ।१६ वर्षकै उमेरमा बन्डाली देवताका मूल धामी भएका वडाध्यक्ष बीसीले टाउकोमा सेतो पगरी बाँधी रहनुपर्छ । ०६४ मा एसएलसी पास गरेपछि उनी सामुदायिक स्वास्थ्य सहयोगी (सीएमए) पढ्न कैलालीको टीकापुर पुगेका थिए । टाउकोमा पगरी बाँधेर कक्षाकोठामा जान थालेपछि केही साथीहरू जिस्क्याउँथे । सबैको हाँसोको पात्र बनिने भयले पढाइ नै छोडेर अछाम फर्किए । सदरमुकाम मंगलसेनबाट प्लस टु र स्नातक अध्ययन सकेपछि उनी गाउँ फर्केर राजनीतिमा लागे । गत स्थानीय तह निर्वाचनमा माओवादीका तर्फबाट तुर्माखाँद४ को वडाध्यक्ष उम्मेदवार बनेपछि बीसीको दिनचर्या बदलिएको हो । अचेल उनी दिनभर वडाको काममा व्यस्त हुन्छन् भने साँझमा साइत मिलेअनुसार धामी बस्छन् । कुरीति, कुसंस्कार र कुप्रथाको जड नै धामीझाँक्रीलाई मान्ने समाजमा उनी युवा पुस्तामाझ आधुनिक धामीका रूपमा चिनिएका छन् ।धामी भए पनि बीसी परम्पराजन्य केही कुरामा स्पष्ट छन् । भर्खरको बालक केटो बन्डाली देवताको मूल धामी भएपछि संस्कार जोगाउन सक्छ कि नाइँ भन्ने मेरो समुदायलाई ठूलो पीर थियो, उनले भने, मूल धामी भएर पुर्खाले मान्दै आएको संस्कार जोगाउनुपर्छ भन्ने मेरो कर्तव्य नै थियो । तर यसभित्र लुकेका केही विभेद र कुप्रथालाई धामी भएर अँगाल्नुपर्छ भन्ने कुराको म पहिलेदेखि नै विरोधी थिएँ । उनका अनुसार ०६७ सालमा बन्डाली देवताको मूल मन्दिरमा दलित समुदायलाई पनि प्रवेश गर्न दिनुपर्छ भनेर आफ्नै समुदाय (गैरदलित) सँग उनले बहस गरे । त्यतिखेर समाज एकातिर भयो भने उनी अर्कोतिर । बन्डाली देवताको मूल धामीले नै दलितलाई पनि मूल मन्दिरमा जान दिनुपर्छ भनेपछि गाउँमा खैलाबैला भयो । बन्डालीको धामी होइन, दलितको धामी भयो भनेर ममाथि आक्षेप लगाइयो, समाजले बहिष्कार गर्नेसम्मको अवस्थामा पुगें, बीसी भन्छन्, के विश्वास हो, के अन्धविश्वास हो भन्नेमा म प्रस्ट थिएँ । दलित समुदायले पनि मन्दिरमा जानु पाउनुपर्छ, कसैको घरमा केही अनिष्ट हुन्छ भने त्यसको सबै जिम्मेवारी म लिन्छु भनेर आफ्नो अडानमा बसें । अन्त्यमा सबैले कुरा बुझे । उनका अनुसार अहिले मूल मन्दिरमा दलित र गैरदलित सबैले जान पाउने भएका छन् । ०६७ सालमा साविक तुर्माखाँद गाविसलाई छाउगोठमुक्त अभियान सञ्चालन भएका बेला त्यसको मुख्य अभियन्ता नै आफू भएको बीसी बताउँछन् । जता पनि छाउपडी कुप्रथा भन्नेबित्तिकै धामीझाँक्री र देवताले गर्दा नै गोठमा बस्नुपरेको हो भन्ने सुन्छु । कुनै पनि देवताले महिलालाई दुःख दिने नियत राख्दैन । यो पनि गलत हो भनेर मेरी श्रीमती, बहिनीलाई करिब तेह्र वर्ष अगाडिदेखि नै घरमा राख्न सुरु गरेको हुँ, उनले भने, म त धर्म संस्कारको संरक्षण गर्दै कुरीति र कुसंस्कारको अन्त्य गर्ने नयाँ पुस्ताको धामी हुँ । धामी भएकाले आफूले बार्नैपर्ने कुरा भने बारिरहेको उनले बताए । अरूले पकाएको भात खान मिल्दैन, कोदो, भटमास, कुखुरा र मदिरा पनि खानै नमिल्ने हुन्छ । यी केही नियम नै हुन्, उनले भने, टाउकोमा बाँधेको पगरी खोल्न मिल्दैन, जता जाँदा पनि बाँधेरै हिँड्छु । उनी माओवादी केन्द्रीय कार्यक्रमदेखि जनप्रतिनिधिका रूपमा उपस्थिति हुने सार्वजनिक कार्यक्रममा पगरी गुथेरै उपस्थिति जनाउँछन् । कतिपयले उनलाई कम्युनिस्ट नेता पनि धामी बनेको भनेर प्रश्न गर्छन् । उनले सबैलाई भन्ने गरेका छन्, धर्म, रीतिरिवाज, संस्कृति र राजनीतिक आस्था फरकफरक कुरा हुन् ।"
एक्टर बाट राजवल्लभको कमब्याक,"काठमाडौं (कास) फिल्म पर्खी बसें तिमीलाई हलमा लागिरहँदा नायक राजवल्लभ कोइरालालाई दर्शकले निकै सम्झिए । यही फिल्मबाट रजतपटमा प्रवेश गरेका यी नायक राम्रैसँग छाए । उनले अभिनय गरेका फिल्मले पनि बक्स अफिसमा राम्रै कमाइ गर्दा उनको अभिनयको तारिफ धेरै भयो । तर, फिल्म हाइवे टु धम्पुस को छायांकनका लागि राजवल्लभ अमेरिका पुगे । यसपछि, भने उनले नेपाली फिल्ममा निरन्तरता दिन सकेनन् । अब, उनै नायक फिल्म एक्टर बाट फिल्म क्षेत्रमा कमब्याक गर्दै छन् । प्रदीप खड्काको मुख्य भूमिका रहने एक्टर मा राजवल्लभ काम गर्न तयार भएका हुन् । निर्माण पक्षले यो फिल्ममा नायकका रूपमा प्रदीप खड्का र नायिकाका रूपमा आना शर्मालाई फाइनल गरिसकेको छ । राजन भुसालको निर्देशनमा तयार हुन लागेको फिल्म अदृत फिल्मस्को प्रस्तुतिमा निर्माण हुन लागेको हो । फिल्मको छायांकन केही महिनामा सुरु हुनेछ । फिल्मलाई सन् २०२५ भित्र रिलिज गर्ने तयारीमा निर्माण पक्ष छ । फिल्ममा रीत बोहरा सहयोगी निर्देशकका रूपमा छन् । फिल्म एक्टर लाई लिएर आफू निकै नै उत्साहित भएको राजवल्लभले बताए छन् ।"
निर्मलको हारजित सार्वजनिक,"काठमाडौं (कास) पप र आधुनिक गीत गाइरहेका निर्मल दाहालको खेल र खेलाडीको सम्मानमा गाइएको गीत हारजित सार्वजनिक भएको छ । जित तिम्रो मान बनोस्, हार तिम्रो ज्ञान बनोस् बोलको गीत निर्मलले खेलाडीको सम्मानमा गाएका हुन् । आफ्नै रचना, संगीत र स्वर रहेको यो गीतमा र्यापर शुभम बोहराले साथ दिएका छन् । खेलाडीलाई जितमा उत्साह भर्ने तर हारमा उनीहरूलाई एक्ल्याउने प्रवृत्तिको विरोध गरिएको गीतले हार र जितबीचको अर्थ खोज्ने प्रयास गरेको छ । आफूलाई नै बिर्सेर नेपाली खेल जगत्लाई माथि पुर्याउन समर्पित खेलाडीको सम्मानमा गीत गाएको निर्मलले बताए । यसअघि उनका पागल, अचेल, जब घाम लगायतका गीत सार्वजनिक भइसकेका छन् ।"
९९ वर्षका लागि हङकङ बेलायतलाई,"पहिलो अफिम युद्धमा बेलायतसँग हार खाएको चीनले एंग्लोचिनियाँ द्वन्द्वको अन्त्य गर्न चुयन्पी सम्झौतामा हस्ताक्षर गरेर हङकङ औपचारिक रूपमा बेलायतलाई सुम्पिएको थियो । सन् १८३९ मा बेलायतले आफ्ना विरोधीलाई सहयोग गर्नेलाई तह लगाउने भन्दै चीनमाथि आक्रमण गरेको थियो । बेलायतको युद्ध रणनीति भन्नु नै दक्षिणपूर्वी चीनको तटमा रहेको र कम बसोबास भएको टापु हङकङलाई कब्जा गर्नु थियो । १८४१ मा आजकै दिन (जनवरी २०) चीनले यो टापु ब्रिटिसलाई सुम्पिएको हो । १८४२ मा नानकिङको सन्धिमा हस्ताक्षर गर्दै औपचारिक रूपमा पहिलो अफिम युद्ध समाप्त भएको घोषणा गरिएको थियो ।बेलायतको नयाँ उपनिवेश हङकङ पूर्वपश्चिम व्यापारिक केन्द्र, दक्षिणी चीनको व्यापारिक प्रवेशद्वार र वितरण केन्द्रका रूपमा फस्टायो । १८९८ मा चीनले पेकिङ दोस्रो महासन्धिअन्तर्गत बेलायतलाई हङकङमा थप ९९ वर्ष शासन गर्न अनुमति दियो । वर्षौंको वार्तापछि सेप्टेम्बर १९८४ मा चिनियाँहरूले हङकङको पुँजीवादी प्रणालीलाई जोगाउने प्रतिज्ञा गरेसँगै बेलायतले १९९७ मा उक्त टापु चीनलाई फिर्ता गर्न राजी भयो र औपचारिक सम्झौतामा दुवैले हस्ताक्षर गरे ।१ जुलाई १९९७ मा बेलायतले शान्तिपूर्ण रूपमा हङकङ चीनलाई हस्तान्तरण गर्यो । हङकङको नयाँ सरकारअन्तर्गत प्रमुख कार्यकारी तुङ ची ह्वाले एक देश, दुई प्रणाली को अवधारणामा आधारित नीति तर्जुमा गरे । यसरी एसियामा प्रमुख पुँजीवादी केन्द्रका रूपमा हङकङ स्थापित भयो ।"
तोरीमा साख फर्काउँदै चितवन,"मंसिरकै महिना थियो । जता हेर्यो पहेंलपुरै पहेंलपुर र कतै हरिया मकैले कैला रङका मृदु नरम जुँगा छोडिरहेका । कतै रातै पाकेर घुम्रिएका झामुरे पाउँदुरे कोदाका बाला लत्रिएका देखिन्थे । यस्तो चितवनको धनधान्यपूर्ण अन्नपूर्णा हिमालय र फाँटमा फैलिएको दृश्यले आँखा रसमय र लोलायमान पार्दथ्यो । कवि धर्मराज थापाले आफ्नो पुस्तक चितवन दर्पणमा लेखेका हरफ हुन् यी । थापाले २०३२ सालको हिउँदमा चितवन पुग्दा देखेको दृश्यलाई माथिको हरफमा उतारेका हुन् । थापाले देखे जस्तै हिउँद लागेपछि चितवनका मलिला फाँट तोरी फुलेर पहेंलपुर देखिन्थे । राजा र राणाका दरबारसम्म जाने चितवनको तोरी केही वर्षअघिसम्म घट्दै गएको थियो । फाँटहरूमा हराउँदै गएको त्यो रङ फेरि फर्किन थालेको छ ।चितवनको पुरानोमध्येको बस्ती हो, माडीको बघौडा । बघौडामा जन्मेहुर्केका ४५ वर्षीय ललित चौधरीको आँखाभरि यस्तै फाँट बसेका छन् । हामी सगोलमा हुँदा ६ बिघा खेतमा तोरी लगाउने गर्थ्यौं । भिन्न भएपछि बिस्तारै तोरी लगाउन कम हुँदै गयो । ६० सालपछि त धेरै कममा तोरी लगाउन थाल्यौं, हाल माडी नगरपालिका३ मा पर्ने बघौडाका ललितले भने । पछिल्लो पाँच वर्षयता भने उनको परिवार फेरि तोरी खेतीमा फर्केको छ । गत वर्ष उनले डेढ बिघा जमिनमा तोरी लगाए । यो वर्ष साढे दुई बिघामा तोरी छरेका छन् ।घट्दै गएको चितवनको तारी खेती बढ्दै गएको सरकारी तथ्यांकले पनि देखाउँछ । पाँच वर्षयता तोरी खेती गर्ने क्रम बढ्दै आएको भरतपुरस्थित कृषि ज्ञान केन्द्रका कृषि अधिकृत उमराज अर्याल बताउँछन् । ज्ञान केन्द्रका अनुसार ०७६७७ मा जिल्लाभर १२ हजार २ सय ५५ हेक्टर क्षेत्रफलमा तोरी खेती भएको थियो । गत आर्थिक वर्षमा १४ हजार ७ सय ५ हेक्टरमा तोरी खेती भएको थियो । यो वर्ष तोरीको क्षेत्रफल उल्लेख्य मात्रामा बढेको अर्यालले जनाए । यस पटक चितवनमा २१ हजार ८ सय ५० हेक्टर जमिनमा तोरी खेती भएको छ । यो तथ्यांकलाई मान्ने हो भने चितवनमा तोरी खेती लगभग पुरानै अवस्थामा फर्केको छ । तत्कालीन कृषि विकास कार्यालय चितवनको वार्षिक प्रतिवेदनअनुसार आर्थिक वर्ष ०५५५६ मा २२ हजार ९ सय ९३ हेक्टरमा तोरी खेती भएको थियो । त्यसपछि तोरीको क्षेत्रफल क्रमशः घट्दै गएको तथ्यांकमा देखिन्छ । तोरी खेती १८ हजार, १४ हजार हेक्टरबाट घट्दै आर्थिक वर्ष ०६५६५ मा ११ हजार १ सय ३० हेक्टरमा खुम्चिएको तत्कालीन जिल्ला कृषि विकास कार्यालयको वार्षिक प्रतिवेदनमा उल्लेख छ । घट्दो क्रमबाट फेरि उकालो लाग्दै चितवनमा तोरी खेती पहिलाकै स्वरूपमा आउँदा उत्पादकत्वमा पनि राम्रै सुधार भएको देखिन्छ । पहिला एक हेक्टरमा एक टनभन्दा कम तोरी फल्ने चितवनमा गत वर्ष एक दशमलव तीन टन तोरी फल्यो ।यहाँको तोरी राजा र राणाका दरबारमा खपत हुने गरेको चितवनको इतिहासबारे जानकार देवीप्रसाद कँडेल बताउँछन् । चितवन जिल्ला समन्वय समितिले प्रकाशन गरेको चितवन दर्पणमा कँडेलले १८६६ मंसिर र १८९८ माघमा चितवनको तोरीसम्बन्धी सरकारी उर्दी निर्देशन जारी भएको लेखेका छन् । राणाकालभन्दा अघि नै चितवनको तोरी दरबार जाने गरेको उनको लेखमा उल्लेख छ ।शाहाकालमै झारा प्रथा अनुसार स्थानीयलाई बोकाएर चितवनको तोरी दरबार पुर्याउने गरेको कँडेल बताउँछन् । झारा अस्वीकार गर्नेले प्रतिव्यक्ति दुई रुपैयाँ ५० पैसा नगदमै जरिवाना तिर्नुपर्ने व्यवस्था रहेको उनले सुनाए । जरिवाना तिर्न नसकेर कतिपय लुक्नेभाग्ने गरेको कँडेलको भनाइ छ । पछि राणाकालमा झारा प्रथा हटाएर चितवनबाट तोरी संकलन गरेर दरबार जान लाग्यो ।२००१ सालमा दुई रुपैयाँ पाथीका दरले ४० मन तोरी दरबार गएको कँडेलले लेखेका छन् । त्यसैगरी २००३ सालमा १२ जना व्यापारीले चितवनबाट तीन लाख ३३ हजार पाँच सय रुपैयाँको तोरी किनेर काठमाडौं लगेका थिए । चितवनको आर्थिक विकासबारे लेख्दै आएका सप्तगण्डकी क्याम्पसका सहप्राध्यापक कपिलदेव सुवेदीले आर्थिक वर्ष ०२४२५ मा चितवनमा १५ हजार हेक्टरमा तोरी खेती हुने चितवन दर्पणमा लेखेका छन् । त्यसको २० वर्षपछि आर्थिक वर्ष ०४४४५ मा २२ हजार ६ सय हेक्टर पुग्यो ।चितवनमा ४० र ५० को दशकमा तोरी खेती मौलाउँदै गयो । नारायणगढ बजारले तोरी किन्ने र तेल पेल्ने मिल भएको ठाउँका रूपमा ख्याति पाउँदै गयो । व्यवसायी रामहरि श्रेष्ठले ०४३ सालमा नारायणगढमा तेल मिल खोले । उनले भन्दा पहिल्यै नारायणगढमा तेल मिलहरू खुलेर राम्रो व्यपार गरेका थिए । सम्भावना राम्रो देखेर उनी पनि मिल खोल्न तम्सिएका हुन् । मिलले सोचेअनुसार व्यापार गर्यो । चितवनको तोरी राम्रो हुन्छ । त्यसको तेल उत्तम हुन्छ भन्ने छाप थियो । दिनमा औसतमा तीन सय लिटरसम्म तेल बिक्री हुन्थ्यो । चितवनको तेल त्यति बेला देशैभर जान्थ्यो । मैले भने प्रायः पोखरा पठाउँथे, श्रेष्ठले भने । दिनमा सात बोरा तोरी खपत हुने गरेको उनले बताए । तोरी चितवनभित्रै पाइन्थ्यो । कहिलेकाहीं पूर्वमा मनहरी र पश्चिममा दुम्कीबासबाट पनि ल्याउने गरेको उनले जनाए । चितवनमा ०५० सालतिर तेल मिल व्यवसायी संघ पनि गठन भएको थियो । उनी त्यसको नेतृत्वमा पनि रहे । ०६० पछि चितवनको तेल मिल संकटमा पर्न लागेको उनी सुनाउँछन् । ०५९ सालदेखि उनको मिल बन्द भयो । उनीहरूले गठन गरेको चितवन तेल उत्पादक संघ ०७५ सालपछि निष्क्रिय जस्तै छ । ०५६ सालपछि हुनुपर्छ अस्ट्रेलिया, फ्रान्स, इटाली र युक्रेनबाट तोरी आउन थाल्यो, श्रेष्ठले सुनाए । ०६० साल आसपासबाट चितवनमा तोरी घट्दै जानु र विदेशी तोरी आएसँगै पुराना तेल मिल पनि बन्द हुन थालेको उनको भनाइ छ । अहिले चितवन उद्योग संघमा आबद्ध चितवन लोकल तेल उत्पादक संघ नामको नयाँ समिति बनेको छ । पाँच वर्षअघि गठित समितिमा जिल्लाका एक सय हाराहारी साना मिल आबद्ध छन् । जसले आफैं पेलेर तेल पनि बेच्छन् र स्थानीयले ल्याउने तोरी पनि भाडा लिएर पेल्ने गर्छन् ।यहाँका मिलहरूले दाङ, नेपालगन्ज र धनगढीदेखि तोरी ल्याउने गरेको संघका कोषाध्यक्ष विक्रम सापकोटा बताउँछन् । पछिल्लो समय चितवनमा तोरी उत्पादन बढेको देखेका कारण उनी उत्साहित छन् । स्वदेशी र स्थानीय उत्पादनलाई प्रोत्साहित गर्ने सरकारी नीति बने तोरी उत्पादन गरेर चितवनले राम्रै लाभ लिन सक्ने उनको आकलन छ । चितवनमा तोरी खेती पहिल्यैको स्वरूपमा फर्कनुका केही खास कारण रहेको कृषि विज्ञ बताउँछन् । पछिल्लो समय शुद्ध तेल खानुपर्छ भन्ने मान्यता बढेको छ । रुसयुक्रेन युद्धले तेलको मूल्यवृद्धि अत्यधिक भयो । यसबाट तोरी खेतीलाई प्रोत्साहन पुगेको छ । अर्कोतर्फ चितवनमा बर्खेसँगै र चैते धान रोप्ने चलन बढेको छ । धान काटेपछि अरू बाली लगाउँदा चैते धानलाई खेत तयार गर्ने समय पुग्दैन । तोरी लगाए यो समस्या हुन्न । तोरी चितवनको खेती प्रणालीमा पनि उपयुक्त भएको छ । धान काटेर गहुँ लगाउने हो भने चैते धान रोप्न समय पुग्दैन । गहुँ पाक्न समय लाग्ने र तोरी छिटो पाक्ने भएकाले कारणले पीर भएन । त्यसैले तोरीतर्फ किसान फर्केका छन्, प्रधानमन्त्री कृषि आधुनिकीकरण परियोजनाका कृषि अधिकृत माधव पौडेलले भने । तोरी फस्टाउँदै जाँदा चितवनमा गहुँको खेती भने क्रमशः घट्दो छ । गत आर्थिक वर्षमा चितवनमा तीन हजार ४ सय ६० हेक्टर जमिनमा गहुँ खेती भएको ज्ञान केन्द्रका अधिकृत अर्यालले बताए । ०५५५६ मा जिल्लामा १० हजार हेक्टरमा गहुँ खेती हुने गरेको तथ्यांक छ । गहुँलाई कम्तीमा दुई फेर राम्रो सिँचाइ चाहिन्छ । पाक्न पनि समय लिन्छ । तोरीलाई त्यस्तो छैन । कम सिँचाइ र चाँडै पाक्छ । यसले पनि तोरी खेतीतर्फ आकर्षण बढ्यो, अर्यालले भने । तोरी खेती बढाउँदै लगेका माडीमा किसान ललित चौधरीले पनि गहुँ खेती घटाउँदै छन् । सिँचाइको कुरा पनि भयो । तोरीलाई त्यस्तो मिहिनेत गर्नु परेन । गहुँ छर्यो माडीमा जंगली जनावरले पनि खाएर हैरान गर्छ । तोरीलाई त्यस्तो दुःख छैन । कुनैबेला एक बिघामा गहुँ लगाउँथ्यौं, अहिले पाँच कट्ठामा छ, ललितले भने । ०५९६० तिर चितवनको ४६ हजार ८ सय ९४ हेक्टर कुल खेतीयोग्य जमिनमध्ये ४४ हजार ३ सय ९१ मा खेती गरिन्थ्यो । त्यसमध्ये १४ हजार हेक्टरमा तोरी लगाइने गरेको तथ्यांक छ । ०७०७१ तिर भने खेती लगाइने जमिन एक सय हेक्टर घट्दा तोरी खेती १२ हजार ६ सय ६० हेक्टरमा सीमित भएको थियो । त्यसयता ओरालो लागेको तोरी खेती पछिल्ला चारपाँच वर्षमा बढ्न थालेको हो ।रुसयुक्रेन युद्धअघि नौदेखि ११ हजार रुपैयाँ क्विन्टलमा पाइने तोरी बढ्दै गएर १७ हजार रुपैयाँसम्म पुगेको चितवन लोकल तेल उत्पादक संघका कोषाध्यक्ष सापकोटा बताउँछन् । २ सय ३० रुपैयाँ लिटरमा पाइने तेलको मूल्य बढ्दै गएर ४ सय २५ रुपैयाँसम्म पुगेको उनको भनाइ छ । तर अहिले यो मूल्य घट्दो छ । मूल्यवृद्धिले भाउ पाइन्छ भनेर खेती गर्ने पनि बढे । तेल महँगो भयो आफैं खेती गरौं भन्ने सोच पनि भयो । समग्रमा यसले तोरी खेती बढाउन फाइदा गर्यो, प्रधानमन्त्री कृषि आधुनिकीकरण परियोजनाका अधिकृत पौडेलले भने ।०१३ सालपछि बस्ती विकास तीव्र भएको चितवनमा वन जंगलले ओगटेको मलिलो माटो तोरीका लागि उपयोगी भएको विज्ञहरू बताउँछन् । नदी र खोलाले घेरिएको, वनजंगल आडको जमिन भएका कारण चितवन तोरीका लागि अनुकूल भयो । तोरीलाई चाहिने प्रांगारिक तत्त्व यहाँको माटोमा यथेष्ट थियो । त्यसैले यहाँ सुरुवातमै तोरी फस्टायो, राष्ट्रिय तेलबाली अनुसन्धान कार्यक्रमका प्रमुख वरिष्ठ वैज्ञानिक सुवास सुवेदीले भने । चितवनमा तोरीलाई परागसेचनमा मद्दत पुर्याउने माहुरी जस्ता अन्य किरा पनि प्रशस्तै रहेको उनले बताए । तोरीलाई नाइट्रोजन, फसफोरस, पोटासका साथै अन्य सूक्ष्म पोषकतत्त्व सल्फ र बोरोन पनि पर्याप्त मात्रामा चाहिन्छ । चितवनमा यी तत्त्व यथेष्ट भएका कारण तोरीलाई राम्रो भएको सुवेदीको भनाइ छ । सरकारले तोरी खेतीका लागि प्रोत्साहन गरेका बेला सन् १९९० देखि सन् २००० सम्म चितवनमा तोरी बाली राम्रोसँग फस्टाएको उनले जनाए । सन् २००० पछि सन् २०१० सम्म क्षेत्रफल खासै फस्टाउन सकेन । यसबीचमा चितवनमा विकासे मलको उपयोग गर्ने मात्रा पनि बढ्यो । हाइब्रिड जातका अन्य बाली लगाउने चलन पनि फस्टायो । त्यसले माटोको पोषक तत्त्व धेरै ग्रहण गर्न थाल्यो । माटोमा अमलीयपना बढ्यो । यसको असर तोरीको उत्पादनमा पर्यो, सुवेदीले भने । सन् २०२० पछि बजारमा मूल्य राम्रो आउँदा फेरि आकर्षण बढेको उनले बताए । कृषि ज्ञान केन्द्रले तोरी खेतीका लागि किसानलाई प्रोत्साहन गरिरहेको अधिकृत अर्यालको भनाइ छ । गत वर्ष तोरीको बीउ, मल, विषादी, सिँचाइ र यन्त्रीकरणका लागि यो वर्ष १२ वटा कृषक समूहलाई ५० लाख रुपैयाँ अनुदान दिएको उनले जनाए । अघिल्लो वर्ष कार्यालयले एक करोड रुपैयाँ अनुदान दिएको थियो । तोरीलाई गोठे मल र अन्य प्रांगारिक मल राम्रो हुने सुनेपछि त्यही नै प्रयोग गरेको कृषक ललित चौधरी बताउँछन् । चितवनमा कुखुराको मलको प्रयोग राम्रो हुने गरेको छ । यसको प्रयोगले तोरीलाई आवश्यक सूक्ष्म पोषक तत्त्व माटोमा बन्ने गर्छ । तोरीलाई यसले पनि फाइदा पुर्याएको छ, वरिष्ठ कृषि वैज्ञानिक सुवेदीले भने । देशभर दुई लाख हेक्टरमा खेती हुँदै आएको र दुई लाख २० हजार टन तोरी उत्पादन हुने गरेको तथ्यांक छ । तोरी उत्पादन हुने मुख्य चितवनसहित दाङ, कैलाली, मोरङ, बारा, सुनसरी जस्ता जिल्ला छन् । देशको माग पूरा गर्न तोरीलगायत अन्य तेलहन विदेशबाट आयात पनि हुन्छ । तोरीसँगै अन्य तेलहन बाली देशभित्र जहाँ फस्टाउन सक्छ, त्यसलाई प्रोत्साहन गर्ने नीति बने देशका लागि राम्रो हुन्छ, डा सुवेदीले भने । फस्टाउँदै गरेको चितवनको तोरीले फाँट मात्रै सुन्दर बनाएको छैन, देशको अर्थतन्त्रलाई नै उकास्ने मेसो ल्याउँदै छ ।"
"लगानी सम्मेलन सर्यो, वैशाख १६ र १७ मा","अर्थमन्त्री प्रकाशशरण महतको संयोजकत्वमा बसेको निर्देशक समितिको दोस्रो बैठकले आगामी वैशाख १६ र १७ मा तेस्रो लगानी सम्मेलन गर्ने जनाएको छ । निर्देशक समितिको बैठकले शुक्रबार लगानी सम्मेलनको मिति तय गरेको हो । यसअघि मंसिर १० मा बसेको निर्देशक समितिको पहिलो बैठकले वैशाख ९ र १० मा सम्मेलन गर्ने गरी तयारी सुरु गरिएको जनाएको थियो । कात्तिक २३ मा बसेको मन्त्रिपरिषद्को बैठकले वैशाख ९ र १० मा तेस्रो लगानी सम्मेलन२०८१ आयोजना गर्ने निर्णय गरेको थियो । मन्त्रिपरिषद्को निर्णयअनुसार नै लगानी सम्मेलनको मिति सारिएको लगानी बोर्डका प्रमुख कार्यकारी अधिकृत सुशील भट्टले जनाए । मन्त्रिपरिषद् बैठकले नै वैशाख १६ र १७ मा लगानी सम्मेलन गर्ने मिति संशोधन गरेको थियो, सोहीअनुसार सम्मेलनको मिति तय गरिएको हो, उनले भने । निजी क्षेत्र तथा विकास साझेदारसँगको सहकार्यमा सरकारले लगानी सम्मेलन गर्न लागेको हो ।बैठकमा अर्थमन्त्री महतले तेस्रो लगानी सम्मेलनका लागि नीतिगत, कानुनी एवं प्रक्रियागत सुधार र परियोजना तयारीलाई तीव्रता दिन निर्देशन दिए । लगानी सम्मेलनले विदेशी लगानीकर्ताका साथै गैरआवासीय नेपाली र स्वदेशी निजी क्षेत्रको लगानी आकर्षणलाई प्राथमिकतामा राखेको उनले जनाए । सम्भाव्य विदेशी लगानीकर्ता तथा परियोजना पहिचान गरी ठोस सुझाव प्रस्तुत गर्न निजी क्षेत्रलाई अर्थमन्त्री महतले आह्वानसमेत गरेका छन् । बैठकमा लगानी सम्मेलन सचिवालयका संयोजक एवं लगानी बोर्डका प्रमुख कार्यकारी अधिकृत भट्टले हालसम्म भएका तयारीबारे संक्षिप्त प्रस्तुतीकरण गरेका थिए । लगानी सम्मेलन आयोजना गर्न सरकारले अर्थमन्त्रीको संयोजकत्वमा निर्देशक समिति, मुख्य सचिवको नेतृत्वमा कार्यान्वयन समिति, उद्योग, वाणिज्य तथा आपूर्ति मन्त्रालयका सचिवको संयोजकत्वमा प्राविधिक समिति र लगानी बोर्डका प्रमुख कार्यकारी अधिकृतको संयोजकत्वमा सचिवालय गठन गरी काम अगाडि बढाएको छ । नीतिगत, प्रक्रियागत र कानुनी सुधारका लागि प्रधानमन्त्री कार्यालयका सचिव (आर्थिक पूर्वाधार महाशाखा) को संयोजकत्वमा कार्यदल गठन भएको छ । यी सबै समिति र कार्यदलले आआफ्नो क्षेत्रमा सक्रियतापूर्वक कार्य गरिरहेका छन् । निर्देशक समितिको दोस्रो बैठकले अवधारणा, कार्यक्रमको ढाँचा, लोगो, नारालगायत स्वीकृत गरेको बोर्डका प्रमुख कार्यकारी अधिकृत भट्टले जनाए । पहिलो लगानी सम्मेलन सन् २०१७ मा भएको थियो । दोस्रो लगानी सम्मेलन सन् २०१९ मा आयोजना गरिएको थियो । कोरोना महामारी, विश्व अर्थतन्त्रको अवस्थालगायत विविध कारणले लगानी सम्मेलन गर्न ढिलाइ भएको समेत उनले सुनाए । लगानीयोग्य वातावरण सुदृढ गर्ने, राम्रो म्यासेज पनि दिने, प्रचुर सम्भावना भएका क्षेत्रमा लगानीकर्तालाई कसरी भित्र्याउनेसहित कार्यक्रमको निमन्त्रणा पठाउनुपर्ने काम पनि तदारुकताका साथ गर्न निर्देशक समितिले निर्देशन दिएको छ, उनले भने । साढे चार खर्बको आयोजना निर्माण चरणमा, साढे २ खर्बको निर्माण उन्मुख रहेको उनले सुनाए । ठूला लगानीका लागि लगानी बोर्ड नै हो, त्यसैले धेरै प्रोजेक्ट पाइप लाइनमा छ, केही मूल्यांकनका क्रममा छन्, केही वार्ता चरणमा छन्, यी सबै विगतकै लगानी सम्मेलनको नतिजा हो, उनले भने ।"
ठाउँठाउँको चेकिङले पर्यटक हैरान,"मुलुकका प्रमुख पर्यटकीय गन्तव्यमा अहिले भारतीय पर्यटक भरिभराउ छन् । सीमावर्ती सहरका होटल, क्यासिनो, स्पा र रेस्टुरेन्ट मात्र होइन, सीमा क्षेत्रबाट टाढाका पोखरा, चितवन, काठमाडौंमा अहिले भारतीय पर्यटकका कारण चहलपहल छ । लुम्बिनी प्रदेशका धार्मिक धाममा दर्शनका लागि आन्तरिकसँगै भारतीय पर्यटकको भीड देखिन्छ । तेस्रो मुलुकबाट आउनेको संख्यामा उल्लेख्य सुधार नआएका बेला नेपालको पर्यटनलाई भारतीयले भरथेग गरिरहेका छन् । आन्तरिक र भारतीयको आगमनले पर्यटनको परम्परागत मान्यतामा परिवर्तन आएको व्यवसायी बताउँछन् । तर, भारतीयले मुलुक प्रवेशबिन्दुबाटै अनावश्यक झमेला बेहोर्नुपरिरहेको पर्यटनकर्मीको भनाइ छ । प्राकृृतिक र धार्मिकस्थल अवलोकनका लागि उत्साह बोकेर आउने भारतीय पर्यटक गुनासो बोकेर फर्किने गरेको उनीहरूको गुनासो छ । लुम्बिनी भ्रमणका लागि दिनहुँ रूपन्देही, पश्चिम नवलपरासी र कपिलवस्तुका नाका भएर भारतीय आउँछन् । तर, नाकामै भारतीय पर्यटकले भोग्नुपरिरहेको सास्तीबारे प्रशासनको जति ध्यानाकर्षण गराए पनि सुधार नभएको लुम्बिनीका पर्यटन व्यवसायी चन्दनसिंह कुँवरले जनाए । रूपन्देहीको प्रमुख नाका बेलहियाबाहेक लुम्बिनीनजिकै कालीदह (कक्रहवा) नाकाबाट दैनिक भारतीय लुम्बिनीलगायतका पर्यटकीय क्षेत्र घुमफिरका लागि आउने गर्छन् । यो नाकाबाट लुम्बिनी ७८ किलोमिटर दूरीमा छ । कक्रहवा नाकाबाट आउने पर्यटकको गाडी दुई किलोमिटर अन्तरमा पाँच स्थानमा जाँच गरिन्छ, कुँवरले भने, नाकामै सबै खालका जाँच गरेर पठाउने व्यवस्था भइदिए पर्यटकलाई राहत हुन्थ्यो । नाकाबाट प्रवेश गर्नासाथ नेपाल र सशस्त्र प्रहरीले जाँच गर्छन् । त्यसपछि भन्सारले छुट्टै जाँच गर्छ । भन्सार छुटेपछि नेपाल प्रहरीले आफ्नो चौकी सामुन्ने रोकेर जाँच गर्छन् । त्यहाँबाट पार पाएर अगाडि बढेको केही समयमा सशस्त्रले जाँच गर्छ । डेढ घण्टा त भन्सारमै लाग्छ, कुँवरले भने, ठाउँठाउँमा रोकेर जाँदा पर्यटक समयमा गन्तव्यमा पुग्दैनन् । अहिले लुम्बिनी र आसपासका गन्तव्य पुग्ने मार्गको विस्तार र निर्माणले यात्रा सहज छैन । छोटोछोटो दूरीमा प्रहरीले भारतीय गाडी रोक्दा पर्यटक हैरान हुने गरेको उनले बताए ।भन्सार बिन्दुमै सबै जाँच प्रक्रिया सञ्चालन नहुँदा बाँकेको नेपालगन्जस्थित जमुनाह नाकाबाट प्रवेश गर्ने भारतीयले झन्झट बेहोर्नुपरिरहेको पर्यटन व्यवसायी श्रीराम सिग्देलले जनाए । नाकामा भन्सार सुविधा लिएका गाडीले रुट पर्मिटका लागि अर्को स्थानमा जानुपर्छ । भन्सार सुविधा लिएपछि ढुक्क भएर यात्रा थाल्ने पर्यटक कार्यालय फरक स्थानमा भएकाले रुट पर्मिट लिनेनलिने झुक्किन्छन् । निजी गाडीमा आएका पर्यटक झुक्किएर रुट पर्मिटबिनै गन्तव्यतर्फ हुइँकिन्छन्, उनले भने, जिल्लाबाट टाढा पुगेपछि प्रहरीले जाँच गर्दा रुट पर्मिटबारे जानकारी पाउँछन् । फर्केर नेपालगन्ज आउनुपरेपछि हैरान हुन्छन् । भन्सार बिन्दुमै सबै प्रकारका जाँच गरेर पर्यटकलाई निर्बाध गन्तव्यमा पुग्ने वातावरण तयार गरिनुपर्ने सिग्देलको भनाइ छ । शंकास्पद गतिविधि देखिए नियन्त्रणमा लिएर जाँच गरे हुन्छ, उनले भने, होइन भने घुम्न आएका पर्यटकलाई दर्जनौं स्थानमा रोकर सोधपुछ गर्न जरुरी छैन । बाँकेको छिमेकी बर्दियाको पर्यटकीय केन्द्र ठाकुरद्वारामा आन्तरिक पर्यटकसँगै भारतीयको भीड लागेको होटल एसोसिएसन नेपाल ठाकुरद्वाराका अध्यक्ष मोहन चौधरीले बताए । तर यहाँको धार्मिक र प्राकृतिक विविधता सम्झिएर प्रवेश गर्ने पर्यटकले पाइलैपिच्छे सास्ती खेप्नुपर्ने उनले गुनासो गरे । भन्सारबाट सबै प्रक्रिया पूरा गरेर प्रवेश गरेपछि राजमार्गका ठाउँठाउँमा चेकिङका नाममा सुरक्षाकर्मीले सताउँछन्, उनले भने, प्रहरीको व्यवहारले पर्यटक दिग्दार हुने गरेका छन् । सरकारका सबै निकायको भारतीय पर्यटकलाई गर्ने व्यवहारमा एकरूपता जरुरी रहेको चौधरीको भनाइ छ । अपराध र कानुनविपरीतका कार्य नगर्दासम्म पर्यटकलाई दुःख नदिन उनको आग्रह छ । भारतीय पर्यटकलाई असुलीको माध्यम बनाइयो, उनले भने, बाटोमा रोक्यो, पैसा असुल्यो, पठायो ।भारतीय पर्यटकले मुलुक आउँदा २५ हजार भारतीय रुपैयाँ (भारु) मात्र नगद बोकेर आउन पाउने नियमले पनि कठिनाइ भइरहेको भैरहवाका पर्यटन व्यवसायी सञ्जय बजिमयले जनाए । यहाँका सीमावर्ती सहरमा भारतीयलाई लक्ष्य गरेर धमाधम क्यासिनो सञ्चालन भइरहेका छन् । पोखरा, चितवन, काठमाडौं र मुक्तिनाथसम्म भारतीय पुगिरहेका छन् । तर, उनीहरूले बोकेर ल्याउने नगद रकमको दायरा साँघुरो भएकाले समस्यामा पर्ने गरेको बजिमयको भनाइ छ । उनीहरू रमाउन यहाँ आउँछन्, बजिमयले भने, सीमित नगद बोकेर आउनुपर्दा मर्कामा परिरहेका छन् । यहाँ पाँच सय र एक हजार भारु नोट नचल्ने भएकाले झन् समस्या भइरहेको उनको भनाइ छ । खुद्रा नोटका धेरै झोला बोकेर ल्याउन पनि समस्या हुन्छ, उनले भने, थोरै रकम बोकेर आउने भारतीय फर्किंदा बेखर्ची भएको देखिन्छ ।"
स्वदेशी वस्तु खरिद अनिवार्य गर,"काठमाडौं (कास) नेपाल उद्योग परिसंघले स्वदेशी वस्तुको खरिद अनिवार्य गर्न आग्रह गरेको छ । राजधानीमा बिहीबार आयोजित स्वदेशी मिट एन्ड ग्रिटमा परिसंघले यस्तो आग्रह गरेको हो । परिसंघले स्वदेशी अभियानमा आबद्ध उद्योगका लागि नीतिगत वकालत गर्ने, नेटवर्किङ र बजारीकरणमा सहयोग गर्ने, स्वदेशी उत्पादनको प्रवर्द्धन गर्नेलगायत गतिविधि सञ्चालन गरिरहेको परिसंघका अध्यक्ष राजेशकुमार अग्रवालले जनाए । स्वदेशी उत्पादनको प्रवर्द्धनका लागि वार्षिक बजेटमा नीतिगत सुझाव दिने, आन्तरिक एवं बाह्य सञ्जालमा स्वदेशी वस्तु तथा सेवाको पहुँच बढाउन राष्ट्रिय एवं अन्तर्राष्ट्रिय संस्थासँग सहकार्य, बिजनेश टू बिजनेस (बीटूबी) पोर्टल सञ्चालनलगायत कार्य गरिरहेको उनको भनाइ छ । सरकारी एवं सार्वजनिक संस्थानलाई स्वदेशी वस्तु खरिदका लागि आवश्यक वातावरण सरकारले मुख्यसचिव वैकुण्ठ अर्यालले बताए । निजी क्षेत्रलाई समेत स्वदेशी वस्तु खरिद गर्न उनको आग्रह छ । मेक इन नेपाल स्वदेशी अभियानलाई सरकारले सुरुवातदेखि नै स्वामित्व लिएको उनले बताए । स्वदेशी उद्योगहरूको प्रवर्द्धन गर्न परिसंघले उठाइरहेको जग्गाको हदबन्दी, कानुन संशोधनलगायत विषयलाई प्राथमिकतामा राखेको उनले जनाए । २० प्रतिशत महँगो भए पनि स्वदेशी सामान खरिद गर्नुपर्ने निर्देशिका अन्तिम चरणमा रहेको उद्योग, वाणिज्य तथा आपूर्ति मन्त्रालयका सचिव मुकुन्दप्रसाद निरौलाले बताए । स्वदेशी उत्पादनलाई प्रोत्साहन गर्न सरकार लागिरहेको र परिसंघका नीतिगत सुझाव मननयोग्य रहेको उनको भनाइ छ ।"
हरित हाइड्रोजन अभियानमा ग्रिनजो इनर्जीको चासो,"काठमाडौं (कास) ग्रिनजो इनर्जी इन्डिया लिमिटेडका संस्थापक तथा प्रबन्ध निर्देशक सन्दीप अग्रवालले आफूहरू नेपालमा ग्रिन (हरित) हाइड्रोजनका लागि लगानी गर्न इच्छुक रहेको बताएका छन् । नेपाल सरकारले ग्रिन हाइड्रोजनसम्बन्धी नीति पारित गरेपछि ग्रिनजोले लगानीका लागि चासो राखेको अर्थमन्त्री प्रकाशशरण महतले पुष्टि गरे । हालै भारतको गुजरातमा भएको गुजरात भाइब्रेन्ट सम्मेलनका क्रममा अर्थमन्त्री महतसँग अग्रवालले छलफल गरेका थिए । नेपालको अर्थतन्त्रलाई उचाइमा पुर्याउन हरित हाइड्रोजन अभियान सहयोगी हुने उनको भनाइ छ । आर्थिक लगानी र सहकार्यका लागि ग्रिनजो इन्डिया लिमिटेड साथसाथै रहेको प्रबन्ध निर्देशक अग्रवालले बताए । यसअघि यो कम्पनीले ५० मेगावाट ग्रिन हाइड्रोजन उत्पादनका लागि नेपालको एक कम्पनीसँग समझदारीपत्र (एमओयू) मा हस्ताक्षर गरिसकेको छ । त्यसमा हाइड्रोजन, अमोनिया प्लान्ट, सौर्य, हावा र जलविद्युत् एकीकृत रूपमा अघि बढाइने समझदारी गरिएको थियो । नेपाल सरकारले नीति तय नगर्दा यो कार्यान्वयनमा ढिलाइ भएकामा अब भने सहज हुने अग्रवालको भनाइ छ । ग्रिनजो इनर्जी इन्डियाले भारतमा यस्तो प्लान्ट स्थापना गर्न मात्रै ३५ अर्ब लगानी गर्ने तयारी गरेको उनले बताए । यो परियोजना गत अक्टोबर २४ मा सुरुवात गरिएको थियो । कम्पनीले ग्रिन हाइड्रोजन क्षेत्रका लागि १, २ र ५ मेगावाटको अलकलाइन इलोक्ट्रोलाइजर उत्पानको तयारी भएको छ । पहिलो चरणमा साढे तीन अर्ब रुपैयाँ आवश्यक रहँदा पाँच वर्षका लागि बिलियन लगानीको योजना रहेको उनको भनाइ छ ।"
"टीभीएसको 'तिमी, म र टीभीएस योजना","काठमाडौं (कास) नेपालका लागि टीभीएसको आधिकारिक वितरक कम्पनी जगदम्बा मोटर्सले ग्राहकका लागि तिमी, म र टीभीएस योजना सार्वजनिक गरेको छ । यस योजनाअन्तर्गत ग्राहकले टीभीएस मोटरसाइकल तथा स्कुटर खरिदमा ७ हजारसम्मको नगद छुट पाउनेछन् । ईएमआई सुविधा पनि ३ हजार ९ सय ९९ बाट सुरु हुने कम्पनीले जनाएको छ । यो योजना एनटोर्क, रेडर, अपाचे १६० २भी, अपाचे १६० ४भी, अपाचे २०० ४भी जस्ता टीभीएसका उत्पादनमा लागु हुने कम्पनीले बताएको छ । कम्पनीका अनुसार यो योजना गण्डकी, धौलागिरि र वाग्मतीबाहेक अन्य स्थानमा लागु हुने जनाइएको छ । कम्पनीले सेलिब्रेसन अफर पनि सार्वजनिक गरेको छ ।"
ग्लोबल आईएमई बैंकका ग्राहकलाई बिगमार्टमा छुट,काठमाडौं (कास) ग्लोबल आईएमई बैंकका क्रेडिट कार्ड प्रयोगकर्ताले बिगमार्टमा क्रेडिट कार्डमार्फत भुक्तानी गर्दा खरिद मूल्यमा १० प्रतिशत छुट पाउने भएका छन् । बैंकका क्रेडिट कार्डवाहकलाई लाभान्वित गर्ने गरी बैंकले बिगमार्टसँगको सहकार्यमा यो योजना ल्याएको हो । बिगमार्ट स्टोरमा बैंकको क्रेडिट कार्डबाट भुक्तानी गर्दा १० प्रतिशत वा अधिकतम ३ सय रुपैयाँसम्म छुट पाउनेछन् । यो योजना माघभर मात्र लागू हुनेछ । जाडो मौसमलाई लक्ष्य गरी ल्याइएको बिगमार्ट विन्टर अफरमा बैंकको क्रेडिट कार्डबाट भुक्तानी गर्दा छुटसँगै बिगमार्टले घोषणा गरेको आकर्षक पुरस्कार दिइने बताइएको छ ।
राष्ट्रिय वाणिज्य बैंकको ५५० प्रतिशत नगद लाभांश,"काठमाडौं (कास) राष्ट्रिय वाणिज्य बैंकले ५५० प्रतिशत नगद लाभांश दिने भएको छ । पुस २९ मा सम्पन्न १८औं वार्षिक साधारणसभाले नगद लाभांश प्रस्ताव पारित गरेको हो । आर्थिक वर्ष ०७९८० को वार्षिक प्रतिवेदनसँगै अन्य प्रस्तावसमेत पारित गरेको छ । बैंकले आफ्ना सेवासुविधामा समयसापेक्ष परिमार्जन गर्दै प्रविधिमा आधारित विभिन्न सेवाका माध्यमबाट ग्राहकसमक्ष आफ्ना गुणस्तरीय सेवा प्रवाह गर्नुपर्ने आवश्यकतालाई प्राथमिकतामा राखी कार्य गर्दै आएको बैंक सञ्चालक समितिका अध्यक्ष दिलीपकुमार ढुंगानाले बताए । देशभर बैंकका २८५ वटा शाखा कार्यालय, ७० वटा एक्सटेन्सन काउन्टर, ३०० वटा एटीएम र १०२ वटा शाखारहित बैंकिङ सेवा उपलब्ध छन् ।"
नेपाल इन्भेस्टमेन्ट मेगा बैंकका नयाँ दुई शाखा,"काठमाडौं (कास) नेपाल इन्भेस्टमेन्ट मेगा बैंकले काठमाडौंमा नयाँ दुई वटा शाखा विस्तार गरेको छ । बैंकले काठमाडौं महानगरपालिकास्थित शंखमूल र अनामनगरमा नयाँ शाखा सञ्चालनमा ल्याएको हो । देशभर बैंकको शाखा संख्या २६४ पुगेको छ । ६३ वटा एक्सटेन्सन काउन्टर, ११३ वटा शाखारहित बैंकिङ र २५५ वटा एटीएम छन् ।"
लक्ष्मी सनराइज बैंकको ७ प्रतिशत बोनस सेयर,"काठमाडौं (कास) लक्ष्मी सनराइज बैंकले सेयरधनीलाई ७ प्रतिशत बोनस सेयर दिने प्रस्ताव पारित गरेको छ । बैंकको २३औं साधारणसभाले आर्थिक वर्ष २०७९८० को वित्तीय विवरण पारित गर्दै उक्त वर्षसम्को सञ्चित मुनाफाबाट बोनस सेयर दिने प्रस्ताव गरेको हो । साधारणसभाले संस्थापक सेयरधनीका तर्फबाट रमण नेपाल र मनोजकुमार भट्टराई, सर्वसाधारण सेयरधनीका तर्फबाट स्वाती रुंगटा र दिनेश पौड्याललाई सञ्चालक समितिमा निर्वाचित गरेको छ । नवनियुक्त सञ्चालक समितिको सोही दिन बसेको बैठकले रमण नेपाललाई सञ्चालक समितिको अध्यक्षमा नियुक्त गर्ने निर्णय गरेको छ ।"
अनर एक्स९बी नेपालमा,"काठमाडौं (कास) सेलट्रोन नेपालले अनर एक्स९बी नेपाल भित्र्याउने भएको छ । द अनब्रेकेबल स्मार्टफोन ट्यागलाइनका साथमा अनर एक्स९बी बलियो डिस्प्लेका लागि विश्वमा प्रख्यात छ । अनर एक्स९एभन्दा अनर एक्स९बीमा क्यामेरा, ब्याट्री लगायत सबै पक्षको अपग्रेड गरिएको कम्पनीले जनाएको छ । अनर एक्स९बीमा अनर अल्ट्राबाउन्स एन्टीड्रप प्रविधि समावेश छ । जसले गर्दा स्मार्टफोन क्षेत्रमा पहिलो पटक एसजीसीबाट ५ स्टार रेटिङ पाएको कम्पनीको दाबी छ । अनर एक्स९बी तीन रङ सनराइज आरेन्ज, इमराल्ड ग्रिन र मिडनाइट ब्ल्याकमा उपलब्ध हुनेछ । सनराइज ओरेन्जको पछाडिको भागमा भेगन लेदर हुने कम्पनीले जनाएको छ । अनर एक्स९बी १०८ एमपी अल्ट्राक्लियर क्यामेरा, ५ एमपी अल्ट्रावाइड क्यामेरा र २ एमपी म्याक्रो क्यामेरा गरी ट्रिपल क्यामेरा हुनेछ । अनर एक्स९बीले मूल्य भने तोकिएको छैन । यद्यपि यही जनवरीमै प्रिबुकिङ सुरु हुनेछ ।"
"जीर्ण कक्षाकोठामा पढाइ, धुलाम्मे चौरमा परीक्षा","यतिबेला बाजुराको कोल्टीस्थित जनप्रकाश माध्यमिक विद्यालयमा अर्धवार्षिक परीक्षा चलिरहेको छ । बाजुरामा रहेका तीन ठूला र पुरानामध्येको एक हो यो विद्यालय । तर, विपना खत्रीलाई खुला र धुलाम्मे चौरमा बसेर परीक्षा दिनुपर्दा निकै असजिलो भएको छ । सात कक्षामा अध्ययनरत उनीजस्तै सयौं विद्यार्थी अहिले भुइँमा बसेर परीक्षा दिइरहेका छन् ।समय अपुग हुने भएकाले सबै प्रश्नको उत्तर चाँडोचाँडो लेख्नुपर्ने हुन्छ । तर, धूलोमैलो भुइँमा बसेर लेख्दा हात छिटो चल्दैन र अक्षर पनि बिग्रन्छन्, विपनाले भनिन्, जानेको कुरा पनि लेख्नै भ्याइँदैन । बाजुरामा सञ्चालित ६४ वटा माध्यमिक विद्यालयमध्ये पूर्वोत्तर क्षेत्रमा जनप्रकाश, सदरमुकाम क्षेत्रमा मालिका र दक्षिणी क्षेत्रमा भानोदय माध्यमिक विद्यालय पुराना र विद्यार्थी संख्याका दृष्टिले सबैभन्दा ठूला विद्यालय हुन् । यी विद्यालयमा अन्य ठाउँको तुलनामा विद्यार्थी संख्याको अत्यधिक चाप छ । मालिका र भानोदयमा भौतिक पूर्वाधार ठीकठीकै भए पनि जनप्रकाशमा भने भौतिक पूर्वाधारको निकै अभाव छ । २०१७ सालमा स्थापना भएको हो जनप्रकाश । विद्यालय प्रशासनका अनुसार विद्यार्थी संख्या थेगिनसक्नु छ । कक्षा १ देखि १२ सम्म पढाइ हुने यस विद्यालयमा १ हजार ४ सयभन्दा बढी विद्यार्थी अध्ययनरत रहेको प्रधानाध्यापक अनोजराज गिरी बताउँछन् । अत्यधिक विद्यार्थी संख्या र भवन तथा कक्षाकोठाको अभावमा कक्षाकोठाभित्र परीक्षा सञ्चालन गर्न सम्भवै नहुने शिक्षक जयलाल कार्कीले बताए । ०३३ सालमा निर्माण भएको एउटा जीर्ण भवन छ । त्यही आसपासको अवधिमा निर्मित दुईदुई कोठा भएका अन्य पाँच भवन छन् । अघिपछि जस्तापाताले छाएका ती जीर्ण भवनका कोठाभित्र पठनपाठन हुने गरेको छ । सबै भवनमा साँघुरा कोठा छन् । अघिपछि तिनै कोठाभित्र विद्यार्थी कोचिएर बसेका हुन्छन् । एउटा बेन्चमा चार जना विद्यार्थी बस्छौं, विपनाले भनिन्, डेक्सबेन्च पनि साँघुरा भएकाले अघिपछि पनि बस्न समस्या हुने गरेको छ । परीक्षा सञ्चालन गर्न ती साँघुरा कोठा र एउटै बेन्चमा चार जना राख्न सम्भव नहुने भएकाले विद्यार्थीलाई बाहिर चौरमा राखेर परीक्षा सञ्चालन गर्नुपरेको प्रधानाध्यापक गिरीले बताए । एउटै बेन्चमा चार जना राख्दा त परीक्षा नै हुन सक्दैन, उनले भने, दुईदुई जना राखौं भने भवन, ठाउँ र डेक्सबेन्च नै पुग्दैनन् । जनप्रकाशले एकदेखि पाँचसम्म कोल्टी गाउँमा चलाउने गरेको छ । सुस्तश्रवण कक्षा पनि त्यही ठाउँमा राखिएको प्रअ गिरीले बताए । सन् २०१५ तिर भारतीय दूतावासले विद्यालयमा होस्टेलसहितको भवन निर्माण गर्न ४ करोड ४४ लाख स्वीकृत गरेर तत्कालीन जिल्ला विकास समितिमार्फत काम सुरु गरेको थियो । ३ करोड ४९ लाखमा ठेक्का लिएका ठेकेदारले २ करोड ४४ लाख भुक्तानी लिएर बीचैमा काम छाडेर बेपत्ता भएपछि निर्माण कार्य अलपत्र परेको प्रअ गिरीले बताए । अहिले फेरि १ करोड ९७ लाख रुपैयाँ दूतावासले दिने गरी भवन निर्माणको ठेक्का लागेको छ, उनले भने, अपुग रकम स्थानीय तहले व्यहोर्ने सल्लाह भएको छ । नौ स्थानीय तह रहेको बाजुराका शैक्षिक संस्थाहरूमा गुणस्तर वृद्धि हुन नसक्नाका अनेक कारणमध्ये पूर्वाधार अभाव पनि एक भएको शिक्षा विकास तथा समन्वय इकाइ बाजुराका प्रमुख हर्कबहादुर सिंहले बताए । १७ वटा विद्यालयमा भौतिक पूर्वाधारको अवस्था राम्रै भए पनि अन्य सबैको अवस्था एकैनास छ, सिंहले भने । इकाइ कार्यालयका अनुसार बाजुरामा ६४ वटा माध्यमिक तह सञ्चालित विद्यालय छन् । तीमध्ये २७ वटामा प्लस टुसमेत सञ्चालित छन् । ६४ विद्यालयमा ९१० कक्षामा अध्ययनरत विद्यार्थी संख्या ५ हजार ४ सय २९ रहेको छ ।"
पाण्डेयको नागरिकता र पासपोर्टमाथि संसदीय समितिले छानबिन गर्ने,"संघीय संसद्को महासचिवमा सिफारिस भएका कार्यवाहक महासचिव पद्मप्रसाद पाण्डेयले फरकफरक नागरिकता लिएको र दुरुपयोग भएको भन्दै संसदीय समितिमा छानबिन तथा कारबाहीको मागसहित उजुरी परेको छ । ६ वर्ष उमेर घटाएर नागरिकता लिएको, सोही नागरिकताका आधारमा पासपोर्ट लिई दुरुपयोग गरेको भन्दै कार्यवाहक महासचिवको समेत जिम्मेवारी प्राप्त प्रतिनिधिसभा सचिव पाण्डेयको विषयमा छानबिनका लागि प्रतिनिधिसभाको राज्य व्यवस्था तथा सुशासन समितिमा उजुरी परेको हो ।समितिका सभापति रामहरि खतिवडाले संसद्को महासचिवमा सिफारिस पाण्डेयविरुद्ध उजुरी परेको पुष्टि गरे । उनले पाण्डेयको नागरिकता र पासपोर्टको विषयमा परेको उजुरीको सत्यतथ्य समितिले जान्ने प्रक्रियामा रहेको जानकारी दिए । त्यसपहिले नै पाण्डेयले प्रस्ट पार्ने अपेक्षा राखिएको पनि उनले बताए । पाण्डेयविरुद्ध समितिमा उजुरी आएको छ । नागरिकताको विषयमा उजुरी आएकाले यस विषयमा भएको के हो भन्ने जानकारी लिन खोजेका छौं, खतिवडाले भने, यस विषयमा कानुनको जानकार भएकाले उहाँले पनि प्रस्ट पार्नुहोला । जन्ममिति फरक पारेर नागरिकता लिएको र पासपोर्ट पनि फरकफरक जन्ममिति भएको लिएको उजुरीमा दाबी गरिएको छ ।जिल्ला प्रशासन पाल्पाबाट २०४६ असार २८ मा पाण्डेयले पहिलो नागरिकता लिएका थिए, जसको नम्बर ३५ थियो भने जन्ममिति २०२६ असोज १५ । उनले २०६६ भदौ ८ मा पाल्पा जिल्ला प्रशासन कार्यालयबाट ६ वर्ष उमेर घटाएर नागरिकता लिएका थिए । दोस्रो नागरिकताको जन्ममिति २०३२ पुस २६ उल्लेख छ । जन्ममिति घटाएर लिएको नागरिकता पेस गरेर पाण्डेयले पासपोर्टसमेत लिएका थिए । पासपोर्टको जन्ममिति सन् १९७६ जनवरी १० (विसं २०३२ पुस २६) रहेको छ ।पाण्डेयले नागरिकतामा जन्ममिति फरक पर्न गएको र पासपोर्ट लिएको स्वीकार गरेका छन् । तर, ती दुवैको दुरुपयोग नगरेको उनको भनाइ छ । आफूले त्यसरी लिएका नागरिकता र पासपोर्ट कानुनी रूपमा नै सम्बन्धित निकायमा फिर्ता गरिसकेको उनले जानकारी दिए । सरकारको सम्बन्धित निकायले हेरेर, छानबिन गरेर, मैले भनेको कुरा सत्य रहेछ भनेर विश्वास गरेर सच्याइसकेको विषय हो, उनले भने । २०३२ सालको जन्ममिति रहेको पासपोर्ट २०७५ सालमा फिर्ता गरेको पाण्डेयले जानकारी दिए । २०७५ मा पासपोर्ट सम्बन्धित निकायमा फिर्ता गरिदिएको थिएँ । २०६९ मा पासपोर्ट लिए पनि प्रयोग गरेको थिइनँ । त्यसबीचमा पुरानै नागरिकताका आधारमा प्राप्त सरकारी पासपोर्ट बोकेर विदेश गएको थिएँ, उनले भने । उनले उक्त जन्ममिति रहेको नागरिकता भने लिएको १० वर्षपछि २०७६ भदौ २३ मा जिल्ला प्रशासन कार्यालयले रद्द गरेको थियो । रद्द गर्नका लागि पाण्डेयले निवेदन दिएका थिए । दोस्रो नागरिकता रद्द भएपछि सुरुमा लिएको नागरिकता पनि पाल्पा जिल्ला प्रशासनलाई नै बुझाएर नयाँ नागरिकता लिएका थिए । संघीय संसद् सचिवालयमा बुझाएको प्रमाणपत्रको फोटोकपीमा नागरिकता जारी मिति २०७६ मंसिर २२ गते उल्लेख छ । उनले सट्टा नागरिकता लिएको बताएका छन्, जसको नम्बर ३९०१७६०५५१५ छ भने जन्ममिति २०२६ असोज १५ छ । उनीसँग हाल रहेको नागरिकताको पछाडिपट्टिको पुछारमा लेखिएको छ, २०६२१०१८ को घटनाबाट यस कार्यालयको सबै अभिलेख जली नष्ट भएकाले पुरानो नाप्रनं ३५ को सट्टा यो नाप्रनं जारी गरिएको । आफ्नो नागरिकता र पासपोर्टको प्रसंग अहिले उचालिएको पाण्डेयको भनाइ छ । कानुनी रूपमा सल्टिइसकेको विषयलाई लिएर संसदीय समितिमा बेनामे उजुरी हालिएको आफूलाई पनि जानकारी रहेको उनले बताए । पाण्डेय २०८० वैशाख तेस्रो साता सभामुख देवराज घिमिरेको सिफारिसमा प्रतिनिधिसभा सचिवमा नियुक्त गरिएको थियो । प्रतिनिधिसभा सचिव बनेको ८ महिना नबित्दै पाण्डेयलाई सभामुख घिमिरे र राष्ट्रिय सभा अध्यक्ष गणेशप्रसाद तिमिल्सिना महासचिवमा पाण्डेयलाई नियुक्त गर्नुपर्ने सिफारिसपत्र बोकेर मंसिर २५ गते राष्ट्रपति रामचन्द्र पौडेलकहाँ पुगेका थिए । पाण्डेयलाई महासचिव नियुक्त गर्नका लागि २०८१ भदौ ३ मा कार्यकाल सकिन लागेका तत्कालीन महासचिव भरतराज गौतमलाई राजीनामा गर्न लगाइएको थियो ।"
"छैन उइलका जसो, उडी गयो रंग","सालु पात मालु पात, तिमिलिका पात !माग्यो भनी दुःख नमान्नु, मागी खान्या जात !होचो कद र पातलो शरीरका रंगे बादी मैलो अधुरानो (पुरानो तर नफाटेको) कपडा, शिरमा ढाकाको टोपी र हातमा सारंगीसहित भेटिन्थे । स्वरूपमा जस्तो देखिए पनि उनको स्वरमा भने जादु नै थियो । दुई भाइ बिना करनालीका, दुई बैनी सेतीकी डुल्दो छि बैरागी मन, अब त चेतीकी !जब गीत गाउँथे, मान्छे वरिपरि झुम्मिहाल्थे । भाँडे संक्रान्ति (बादी समुदायको सबैभन्दा ठूलो पर्व) मा सबै जना उनकै गीत सुन्न कुरी बसेको जस्तो देखिन्थे । आफ्नो समुदायको परम्परागत पेसालाई आधुनिक प्रविधिले निल्दै जाँदा बादीहरूलाई बाँच्न गाह्रो हुँदै गएको बताउने यिनै ६४ वर्षीय बादीले थलारा गाउँपालिका वडा५, खोलीस्थित आफ्नै घरमा बिहीबार साँझ अन्तिम श्वास फेरेका छन् । रंगेको चिन्ता थियो, बादीलाई अहिले सबैले हेला गर्न थालेका छन् । उनले भनेका थिए, पहिला बादी देला बस्यो भन्या (ढोकामा उभियो भने) पहिला बादीलाई नदिई खाना खाँदैनथ्यो । २० वर्षअघिसम्म पनि बादी समुदायका मानिसलाई जिल्लाका जुनसुकै गाउँ जाँदा त्यहाँका स्थानीयको बारीमा फलेको फलफूल र तरकारी आफूखुसी टिप्न छुट दिन्थे । समय फेरिँदै गर्दा बादी समुदायको रङ उड्दै गएको कुरा देउडाको सुरिलो भाकामा उनी सुनाउँथे । दिउँसै भाङ खायाका जसो, मन भैगयो भंगछैन उइलका जसो, उडी गयो रंगबादी समुदायका अगुवा रंगे सामान्य रिंगटा लागेको भन्दै बुधबार स्थानीय स्वास्थ्य चौकीमा उपचारका लागि गएका थिए । निको भएर घर फर्केका उनी बिहीबार दिउँसो आराम गर्न भनेर सुतेका थिए । छोरा मौसमका अनुसार सोही साँझ बुबा मृत अवस्थामा भेटिए । बादी समुदायका सबैभन्दा पाका उनको मृत्युसँगै उनले कण्ठस्थ पारेका बादीका इतिहास, भाँडे संक्रान्तिलगायतका चाडपर्वमा यो समुदायले गाउने गीत, श्लोकहरू पनि उडेका छन् । बझाङ जिल्लाभरका बादी समुदायले आफ्नो सबैभन्दा पाको अभिभावक गुमाएको छ । बादी समुदायको इतिहास, परम्परा र संस्कृतिका जानकार रंगे कुशल गायकसँगै मादल र सारंगी वादक पनि थिए । उनी यो समुदायको मुख्य पेसाका रूपमा रहेको माटोको भाँडा बनाउन सबैभन्दा सिपालु अगुवा थिए । मीठो बोली र ठट्यौलो स्वभावका रंगे कला र स्वभावका कारण जिल्लाभरि सबैका प्रिय थिए । बझाङको जयपृथ्वी नगरपालिकाको चैनपुरमा १४ र थलारा गाउँपालिकाको खोलीमा ३० गरी ४४ वटा परिवार रहेको बादी समुदायको जनसंख्या १ सय ९८ मात्रै छ । औसत आयु ५० वर्षभन्दा कम रहेको यो समुदायका सबैभन्दा जेठा रंगेको निधनपछि अब यो समुदायका पाका व्यक्ति थलाराकै ५२ वर्षीय बाबाजी बादीभन्दा बढी उमेरको जीवित कोही पनि छैन । हाम्रो समुदायकै सबैभन्दा जेठो र जान्नेसुन्ने उहाँ नै हुनुहुन्थ्यो । उहाको मृत्युपछि सबै बादी टुहुरा भएका छौं, जयपृथ्वी१० का रमेश बादीले भने । बादी समुदायको सीप, कला, इतिहास र संस्कृतिबारे रंगेको निधनले बादी समुदायलाई मात्रै नभएर सीप र कला क्षेत्रमै अपूरणीय क्षति पुगेको थलारा गाउँपालिका अध्यक्ष प्रकाश रोकायाले बताए । इतिहास मात्रै नभएर पुराना गीत, कथा र साहित्य कण्ठस्थ भएको उहाँजस्तो अब कोही रहेन, अध्यक्ष रोकायाले भने, उहाँको निधनले बादी समुदायले मात्रै नभएर जिल्लाको कलाकारिता क्षेत्रले एक अभिभावक गुमाएको छ ।"
'ग्रुप अफ डेथ को चुनौती,"न्युजिल्यान्ड, पाकिस्तान र अफगानिस्तान । यी राष्ट्र नेपालले आईसीसी यू१९ विश्वकप क्रिकेटको समूह चरणमा खेल्ने प्रतिद्वन्द्वी हुन् । त्यसमा पाकिस्तान दुई पटकको विजेता हो । स्वाभाविकै छ, दक्षिण अफ्रिकामा शुक्रबार सुरु युवा विश्वकपको समूह डी मा रहेको नेपालका लागि यात्रा सजिलो हुने छैन । नेपालले समूह चरणमै अन्तर्राष्ट्रिय क्रिकेट परिषद् (आईसीसी) को पूर्ण राष्ट्रहरूसँग खेल्ने छ । यू१९ मा नेपालका लागि यी कुनै नौला प्रतिद्वन्द्वी होइनन् । समूह चरणमा खेल्ने टोलीसँग नेपाल परिचित छ । तर ग्रुप अफ डेथ मानिएको समूहमा नेपाल जितविहीन हुने त होइन भन्ने पनि छ । किनभने समूहका अन्य तीन टोलीको स्तर नेपालभन्दा माथि छ । यसअघि यू१९ विश्वकपका सात संस्करणमा प्रतिस्पर्धा गर्दा नेपाल एकपल्ट मात्र समूह चरणमा जितविहीन रहेको थियो । सन् २०१२ मा अस्ट्रेलियामा भएको यू१९ विश्वकपको समूह चरणमा नेपाल आयोजक अस्ट्रेलियासहित इंग्ल्यान्ड र आयरल्यान्डसँग पराजित भएको थियो । अन्यथा यू१९ विश्वकपमा नेपालको गर्विलो इतिहास छ । नेपाल ८ वर्षपछि पुनः विश्वकपमा फर्किंदै छ । न्युजिल्यान्डलाई नेपालले सन् २००६ को यू१९ विश्वकपको प्लेट फाइनलमा १ विकेटले र २०१६ मा समूह चरणमा ३२ रनले पराजित गरेको थियो । २००२ को संस्करणमा नेपालले न्युजिल्यान्डमा पाकिस्तानमाथि ३० रनको सनसनीपूर्ण जित हात पारेको थियो । अफगानिस्तानलाई २०११ को यू१९ ग्लोबल विश्वकप छनोटमा पराजित गरेयता नेपालले यो टोलीविरुद्ध अर्को जित हात पार्न सकेको छैन । नेपालले आइतबार इस्ट लन्डनमा न्युजिल्यान्डविरुद्ध खेलेर यू१९ विश्वकपको यात्रा सुरु गर्नेछ । त्यसपछि बुधबार पाकिस्तान र शुक्रबार अफगानिस्तानविरुद्ध खेल्ने छ । चुनौती रहे पनि तीनवटै टेस्ट खेल्ने राष्ट्रविरुद्ध खेल्न मानसिक रूपमा तयार भएको बताउँदै प्रशिक्षक जगत टमाटा नेपालको लक्ष्य दोस्रो चरणमा पुग्ने रहेको सुनाउँछन् । एक वर्षदेखि हामी यही टोलीका साथ खेलिरहेका छौं, खेलाडीले पनि दोस्रो चरणमा पुग्ने हिसाबले आफूलाई तयार गरेका छन्, टमाटाले दक्षिण अफ्रिका जानुअघि भनेका थिए, न्युजिल्यान्डविरुद्धका खेल हामीलाई निकै महत्त्वपूर्ण छ । पहिलो खेलमै लय समाउने हो भने सजिलो हुन्छ । त्यसैले न्युजिल्यान्डसँगको खेल निर्णायक हुन्छ ।नेपाल गत वर्ष फागुनमा यूएईलाई फाइनलमा उसकै भूमिमा पराजित गरी यू१९ एसिया छनोट जित्दै विश्वकप पुगेको हो । त्यसयता नेपालले यूएईलाई नै फाइनलमा पराजित गरी एसीसी यू१९ प्रिमियर कप पनि जितेको थियो । अघिल्लो महिना यूएईमै भएको एसीसी यू१९ एसिया कपमा भने नेपालले निराशाजनक प्रदर्शन गर्यो । नेपाली टोली पाकिस्तानसँग ७ विकेट, अफगानिस्तान ७३ रन र भारतसँग १० विकेटले पराजित भएको थियो । भारतसँग समूह चरणको अन्तिम खेलमा नेपाल ५२ रनमै अलआउट भएको थियो । नेपाल यू१९ टोलीका कप्तान देव खनाललाई यू१९ एसिया कपको अफगानिस्तानसँगको खेलले अझै घोचिरहन्छ । अफगानिस्तानसँग यू१९ एसिया कपको खेल हामीले जसरी पनि जित्नुपर्थ्यो । अर्जुन कुमालले ९१ रन बनाएर इनिङ्स जमाएका थिए, त्यो दिनमा बलरका लागि विकेटमा केही पनि थिएन, ब्याटमा बल सजिलै आइरहेको थियो, कप्तान देवले भने, त्यस्तो खेल हार्दा पहिलो पटक मैदानमा मेरो आँखाबाट आँसु झरेको थियो । किनभने त्यो खेल नेपाललाई जिताउन आतुर थियौं । तर, उनीहरूलाई पनि हराउन सकिन्छ भन्ने चाहिँ भयो ।नेपाली टोलीका दुई महत्त्वपूर्ण खेलाडी देव र गुलशन झा विशेष गरी आफ्नो प्रदर्शनलाई लिएर निकै निराश थिए । त्यसपछि यस विषयमा उनीहरूले लामो समय गफ पनि गरे । आफूहरूसँग ठूलो जिम्मेवारी र भरोसा रहेको मनन गर्दै विश्वकपका लागि त्यहीअनुसार तयारी गरेको देव बताउँछन् । एसिया कपमा खेलिसकेका हुनाले पाकिस्तान र अफगानिस्तान कस्ता टोली हुन् भनेर केही हदसम्म बुझिसकेको र चुनौती के छन् भनेर थाहा पाएको देवले बताए । उनीहरूले यति धेरै क्रिकेट खेलेका छन्, त्यही भएर उनीहरू राम्रो छन् । तर समूह चरणबाट अगाडि बढ्न हामीलाई त्यस्तो गाह्रो चाहिँ छैन, उनी पनि समूह चरणबाट अगाडि बढ्ने सम्भावना देख्छन् । यसपालिदेखि यू१९ विश्वकपको संरचनामा केही परिवर्तन गरिएको छ । यसअघि समूहका शीर्ष दुई टोली अघिल्लो चरणमा प्रवेश गर्थे भने पुछारका दुई टोली प्लेट च्याम्पियनसिपमा खेल्थे । अहिले समूहको शीर्ष तीन टोली दोस्रो चरणमा पुग्नेछ भने चौथो हुने टोलीले प्लेअफ खेल्नेछ । समूह चरणमा एउटै खेलमा विजय हात पारे पनि दोस्रो चरणमा प्रवेश गर्ने सम्भावना रहन्छ । तर, नेपालले पहिलो पटक दक्षिण अफ्रिकामा गएर खेल्न लागेको हो । त्यहाँ खेलेको अनुभव नभए पनि दक्षिण अफ्रिकाको तीव्र गतिका बलरमैत्री विकेटलाई लिएर नेपाली टोली सचेत छ । त्यही भएर कन्डिसन बुझेर खेल्ने नेपालको लक्ष्य छ ।दुई साताअघि दक्षिण अफ्रिका पुगेको नेपालले सुरुमा नामिबिया र स्कटल्यान्डसँग अभ्यास खेल खेलेको थियो । दुवै खेल नेपालले जितेको थियो । स्कटल्यान्डसँग विश्वकपको अर्को अभ्यास खेलमा पनि नेपालले जित हात पारेको थियो । वेस्ट इन्डिजसँगको अन्तिम अभ्यास खेल वर्षाले रद्द भएको थियो । दक्षिण अफ्रिका पुगेर अफगानिस्तानले दक्षिण अफ्रिका र भारतसँग यू१९ को त्रिकोणात्मक शृंखला खेलेको थियो । अफगानिस्तानले यू१९ विश्वकपको अभ्यास खेलमा दुई वर्षअघिको उपविजेता इंग्ल्यान्डलाई ६७ रनले पराजित गरेको थियो । पाकिस्तानले वर्षाका कारण ४१ ओभरमा छोट्याइएको अभ्यास खेलमा दक्षिण अफ्रिकाविरुद्ध ८ विकेट गुमाई २ सय ११ रन बनाएको थियो । दक्षिण अफ्रिकाले नवौं ओभरमा २ विकेट गुमाई ३८ रन बनाएपछि वर्षाले थप खेल हुन दिएन ।पाकिस्तान दोस्रो अभ्यास खेलमा इंग्ल्यान्डसँग डकवर्थ लुइस पद्धतिका आधारमा ९ रनले पराजित भएको थियो । इंग्ल्यान्डले ३४ ओभरको खेलमा ६ विकेट गुमाई १ सय ८३ रन बनाएपछि पाकिस्तान ३ बलअगाडि १ सय ७२ रनमा अलआउट भयो । न्युजिल्यान्ड पहिलो अभ्यास खेलमा १ सय ३१ रनमा अलआउट हुँदैं वेस्ट इन्डिजसँग ६ विकेटको पराजय भोगेको थियो । स्कटल्यान्डसँगको दोस्रो अभ्यास खेलमा भने न्युजिल्यान्डले ८ विकेट गुमाई ३ सय ६ रन बनाएर १ सय ३० रनको विजय हात पारेको थियो ।"
गण्डकी र हेल्प नेपाल फाइनलमा,महिलातर्फ आर्मी तेस्रोमहिलातर्फ शुक्रबार नै तेस्रो स्थानका लागि भएको खेलमा त्रिभुवन आर्मीले पुलिस क्लबलाई ३१ ले हरायो । आर्मीले पहिलो सेट २५१७ ले आफ्नो पक्षमा पार्यो भने दोस्रो सेट १८२५ ले पुलिसलाई सुम्पियो । तर आर्मीले तेस्रो २५२० र चौथो सेट २५१९ ले आफ्नो पक्षमा पार्दै तेस्रो स्थान हात पारेको हो । आर्मीले १ लाख २५ हजार ५ सय ५५ रुपैयाँ जित्नेछ ।शनिबार पुरुषतर्फ तेस्रो स्थानका लागि एपीएफ र श्रीलंकन आर्मीबीच प्रतिस्पर्धा हुनेछ । महिलातर्फ न्यु डायमन्ड र एपीएफ फाइनलमा भिड्नेछन् । महिला र पुरुषतर्फ उपाधि विजेताले समान ५ लाख ५५ हजार ५ सय ५५ र उपविजेताले २ लाख ५५ हजार ५ सय ५५ रुपैयाँ प्राप्त गर्ने टाइगर ग्रुप अफ पोखरा नेपालले जनाएको छ । उत्कृष्ट महिला तथा पुरुष खेलाडीले जनही २५ हजार रुपैयाँ र विधागत उत्कृष्ट हुने खेलाडीले जनही १५ हजारबराबरको गिफ्ट ह्याम्पर पाउने छन् ।
मकवानपुर गोल्डकप माघ १६ देखि,"स्थानीय तह छैटौं सहिद स्मृति मकवानपुर गोल्डकप फुटबल प्रतियोगिता यही माघको दोस्रो साता सुरु हुनेछ । आयोजक मकवानपुर जिल्ला फुटबल संघले प्रतियोगिता माघ १६ देखि २७ सम्म हुने जनाएको छ । यस वर्ष प्रतियोगितामा आयोजकसहित आठ ए डिभिजन क्लब, एक विदेशी, अरू जिल्लाका दुई क्लब सहभागी हुने शुक्रबार पत्रकार सम्मेलनमा जानकारी गराइयो ।संघका अध्यक्ष टीकाराम लामाका अनुसार प्रतियोगितामा ए डिभिजन टोलीमा चर्च ब्वाइज, संकटा, हिमालयन शेर्पा, त्रिभुवन आर्मी, नेपाल पुलिस, मछिन्द्र, मनाङ मर्स्याङ्दी र थ्रीस्टार क्लबले भाग लिने छन् । प्रतियोगितामा भुटानको पारो एफसी, सर्लाहीको वाग्मती युथ क्लब र धनकुटाको राजारानी क्लब पनि प्रतिस्पर्धी हुनेछन् । आयोजकले रिगल हेटौंडा रिसोर्टको नाममा टिम सहभागी गराउने छ ।हेटौंडा६ स्थित गौरीटार रंगशालामा हुने प्रतियोगिताको विजेताले १५ लाख र उपविजेताले १० लाख रुपैयाँ प्राप्त गर्नेछन् । सर्वोत्कृष्ट खेलाडीलाई यस वर्ष पनि करिब ५ लाख रुपैयाँ बराबरको बुलेट मोटरसाइकल प्रदान गरिने छ । मोटरसाइकलको प्रायोजन पर्शुराम स्मृति प्रतिष्ठानले गर्ने अध्यक्ष लामाले बताए । प्रतियोगिताका विधागत उत्कृष्ट गोलरक्षक, डिफेन्डर, मिडफिल्डर, फरवार्ड र प्रशिक्षकलाई जनही २५ हजार रुपैयाँ तथा प्रत्येक खेलको म्यान अफ द म्याचलाई १० हजार रुपैयाँ पुरस्कार व्यवस्था गरिएको आयोजकले जनाएको छ ।यस संस्करण आयोजनाको जिम्मेवारी हेटौंडा१५ को न्यू डाँफे युथ क्लबलाई दिइएको छ । डाँफेले प्रतियोगिताका लागि मैदानको स्तरोन्नति, टिकट र अन्य आन्तरिक व्यवस्थापन गर्नेछन् । डाँफे क्लबका अध्यक्ष आलोक स्याङ्तानका अनुसार प्रतियोगिताका लागि मैदानको स्तरोन्नति गर्ने कार्य तीव्र रूपमा अगाडि बढिरहेको छ ।अब विस्तारै हेटौंडामा हुने राष्ट्रिय तथा अन्तर्राष्ट्रिय प्रतियोगिताहरू हामीले गौरीटारमै गर्नुपर्छ भनेर जिम्मेवारी वहन गरेका हौं, उनले गौरीटारमा निर्माणाधीन अवस्थामा रहेको प्यारापिटमै बसेर प्रतियोगिता हेर्न सकिने बताए । प्रतियोगिताको अघिल्लो संस्करण हेटौंडा५ स्थित पिप्ले क्याम्पा रंगशालामा आयोजना गरिएको थियो ।प्रतियोगिताको पाँचौं संस्करण सशस्त्र प्रहरी बलको एपीएफ क्लबले जितेको थियो । फाइनलमा हिमालयन शेर्पालाई पराजित गर्दै एपीएफले उपाधि जितेको हो । यसपालि एपीएफले ए डिभिजन फुटबलको विषयमा अखिल नेपाल फुटबल संघ (एन्फा) मा उजुरी दिएका कारण प्रतियोगिता सहभागी नभएको आयोजकले जनाएको छ ।"
धनगढीमा ग्रासरुट क्रिकेट सञ्चालन हुने,"क्रिकेटको सहर भनेर पहिचान बनाउँदै गएको धनगढीमा ग्रासरुट क्रिकेट विकास कार्यक्रम सञ्चालन हुने भएको छ । धनगढी उपमहानगरपालिकासँगको साझेदारीमा गो ड्रिमर्स ले कार्यक्रम सञ्चालन गर्न लागेको हो । कार्यक्रमका लागि शुक्रबार धनगढी उपमहानगरका मेयर गोपाल हमाल र गो ड्रिमर्सका अध्यक्ष सुवास शाहीले समझदारी पत्रमा हस्ताक्षर गरे । दुवै पक्षबीच उपमहानगरका दुई नमुना स्कुलमा ग्रासरुट लेभल क्रिकेट कार्यक्रम गरिने समझदारी भएको छ । शैक्षिक गुणस्तर सुधार कार्यक्रमअन्तर्गत छनोटमा परेका धनगढी१२ को सिद्धनाथ मावि जुगेडा र धनगढी१८ को श्री चन्द्रोदय मावि फुलबारीमा कार्यक्रम हुनेछ । नगरप्रमुख हमालले विद्यालयमा क्रिकेटको नर्सरी विकास गर्न महत्त्वपूर्ण हुने विश्वास व्यक्त गरे । उनले भने, नयाॅ प्रतिभालाई उत्पादन गर्ने लक्ष्यसाथ हामीले विगतदेखि नै धनगढीलाई क्रिकेटको सहरका रूपमा स्थापित गर्न अग्रसर सुवास शाहीको टिमसँग क्रिकेट विकास कार्यक्रमको सम्झौता गरेका छौं । उनले भने नमुना स्कुलमा क्रिकेटको नर्सरी तयार गर्ने समझदारी रहेको बताउँदै क्रमिक रूपमा अन्य विद्यालयमा पनि यो कार्यक्रम लागु गर्दै जाने बताए । ड्रिमर्सका अध्यक्ष शाहीले अन्तर्राष्ट्रियस्तरका खेलाडी उत्पादन गर्ने लक्ष्यसहित यो कार्यक्रम सुरु गरिएको बताए । ग्रासरुट लेभल क्रिकेट विकास कार्यक्रमको प्रस्ताव स्वीकार्दै साझेदारीको हात बढाउने धनगढी उपमहानगर र नगरप्रमुख गोपाल हमाललाई विशेष धन्यवाद दिन चाहान्छु, शाहीले भने । नेपाली क्रिकेटको विकासका लागि स्थानीय तहसँगको सहकार्यमा हुन लागेको यो कार्यक्रम मोडेलका रूपमा स्थापित हुने उनको दाबी थियो । धनगढीलाई क्रिकेटको सहरमा स्थापित गर्न गो ड्रिमर्सको टिमले विगतदेखि नै धनगढी क्रिकेट लिग हुँदै धनगढी प्रिमियर लिगसम्मका व्यावसायिक क्रिकेट प्रतियोगिता गर्दै आएको छ । क्रिकेट खेलाडीको अक्सन, धनगढी एफसीलाई लगातार दुईपटक नेपाल सुपर लिगको उपविजेता बनाइसकेको गो ड्रिमर्सले धनगढीलाई ग्लोबल सिटीका रूपमा विकास गर्न निरन्तर भूमिका खेलिरहेको छ । समझदारीअनुसार दुई विद्यालयमा क्रिकेटका आधारभूत संरचनाको विकास गर्दै क्रिकेट प्रशिक्षकको व्यवस्था गरेर नियमित प्रशिक्षण दिलाइने छ ।"
लोहाकोटका शिल्पीको फलामे अनुष्ठान,"जेठा कामीहरूको सम्मानमापृथ्वीको गर्तमा रहेको खानी पहिचान गर्ने, धाउ निकाल्ने, त्यसलाई पगालेर शुद्ध धातुमा प्रशोधित गर्ने र पछि इच्छाअनुरूपको औजार, उपकरण वा हतियार बनाउने कला त्यस समयको उत्कृष्ट प्राविधिक, वैज्ञानिक आविष्कार थियो, जसलाई लोहाकोटका जेठा कामीसम्मले निरन्तरता दिएका थिए । फलामको आविष्कार सांस्कृतिक उद्विकासको एक महत्त्वपूर्ण कोसेढुंगा थियो । जेठा कामीका ती दूरका पुर्खा अन्वेषक शिल्पकर्मी, जसलाई पृथ्वीको यस भेगमा पौराणिक कथनअनुसार, हामी विश्वकर्माको साझा र सामूहिक नामले पनि चिन्छौं । उनीहरूले मानव सभ्यतालाई एक कदम अघि बढाउन सहयोग गरे, जुन यात्रामा आजसम्मको सभ्यता निरन्तर यात्रारत छ । नेपालमा पनि फलाम, तामाका खानीहरू थिए । रामेछापदोलखाको सीमामा रहेको ठोसेको फलाम खानी निकै प्रसिद्ध थियो । आधा शताब्दीअघिसम्म पनि विभिन्न भागमा त्यस्ता खानीहरू जीवित थिए । सीमित भए पनि त्यस्ता शिल्पी थिए, जो खानी पत्ता लगाउने, खानी खन्ने र खनिज फलामबाट प्रशोधित फलाम बनाउँथे । खानी खन्न जान्ने त्यस्ता खास समुदायको मूलतः पश्चिमबाट पूर्वतिरको बसाइँसराइको अनेक साक्षी जीवित नै छन् । स्थानीय खानीको फलाम र स्थानीय कालिगडहरूले नै बनाएका देशका विभिन्न सानाठूला नदीका झोलुंगेपुलहरू हाम्रा रैथाने ज्ञान, सीप र शिल्पको उदाहरण बनेर आज पनि जीवित रहेकै छन् । पृथ्वीनारायण शाह, उनी अघिका रजौटाहरूले खानी भएका ठाउँमा बस्ती नबसाउन गरेका उर्दी र निजी खानीमा लगाइएका भिन्न कर इतिहासका दृष्टान्त भएर रहेकै छन् ।तर, आधुनिक बन्ने उन्मादी मादकताले क्रमशः स्थानीय ज्ञान र शिल्पलाई जोगाउन राज्यको ध्यान गुम्दै गयो र शिल्पी समूहलाई न सम्मान दिइयो न प्रोत्साहन नै । जे हुनु थियो त्यही भयो हामीले आफ्ना सामर्थ्य गुमायौं, पराइका ज्ञान र दयामा निर्भर बन्न पुग्यौं । अहिले म ती जेठा कामी सम्झिरहेको छु, जसले हामीलाई चकित पार्ने गरी फलाम मात्रै पगालेर देखाएनन्, बरु मानवशास्त्रको एउटा गहकिलो पाठ पनि पढाए । त्यस्तै स्मृतिमा गढेकै छन् अत्यन्तै प्रतिभाशाली मित्र सुमन, जसको तीक्ष्ण प्राज्ञिक उत्कण्ठाका कारण नै त्यो अपूर्व अवसर जुरेको थियो । प्राज्ञिक जीवनको सुरुवाती समयमै एक दुर्घटनामा परी सुमन दिवंगत भए र नेपालमा फलामेयुग अनुसन्धानको बलियो सम्भावना पनि अवसान भयो ।"
मेचीपारिले के लेखिरहेछ ?,"सीमाले नछेक्ने साहित्य लक्ष्मीप्रसाद देवकोटा, बालकृष्ण समहरूको पालादेखि नै नेपालभारत साहित्यिक आउजाउ चलिरहन्थ्यो । यो परम्परा अझ जिउँदो छ । नेपालबाट स्रष्टा सर्जक मेची तरेर जाने र उताबाट पनि उसैगरी नेपाली निम्तो मान्न साहित्यकार आउने क्रम बढ्दो छ । गत चैतमा आयोजित इलाम साहित्य उत्सव मा भाग लिन सीमापारिबाट दर्जनौं साहित्यकार आए । उत्सवमा आउने नेपालीभाषी मात्रै थिएनन्, भारतीय हिन्दी सर्जक पनि थिए । साहित्यलाई भौगोलिक सीमाले छेक्न सक्दैन, इलामेली कवि प्रकाश थाम्सुहाङले सुनाए । नेपाली साहित्यमा शिरीषको फूल जस्तो चर्चित उपन्यासमार्फत अस्तित्ववादी दर्शन भित्र्याउने प्रगतिवादी लेखक पारिजात दार्जिलिङबाटै काठमाडौं छिरेकी थिइन् । दान खालिङ पनि लामो समय नेपालमै शिक्षा र साहित्यमा बिताएपछि भारततिरै आएर बितेका थिए । अनि देउराली रुन्छ जस्तो ब्लकबस्टर नाटक लेख्ने मनबहादुर मुखिया दार्जिलिङबाटै गएका हुन् । नेपालका धरणीधर कोइराला, सूर्यविक्रम ज्ञवाली र पारसमणि प्रधान दार्जिलिङमा सुधपा नामबाट लोकप्रिय थिए । सन् १९६० को दशकमा ईश्वरवल्लभ, वैरागी काइँला र इन्द्रबहादुर राई मिलेर तेस्रो आयाम को शंखघोष गरेका थिए ।"
चीन रजगजको वर्णन,"पत्रकारलेखक बाबुराम विश्वकर्माको किताब भूराजनीतिको भार ले नेपाली भूमिमा चीन, भारत र अमेरिकाको शक्ति संघर्षको कथा भन्छ । नेपालको तीन मुलुकसँगको पछिल्लो भूराजनीतिक घटनाक्रमलाई किताबले मूल विषय बनाएको छ । किताबमा नेपालभारतबीच सम्बन्धका सवालमा सीमा विवाद, भारतले हालसम्म बुझ्न नमानेको प्रबुद्ध व्यक्तिहरूको समूह (ईपीजी) को प्रतिवेदन तथा नेपालभारतबीच १० वर्षमा १० हजार मेगावाट विद्युत् निर्यात गर्ने विषयमाथि पनि विमर्श गरिएको छ । किताबमा अमेरिकाको ऊर्जा तथा पूर्वाधार विकासमा ५०० मिलियन अमेरिकी डलरको परियोजना मिलेनियम च्यालेन्ज कर्पोरेसन (एमीसी) सँग नेपालले गरेको सम्झौता र त्यस सम्झौता कार्यान्वयनमा भएका विवादबारे पनि विश्लेषण छ । साथै, एमसीसीबारेका भ्रम र तथ्यलाई लेखकले प्रस्तुत गरेका छन् । किताबमा नेपालले अस्वीकार गरेको अमेरिकी सुरक्षा कार्यक्रम स्टेट पार्टनरसिप प्रोग्राम (एसपीपी) माथिका घटना पनि उल्लेख छ । किताबमा तेह्र अध्याय छ, जसमा १० अध्याय चीनसँगै जोडिन्छ, आठवटा अध्याय त सिधै चीनसँग मात्रै सम्बन्धित छ । चीनले अघि सारेको बेल्ट एन्ड रोड इनिसिएटिभ (बीआरआई), २०१७ मा उक्त कार्यक्रममा नेपालको सहभागिता र हालसम्म दुई मुलुकबीच उक्त कार्यक्रममाथिका सम्झौताका दस्ताबेज सार्वजनिक नभएको विषयमा लेखकले किताबमा प्रश्न उठाएका छन् । लेखक विश्वकर्माले यसअघि नेपालका लागि चीनकी राजदूत होउ यान्छीको राजनीतिक सक्रियताको पनि वर्णन गरेका छन् । उनी तत्कालीन नेकपा बनाउन एमाले र माओवादी केन्द्रका नेताको घरघर पुगेको प्रसंग पनि समेटिएको छ । लेखकले चिनियाँ कम्युनिस्ट पार्टी (सीपीसी) र नेपाल कम्युनिस्ट पार्टीको सम्बन्धमाथि पनि विश्लेषण गरेका छन् । नेपाल र चीनबीच कम्युनिस्ट पार्टीको सम्बन्ध सन् १९५० को दशकमा सुरु भएको थियो, तर लेखकले चाहिँ सन् २०१७ बाट मात्रै त्यो सम्बन्ध सुरु भएजस्तो गरि व्याख्या गरेका छन्, जसले त्यस अध्यायलाई केही कमजोर बनाएको छ । नेपालमा एमसीसी सम्झौता संसद्बाट अनुमोदन हुनुअघि नेपालस्थित चिनियाँ सञ्चार माध्मम र चिनियाँले खेलेको भूमिकाबारे पनि किताबमा विस्तृत उल्लेख छ । अध्याय६ को एमसीसी ः नेपाल, अमेरिका र चीन शीर्षकमा लेखिएको छ, चीनको राजधानी बेइजिङमा मुख्यालय रहेको चाइना रेडियो अनलाइन पोर्टल नेपाल डट सीआरआई डट सीएनमा २७ फेब्रुअरी २०२२ मा पोस्ट गरिएको एउटा भिडियो छ, जसमा लालिमा नाम गरेकी चिनियाँ संवाददाता नेपाली भाषामा नेपालका लागि अहिलेसम्मकै ठूलो अनुदान परियोजनामा मिलेनियम च्यालेन्ज कर्पोरेसन (एमसीसी) पास गरे कसरी अमेरिकी सेनाले नेपाली भूमिमा बुट बजार्छ भन्ने आशयको व्याख्या दिइरहेकी छिन् । लालिमाले एमसीसीको विपक्षमा गरेका आफ्नै व्यक्तिगत व्याख्या चिनियाँ माध्यम र सोसल मिडियाबाट कसरी बाहिर ल्याइयो ? त्यसपछि नेपालमा नकारात्मक सन्देश फैलाउने काम कसरी गरियो ? लेखक विश्वकर्माले वर्णन गरेका छन् । विश्वकर्माले लेखेका छन्, चीनको सरकारी मिडिया सीआरआईलाई नेपालको आन्तरिक मामिलामा हस्तक्षेप गर्न यसरी प्रयोग गरिनु विडम्बना हो । नेपालले अमेरिकी सहयोग परियोजना एमसीसी लिनु वा नलिनु चीनको चिन्ता र चासो होइन । चीनको घरेलु मामिला र आन्तरिक बेथितिबारे चीनका मिडियाले आलोचनात्मक टिप्पणी गर्नु कल्पनाबाहिरको कुरा हो । तर, छिमेकी देश नेपालको आन्तरिक मामिलामा चीनका सरकारी सञ्चार माध्यमहरूको यसरी दुरुपयोग गरिनु आश्चर्यजनक थियो । नेपालकै मिडियाले समेत लालिमाको स्तरमा झरेर कुनै पनि विदेशी परियोजना, सन्धिसम्झौता आदिबारे विरलै टिप्पणी गरेको पाइन्छ । लेखकले भारत र चीन दुवै देशसँग नेपालको सीमा विवाद भए पनि नेपालमा चाहिँ भारतको मात्रै चर्चा गरिएकोमा गुनासो गरेका छन् । चीनले नेपालको सीमा मिचेको विषयमा कर्णालीका तत्कालीन सांसद जीवनबहादुर शाहीले सार्वजनिक गरेको प्रतिवेदनलाई पनि पुस्तकमा सामेल गरिएको छ । साथै, चिनियाँ दूतावासले त्यस सम्बन्धमा नेपाली कांग्रेसलाई पत्राचारमार्फत गरेको आपत्तिको विषय पनि लेखकले किताबमा समेटेका छन् । चीनसँगको अन्तरसंसदीय सम्झौताको अर्थमाथि प्रश्न उठाएका लेखकले चीनले अघि सारेको सुरक्षा सम्बन्धि कार्यक्रम ग्लोबल सेक्युरिटी इनिसिएटिभ (जीएसआई) र नेपालको भूमिकामाथि पनि गम्भीर प्रश्न उठाएका छन् । किताबमा अन्य भूराजनीतिक विषय पनि छन् । पछिल्ला राजनीतिक घटनाक्रमकै वरिपरि किताबले विमर्श गर्छ, तर यसमा नेपालमा चिनियाँ मिडियाको प्रवेशबारे नयाँ सुचना पनि छ । उदाहरणका लागि लेखकले चीनको राजधानी बेइजिङमा २१मार्च, २०१८ मा चाइना मिडिया ग्रुप (सीएमजी) को मुख्यालय स्थापना गरिएको उल्लेख गर्दै लेखेका छन्, चिनियाँ कम्युनिस्ट पार्टी (सीपीसी) को सेन्ट्रल प्रोपोगान्डा डिपार्टमेन्टको प्रत्यक्ष नियन्त्रणमा रहेको सीएमजीमा चीन सरकारका आधिकारिक मिडियाहरू चाइना सेन्ट्रल टेलिभिजन (सीसीटीभी), चाइना नेसनल रेडियो (सीएनआर) र चाइना रेडियो इन्टरनेसनल (सीआरआर्ई) आबद्ध छन् । किताबमा पछिल्लो समय सुरक्षा संवेदनशीलता बढेको निचोडमा पुगेको चीनले नेपालमा सीएमजीको शाखा विस्तार गरी त्यसलाई फैलाउन निकै मिहिनेत गरिरहेको लेखिएको छ । द काठमाडौं पोस्ट का तत्कालीन प्रधानसम्पादक अनुप काफ्लेलाई चिनियाँ दूतावासले दिएको गम्भीर धम्कीको प्रसंग पनि किताबमा समेटिएको छ । किताबले नेपालका दुई छिमेकी (भारत र चीन) तथा शक्तिशाली मुलुक अमेरिकाको घटनाक्रमलाई समेट्ने कोसिस गरे पनि यसमा बेइजिङ केन्द्रित प्रसंगमाथि बढी चर्चा छ । किताब लामो म्यागेजिन रिपोर्टिङको शैलीमा लेखिएको छ र निश्चित घटना वरिपरि रहेर त्यसका अध्याय सकिन्छन् । लेखक विश्वकर्माले आफ्नो लामो पत्रकारितायात्रामा कूटनीतिक क्षेत्रमा कमै कलम चलाएका छन् । तर, जब उनले कूटनीतिक विषयमा रिपोर्टिङ सुरु गरे, किताबसहित बजारमा आए । किताबको बलियो पक्ष के हो ? यसमा केके छन् ? के छैन ? पढेपछि पाठकले थाहा पाउने नै छन् । किताबमा नेपालको भूराजनीतिक क्षेत्रमा पछिल्लो समय चीनको प्रवेश र चिनियाँको गतिविधिलाई उदाहरणसहित विस्तृत प्रस्तुत गरिएको छ । विषयवस्तु, प्रस्तुति र उपलब्ध दस्ताबेज अध्ययन गर्दा लेखक विश्वकर्माको भूराजनीतिको भार लाई चीनलक्षित किताब हो भन्दा फरक पर्ने छैन ।"
मेरो प्रत्येक पाइला प्रार्थना,"हामी अहिले भारतको उत्तराखण्डमा छौं । हामी जहाँ छौं, यस ठाउँ वरपर देखिने मान्छेका अनुहार हामीले आजभन्दा अघि कहिल्यै देखेका थिएनौं । यो ठाउँको नाम देवप्रयाग संगम हो । हामी उभिएको धरातलको दायाँबाट भागीरथी नदी व्यग्र हुँदै भाग्दै, दौडिँदै महासागरमा समाहित भइरहेकी छन् । उनको वेग देख्दा लाग्छ उनी सदियौंदेखि संगम भेटाउन आतुर छिन् । बायाँबाट अलकनन्दा बगिरहेकी छन् । शान्त, सौम्य र गम्भीर । आफ्नै लय र गतिमा ।हावा मन्द मन्द चलिरहेको छ । संसारका कुनाकुनाबाट आएका मानिस, थरीथरीका भाषा, थरीथरीका आवाजले मेरो कानमा अनौठो रहस्य भरिरहेका छन् । यी आवाजका बाबजुद संगममा अर्कै खालको सन्नाटा छ । यो सन्नाटामा शान्ति छ । यो शान्तिले मेरो आत्मा भरिएको छ ।संगमको यो आलौकिक दृश्य एकतमासले नियालिरहेका छौं हामी, घण्टौंदेखि । घर, परिवार, आफन्त, चिन्नेजान्ने सबैबाट हजारौं किलोमिटर टाढा । चञ्चल भागीरथी र गम्भीर अलकनन्दा संगममा मिसिन्छन् र बग्छिन् पवित्र गंगा । दुई नदीको समागमको यो दृश्य जादुमय छ । घण्टौंदेखि संगममा डुब्दै, तैरिँदै छौं हामी । हामी अर्थात् म, मेरो चञ्चल मन र आत्मा ।विगत एक वर्षदेखि मलाई केही अलौकिक शक्तिले आफूतिर तानिरहेको महसुस भइरहेको छ । म आकाश र बादलसँग घण्टौं गफ गर्न थालेकी छु । ताराहरूसँग हाँस्न थालेकी छु । न मलाई डर लाग्छ भविष्यदेखि, न दुःख छ विगतको । न गुनासा कसैसँग, न पीडा कसैको बिछोडको । न जलन कसैको प्रगतिमा, न ईर्ष्या कसैको सुखमा । सास चलिरहेको, हिँडिरहेको, बोलिरहेको तर कुनै भावना नभएको लास जस्तो । म रूख र डाँडाकाँडासँग कुराकानी गर्न थालेकी छु । मेरो एक मात्रै प्रेम प्रकृतिसँग छ । मेरा कुरा सुनेर मानिसहरू भन्थे, तिमी त वैराग्यको बाटोतिर जाँदै छौं । फर्किऊ यार, उपचार गराऊ ।सायद ममा वैराग्य जाग्न थालेको थियो । मलाई न यो संसारबाट केही पाउने चाहना थियो न गुमाउने डर । भन्छन्, आफूलाई अध्यात्मले तानिरहेको महसुस भयो भने एकछिन सोच्नु किनकि अध्यात्मले जोकोहीलाई खोज्दैन । जब अध्यात्मले तिमीलाई खोज्छ, मान्नू तिम्रो आधा जीवन सफल भयो ।मलाई सफलता र असफलतासँग केही लिनुदिनु छैन । संसारमा सफलता र असफलताका आआफ्नै परिभाषा छन् । सबैको शान्ति वा खुसी भेटिने माध्यम भिन्नभिन्न छन् । तर, मेरा लागि त्यो समयमा आध्यात्मिक यात्रा अपरिहार्य थियो । त्यसैले झोला बोकें र निस्किएँ ।काठमाडौंबाट हिँडेको दोस्रो दिन म भारतको ऋषिकेश पुगेकी थिएँ । पहिलो पटक म यहाँ २००७ मा आएकी थिएँ । त्यतिबेला टिकटक, रिल, भ्लगको चलन थिएन । त्यतिबेला किन मलाई तीर्थ लगेको ? भनेर म आमासँग वर्षौंसम्म रिसाएकी थिएँ । म जाँदाको ऋषिकेश र अहिलेको ऋषिकेशबीच मन्दिरबाहेक केही समानता थिएन । लाग्यो मैले एक जुग नै पार गरिसकेछु ।एक साँझ म गंगा आरतीमा लीन हुन्थें । अर्को साँझ कुनै रेस्टुराँको कुनामा लाइभ म्युजिक सुन्दै बियर पिइरहेकी हुन्थें । मसँगै गएका दुवै साथीलाई ब्यालेन्स मा राखिरहेकी थिएँ ।मानिसहरूका कोलाहलबीच एक्लै देखिने म गंगाघाटमा दिमाग र अन्तरमनसँग बसेर संवाद गर्थें । ती संवादहरू प्रिय थिए, केही हाँस्यास्पद थिए । दिमाग बेलाबेला रुन खोज्थ्यो । मन उसलाई सान्त्वना दिन्थ्यो । मन घरिघरि वैराग्यमा लीन हुँदै अब हामी यहाँबाट नफर्किऊँ भन्थ्यो । उतिबेलै दिमागले हुन्न फर्किनुपर्छ भनेर अनेक व्यावहारिक तर्क पेस गर्थ्यो ।देवप्रयागसम्म पुग्ने हाम्रो प्रारम्भिक योजना थिएन । दिमाग भन्थ्यो, गइदिऊँ यार ।मन भन्थ्यो, त्यो पर्दैन ।मन र मस्तिष्कको द्वन्द्वपछि कहिले मन जित्थ्यो, कहिले मस्तिष्क । तर, यहाँ आइपुगेपछि लाग्यो यहाँ पुग्नु हाम्रो लेखान्तमा पहिले नै निश्चित थियो । अनि यो यात्रामा भेटिने पात्रहरूबाट अमूल्य पाठ सिक्नु थियो ।छिटो हिँड के, तिमी जहिल्यै ढिलो गर्छ्यौ ।घण्टौंदेखि अपरिचित आवाजहरू ठोक्किरहेको मेरो कानले आफ्नो देशको भाषा चिन्यो । मेरा आँखाले दुई महिलाका चम्किला अनुहार देखे । हाम्रो आँखा जुध्यो । हामी एकैपटक मुस्कायौं । मेरो अन्तरमन न्यानो भयो ।आफ्ना देशका महिलाहरू ! आहा, कति आत्मीय !यात्रामा भेटिने व्यक्तिहरूले मलाई हरेक पटक नयाँ कुरा सिकाउँछन् । मलाई उनीहरू नजिक गएर बोल्न मन लाग्यो । मैले नेपाली नबोलेको ५ दिन भइसकेको थियो । उनीहरूलाई पछ्याउँदै गएँ ।म उनीहरू नजिक पुगेर भनें, नमस्ते ! तपाईंहरू कहाँबाट आउनुभएको ?हामी त यतै बस्छौं नि, एक महिला बोलिन् ।नेपाली हैन ?उनीहरू दुवैजना हाँसे । हाँस्दै भने, हो नि । बहिनी पनि नेपाली हो ?उनीहरू आमाजूबुहारी रहेछन् । आमाजूको नाम सीता, बुहारीको नाम सुखनदी । सीता २३ वर्षकी, सुखनदी २१ की । कति कलिला आमाजूबुहारी !एउटा ठूलो डोकोमा चाङ लगाएर राखिएको इँट्टाको थानबाट एउटाएउटा झिकेर डोकोभित्र हाल्दै थिए उनीहरू । हात खस्रा थिए । ओठ फुटेका, तर आँखा चम्किला थिए ।तपाईं कहाँबाट आउनुभएको बैनी ?, सीताले सोधिन् ।फिस्स हाँसेर भनें, काठमान्डू । एकछिन बस्न मिल्छ त ?बाटोछेउको डिलमा आफ्नो झोला बिसाउँदै म टुसुक्क बसें । सुखनदीले आफ्नो गम्छा दिँदै भनिन्, लिनू न, यो ओछ्याएर बस्नु । फोहोर हुन्छ फेरि ।मैले काठमान्डू भन्नेबित्तिकै उनीहरूको अनुहार उज्यालो भएको थियो । खुसीले वा आत्मीयपनले ?अनि एक्लै आको ?को को आउनुभाको ?दुवैले पालैपालो सोधे । मैले हो भन्दै टाउको हल्लाएँ ।बिहे गर्नुभो कि नाइँ, एकै सासमा सीताले सोधिन् ।मैले टाउको निहुराएर भनें, नाइँ, छैन नि । अनि तपाईंहरूले गर्नुभो ?अँ ऽऽऽ मेरो त तपाईं जत्रै छोरी छ, सीताले भनिने । अघिसम्म मन्दमन्द मुस्काइरहेकी सुखनदी खित्किएर हाँस्न थालिन् । हाम्रो त १५१६ वर्षमा बिहे हुन्छ नि, उनीहरू बल्ल आफ्नोबारेमा खुल्न थाले ।किन यहाँ आएर काम गरेको त ? काठमान्डू नगएको ?, सोधें ।हामीलाई काठमान्डूभन्दा यतै नजिक छ । काठमाडौंमा त कसैलाई चिन्दैनौं । हाम्रा नातेदार, बाउबाजे नि यतै आएर काम गरे, सीता भन्दै गइन्, काठमान्डूमा त बाहिर जिल्लाबाट गएर व्यापार गर्नेलाई कुटपिट गर्छन् रे त !पत्रकारितामा डिसइन्फर्मेसन पढेको मैले झलझल्ती सम्झिएँ ।मैले प्रतिरक्षा गर्दै भनें, होइन नि त्यस्तो । बाटो ढाकेर व्यापार गरेकोलाई महानगरपालिकाले हटाएको हो । सटर लिएर राम्रोसँग व्यापारव्यवसाय गर भनेको हो ।यहाँ भिडियोहरूमा रुवाबासी गरेको देखिन्छ । लछारपछार पारेको । के हो, के हो । अलिअलि गारो, अलिअलि सजिलो । तर, यतै शान्ति छ मेम हामीलाई, सुखनदीले सीताको यो कुरामा सहमति जनाइन् । उनीहरूको घर नेपालको मुगु जिल्लामा रहेछ । राम्रो तलब पाइन्छ अनि बच्चाबच्चीलाई राम्रोसँग पढाउन पाइन्छ भनेर उनीहरू यहाँ काम गरिरहेका छन् । सुखनदीले कुरैकुरामा भनिन्, मेरो बुबाले पनि यहीं काम गरेको हो । दिदीको अनि मेरो बुढाले पनि यतै काम गर्छन् ।मैले सोधें, अनि तपाईंहरू मुगुमै हुर्किनुभयो ? अँ हो त । रारा जानुभा होला नि ? घुमिराख्ने मान्छे त गका हुन्छन् है । त्यहाँबाट पनि ५ दिन हिँडेर जानुपर्छ हाम्रो गाउँ त, सीताले थपिन् । यति गफ गर्दागर्दै उनीहरूको डोको इँट्टाले भरिन थाल्यो । डिलमाथिबाट एक भारतीय ठेकेदार चिच्याए । त्यसपछि उनीहरूले केही अप्ठ्यारो महसुस गरे ।मैले तपाईंको काम रोकिदिएँ है ? सरी ल !त्यहाँ हाम्रो आफ्नै देश । हामी कहिल्यै नपुगेको काठमान्डूबाट बहिनी आएर बोल्नुभयो । हामीलाई यति खुसी लाग्या छ, कहाँ रोक्नु नि, निकै बेरदेखि शान्त रहेकी सुखनदीले भनिन्, बरु हाम्रो काम सकिएपछि आज हाम्रोमै जाऊँ न । जे भए पनि खाउँला । अनि रातभरि बसेर गफ गरौंला ।उनीहरूको त्यो आत्मीयता देखेर मेरो मन केही बेर विचलित भयो । म धन्यवाद भन्दै मुस्काएँ । तर, हाम्रो भेट डेस्टिनी मा त्यति मात्रै थियो सायद ।इँट्टाको भारी लगाउँदै सीताले भनिन्, हामी त कहिले काठमान्डू जान पाउँला र ! तर, तपाईं कुनै बेला समय मिले मुगु जानुहोला है । सीताको अन्तिम वाक्यले मेरो हृदयमा गहिरो छाप छोड्यो । उनीहरू त आफैं एउटा यात्रामा निस्किएका छन् । इँट्टाको बोझ काँधमा बोकेर पनि आफ्नो जीवनलाई लचिलो बनाइरहेका छन् । उनीहरूको सपना मीठोमसिनो खाएर राम्रो निदाउनु हो । हरेक दिन, हरेक पल बाँच्नु हो ।भाग्यले जुराए मुगु पक्कै जानेछु ।सीताको हृदय छोरीको समृद्धिको सपनाले भरिएको छ । लाग्छ उनी आफ्नो बाटोमा आइपर्ने कुनै पनि चुनौती सामना गर्न तयार थिइन् । अर्कोतर्फ सुखनदी शान्त र सौम्य । उनका बुबाहजुरबुवाले काम गरेको भूमि, पुर्खाहरू हिँडेको बाटोमा मिहिनेत गरिरहेकी छन् । तर, उनका ठूलठूला आँखाका आकांक्षा क्षितिजभन्दा पर देखिन्थ्यो । उनी पनि आफ्नै मनभित्र कतै टाढाको यात्रा गरिरहेकी थिइन् ।उनीहरूसँग बिताएको १० मिनेटले मलाई अध्यात्मको कहिल्यै नपल्टाएको पाठ पल्टाउन लगायो । हामी कति जनालाई भेट्छौं, कति जनासँग मुस्काउँछौं, कतिलाई आफ्नो सपना, चाहना र कथा सुनाउँछौं, कसैसँग वर्षौंसम्म आफ्ना आँसु पोख्दा पनि हामी उनीहरूको हुन सक्दैनौं । कसैसँग १० मिनेट मात्रै बाँड्दा उनीहरूले हाम्रो आत्मा छुन्छन् ।सीता र सुखनदी मलाई नयाँ यात्राको गन्तव्यतिर डोर्याएर बिदा भए । मैले फर्किनका लागि बस समातें ।बस चलिरहेको छ । हामी देवप्रयागबाट फर्किरहेका छौं । भारतका पहाडहरू कति अजंगका छन् । पर, क्षितिजमा घाम डुब्नै लागेको थियो । सीता र सुखनदीसँग बिछोडिँदा मैले एकपटक उनीहरूलाई अंकमाल गरेकी थिएँ । हाम्रो पहिलो र अन्तिम भेट म सधैं सम्झनेछु ।उनीहरूसँग छुट्टिएपछि म संगमप्रति धन्य भएँ । चरम अन्धकारमा पनि प्रकाश खोज्ने शक्ति त हामीभित्रै रहेछ ।संसार फराकिलो छ । हामीले भेट्ने प्रत्येक व्यक्ति आफूभित्र करोडौं कथा बोकेर हिँडिरहेको छ । ती तमाम कथाले हामीलाई पर्खिरहेका छन् । मैले भेट्ने प्रत्येक व्यक्ति मेरो जीवनको एक अध्याय बन्छन् । म हिँड्ने प्रत्येक पाइलामा उनीहरू मसँगै हिँड्छन् । संसारका प्रत्येक व्यक्तिभित्र अद्वितीय कथा छन् । तर, हामी यो बुझ्नै सक्दैनौं । हामी सबै आफ्नै जीवनका बोझ, सपना र डरहरूको भारी बोकेर आजीवन हिँड्छौं । जीवनमा आफूले भोगेका अनन्त अनुभवको उत्सव मनाउनुको सट्टा हामी विगतको महासागरमा डुब्छौं । तर, अन्तिम सत्य त यही हो हामी सबै एउटै ब्रह्माण्डीय यात्राका यात्री हौं । हाम्रो गन्तव्य एकै हो । हाम्रो जीवन क्षणिक छ, तर हामीले एकअर्काको हृदयमा छोड्ने छापहरू अनन्त छन् । यात्रामा भेटिएका यी पात्रहरू मेरो आत्माको संस्मरणमा अमिट छन् । उनीहरू सधैं मेरो नयाँ यात्राका लागि प्रेरणा बन्छन् ।सीता र सुखनदीसँग अब फेरि कहिल्यै भेट हुनेछैन । तर, उनीहरूको क्षणिक उपस्थितिले मेरो हृदयमा करुणा र प्रेमको पाठ कोरेको छ । वर्षौंपछि पनि म एकान्तमा बसेर आफ्नो जीवनका अध्यायहरू पल्टाउँदा उनीहरूलाई पटकपटक पढ्नेछु । हरेक पटक पढ्नेछु र धन्य हुनेछु । किनकि उनीहरूले नै मलाई सिकाए आफूभित्रको विश्वास, मिहिनेत, धैर्य, करुणा, प्रेम नै आध्यात्मिक यात्रा हो । सीता र सुखनदीसँग छुट्टिएको ६ महिनापछि हामी कर्णालीको मिलीचौर पुग्यौं । यो ६ महिनाबीच मेरो जीवनमा धेरै कुरा बदलिए । धेरै पटक रोएँ, धेरै पटक हाँसें, धेरै पटक आफैंलाई सम्हालें । र, अन्ततः मैले त्याग गर्न सिकें । परिवर्तनलाई स्वीकार्न सिकें । आर्ट अफ लेटिङ गो, आर्ट अफ एक्सेप्टेन्स मेरो जीवनको मूल मन्त्र बने ।सीता र सुखनदीको गृहजिल्ला साँच्चिकै सुन्दर छ । तर, उनीहरूको गाउँ त्यो हिमालपारि छ । उनीहरू आफ्नो देशमा पनि कष्टकर जीवन नै बाँचिरहेका थिए । अहिले विदेशमा पनि उसैगरी कुदमकुद गरिरहेका छन् । हिमालहरू नाङ्गा देखिएका छन् । सेताम्मे भएर चम्किने हिमालहरू अहिले किन हाँसिरहेका छैनन् ?आहा राराको छाल ! राराका रङ ! सही भन्थिन् सीता रारा सुन्दर छ, मनमोहक छ । महेन्द्र वीरविक्रम शाहदेव राराबाट फर्किएपछि मविवि शाह बने । म सीता र सुखनदीको विश्वास र मायाको कथा सुनाउन त्यही रारा आइपुगें ।सायद अब मेरो जीवनको यात्राले फरक रङ लिनेछ । अब गरिने यात्रा मेरो अस्तित्वको गर्भास्थलतिर हुनेछ । मैले चालेका प्रत्येक पाइला प्रार्थना हुनेछन् । मैले फेर्ने प्रत्येक सास ध्यान बन्नेछ । राराको हावामा, सुकेका खस्रा पातमा र पानीका छालमा मैले सीता र सुखनदीको अनुहार हाँसिरहेको देखिरहेकी छु ।दिदी ! तपाईंलाई घोडा चाहिन्छ ?एकतमासले रारालाई आफ्नो कथा सुनाइरहँदा मेरो नजिक आएर १२ वर्षको ठिटो बोल्यो, एकसरो खैरो सर्ट लगाएको । मैलो जिन्स लगाएको अनि गाला सुक्खा र रातो भएर फुटेको ।चाहिँदैन बाबु । तर, मेरो रारासँग एउटा फोटो खिचिदिन्छौ ?भैहाल्छ नि दिदी, उसले दंग पर्दै मेरो फोन समात्यो अनि चारपाँच वटा फोटो खिचिदियो ।अनि तिम्रो नाम के हो नि ?रोशन रावल ।अनि घोडाको ?शाहरूख खान ।हँ ??ऊ हाँस्न थाल्यो । म पनि हाँसें । हामी दुवै खित्का छाडेर हाँस्यौं । मिलीचौरबाट किनारै किनार हिँड्दा ऊ परसम्म मसँग गफ गर्दै हिँड्यो ।दिदी, किन एक्लै आउनुभाको यत्रो टाढा ?, उसले घोडा डोर्याउँदै सोध्यो ।कोही नभए एक्लै निस्किनुपर्छ के, बाटोमा धेरै साथीहरू भेटिन्छन् ।उसलाई भन्दै गर्दा याद आयो हामी एक्लै यात्रा गरे पनि वास्तवमा हामी कहिल्यै एक्लो हुन्छौं र ?"
"एक गाउँ, तीन घर","नाकै ठोक्किने ठाडो उकालो । त्यसमाथि विकट भौगोलिक अवस्था । निर्जन पहाड । आधीदेखि एकमिटरको गोरेटो बाटो । कहींकहीं ढुंगा छापिएका बाटा । थोरै तलमाथि भए खोल्सामा । निकै जोखिम र कठिन पैदल यात्रा गर्दै गाउँ पुग्दा सबै थकित र लखतरान पर्छन् । बिहान ११ बजे कर्णाली पुलको पश्चिम उत्तर कुनाबाट हिँडेको समूह पुग्नुपर्ने ठाउँवरै सुर्खेतको गाइनेकाडा पुग्दानपुग्दै ल्याकलुलुक हुन्छन् । फेरि दिउँसो ५ बजे त्यहाँबाट हिँडेको टोलीको गन्तव्य हुन्छ राजकाँडा । तर, बाटोमा सिमसिम परेको पानीले बिगारेको गोरेटोबाटोमा लड्दैचिप्लिदै उक्लँदै माथि पुग्छन् । कतिपय त लठ्ठी लिएरै हिँड्छन् । गाउँलेलाई झन्डै आधा घण्टा लाग्ने बाटो दुई घण्टामा छिचोल्दै टोली साँझ ७ बजेतिर राजकाँडा पुग्छन् । यो गाउँ हो कर्णाली चिसापानीदेखि पैदल उकालो हिँडेर पुगिने सुर्खेतको बराहाताल गाउँपालिका वार्ड नं ३ राजकाँडा । राजकाँडास्थित रणबहादुर बुढाको चुरे होमस्टे नं २ को उत्तरपूर्व लहरै देखिने मनमोहक हिमशृंखलाले सबै आल्हादित बन्छन् । बिहानै सूर्योदयको किरण हिमालमा पर्दा देखिने लालित्यमय दृश्यले सबै रोमाञ्चित बन्छन् । पर क्षितिजमा हिमाल, आँखा नजिकै बादल र पहाडको लुकामारीको प्राकृतिक मनमोहकताको सुन्दरताले सबै लोभिन्छन् । सम्साँझै पुग्नेले जुनेली रातमा टल्किरहेको हिमशृंखला देख्दा उस्तै रोमाञ्चित बन्छन् । छिनछिनमा परिवर्तन हुने कठिन मौसम । पानीका लागि झन्डै दुई घण्टा आवतजावत गर्नुपर्ने समस्या । न राम्रो बाटो, न आधारभूत सुविधा । कष्टकर जीवनयापनले थातथलो छोड्दै छन् गाउँले । त्यसैले ३५४० घरबाट पातलिँदै बनेको थियो राजकाँडा तीन घरको गाउँ । राजकाँडाबाट बिहानको खाना खान जानुपर्ने थियो वार्ड नं ३ कै लेकगाउँ । लेकगाउँबाट आधी घण्टा हिँड्नासाथ पुग्यौं सुर्खेत र बर्दियाको पानीढलो । मुस्किलले आधी मिटर चौडाको बाटो । एक हजार दुई सय मिटर अग्लो पहाडमाथिको उक्त बाटोमा हिँड्दा थोरै गल्ती भयो भने दक्षिण खसे बर्दिया, उत्तर खसे सुर्खेत पुगिन्थ्यो । उद्धारको सम्भावनै थिएन । झन्डै ५ सय मिटरसम्म क्याटवाक गर्दै हिँड्नुपर्ने । त्यसो हुँदा हिँडाइ सुरक्षित हुन्थ्यो । अनकन्टार बाटो । ठाउँठाउँमा बाघ, चितुवा र भालुका पाइला, दिशा र बासस्थान देखिन्थे । विशाल पहाडलाई फन्को मार्दै हिँड्नुपर्ने । गह्रौं बाटो, डर र त्रासले बिस्तारै हिँड्दाहिँड्दै बिहानको खाना खानुको साटो साँझ खाना खान पुगियो । साढे ११ घण्टा हिँडेर एउटै वार्डको अर्को लेक गाउँ पुगियो । भोक प्यासले हिँड्न सकिएन । बडो दुःखले तेलपानी पुगियो । तेलपानी जान अलि सहज थियो । कहींकहीं मोटरबाटोका ट्र्याक खनिएका थिए । तर, चलेका थिएनन् । तर, बाटोमा बाघका भाले र पोथीको फ्रेस पाइला देख्दा भने मन ढुकढुक हुन्थ्यो । गोरेटो, जंगल, भीर, छिचोल्दै दिउँसो १ बजे तेलपानी पुग्दा मन रमाएको थियो । तेलपानीबाट नजिकै सुर्खेतको वीरेन्द्रनगर बजार देखिन्छ । तर, गाडी भेट्टाउन मात्रै दुई घण्टा हिँडनुपर्छ । तेलपानीबाट हिल्सा नाका पनि मन्जाले देखिँदा रमायौं । डम्बरबहादुर बडुवालको होमस्टेमा रात बिताएर रमायौं । तेलपानीबाट अर्को दिन बर्दियातिर झर्दा नेपालमा मात्र पाइने काडेभ्याकुर चरा देख्दा सबैको मन आनन्द भयो । कलरफुल चरा देख्दा सबै दंग परे । ठाडै आरोलो बाटो भए पनि गाडी भेट्याउने आसले पाइला चालेको थाहै भएन । बाघ आवतजावत गर्ने कोर एरिया थियो । भर्खर बाघ हिँडेका पाइला पनि देखिन्थ्यो । मनमा डर उस्तै हुन्थ्यो । तर, चार दिनदेखिको थकान मेटाउन गाडी झल्झली सम्झिन्थ्यो । बिहान १२ बजे ढाडबास आइपुग्दा हामीलाई लिन आएको दुईवटा सफारी गाडी देख्दा खुसीको सीमै भएन । गाडीमा बस्दा बल्ल आनन्द भयो । ज्यान हत्केलामा राखेर उकालो ओरालो हिँड्नुको दुःख, थोपाथोपा पानीका लागि तड्पिनुको पीडा र पहाडी भेगको चिसो सिरेटोले हानेको सबै दुःख बिर्साउने अवस्था भने गाउँ पुगेर देखेको त्यहाँको जनजीवन, रहनसहन र प्राकृतिक आकर्षणले भुलायो । भीरका गह्रामा पहेँलपुर तोरी र हरियो गहुँको बाली लहलहाएको देख्दा झन् आनन्द आयो । राजकाँडा, लेकगाउँ, तेलपानीको वैभव र सुन्दरता शब्दमा जति बखान गरे पनि कमै हुन्छ । तर, प्राकृतिक छटाको मनोरम दृश्यसँग रमाउन भने त्यहाँ पुग्नैपर्छ । यसरी बर्दियाको पश्चिमी भेग चिसापानी हिँडेर चुरे ट्रेल हुँदै पूर्वी भेगको ढाडबासको चारदिने यात्रा सधैं स्मृतिमा रहिरहनेछ ।"
शरणार्थीका सबल स्वर,"२१ मार्च २००९ ! एउटा किताब नए मौसम के फूल को लोकार्पण मुम्बईमा हुँदै थियो । त्यहाँ ती शायरले भनेका थिए, पहिले घरबाट निस्किनुपर्दा हेर्थें कुन सुट राखे, कुनकुन कुर्ता पाइजामा राख्नुपर्नेछ ! अब निस्किनुपर्दा हेर्छु कुनकुन औषधि राख्नुछ । यसलाई उनी यसरी सायरीमा भन्थेहमारे कुछ गुनाहों की सजा भी साथ चलती हैमै अब तनहा नहीं चलता दवा भी साथ चलती हैती हुन् उर्दू साहित्यका अब्बल भारतीय शायर मुनब्बर राना । नेपालका उर्दू लेखक इम्तियाज वफा मुनब्बरलाई बिर्सन नसकिने साहित्यिक तपस्वी मानेर आदराञ्जलि राख्छन्, यसै साता जो धर्तीमा दफन भए । नेपालका गजलकारहरूको मुनब्बरसँग असीम प्यार छ, प्रेरणा छ । इम्तियाज सम्झिन्छन्, केही वर्ष पहिले भारतीय राज्य उत्तर प्रदेशको इटावामा आयोजित मुसायराका लागि प्रचारित पोस्टरमा मुनब्बरसँगै आफ्नो पनि तस्बिर छापिएको थियो । अर्का ज्ञानुवाकर पौडेलले गालिब, नजिर अकबराबादी, इकबाल, फिराक गोरखपुरी, साहिर लुधियानवीलगायत उच्चकोटीका शायरका समकक्षी मानिने मुनब्बर रानाका गजलमा पाइने मानवीय एप्रोच र संवेदनाका कारण उनी न केवल भारत र पाकिस्तान, अन्य देशमा समेत लोकप्रिय भएको बताउँछन् । बुँद राना उनीसँग प्रत्यक्ष नभेटे पनि उनको खरोवादी शैलीबाट आफू प्रभावित रहेको स्विकार्छन् । घनश्याम परिश्रमी उनका पुस्तकहरू आफ्नो संकलनमा रहेको बताउँदै उनको अभिव्यक्तिमा अन्तरनिहित संवेदनशीलताको तारिफ गर्छन् ।मुनब्बर कुनै एक समुदायको स्वर थिएन, शताब्दीयौंदेखि निरन्तरता पाउँदै आएको साझा विरासतका मुखर स्वर थिए । उनी साम्प्रदायिकताका खिलाफ बोल्थे र मानवताका लागि जुझ्थे । प्रबल हस्तक्षेपकारी उनको काव्यिक भूमिका अर्थ्याउन यो एक शेर नै काफी छ एक आँगन में दो आंगन हो जाते हैंमत पूछा कर किस कारण हो जाते हैंराम की बस्ती में जब जब दंगा होता हैंहिन्दू मुस्लिम सब रावण हो जाते हं ।तर, जब सत्ताले अल्पसंख्यकलाई थिच्न खोज्छ र शत्रुका रूपमा व्यवहार गर्न उक्साउँछ, तब उनी पोख्छन्, बस इतनी बात पर उसने हमें बलवाई लिख्खा है, हमारे घर के बरतन पर आई एसआईलिख्खा है ।विश्वभरि छरिएका प्रशंसकहरूले जब उनी बितेको थाहा पाए, उनीहरूलाई लाग्यो यो एकाकीपनको कालखण्डमा हृयदको गहिरो तलबाट संवाद र सामञ्जस्यका सूत्रहरू खोज्ने एक प्रहरी बिते । मुनब्बर यतिखेरको मञ्चीय कविता पाठको लहरमा जति चाखपूर्ण ढंगले श्रोताहरूसँग घनिभूत अन्तर्क्रिया गर्न सक्थे, त्यत्तिकै नज्म, गजल लेखनको गुणात्मक परम्पराप्रति सचेत र समर्पित देखिन्थे ।हामीलाई थाहा छ उनी फर्किंदैनन्, तर जति उत्तराधिकार उनले हामीलाई सुम्पिदिएका छन्, त्यसले हाम्रो पुस्ताको अनवरत यात्राका लागि पाथेयको काम गर्छ ।मुनब्बर रानाको लेखनसँग मेरो परिचय करिब दुई दशक पुरानो छ । उनका काव्यमुहावराले ममाथि गहिरो असर पारेको थियो । उर्दूका बहुप्रशंसित गजलकार मुनब्बर एक यस्ता अग्ला व्यक्तित्व थिए, जसको सोचको परिधि निकै फराकिलो थियो । उनको रचनाले मानवीय मूल्यहरूको सफल चित्रण गरेको छ, त्यही उर्दू लेखनलाई एक गौरवपूर्ण र नवीन उचाइतिर लम्काएको छ । एक स्वाभिमानी शायरको यो विनम्रता हेर्नुस्, दिल ऐसा कि सीधे किये जूते भी बडों के, जिद इतनी कि खुद ताज उठा कर नहीं पहना ।भारतमा वा अन्यत्र पनि भाषाहरूबीच द्वन्द्व चल्छ । एकले अर्को मातृभाषालाई अनादर गर्न खोज्छ, तर आफ्नो भाषाको श्रेष्ठता स्थापित गर्न तम्सिरहेको हुन्छन् सबै । उनले उर्दू साहित्यलाई योगदान गरेकै थिए, अवधीहिन्दी भाषालाई पनि गुन लगाएका थिए । विश्व पटलमा उनले अवधी भाषाको खुब प्रचारप्रसार गरे । उर्दू शायरीमा नयाँ प्रयोग गरेर उनले क्षेत्रीय भाषालाई आफ्नो अभिव्यक्तिमा गहना झैं सजाएर राखे ।कुनै पनि कुनै धर्मको हुँदैन । बरु भाषाको भूगोल हुन सक्छ । उर्दूहिन्दी सम्बन्धबारे मुनब्बर नै यति सशक्त, तर सुन्दर ढंगले भन्न सक्छन्लिपट जाता हूं मां से और मौसी मुस्कुराती हैमैं उर्दू में गजल कहता हूं हिंदी मुस्कुराती है ।मुनब्बरसँग सौन्दर्यलाई हेर्ने, उसबाट प्रभावित हुने र त्यसको चित्रण गर्ने बेजोड क्षमता छ । उनले मातृत्वको सौन्दर्यबोध गरे, उर्दू शायरी लेखनलाई प्रेमिकाको वर्णनबाट अलग्याउँदै आमा (मां) लाई केन्द्रमा ल्याए । त्यसैगरी जुन माटोमा जन्मिएहुर्किए र दफन हुने निश्चय गरे त्यस माटोको अनौठो र मनोरम चित्र पस्के । उनले स्वयं पनि हैदराबादको एक मुसायरामा स्वीकार गरेका थिए,गजलको कोठे से उठाकर मां तक ले आए है ।सामाजिकआर्थिक विभाजनका रेखाहरू यति गहिरो कहिल्यै पनि सायद देखापरेको थिएन । यो स्पष्ट देखिँदै छ कि सत्ता प्रतिष्ठानका विभाजनकारी एजेंडाले सिंगो समाजलाई बाँडिदिएको छ । यसलाई यसरी पनि भन्न सकिन्छ, पहिलेदेखि विद्यमान खाडलहरू अझ चौडा हुँदै आएको छ । पहिले सत्तामा आउन र त्यस उपरान्त सत्तामा निरन्तरता दिन आपसी विभाजनको मानसलाई सघन बनाउने व्यूह रचना हुने गरेका छन् । जब कोइ रचनाकार आफ्नो देशकाल संकटबाट गुज्रिँदै गरेको अनुभव गर्छ, ऊ आफूलाई इमानदारीका साथ अभिव्यक्त गर्ने साहस देखाउनुपर्ने दबाब महसुस गर्छ ।प्रतिरोधका स्वर अन्य ठाउँबाट पनि उठ्छन् । विरोध वा असहमतिका स्वरले साहित्यमा पनि छाल उत्पन्न गर्छ । तर, जब सत्ताले आफूद्वारा पोषित मिडियामार्फत असहमति एवं विरोधलाई अपराधीकरण गर्न सत्तालाई सघाउन थाल्छ, साहित्यिक फाँटमा पनि सत्ताको जयगान गर्ने प्रवृत्ति संस्थागत हुँदै जान्छ । जबकि लोकतन्त्रमा रचनाकारको जिम्मेदारी हुन्छ कि उसले सत्ताको, शक्तिको दुष्कर्म, तिनका अवाञ्छित महत्त्वाकांक्षालाई उजागर गरोस्, अन्यायविरुद्ध खडा हुन आम नागरिकमा सचेतना र संवेदना भरोस् । अहिले जसरी सत्ता, मिडिया र कार्पोरेटको सिन्डिकेट बन्दै भुइँमान्छेको मनोविज्ञान र जीवनदृष्टिमा हावी हुँदै आएको छ, यस्तोमा मुनब्बर हुँकार दिने एक दुर्लभ प्रजातिका उम्दा शायर थिए । तर, उनका तिखा शब्दहरू पनि महमा घोलिएर निस्किन्थ्यो ।नयाँ पुस्ताका लेखकलाई आफ्नो मनको कुरा निर्भीक भएर राख्न सदैव प्रेरित गर्दै रहे । नयाँ पालुवालाई उम्रिन मुनब्बरको झाँगिएको वृक्षव्यक्तित्वले अहर्निश टेवा दिँदै रहे हम नहीं थे, तो क्या कमी थी यहां । हम न होंगे तो क्या कमी होगी । हो उनीजस्ता नयाँ पौधालाई पानी दिने, प्रोत्साहित गर्ने अग्ला स्रष्टा विरलै पाइन्छन् ।उनले प्रत्येक वय र वर्गका मान्छेका भावलाई आफ्नो कथ्यको विषय बनाए । त्यसैले उनलाई मन पराउनेहरूको आयतन फराकिलो छ । ज्येष्ठ नागरिक लक्षित एक शेर हम सायादार पेड जमाने के काम आए,जब सुखने लगे तो जलाने के काम आए,तलवार की मियान कभी फेंकना नहींमुमकिन है दुश्मनों को डराने के काम आएमुनब्बर रानाको जन्म २६, जनवरी सन् १९५२ मा भारतीय राज्य उत्तर प्रदेशमा भएको थियो । र, यही १४, जनवरी २०२४ मा ७१ वर्षको उमेरमा बिदा भए । उनका रचनाहरू उर्दू, हिन्दी र बंगाली तीनवटै भाषामा प्रकाशित छन् । उनलाई करिब दुई दर्जन पुरस्कार प्राप्त थियो । उनले भारतमा उँचो मानिएको साहित्य अकादमी पुरस्कारलाई फर्काउने आँट पनि देखाएका थिए । आफूलाई चित्त नबुझ्दा उनी आफ्ना असहमति लुकाउँदैनथे । उनले प्रशस्तिगान गर्ने कुनै भीडको हिस्सा बन्ने बाटो आफ्ना लागि छनोट गरेनन्, आफ्नो गोरेटो आफैं कोरे र त्यसमा मस्तीले अथक् हिँडिरहे ।अभी जिंदा है मां मेरी, मुझे कुछ भी नहीं होग् ामै घर से जब निकलता हूं, दुआ भी साथ चलती है । आमाप्रति उर्दू साहित्यमा लेखिएका सामग्रीहरूको जबजब खोजतलास गरिन्छ तबतब मुनब्बरका शेरहरू कोसेढुंगा बनेर सामुन्ने आउँछन् । उनका रचनाभरि मां (आमा) लालीगुराँस भएर आउँछन्, उनका आँखाभरि सुनगाभा सुनाखरी भएर पलाउँछन् । आमासँगको अपनत्व, अभिन्नता, अनुग्रहका थुंगाहरू बटुलबाटुल पारी उनिएका छन्, आमा केन्द्रित उनका कृति । उनी जति आफ्नी आमालाई सम्झनाका क्षितिजमा राख्छन्, त्यसैगरी अरूका आमाहरूप्रति सम्मान राख्छन् । भनिन्छ, उनको प्रस्तुति सुनेर कसैले रुँदै पश्चाताप गरेका थिए, कसैले पहिलेभन्दा झन् बढी आफ्नी आमाप्रति आदर देखाउन थालेका थिए । एउटा शेरले मान्छेको मनलाई कति फुकुलो बनाइदिँदो रहेछ, त्यसको ज्युँदो उदाहरण भइदिए मुनब्बर । हम चाहते हैं, रख्खे जमाना हमें भी यादगालिब के शेर, तुलसी की चौपाई की तरहउनले मुहाजिरहरूको दर्दलाई मनको चौखटभन्दा बाहिर छचल्किएर ल्याइदिए ।मुहाजिरको अर्थ हुन्छ शरणार्थी । आफ्नो थातथलो छाडेर हिँड्नेहरू मात्रै मुहाजिर हुँदैनन्, सत्ता प्रतिष्ठानको इको सिस्टमबाट पर धकेलिएकाहरू पनि मुहाजिर हुन् । जसलाई सत्ताले सुन्दैन, तिनलाई मुनब्बर सबल स्वर दिन प्रतिबद्ध थिए ।बिछडना उसकी ख्वाहिश थी, न मेरी आरजू लेकिन, जरा सी जिद ने इस आँगनका बंटबारा कराया है । जानकारहरूका अनुसार, सन् २००८ मा उनी पाकिस्तान गएका थिए । त्यही बेला हुस्सैनीवाला सीमा चौकी पुगे, जहाँबाट भारतपाकिस्तानको टेडोमेडो सीमारेखा नियाले र त्यही बेला उनको मनबाट मूल फुटेझैं मुहाजिरहरूका कथा व्यथाहरू फुर्न थाल्यो जसले मुहाजिरनामा को नामले ख्याति पायो, मुहाजिर है, मगर एक दुनियाँ छोड आए हैं, तुम्हारे पास जितना है, हम उतना छोड आए है ।बादशाहों को सिखाया है कलंदर होना,आप आसान समझते हैं मुनब्बर होना ।यस्तो भाव उसैले राख्न सक्छ, जसलाई सत्ता र शक्ति माथि होइन, आफ्ना शब्दहरूमाथि भरोसा छ । मुनब्बरले जे जति लेखे, त्यसले उत्साह र साहसको धुरी छोएको छ । अन्तमा दुनियाँभरिका आमालाई माया गर्ने, ज्येष्ठ नागरिकलाई बाटो कटाइदिने, सत्ताको चेपुवामा परेर पनि समर्पण नगर्नेहरूका तर्फबाट मुनब्बरलाई सलाम । उनको अन्तिम यात्रा शानदार होस् ।मौला ये तमन्ना है कि जब जान से जांऊ,जिस शान से आया हूं उसी शान से जांऊ ।"
बा भन्थे भकारे नहुनू !,"आशाको किरण छरेर जान्छदुःखको बाढी तरेर जान्छगर्नेले केही गरेर जान्छनगर्ने त्यसै मरेर जान्छ विसं २०७९ को ११३ औं लक्ष्मीजयन्तीको उपलक्ष्यमा अनेसास न्यु साउथवेल्स च्याप्टर सिड्नीमा मैले यी हरफ वाचन गर्दै गर्दा मेरा बालाई फेसबुक लाइभमा कसैले देखाइदिएको रहेछ । साँझ मेसेन्जरमा भिडियो कल हुँदा भन्नुभएको थियो, गजब कविता वाचन गर्यौ । हो, यो जुनीमा मैले केही गर्न नसकी मर्ने भएँ । म राम्ररी पढ्न नपाएर भकारे भएँ, तिमीहरू भकारे नहुनू । बा बेलाबेलामा यसो भनिरहनु हुन्थ्यो । बाको औपाचारिक शिक्षा खासै थिएन । विसं २०१८ मा १० कक्षा पढ्दै गर्दा छोडेको भन्नुहुन्थ्यो । बालाई आफूले धेरै पढ्न नपाएकोमा जीवनप्रति ठूलो गुनासो थियो । सिड्नीको झरना फङ्सन सेन्टरमा उक्त कार्यक्रम हुँदै गर्दा म अस्ट्रेलिया झरेको २० दिन पुग्दै थियो । बाले भन्नुभयो, तिमी फर्किने कहिले हो ? मलाई त यहाँ युगौं बिते जस्तो अत्यास भएको छ । तिमी नहुँदा यसपालिको दसैं पनि खल्लो भयो । तिहार पनि खल्लो हुने भयो । घर चन्द्रमाबिनाको आकाश जस्तो भएको छ । बाका यस्तै शब्दले मलाई बेलाबेला भुतुक्कै पार्ने गर्छन् । दसैंको मुखमा बूढा बाआमालाई छोडेर विदेश जाने मन मलाई पनि थिएन । एकातिर दसैंकै टीकाको दिन छोरीको ग्राजुएसन, अर्कातिर आफ्ना केही साहित्यिक कार्यक्रम पनि तय भएका थिए । जाऊँ कि नजाऊँको दोधारमा थिएँ । बाले नै आत्मबल दिनुभएको थियो, दसैंतिहार त हरेक वर्ष आउँछन् । छोरीको ग्राजुयसन फेरि आउँदैन नि । बाहिरबाट हेर्दा बा झुत्रे, झाम्रे र अबोध देखिनुहुन्थ्यो तर उहाँभित्र ज्ञान, विचार र विवेकको गहिरो सागर थियो ।बालाई मैले राम्ररी चिनेको ९ कक्षामा पढ्दा हो । एकदिन हाम्रो घरदेखि तलको दुलालगाउँबाट एकजना दुलाल मामा रूख माग्न आउनुभयो । हाम्रो खेतबारीको बाँझो जग्गावरिपरि धेरै रूख र बाँस थिए । अझै पनि छन् । घर बनाउन रूख वा बाँस चाहियो भने सबैले बालाई अनुरोध गर्थे, पैसा लिने चलन थिएन बाको । बारीको एउटा पाटोछेउ दुईवटा रूख थिए । एउटा अलि सानो थियो, अर्कोचाहिँ ठूलो । दुलाल मामालाई बाले सोध्नुभयो, कुन रूख काट्छौ त ? सानो रूखतिर इंगित गर्दै दुलाल मामाले भने, यही सानो भए नि हुन्छ । बाले हौसला दिँदै भन्नुभयो, किन लाज मान्छौ, यही ठूलो रूख काट । मलाई भने बाको यो पारा देखेर उदेक लागेको थियो । लैजानेले सानो लैजान्छु भन्दाभन्दै किन जान्ने भएर ठूलो लैजाऊ भन्नुपरेको होला ?घर फर्किने बेला मनभित्रको उकुसमुकुस पोखियो, उनले सानो लान्छु भन्दा भन्दै किन ठूलो रूख दिनुभएको बा ? बाले भन्नुभयो, ता कुरो बुझ्दैनस् लाटा । सानो रूखलाई काटेपछि त्यसको बढ्ने म्याद सकिन्छ । सानो रूख केही समयपछि बढेर ठूलो भइहाल्छ । ठूलो रूख बढ्ने जति बढिसक्यो । अनि रूख पाउनेले पनि पाएजस्तो होस् । हामीले अलिकति विचार पुर्याउँदा कसैको घर बलियो बन्छ भने किन कञ्जुसी गर्ने ? २०७२ को भूकम्पमा हाम्रो घर पनि ध्वस्तियो । भूकम्प जाँदा म नेपाल पुलिस स्कुल साँगामा थिएँ । दुई दिनपछि घर गएर आँगनको डिलमा उभिएँ । आफू जन्मिएको घर भग्नावशेष भएको थियो । खेलेको आँगन, पिँढी सबै बमले छियाछिया भएको युद्धग्रस्त स्थल जस्तो देखियो । हिक्कहिक्क गर्दै मुटु बाहिर निस्केला जस्तो भयो । आँसु रोक्नै सकिनँ । बाले सम्झाउँदै भन्नुभयो, किन रुन्छस् बाबु, घर मात्रै भत्किएको त हो नि । परिवारका सबै सारसौंदा छौं । हामी घरले थिचिएर मरेको भए पनि त सहनुपर्थ्यो नि । यसैमा सन्तोक गर्नुपर्छ । घर त बनाउँला नि । विसं २०७७ को दसैंपछिको कोजाग्रत पूर्णिमाको साँझ थियो । टुकुचा नालाको आकाशमाथि चिहाएको जून बिस्तारै ठूलो हुँदै भक्तपुरको सुडाल, वागेश्वरी र ताथली क्षेत्रमा सुनौलो किरण छरिरहेको थियो । हाम्रो घर भएको क्षेत्रबाट भक्तपुर, काठमाडौं र ललितपुरका तीनै सहर बिछट्टै झिलिमिली देखिन्छन् । यहाँबाट साँझको दृश्य हेर्न बहुत मजा आउँछ । आकाश र धर्तीको संयुक्त झिलिमिलीमा एकाकार हुँदै हामी आँगनको डिलमा बसेर गफ चुट्दै थियौँ । घरबाहिरको बत्तीमा भ्याटभ्याट गर्दै केही आएर ठोकियो र आँगनमा खस्यो । यसो हेरेको घ्वाँक्क परेको कालिज रहेछ । बत्तीमा पुतली ठोकिने गरेको थाहा थियो । कालिज ठाकिएको हाम्रा लागि पहिलो घटना थियो । कालिज त्यसै लट्पटियो । एउटा भाइले हत्तपत्त उठेर कालिज समायो र डोकाले छोप्यो । वाह कालिज ! केटाकेटी ज्यादै खुसी भए । एउटा भाइ बोल्यो, दसैको मासु सकिएर मुख चिलाएको बेला कालिज आइपुग्यो । अब ढिँडो पकाएर यसैको झोलसित दन्काउनुपर्छ । पसलतिर जानुभएका बा त्यतिखेरै आउनुभयो । भाइहरू कालिज काट्ने तरखर गर्दै थिए । बाले भन्नुभयो, कहाँबाट आत्तिएर आयो, साँझमा किन मार्छौ ? सबै चुपचाप भए । भोलिपल्ट बिहान फेरि केटाहरू कालिज काट्न जमजमाए । बाले भन्नुभयो, एकचोटि खाएर सधैलाई पुग्दैन । अस्ति भर्खर दसैमा हामीले तीसबत्तीस किलोको खसी ल्याएर खायौ । हामी कोही अघायौ त ? विचरा यसको ज्यानै कत्रो छ र ? यसलाई मारेर हामी कति जना अघाउँछौं ? मैले भनेको मान्छौं भने यसलाई छोडिदेओ । सबैको मुखमा बुझो लाग्यो । भाइले हातमा लिएको कालिजलाई उडाइदियो । बाको सम्झना आइरहने यस्ता हजार किस्सा छन् । बाका सयौं गुण थिए, तर दुईवटा ठूला बैगुन थिए । एउटा बैगुन के भने, चुरोट खाने मामलामा देवकोटा भन्दा पनि खराब । एक किसिमले बा चेन स्मोकर । त्यसमाथि तमाखु भरेर हुक्का पनि तान्नुहुन्थ्यो । अहिले रेस्टुाराँतिर पाइने जस्तो हुक्का होइन रैथाने, मौलिक हुक्का । गायक शिशिर योगी र हाम्रा बाको अचम्मको दोस्ताना थियो । मैले नै पहिलोचोटि शिशिरलाई घरमा लगेर बासित परिचय गराएको थिएँ, तर दुई जनाको मिल्ती यस्तो भयो कि शिशिर मेरा साथी हुन् कि बाका, छुट्याउन गाह्रो थियो । यो दोस्तीगिरीको एउटा कारण हुक्का पनि हुन सक्छ । बाको अर्को बैगुन के थियो भने मलाई बेहद माया गर्ने । बाले मलाई साह्रो बोलीले बोलाएको यो उमेरसम्म कुनै सम्झना छैन । कहिलेकाहीं बेहद मायाले बेहद पीडा दिँदो रहेछ । अचेल त मलाई यस्तो लाग्न थालेको छ कि कहिलेकाहीं बाउछोरामा झगडा हुनु पनि नराम्रो होइन रहेछ । मलाई डर थियो, यति धेरै चुरोट तान्ने बाको शरीरभित्र कति रोगले आक्रमण गर्ने होलान् ? बा कहिलेकाहीं घुँडा दुख्छ भन्नुहुन्थ्यो । अस्ट्रेलिया जानुअघि धुलिखेल अस्पतालमा लगेर बाको पूरा जाँच गराएँ । खासै कुनै रोग देखिएन । बा पनि खुसी, छोरा पनि । विसं २०७९ को दसैंतिहार र छठ सकिए । छठको भोलिपल्ट अस्ट्रेलियाबाट नेपाल फर्किने मेरो समयतालिका थियो । सिड्नीबाट हिँड्नुअघि बासित अनेक कुरा भए । हामी छठको भोलिपल्ट रातको १२ बजे त्रिभुवन अन्तर्राष्ट्रिय विमान स्थल उत्रने भयौं । बाले म पनि एयरपोर्टमा लिन आउँछु भन्नुभयो । सतहत्तर वर्षे बा कहिलेकाहीं सत्र वर्षेको जस्तो जोस निकाल्नुहुन्थ्यो । भने, बूढो मान्छे राति किन दुःख पाउनुहुन्छ ? अब केही घण्टामा म घर आइपुगिहाल्छु नि । मलेसियन एयरलाइन्सको एम् एच् ०११४ प्लेन एक घण्टा डिले भयो । हामी रातको १ बजे मात्रै त्रिभुवन अन्तर्राष्ट्रिय विमानस्थलमा ल्यान्ड भयौं । हामी दम्पती थाकेर लखतरान थियौं । चिराग छोरा र सन्तोष ज्वाइँ हामीलाई लिन विमानस्थल पुग्नुभएको रहेछ । हाम्रो गाउँ जाने भक्तपुर सुडाल, खावा खण्डको बाटो पिच हुँदै गरेको हुनाले गाउँसम्म गाडी नपुग्ने भएको रहेछ । लगेज, ह्यान्ड क्यारी र खित्रिकमित्रिक राति बोकेर घरसम्म पुर्याउन अप्ठेरो थियो । नेपाल पुलिस स्कुल साँगाले दिएको आवासमा गएर बस्ने र भोलि बिहान घर जाने निधो भयो । राति बालाई फोन गरेर निद्रा बिथोल्न मन पनि भएन । बिहान त घर पुग्नु नै थियो । हामी राति २ बजे साँगा पुग्यौं । खाना पकाएर खाने समय नभएकाले चिया खाएर सुत्यौं । बाले बिहान उठ्नेबित्तिक्कै आमासित भन्नुभएछ, हिजो छोरो कुन बेला आइपुग्यो कुन्नि । फोन पनि गरेन । त्यस दिन घरमा श्राद्ध पनि भएको हुनाले बा हत्तपत्त उठेर गाई दुहुनु भएछ । अनि नुहाएर जनै फेर्नु भएछ । घरमा श्राद्ध गर्ने पण्डित आइपुगेछन् । बा घाममा बसेर चिया पिउँदै हुनुहुँदोरहेछ । चिया पिउँदापिउँदै बा अचानक ढल्नुभएछ । ढलेको पन्ध्र बीस मिनेटमै बाले प्राण छोड्नु भएछ ।हामीलाई भने बिहान उठ्न अलि ढिला भयो । आठ बजे उठेर चिया पिउँदै थिएँ । अब बाआमालाई फोन गर्छु भनेर सोच्दै थिएँ । खसेर फुटेको अनि बाटामा चार्ज गर्न नपाएकाले पुरानो फोन डेड थियो । नयाँ फोनमा सिम राख्न लागेको थिएँ । बालाई सुनाउन केही सरप्राइज प्याकेज पनि थिए । गाउँबाट कसैले छोरा चिरागको मोबाइलमा कल गरेर भन्यो, छिटो घर आउनुपर्यो, बा ढल्नुभयो । साँगाबाट तुफानको गतिमा घर पुग्दा बालाई आँगनमा लडाइएको थियो । म कति अभागी, म कति बद्नसिब मैले अन्तिम समयमा बालाई भेट्नसम्म पाइनँ । जिन्दगीले ममाथि यति क्रूर मजाक गर्ला भनेर चिताएकै थिइनँ । बासित म्यासेन्जरमा अन्तिम पटक कुरा हुँदा पनि बाको हातमा चुरोट थियो । छोरीले जिस्क्याएर भनेकी थिई, चुरोट कहिले छोड्ने बा ? बाले पनि जिस्किएरै भन्नुभएको थियो, तिम्रो बाबा फर्किएपछि छोड्छु । यो कति ठूलो धोका हो ? यो कति ठूलो घात हो बा ? चुरोट छोड्छु भनेर तपाईंले यो धर्ती नै छोड्नुभयो । जब म दसैं बिदामा बच्चाबच्चीसहित घर पुग्थें, तपाईं भन्नुहुन्थ्यो, बल्ल मेरो दसैं आयो । मलाई असाध्यै खेद छ, असह्य पीडा छ । अब तपाईं सहितको दसैंतिहार यो जुनीमा कहिल्यै आउने छैनन् । तपाईंसित भेटेर एक वचन कुरा गर्न नपाउँदाको यो पीडा कहिले समाप्त हुन्छ बा ? संवत् २०८० को मंसिर ४ गतेको अष्टमी तिथिमा तपाईंको वार्षिकी सकियो, जुठो पनि सकियो । तर, तपाईंको याद आउनासाथ मुटु कोपर्दै परेला भिजाउन आउने यो आँसुचाहिीँ कहिले सकिन्छ होला बा ? नियतिको खेल यस्तै रहेछ । जब मृत्युको जन्म हुन्छ, तब जीवनको हार हुने रहेछ ।"
