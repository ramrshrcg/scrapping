शीर्षक,विवरण
विपिन जोशी छिट्टै घर फर्कन्छन् : इजरायल,"(काठमाडौं)प्यालेस्टिनी लडाकु समूह हमासले १४ महिनाअघि इजरायलमाथि आक्रमणका क्रममा बन्धक बनाएका कन्चनपुरका विपिन जोशी गाजापट्टीमा रहेको सूचना इजरायल सरकारले प्राप्त गरेको छ । यो सूचना सुनाउँदै इजरायलका लागि नेपाली राजदूत शमुलिक ए बासले जोशी चाँडै नेपाल फर्कने आशा व्यक्त गरेका छन् । लर्न एन्ड अर्न कार्यक्रमअन्तर्गत कृषिसम्बन्धी अध्ययनका लागि इजरायल पुगेका जोशीलाई हमासले २०२३ अक्टोबर ७ मा अलुमिम किबुजबाट बन्धक बनाएको थियो । त्यसयता उनको अवस्था अज्ञात थियो । उनी जीवितै छन् । यो सत्य हो । उनलाई गाजापट्टीको कुनै स्थानमा राखिएको सूचना पाएका छौं, काठमाडौंमा बिहीबार कूटनीतिक पत्रकारसँगको भेटमा नवनियुक्त राजदूत बासले भने । जोशी जिवित रहेको सूचना अरबी मुलुकहरूको स्रोतबाट प्राप्त भएको उनको भनाइ छ । गाजापट्टीसँग जोडिएको इजरायलको दक्षिणी भेगमा गत वर्षको अक्टोबर ७ (असोज २०) मा आक्रमण गरेर हमासले जोशीसहित विभिन्न मुलुकका करिब २५० जनालाई बन्धक बनाएर लगेको थियो । आक्रमणमा जोशीसँगै अलुमिम किबुजमा लुकेर बसेका अन्य १० नेपाली विद्यार्थी भने मारिएका थिए । कैलालीका नारायणप्रसाद न्यौपाने र आशिष चौधरी, सल्यानका प्रवेश भण्डारी, बझाङका गणेशकुमार नेपाली, सुनसरीका राजेश स्वर्णकार, डोटीका पदम थापा र राजन फुलारा, दार्चुलाका लोकेन्द्र धामी र दीपेशराज विष्ट, तथा धनुषाका आनन्द साहको मृत्यु भएको थियो । बन्धकमध्ये ११७ जनालाई हमासले मुक्त गरिसकेको छ । तीमध्ये धेरैजसो मानवीय सहायताका लागि दुई पटक युद्धविराम हुँदा मुक्त भएका हुन् । मुक्त भएकामा अधिकांश वृद्धवृद्धा र बालबालिका छन् । इजरायली आक्रमणमा ३३ बन्धकको मृत्यु भइसकेको हमासले जनाएको छ । हमासको कब्जामा रहेका नागरिकको रिहाइका लागि पहल भइरहेको छ, राजदूत बासले भने ।इजरायली सञ्चारमाध्यम द टाइम्स् अफ इजरायल का अनुसार नवनिर्वाचित अमेरिकी राष्ट्रपति डोनाल्ड ट्रम्पले शपथ लिनुअघि इजरायल र हमासबीच सम्झौता गर्ने प्रयास भइरहेको छ । ट्रम्पले जनवरी २० मा शपथ लिँदै छन् । ट्रम्प प्रशासनमा मध्यपूर्व हेर्ने राजदूतको जिम्मेवारी पाउन लागेका स्टिभ विटकफले युद्धविराम गर्न र बन्धक छुटाउन रोकिएको मध्यस्थता पुनः अगाडि बढाउनका लागि कतारी प्रधानमन्त्री शेख मोहमम्द बिन अब्दुल रहमान अलथानी र इजरायली प्रधानमन्त्री बेन्जामिन नेतान्याहुसँग भेटिसकेका छन् । यसमा इजरायल र हमास दुवै पक्ष गम्भीर नभएको भन्दै कतार गत महिना मध्यस्थताबाट बाहिरिएको थियो । स्टिभसँगको भेटपछि कतारी प्रधानमन्त्रीले मध्यस्थतालाई पुनः अगाडि बढाउने संकेत दिएका छन् । अमेरिकाको पहलमा इजरायल र हिजबुल्लाहबीच गत नोभेम्बर २६ मा युद्धविराम भएपछि इजरायलहमास युद्ध पनि रोकिने सम्भावना बढेको अन्तर्राष्ट्रिय सञ्चारमाध्यमले जनाएका छन् । इजरायलको आक्रमणमा परी करिब १४ महिनामा ४४ हजारभन्दा बढी प्यालेस्टिनीको मृत्यु भइसकेको छ ।"
एक विद्रोही राणा,"उहाँलाई नेपालको त्यस समयको इतिहासका लागि सदैव सम्झिनुपर्छ, सागरशमशेर भन्छन् । आफ्नो किताब सिंहदरबार ः राइज एन्ड फल अफ राणा रेजिम् इन नेपाल लेख्ने क्रममा सागर पुरुषोत्तमशमशेरको घरमा पुगे । त्यसबेला राणाकालीन इतिहास र लेखनमाथि बहसविमर्श भएको थियो । र, बहसको निष्कर्षकै आधारमा सागरशमशेरको त्यो किताबका केही राणाकालीन अंश आधिकारिक रूपमा प्रकाशित भए । पुरुषोत्तमशमशेरको जीवन उथलपुथलपूर्ण थियो । ०९० को भुइँचालोको केही महिनापछि उनको पूरै परिवार काठमाडौंबाट बाहिरियो । राणाको जन्म १९८२ चैत १५ मा काठमाडौंस्थित चारबुर्जा दरबार (हाल निर्वाचन आयोग रहेको भवन) मा भएको थियो । राणा रुद्रशमशेरका नाति र ईश्वरशमशेरका छोरा हुन् । जुद्धशमशेरले हजुरबुबा रुद्रशमशेरलाई पाल्पा लखेट्दा पुरुषोत्तम मात्र ८ वर्षका थिए । पाल्पा दरबारमै उनले लेखपढ सिकेका थिए । उनले बनारस हिन्दु विश्वविद्यालयबाट उच्च शिक्षा हासिल गरेका हुन् ।इतिहासकार पुरुषोत्तमशमशेरका सबै किताबको संग्रह गरेका छन् अर्का इतिहासकार महेशराज पन्तले । महेशराज पन्तका अनुसार, नेपालमा जम्मा चार थरीका लेखककवि छन् । एक ः बन्दी (जसको पनि तारिफ गर्ने), दुई ः नागरक (जिन्दगी आनन्दसँग बिताउने र ज्ञान भएका तर खतरा नमोल्ने), तीन ः घोषवृद्ध (आफू वरपरका विषय बयान गर्ने), चार ः सत्री (कुनै उद्देश्यपूर्तिका लागि आफ्नो ज्ञान उपयोग गर्ने) । महेशराज पन्त पुरुषोत्तमलाई घोषवृद्धअन्तर्गत राख्छन् । उहाँले श्री ३ हरूको तथ्य वृत्तान्त लेख्नुभयो, आफ्नै घर र आफन्तहरूको बयान गरेर । त्यो लेख्न कुनै गम्भीर अध्ययनअनुसन्धान गर्नुपरेन । तर, त्यो इतिहास कुनै अंशमा आधिकारिक छ, कुनैमा छैन । प्रजातन्त्रपछिको युगमा आफ्नो वंशबारे दमनशमशेर, पुरुषोत्तमशमशेर र प्रमोदशमशेरले किताब लेखेका छन् । त्यसमध्ये बढी सरस, प्रामाणिक र विस्तृतचाहिँ पुरुषोत्तमशमशेरकै किताब भएको महेशराज पन्तको बुझाइ छ । रुद्रशमशेरका नाति र ईश्वरशमशेरका छोरा हुन् पुरुषोत्तमशमशेर जबरा । पुरुषोत्तम जबराको जन्म १९८२ चैत १५ मा चारबुर्जा दरबारमा भयो । प्राइममिनिस्टरको रोलक्रमका दोस्रो व्यक्ति थिए रुद्रशमसेर । उनलाई रोलक्रमबाट, कमान्डर इन चिफबाट र काठमाडौंबाटै लखेटेर पाल्पा पठाएका थिए जुद्धशमशेरले । विसं १९९० चैत ५ मा जुद्धशमशेरले सर्वस्व हरण गरेर काठमाडौंबाट निष्कासन गर्दा बहुमूल्य पगरीश्रीपेच मात्र होइन, जिजुमुवाले श्री ३ चन्द्रशमशेरसँग युरोप भ्रमण गर्न जाँदा महँगा जवाहरातहरू छिपाद्वारा जडान गर्न लगाई पगरी तयार गराउनुभएको थियो, सोही पगरी लगाई हजुरबुबा रुद्रशमशेरले युरोप भ्रमण गर्नुभयो, राणाले २०६५ सालमा कान्तिपुरको सहप्रकाशन नेपाल म्यागजिनसँगको कुराकानीमा भनेका थिए, सोही किमती पगरीसमेत लैजान दिइएन, जफत गरियो । हाम्रो काठमाडौंस्थित चारबुर्जा दरबार १ लाख ७५ हजार रुपैयाँमा रजिस्ट्रेसन पास गर्न लगाई जुद्धशमशेरले आफ्नो गराएका थिए तर त्यही रकम पनि हजुरबुबालाई दिइएन । सो भवन पछि बहादुरशमशेरलाई दिएको र त्यसको नाम नै बहादुर भवन राखिएको उनले बताएका छन् ।उसबेला पाल्पा एक गौंडा थियो, त्यो गौंडाले नै पाल्पादेखि महाकालीसम्मको न्याय सम्पादनको अख्तियारी पाएको थियो । काठमाडौं उपत्यकापछि चार पल्टन फौज पाल्पामा मात्रै तैनाथ थियो । रुद्रशमशेरलाई जुद्धशमशेरले पाल्पातिर पठाउँदा पुरुषोत्तम केवल ८ वर्षका थिए । उनले पाल्पा दरबारमै लेखपढ गरे । भारतको यूपी बोर्डबाट म्याट्रिक र बनारसको जयनारायण कलेजबाट इन्टरमिडियट पास गरे ।पुरुषोत्तम सी क्लासका राणा थिए । रोलक्रम काटिएका हुनाले उनमा राणाहरूप्रति नै आक्रोश थियो । र, सायद त्यो आक्रोश उनको लेखनमा पोखियो, महेशराज पन्त भन्छन् । मदन पुरस्कार प्राप्त पाल्पामा प्रजातान्त्रिक आन्दोलनका १०० दिन विसं २००७ किताब लेख्ने क्रममा त्रिविको इतिहासका प्राध्यापक, इतिहासविद्, डा भवेश्वर पंगेनीको ०४३ सालमा भेट भएको थियो पुरुषोत्तमशमशेरसँग कुपन्डोलस्थित निवासमा । पुरुषोत्तमका पिता ईश्वरशमशेर राणासँग अन्तर्वार्ता गर्ने क्रममा उनीसँग भेट भएको थियो । उनीसँग बाकसका बाकस ऐतिहासिकपारिवारिक फोटा र लिखत सामग्रीहरू थिए । पुरुषोत्तमबाट राणाकालीन तस्बिरहरू संकलन गरेका थिए, १५ घण्टा लामो अन्तर्वार्ता गरेका थिए भवेश्वरले ।काठको सन्दुसभित्र थुनिएका राणाकालीन महत्त्वपूर्ण दस्ताबेजहरू प्रयोग गरेर पुस्तकहरू प्रकाशित गरे पुरुषोत्तम शमशेरले । राणाकालीन नेपालको समाज, राजनीतिकपारिवारिक षड्यन्त्र, अर्थतन्त्र, धर्म, संस्कृति बुझ्न ती किताबले निकै सघाउँछन्, भवेश्वर भन्छन्, यद्यपि सामान्यतः उहाँले जे सूचना प्राप्त गर्नुभयो, परिवारबाट जे सुन्नुभयो र अनुभूत गर्नुभयो, तिनलाई पनि लेखनमा जोड्नुभयो । त्यसैले उहाँका लेखनमा आएका कतिपय सन्दर्भहरू नमिलेझैं, इतिहासका तथ्यसँग मेल नखाएझैं लाग्छन् । उहाँका लेखनलाई पाठकले यथावत् ग्रहण गर्नुभन्दा अनुसन्धान गरेर मात्रै स्वीकार गर्नुपर्ने पनि देखिन्छ, तर लेखनमा उहाँको निरन्तरता नै ठूलो योगदान थियो ।"
वाइडबडी जहाज खरिदमा १ अर्ब ४७ करोड भ्रष्टाचार ठहर,"कंसाकारलाई कसुर गरेबापत २ वर्ष ६ महिना कैद सजाय हुने फैसलामा उल्लेख छ । उच्च पदमा रहँदा गरेको भ्रष्टाचारमा थप सजाय हुने कानुनी व्यवस्थाअनुसार विशेषले कंसाकारलाई थप ३ महिना कैद तोकेको छ । उनलाई १२ करोड २५ लाख ९० हजार रुपैयाँ बिगो र त्यति नै जरिवाना तिराउने फैसला छ । भ्रष्टाचार हुँदाका पर्यटन सचिव एवं निगममा अध्यक्ष रहेका अधिकारीलाई १ वर्ष ६ महिना कैद सजाय सुनाइएको छ । उनलाई पनि उच्च पदस्थ भएर भ्रष्टाचार गरेकामा थप तीन महिना सजाय तोकिएको छ । सचिवद्वय ढुंगाना र लामिछानेलाई भने विशेषले जनही १ वर्ष ६ महिना सजाय हुने फैसलामा उल्लेख छ । बिगो र जरिवाना भने उनीहरूलाई कंसाकारको जति नै हुने भएको छ ।अख्तियारले वाइडबडी विमान खरिदमा भ्रष्टाचार भएको निष्कर्ष निकाल्दै तत्कालीन पर्यटनमन्त्री जीवनबहादुर शाहीसहित २४ नेपाली र ८ विदेशीविरुद्ध विशेष अदालतमा मुद्दा दायर गरेको थियो । उनीहरूमध्ये अन्तर्राष्ट्रिय आपूर्तिकर्ता अमेरिकी कम्पनी एएआर कर्पोरेसनका अध्यक्ष बेलायती नागरिक दीपक शर्मा, जर्मन एभिएसन क्यापिटल कम्पनीका प्रतिनिधि जर्मन नागरिक क्रिश्चियन न्युहेलेन, एएआर इन्टरनेसनलका वित्तीय निर्देशक रोमानियाली नागरिक ओलेग कालिस्त्रु दोषी ठहर भएका छन् । एएआर कम्पनीका सीईओ जोन होल्मेस, जर्मन एभिएसन क्यापिटलकी प्रबन्ध निर्देशक अना टोपा, हाई फ्लाई एक्सका अध्यक्ष पाउलो मिरपुरी र निर्देशक गेराल्ड थ्रोन्टनलाई सजाय तोकिएको छ । शर्माको कम्पनीले वाइडबडी जहाज किन्ने ठेक्का पाएको थियो । जर्मन नागरिक क्रिश्चियनले भने खरिद प्रक्रियामा अन्य ३ कम्पनीसँग मिलेमतो गरेको प्रमाण भेटिएको थियो । कालिस्त्रुले जहाज किन्नकै लागि हाई फ्लाई एक्स खोलेको पाइएको थियो । निगमसँग सुरुमा ठेक्का सम्झौता गरेको अमेरिकाको एएआर इन्टरनेसनलमा अध्यक्ष एवं सीईओ जोन होल्मेस थिए । उनीहरू सबैलाई जनही डेढ वर्षको कैद सजाय र १२ करोड २५ लाख ९० हजार बिगो र त्यति नै जरिवाना हुने फैसलामा उल्लेख छ । जहाज खरिद संलग्न अन्य कम्पनी र तिनका प्रतिनिधि दोषी ठहर भए पनि एस्क्रो कम्पनी र त्यसका प्रतिनिधिले सफाइ पाएका छन् । नेपाली प्रतिवादीले विशेषबाट जारी भएको म्यादभित्रै उपस्थित भई अदालतमा बयान दिएको र विदेशी प्रतिवादी भने म्यादमा उपस्थित नभएको विशेषको फैसलामा उल्लेख छ ।विदेशी नागरिक अध्यक्ष भएको कम्पनी खडा गरी २०७३ फागुन १९ मा दुई ठूला जहाज खरिद गरी २४ अर्ब रुपैयाँमा निगमलाई बेचिएको थियो । त्यतिबेला सार्वजनिक खरिद ऐन, २०६३ र सार्वजनिक खरिद नियमावली, २०६५ विपरीत जहाज किनबेच भएको विशेषले ठहर गरेको छ । विशेष अदालतले राष्ट्रको गौरव मानिने ध्वजावाहक जहाज खरिद जरुरी भए पनि त्यसमा भएको भ्रष्टाचारमा कठोर हुनुपर्ने राय पनि विशेषको संक्षिप्त आदेशमा उल्लेख छ । यस गौरवमय संस्थासँगै स्थापित भएका थाइल्यान्डलगायतका राष्ट्रिय ध्वजावाहकले उडान मार्गमा स्थापित गरेको ख्याति जस्तै नेपालको निगमले पनि ख्याति हासिल गर्नुपर्छ भन्ने चाहना प्रत्येक नेपालीको हृदयको ढुकढुकीमा स्पन्दित भइरहेको हुन्छ, विशेषले भनेको छ, तर राष्ट्रिय गौरवको प्रतीकका रूपमा रहेको निगम सधैं घाटाको व्यापार गर्नुपर्ने विवशताबाट गुज्रिरहेको विडम्बनापूर्ण स्थिति रहेको छ ।सरकारी स्वामित्वमा रहेर मुलुकको पर्यटन विकासमार्फत राज्यको ढुकुटीमा समेत योगदान गर्ने काममा निगमका पदाधिकारीको इमानदारी चाहिने भए पनि विमान खरिद प्रकरणमा त्यो नझल्किएको फैसलामा उल्लेख छ । प्रस्तुत मुद्दाको तथ्य जस्तै भित्रभित्रै हुने आर्थिक अनियमितता र भ्रष्टाचारजन्य कार्यले गर्दा संस्थाको उन्नयनमा अवरोध सिर्जना गरी अन्ततः मुलुकलाई नै पछि पार्ने कार्य हुन जान्छ, विशेषको ठहर छ, त्यस्ता कार्यलाई नियन्त्रण गर्न कसुरमा संलग्न जोकोहीलाई कानुनको दायरामा ल्याई दण्डित गरिनुपर्छ ।भ्रष्टाचारजन्य कार्य नियन्त्रणका लागि राज्यका सम्बद्ध अन्य निकायले जस्तै संविधान र कानुनले सुम्पिएको जिम्मेवारी बहन गर्नु आफ्नो पनि दायित्व भएको भन्दै विशेषले राय दिएको छ । कसुर र सजाय ठहर भएका प्रतिवादीहरूले बदनियतपूर्वक र मिलेमतोमा निगमलाई हानिनोक्सानी पुर्याएको कारणबाट अझै पनि निगमको सुधार र विकास मात्र होइन, राष्ट्रिय ध्वजावाहकको प्रतिष्ठा स्थापित गर्न अवरोध रहेको देखिन्छ, संक्षिप्त फैसलामा भनिएको छ । निगमको व्यवस्थापनलाई स्रोत, साधन र इमानदार एवं सक्षम जनशक्ति उपलब्ध गराई आगामी दिनमा पनि विमान खरिद कार्यमा व्यवस्थापन पक्षलाई पूर्ण जिम्मेवार बनाउन सरकारको ध्यानाकर्षण पनि गराइएको छ । विमान खरिद प्रकरणमा २०७३ पुस २७ मै अख्तियारमा उजुरी परेको थियो । त्यसको २ वर्ष पछि २०७५ पुस २६ मा प्रतिनिधिसभाको सार्वजनिक लेखा समितिले पनि वाइडबडी प्रकरणमा भ्रष्टाचार भएको भन्दै अनुसन्धान गर्न अख्तियारलाई निर्देशन दिएको थियो । महालेखा परीक्षकको ५५ औं र ५६ औं वार्षिक प्रतिवेदनले पनि विमान खरिद प्रक्रिया कानुनसम्मत नभएको औंल्याएको थियो । तर सत्ताशक्तिको दबाब र प्रभावका कारण सूक्ष्म अनुसन्धान नै हुन सकेको थिएन । लामो समयपछि अख्तियारले अनुसन्धान अघि बढाएर मुद्दा दर्ता गरेको थियो । प्रतिवादीहरूविरुद्ध अख्तियारले निगमका लागि जहाज खरिद गर्दा बदनियतपूर्ण रूपमा खरिदका मापदण्ड संशोधन गरेको, निश्चित कम्पनीलाई अनुकूल हुने गरी प्रावधान राखेको, विमानको भारवहन क्षमताभन्दा बढी रकम भुक्तानी गरेको, बैंक जमानतसुरक्षणबिनै रकम भुक्तानीका लागि डलर सटही सुविधा सिफारिस गरेको लगायत अभियोग लगाएको थियो । यस प्रकरणमा खरिद प्रक्रियामा संलग्न कम्पनीलाई पनि प्रतिवादी बनाइएको थियो ।निगमका लागि नयाँ विमान खरिद गर्न उपसमिति बनाइएकामा बदनियतपूर्ण रूपमा चलखेल गरेर पुरानो विमान किन्ने खेल अघि बढाइएको थियो । जहाज किन्न तत्कालीन महाप्रबन्धक कंसाकारकै संयोजकत्वमा खरिद समिति बनेको थियो । त्यसपछि कंसाकारले सञ्चालक समिति सदस्य सूर्यप्रसाद आचार्यको संयोजकत्वमा तीन सदस्यीय उपसमिति गठन गरेर विमान खरिद गर्न अध्ययन समिति बनाएका थिए । २०७३ असार ३० मा सञ्चालक समितिले मापदण्ड संशोधन गरी मन्त्रिपरिषद्बाट जहाज किन्ने निर्णय गराएको थियो । त्यसपछि उपसमितिले २०७३ साउन ३२ मा प्रतिवेदन पेस गर्यो ।दुई महिनापछि असोज ५ को सञ्चालक समितिले खरिदसहितको ३ वर्षे कार्ययोजना ल्याउने गरी निगम व्यवस्थापनलाई निर्देशन दिएको थियो । त्यसपछि कंसाकारले निमित्त निर्देशक रामहरि शर्माको संयोजकत्वमा उपसमिति गठन गरेकामा उपसमितिले विमान निर्माता कम्पनी एयरबसका ए३३०२०० वाइडबडी जहाज किन्न उचित हुने राय दिएको थियो । त्यसअघि एयरबस र निगमबीच सन् २००९ नोभेम्बरमै समझदारी हुँदा प्रतिविमान ८ करोड ८० लाख ९९ हजार ३ सय १७ अमेरिकी डलर उल्लेख थियो ।पहिले गरेको एमओयूअनुसार सन् २०१७ मा मूल्य वृद्धिसहित जोड्दा प्रतिविमान ११ करोड ८१ लाख ६३ हजार ७ सय ७३ डलर कायम गरिएको थियो । तर, पछिल्लो पटक सन् २०१४ पछि बनेका जहाज किन्न भनी प्रक्रिया अघि बढाइएको थियो । निश्चित कम्पनीकै उत्पादन र निश्चित वर्ष तोकेर मिलेमतोमा खरिद गर्न यो प्रावधान राखेको भन्दै अख्तियारले यसलाई बदनियतपूर्ण र सरकारी सम्पत्ति हिनामिनाका लागि रचिएको खेलका रूपमा अर्थ्याएको थियो । यस्तै, ०७४ वैशाख ७ को मन्त्रिपरिषद् बैठकले जहाज खरिदका लागि सञ्चय कोष र नागरिक लगानी कोषबाट २५ अर्ब ऋण उपलब्ध गराउनका लागि सरकार जमानी बस्ने निर्णय गरेको थियो । त्यसपछि अर्थ मन्त्रालयले सञ्चय कोष र लगानी कोषलाई ग्यारेन्टीपत्र नै पठाएको थियो । सुरुमा अर्थ मन्त्रालयबाट पत्र पाएपछि ऋण प्रवाह गर्ने अन्तिम तयारीमा थिए, यी दुवै कोष । तर, संस्थाका विज्ञहरूको अध्ययनले खरिद प्रक्रियामा कतिपय कुरा अस्पष्ट रहेको र कागजात अपुग भएको औंल्याएपछि भने यी दुवैले निगमलाई विभिन्न प्रश्न सोधेर पत्राचार गरेका थिए । जहाज खरिद प्रक्रियामा कर्मचारी सञ्चय कोष र नागरिक लगानी कोषले सम्झौता प्रक्रिया पारदर्शी, पेस गरिएका कागजात भरपर्दो र विश्वसनीय नभएको भन्दै ऋण सम्झौतालाई लामो समयसम्म होल्ड मा राखेका थिए । तर, पछि सरकारले आफ्नो ग्यारेन्टी रहेको भन्दै ऋण प्रवाहमा ढिलाइ नगर्न दबाब दिएपछि दुवैले सम्झौता सदर गरेका थिए ।सार्वजनिक खरिदका कानुनी तथ्यहरूलाई अनदेखा गरी निगमलाई हानिनोक्सानी पुर्याउने बदनियतका साथ एमओयूमा कानुनविपरीतका मूल्य वृद्धिका सर्त र विमानका मेजर टेक्निकल स्पेसिफिकेसन भारवहन क्षमतालाई २ सय ४२ टनबाट घटाएर २ सय ३० टनमा कायम गरेको तर भुक्तानी भने २ सय ४२ टनकै गर्ने गरी राखेका प्रावधानलाई बदर गराउन, सच्याउन विभागीय मन्त्रीको हैसियतमा निर्देशन दिनुपर्नेमा सो नगरी प्रस्ताव लाादा कम्पनी र निगमका पदाधिकारीकर्मचारीको मिलेमतोमा बैंक जमानत सुरक्षणबिनै डलर सटहीको सुविधा सिफारिस गर्नु कानुनविपरीत हो, हिनामिना प्रकरणमा मन्त्रीबारे अख्तियारको अभियोगपत्रमा भनिएको छ ।"
सरकारद्वारा सर्वोच्चको अवज्ञा हिमाल सफाइको बजेट नै कटौती,"(काठमाडौं)टाढाबाट हिमाल हेर्दा देखिने सेताम्मे हिउँको आकर्षणभित्र फोहोरेको डङ्गुरले भने आफ्नो उचाइ बढाउँदै लगेको छ । अधिवक्ता दीपक बम मिश्रका शेर्पाली साथीहरूले हिमालमा हिउँभन्दा फोहोर बढ्ने गरेको तीतो सत्य बरोबरजसो सुनाउँथे । र, पर्वतारोहण गर्न जाँदा ज्यान गुमाएका विदेशी आरोहीको दर्जनौं शवसमेत हिमालमा यत्रतत्र छरिएको देखिने गरेको ती साथीका अनुभव सुनेपछि मिश्रले यसबारे थप सोध अनुसन्धान गरे । उसै पनि तापमानमा भएको वृद्धिले पग्लिँदै गरेका हिमाल बढ्दो फोहोर र यत्रतत्र मिल्किरहेका शवले झन् छिटो पगाल्ने गरेको थाहा पाएपछि उनले २०७६ भदौ १० मा सर्वोच्च अदालतमा रिट दायर गरे । रिटको मुख्य माग थियो पर्वतारोहण गर्दा हिमालमा हुने फोहोरलाई हटाइपाऊँ र फोहोर गर्नेलाई दण्ड जरिवाना गराइपाऊँ । पर्यटन ऐनमा पर्वतारोहीले आरोहण गर्न जानु अघि धरौटी रकम जम्मा गर्नुपर्ने र हिमाल चढ्दा लगेका सबै सामान आफूसँग फिर्ता ल्याएको देखाएपछि मात्रै उक्त रकम फिर्ता पाउने व्यवस्था भए पनि त्यसको पालना भने नभएको अधिवक्ता मिश्रको खोजबिनले देखायो । ऐनमा भएको व्यवस्था कार्यान्वयनमा नआउँदा फोहोर बढेको देखेपछि रिटमा उनले उक्त व्यवस्था कार्यान्वयन गरिपाऊँ भनी अर्को माग पनि राखेका थिए । रिट दायर भएको ५ वर्षपछि सर्वोच्चले यसमाथि अन्तिम सुनुवाइ गर्दै सरकारका नाममा परमादेश जारी गर्यो, हिमाल सफा राख्न कानुनको कार्यान्वयन गर्नु र हिमालमा भएका फोहोर सबै निकाल्नु । न्यायाधीशद्वय सपना प्रधान मल्ल र सुष्मालता माथेमाको संयुक्त इजलासले गत वैशाख १४ मा जारी गरेको आदेशमा प्रकृतिलाई प्रकृतिकै रूपमा र हिमालहरूलाई हिमालकै रूपमा संरक्षण गर्न सरकारका नाममा दर्जनभन्दा बढी आदेश भएको छ । सरकारले ४ सय १४ वटा हिमाल आरोहण गर्ने अनुमति दिएको र त्यसमा पुगेका हजारौं पर्वतारोहीले छाडेको फोहोरले हिमालको सौन्दर्य मात्रै कुरूप नभएर त्यसको अस्तित्व नै संकटमा पारेको भन्दै सर्वोच्चले यी शिखरमा सहजै र बारम्बार स्वीकृति दिइरहँदा हिमालले थेग्न नसक्ने समस्या आइपरेको भन्दै रोकथामका लागि सरकारलाई एकीकृत प्रयास अघि बढाउन भनेको छ । पूर्ण पाठ आउन बाँकी नै रहे पनि उक्त परमादेशको १२ पृष्ठे संक्षिप्त आदेशमा हिमालमा थुप्रिएको फोहोर र मृत शरीरहरूले हिमाललाई जोखिममा पारिरहेको उल्लेख छ । थेग्न नसक्ने पर्वतारोहणको बाढीलाई रोक्ने सन्दर्भमा आदेशमा भनिएको छ, हिमालले भनिरहेको छ, मेरो सामर्थ्यताको सीमा छ । मेरो सामर्थ्यभन्दा बढी खेप्न नसक्ने पाइलाहरूले मेरो छाती छिचोली रहेको छ । पर्वतारोहीले फालेका फोहोर र पर्वतारोहीका लासले मेरो आत्मा छियाछिया पारेको छ । सहनै नसक्ने अवस्थामा छु म । तीव्र रूपमा पग्लिरहेको कारण मेरो रूपसमेत परिवर्तन हुँदै म कालो पत्थरमा परिणत हुँदै गइरहेको छु । न्यायाधीशद्वयले थप लेखेका छन्, यो प्रक्रिया जारी भइरहेमा अझ दर्दनाक अवस्था पैदा हुन्छ, हामी त्यो हेरिरहन सक्दैनौं ।हिमालको अस्तित्वलाई नाश हुनबाट रोक्न सर्वोच्चले सरकारलाई तत्काल गर्नुपर्ने भनी दिएको १३ परमादेशका मूलतः दुई उद्देश्य छन् । पहिलो, भइरहेको फोहोर र शवहरूलाई शीघ्र हटाउने । त्यसका लागि आवश्यक बजेट तथा स्रोतसाधनको विनियोजन प्राथमिकताका साथ गर्ने । दोस्रो, हिमाललाई थप फोहोर हुन नदिन पर्वतारोहीले लगेका सामानको निगरानी गरी रुजु गर्दा सबै ठीकठाक भए मात्र धरौटी रकम फिर्ता गर्ने । यी दुवै उद्देश्य पूर्तिका लागि सर्वोच्चले दिएको १३ परमादेश वातावरण संरक्षणसँग सम्बन्धित ऐन नियममा भएका कतिपय व्यवस्थाहरू पालना गरे मात्रै पनि पुग्छ ।वातावरण संरक्षण ऐन, २०५३ को दफा ९ को उपदफा १, २ र ३ मा सम्पदाको संरक्षण गर्नु सम्बन्धित निकायको कर्तव्य हुनेछ भनी उल्लेख छ । यसमा स्थानीयदेखि संघीय सरकारसम्मको एकीकृत प्रयास चाहिने हुनाले तिनै तहबाट पर्याप्त बजेट विनियोजन गर्न र आवश्यक समन्वय गर्न सर्वोच्चले आदेश गरेको छ । त्यस्तै, पर्यटन ऐन, २०३५ को दफा ३० को उपदफा १ र २ मा पर्वतारोही दलले पर्वतारोहरण गर्दा वातावरण दूषित हुन नदिन तोकिएको सर्त पालना गर्नुपर्ने उल्लेख छ । तर, उनीहरूले पर्वतारोहण गर्दा के गरे वा गरेनन् भनेर हेर्ने कुनै संयन्त्र नभएकाले हिमालमा फोहोर बढेको रिट निवेदक अधिवक्ता मिश्रको दाबी छ । यस्तै व्यवस्था नेपाल पर्यटन बोर्ड ऐन, २०५३, पर्वतारोहणसम्बन्धी नियमावली, २०५९ को नियम १५ (छ) मा पनि हिमाल आरोहण गर्दा आरोहीले आधार शिविभन्दा माथि गरिएको फोहोर अनिवार्य रूपमा आधार शिविरसम्म ल्याउनुपर्ने भनी उल्लेख छ । तर यसको कार्यान्वयन भने भएको छैन । भएका कानुन पनि पर्याप्त लागू नभएको र कतिपय कानुन नै बनाउनुपर्ने आवश्यकता देखिएको हुँदा केही समयलाई हिमाल आरोहण रोकेर भए पनि यसको स्वच्छता कायम गर्नका लागि कुनै न कुनै पहल हुनै पर्ने भन्दै सरकारलाई सोहीबमोजिमको परमादेश दिलाइपाऊँ भनी दायर उक्त रिटमा विभिन्न मितिमा सर्वोच्चले आदेश गरेको थियो । सर्वोच्चमा मुद्दा दायर भएको ९ दिनपछि नै २०७६ भदौ १९ मा सुष्मलता माथेमाको एकल इजलासले रिट जारी हुन नपर्नाको कारण पेस गर्न मन्त्रिपरिषद्, पर्यटन मन्त्रालय, वन तथा वातावरण मन्त्रालय, सगरमाथा वातावरण नियन्त्रण समितिलगायत विपक्षीका नाममा आदेश जारी गरेको थियो । त्यसको केही समयपछि नै सरकारले सगरमाथा सरसफाइ अभियान सुरु गरेर सगरमाथा र ल्होत्से हिमालका फोहोर बटुल्ने जिम्मेवारी खुम्बु गाउँपालिकालाई दिएको थियो । पालिकाले सरसफाइ अभियानको जिम्मेवारी पाएको वर्ष २०७६ मा २८ सय किलो कुहिने र ८ हजार किलो नकुहिने फोहोर संकलन गरेको थियो । पालिकाको एकल प्रयासले मात्रै फोहोर सफा गर्न गाह्रो पर्ने देखिएपछि सरकारले यसको जिम्मेवारी सेनाको राष्ट्रिय निकुञ्ज तथा वन्यजन्तु आरक्षण निर्देशनालय लाई २०७७ सालमा सुम्पेको थियो । त्यसका लागि १० करोड बजेट पनि छुट्याएको थियो । वन तथा वातवरण मन्त्रालयको योजना तथा अनुगमन महाशाखाको कार्यक्रमअन्तर्गत सेनाको उक्त निर्देशनालयले देशभरका वन्यजन्तु तथा आरक्षणमा सुरक्षा प्रदान गर्दै आइरहेको छ । महाशाखाका प्रमुख बद्रीराज ढुंगानाका अनुसार सेनाको उक्त निर्देशनालयलाई हिमाल पनि सफा गर्ने जिम्मेवारी दिइएपछि सेनाले सफा हिमाल अभियान सञ्चालन गरेको थियो । जसअनुसार पहिलो वर्ष सेनाले सगरमाथा, ल्होत्से, पुमरी, मकालु, धौलागिरि र आमादब्लम गरी ६ वटा हिमालबाट कुहिने २५ सय ५ र नकुहिने २५ हजार १ सय ६६ किलो फोहोर संकलन गरेको थियो । सेनाले जिम्मेवारी लिएपछि फोहोर संकलन झन्डै तीन गुणाले बढेको देखिएपछि सरकारले अर्को वर्ष पनि यो जिम्मेवारी निर्देशनालयलाई दिएको र त्यसका लागि ८ करोड ३० लाख रकम विनियोजन गरिएको महाशखा प्रमुख पाण्डेले बताए । दोस्रो वर्ष सेनाले सगरमाथा, ल्होत्से, मनास्लु र कञ्चनजंघा गरी ४ हिमालबाट ७ हजार १ सय ५७ किलो कुहिने र २६ हजार ७ सय २० किलो नकुहिने फोहोर संकलन गरेको थियो । त्यसपछिका दुई वर्ष पनि सरकारले सेनालाई ८ करोड ३० लाखका दरले बजेट छुट्याएर सफा हिमाल अभियानलाई निरन्तरता दियो । पाँच वर्षमा २१ हजार ८ सय ७५ किलो कुहिने र ९७ हजार १ सय ८१ किलो नकुहिने फोहोर संकलन भएको छ । कुहिने फोहोरलाई सेनाले स्थानीय पालिकामै व्यवस्थापन गर्ने र नकुहिनेलाई प्रशोधन कम्पनीसँग सहकार्य गरेर काठमाडौं ल्याउने गरेको छ । हिमालमा हिउँभन्दा फोहोर बढी हुने अवस्था आइसकेको रहेछ, सफा हिमाल अभियानको फोहोर संकलन नेतृत्व गरिरहेका सेनाका एक अधिकारीको अनुभव छ, हामीले अहोरात्र खटिँदा पनि भए जति फोहोर सफा गर्न सकिरहेका छैनौं । पर्वतारोहणको याम चैतवैशाखमा सेनाको टोलीले हिमालका फोहोर सफा गर्दै आइहेको छ । हिमालको टाकुरादेखि फोहोर ल्याउने काम निकै खर्चिलो र जोमिखयुक्त भएको सेनाको अनुभव छ । टुप्पाको फोहोर बटुलेर मोटर बाटोसम्म ल्याउन त झन्डै ३२ सयसम्म खर्च लाग्दोरहेछ, ती अधिकारी भन्छन्, प्रतिकूल मौसमसँग जुध्न पर्याप्त उपकरण र हिमालमा बसिरहनका लागि चाहिने खर्च जुटाउनै पर्ने बाध्यताले फोहोर संकलन कार्य निकै महँगो हुन जाँदो रहेछ । अझ, हिमालदेखि लास ल्याउन झनै बढी खर्च लाग्ने गरेको उनले बताए । एउटै शव काठमाडौं ल्याइपुर्याउन कम्तीमा ३ लाखजति खर्च लाग्दो रहेछ, ती अधिकारी भन्छन्, त्यसमाथि लासको मुचुल्का उठाउन र त्यसलाई ल्याएर काठमाडौंमा राख्ने ठाउँ खोज्ने उत्तिकै झन्झट रहेछ । फोहोरका अतिरिक्त यस वर्ष सेनाले ५ शव र एक कंकाल पनि ल्याएको थियो । ल्याइएकामध्ये दुई शवको पहिचान हुने क्रम जारी भएको र बाँकी तिनको पहिचान हुन नसकेको पर्यटन बोर्डको पर्वतारोहण शाखाका प्रमुख राकेश गुरुङले बताए । एउटा शव चेक नागरिक र अर्को शव अमेरिकन नागरिकको हो कि भन्ने देखिएको छ, सनाखतका लागि हामीले परिवारजनलाई खबर गरेका छौं, गुरुङले भने, हाललाई ती शव शिक्षण अस्पतालको शव गृहमा राखिएका छन् ।सन् १९५३ मा एडमन्ड हिलारी र तेन्जिङ नोर्गेले पहिलो पटक सगरमाथा चढेदेखि नेपालमा पर्वतारोहणका लागि संसारभरबाट आउने गरेका र त्यसका क्रममा बर्सेनि ज्यान गुमाउने गरेको देखिन्छ । यकिन तथ्यांक नभए पनि कम्तीमा ३ सयभन्दा बढी शवहरू हिमालमा अलपत्र अवस्थामा भएको पर्वतारोहण शाखाको अनुमान छ । शव र फोहोर हटाउने कामलाई आगामी वर्षहरूमा अझै द्रुत गतिका साथ अघि बढाउन सर्वोच्चले परमादेश जारी गरेको एक महिनापछि गत जेठमा सरकारले बजेट जारी गर्यो जसमा सफा हिमालका लागि अघिल्ला वर्षदेखि आएको रकम यसपालि समावेश छैन । सेनाले प्रत्येक वर्ष लक्ष्यभन्दा बढी नै सरसफाइ गरिरहेको देखेपछि सर्वोच्चले जारी गरेको संक्षिप्त आदेशमा त्यसको प्रशंसा पनि गरेको छ र यो कामलाई थप चुस्तताका साथ निरन्तरता दिई हिमाललाई पूरै सफा बनाउनु पनि भनेको छ । तर, सर्वोच्चको परमादेश आएको एक महिनापछि नै हिमाल सफाइका लागि छुट्याइँदै आएको बजेट कटौती गरियो । सरकारले बजेट नदिएपछि हामीले पनि सेनालाई सरसफाइको काम दिन सकेनौं, वन तथा वातावरण मन्त्रालयका सहसचिव बद्री ढुंगाना भन्छन्, सेनाले सफा हिमाल अभियानमा लक्ष्यभन्दा बढी फोहोर उठाएर राम्रो काम गरिरहेको थियो, तर यसपालि त्यसका लागि बजेट नै भएन, जो दुःखलाग्दो छ । ढुंगानाका अनुसार सरकारले बजेटको सिलिङ नै यस वर्ष घटाएकाले हिमाल सरसफाइका लागि पैसा नजुटेको हो । सेनाले महाशाखालाई सफा हिमाल अभियानलाई निरन्तरता दिन रकम जोहो गर्नु भनी बरोबर ताकेता गर्दै आइरहेको छ । केही समय अघि पनि आफूहरूलाई सेनाबाट पत्र आएको बताउँदै ढुंगानाले थपे, तर के गर्ने ? अर्थ मन्त्रालयले हिमाल सफा गर्नका लागि कुनै रकम दिएन, मन्त्रालयले आफ्नो स्रोतबाट दिन सक्ने अवस्था छैन । जारी अभियानलाई थप प्रभावकारी बनाउन थप स्रोत साधनको व्यवस्था गर्नु भन्ने अदालतको आदेश पालना गर्नुको सट्टा सरकारले उल्टै बजेट कटौती गरेको छ, जो सुहाउने कुरा होइन, रिट निवेदक अधिवक्ता मिश्र थप्छन्, यो अदालतको अवहेलना हुने काम हो, यसमा म सरकारलाई अर्को मुद्दा हाल्छु । फैसलाको पूर्ण पाठ आउनेबित्तिकै आफू अदालतको आदेश पालना नगर्ने सरकारी अधिकारीविरुद्ध अदालतमा जाने मिश्रले बताए ।"
सर्वोच्चले सरकारलाई दिएको परमादेश,नेपाललाई आफ्ना हिमाललाई जलवायु परिवर्तनको हानिकारक प्रभावबाट जोगाउन अन्तर्राष्ट्रिय सहयोगको खाँचो रहेको देखिन्छ । अन्तराष्ट्रिय निकायहरूबाट जलवायु परिवर्तनका कारण नेपालमा भइरहेको क्षतिको पूर्तिका लागि दाबी गर्न आवश्यक पहल गर्नूगराउनू
बीआरआई सम्झौताप्रति गठबन्धनभित्रै संशय,"(काठमाडौं)चीन भ्रमणमा जाँदा उत्साहित देखिएका प्रधानमन्त्री केपी शर्मा ओली विभिन्न शंका र अविश्वासको भारी बोकेर फर्केका छन् । भ्रमणका क्रममा चीनसँग भएको बीआरआईसम्बन्धी सम्झौताका विषयमा टीकाटिप्पणी सुरु भइसकेको छ । त्यही कारण बिहीबार त्रिभुवन अन्तर्राष्ट्रिय विमानस्थलमा ओर्लर्लेगत्तै प्रधानमन्त्री ओलीले चीनसँग भएको सम्झौतामा ऋणको कुरा कहीँकतै उल्लेख नभएको प्रस्टोक्ति दिएका छन् ।बेइजिङमा बुधबार हस्ताक्षर गरिएको बेल्ट एन्ड रोड सहकार्य फ्रेमवर्क लाई लिएर सत्तारूढ कांग्रेसभित्र तरंग उत्पन्न भएको छ । प्रधानमन्त्री ओली भ्रमणमा निस्कनुअघि सत्तारुढ दुई दलबीच बनेको साझा धारणालाई संशोधन गरेर चीनसँग सम्झौता गरिएको प्रतिक्रिया कांग्रेसका कतिपय नेताले दिइरहेका छन् । चीनबाट फर्केपछि बालुवाटारमा कांग्रेस नेताहरूसँग भएको छलफलमा समेत ओलीले सम्झौताबारे प्रस्टोक्ति दिए । कांग्रेस उपसभापति पूर्णबहादुर खड्का संयोजक रहेको राजनीतिक संयन्त्रको बैठक सकिएलगत्तै प्रधानमन्त्री ओलीले बिहीबार साँझ कांग्रेस नेताहरूसँग छलफल गरेका थिए । संयन्त्रको बैठकमा भने ओली उपस्थिति थिएनन् । आर्थिक सुधारसँग सम्बन्धित कार्यक्रमबारेमा छलफल गर्न भनेर बोलाइएको संयन्त्रको बैठक एकैछिन बसेर सकिएको थियो । बैठक सकिएलगत्तै प्रधानमन्त्री ओलीले कांग्रेस सभापति शेरबहादुर देउवा, उपसभापति खड्का, कांग्रेस नेता एवं गृहमन्त्री रमेश लेखकसँग छलफल गरेका थिए । एक नेताका अनुसार संक्रमणकालीन न्यायसम्बन्धी आयोग गठनमाथि छलफल गर्ने भनिए पनि प्रधानमन्त्री ओलीसँग अधिकांश समय चीन भ्रमणकै विषयमा छलफल भएको थियो । ऋण र अनुदान दुवै हुन सक्ने गरी बेल्ट एन्ड रोड सहकार्य फ्रेमवर्क मा सम्झौता गरिएकामा कांग्रेसभित्र सभापति देउवाकै विश्वासपात्रहरूले प्रश्न उठाउन थालेपछि यो पेचिलो बन्ने देखिएको छ । अनुदानमा आधारित परियोजना मात्रै स्वीकार गर्ने गरी सहकार्य फ्रेमवर्कमा हस्ताक्षर गर्ने सत्तारुढ दुई दलको साझा सहमति बोकेर प्रधानमन्त्री ओली सोमबार चीन प्रस्थान गरेका थिए । तर चिनियाँ पक्ष अनुदानमा आधारित परियोजना मात्रै रहने गरी हस्ताक्षर गर्न तयार भएन । प्रधानमन्त्री ओलीले भ्रमणमै रहेकी परराष्ट्रमन्त्री राणा र काठमाडौंमै रहेका कांग्रेस सभापति देउवासँग परामर्श गरेर चीनको प्रस्तावअनुसार टेक्निकल सपोर्ट एन्ड एड फाइनान्सिङ मोडालिटी शब्दावली राख्ने सहमति भएको थियो । ऋण र अनुदान दुवै अर्थ लाग्ने एड फाइनान्सिङ मोडालिटी उल्लेख गरिएको भनेर कांग्रेसका एकथरी नेताहरूले असन्तुष्टि जनाइरहेका छन् । असन्तुष्टि जनाउनेहरूमा पूर्वपराराष्ट्रमन्त्रीहरू एनपी साउद, प्रकाशशरण महतलगायत कांग्रेस नेता छन् । कांग्रेस सभापति देउवा र अधिकांश पदाधिकारी भने चीनलाई थप चिढ्याउने गरी यसलाई गिजोल्न नहुने पक्षमा छन् । कांग्रेसकै सहमतिमा सम्झौतामा हस्ताक्षर भएको हो । एडलाई ऋण भन्ने व्याख्या गरेर विषयलाई थप जटिल बनाउनु हुँदैन, कांग्रेसका एक पदाधिकारीले भने, एड भनेको धनीले गरिबलाई दिने हो । एड भन्नेबित्तिकै ऋण हो भन्ने व्याख्या गलत छ । सहुलियत ऋण लिने कि नलिने भन्ने कुरा हाम्रो छनोटको कुरा हो । चीनले सुरुमा पठाएको प्रस्तावको तुलनामा अहिले हस्ताक्षर भएको दस्ताबेज धेरै उन्नत छ ।अनुदान मात्र राख्दा चिनियाँ पक्ष नमान्ने र अनुदान शब्द हटाउँदा कांग्रेस नमान्ने भएपछि थप गृहकार्य गरेर एड फाइनान्सिङ अर्थात् वित्तीय सहायता उल्लेख गरेर बुधबार सहकार्य फ्रेमवर्कमा हस्ताक्षर गरिएको थियो । उक्त दस्ताबेजमा नेपालका तर्फबाट परराष्ट्र मन्त्रालयका कायममुकायम सचिव अमृत राई र चीनका तर्फबाट नेसनल डेभलपमेन्ट एन्ड रिफर्म कमिसन का उपाध्यक्ष लिउ सुसेले हस्ताक्षर गरेका हुन् । चीनसँग भएको सम्झौतालाई लिएर वामपन्थी पार्टीका नेताहरूले भने सकारात्मक प्रतिक्रिया दिएका छन् ।एमाले नेताहरूले अहिलेको अवस्थामा अनुदान र भविष्यमा आवश्यक पर्दा अरूभन्दा सस्तो ब्याजदरमा ऋण लिन सम्झौताले बाटो खुलाएको बताएका छन् । पूर्व परराष्ट्रमन्त्री विमला राई पौड्यालले नेपालमा लामो समयदेखि अड्किएको बीआरआईलाई अघि बढाउन सम्झौताले ब्रेकथ्रु गरेको बताइन् । नेपालमा बीआरआईको ढोका खुलेको छ, तत्काललाई अनुदान र भविष्यमा सक्ने भएपछि अरूभन्दा सस्तो ब्याजदरको ऋण पाए लिन सकिन्छ, उनले भनिन् । पूर्वप्रधानमन्त्री तथा माओवादी केन्द्रका अध्यक्ष पुष्पकमल दाहालका परराष्ट्र मामिला सल्लाहकार रहेका रूपक सापकोटाले बीआरआई परियोजना अघि बढाउन सहकार्य फ्रेमवर्कमा हस्ताक्षर हुनु उपलब्धिमूलक भएको बताए । वित्तीय सहायता भन्ने शब्दावली राखेर अनुदान र ऋणमा पनि सहकार्य हुन सक्ने अवस्था राखिनुलाई सही रूपमा लिन सकिने उनको भनाइ छ । बीआरआईलाई लिएर प्रधानमन्त्री र कांग्रेस नेताका फरकफरक धारणा छन् । तर बीआरआई अघि बढाउने विषयलाई सही रूपमा लिनुपर्छ, उनले भने, तर राजनीतिक पार्टीहरूको वैचारिक रुझान र भूराजनीतिक दबाबले गर्दा बीआरआई परियोजना कार्यान्वयनमा चुनौती छ । राजनीतिक दलहरूबीचको समझदारीबिना बीआरआई परियोजना कार्यान्वयन गर्न सकिँदैन । कांग्रेस नेता एवं पूर्व परराष्ट्रमन्त्री साउदले अहिलेको अवस्थामा अनुदान मात्र लिने निर्णय पार्टीबाट भइसकेको अवस्थालाई लत्याएर ऋण लिन सक्ने गरी हस्ताक्षर गर्नु गलत भएको बताए । उनले भने, कांग्रेसको बीआरआई सहकार्य फ्रेमवर्कलाई अघि बढाउने विषयमा कांग्रेसले प्रस्ट निर्णय गरिसकेको थियो । हामीले अनुदान मात्र स्वीकार गर्छौं भनेका थियौं । तर पार्टीको निर्णयविपरीत यसरी हस्ताक्षर हुनु ठीक होइन । टेक्निकल सपोर्ट एन्ड एड फाइनान्सिङ मोडालिटी मा ऋण सहायता लिने कुरा आउँदा पनि कांग्रेसले मान्नुलाई पार्टी नीतिको विचलनका रूपमा उनले टिप्पणी गरेका छन् । बेइजिङमा भएको सम्झौताले भूराजनीतिक जटिलता बढाउने आशंकासमेत पूर्व परराष्ट्रमन्त्री साउदले गरेका छन् । यसले कांग्रेस र नेपालले लिँदै आएको असंलग्न परराष्ट्र नीतिमा प्रभाव पारेको छ । अहिलेको भूराजनीतिक अवस्थामा यस्तो निर्णयले नेपाललाई कस्तो प्रभाव पार्छ भन्ने पनि महत्त्वपूर्ण हुन्छ, उनले थपे, यस विषयमा कांग्रेसभित्र छलफल गर्छौं । पार्टीको निर्णय बाहिर गएर यस्तो गर्नु हुँदैनथ्यो । बीआरआईसम्बन्धी समझदारीपत्रमा सन् २०१७ मा नेपालले हस्ताक्षर गर्नुअघिका परियोजनासमेत बीआरआईअन्तर्गत रहेको मान्यता दिने गरी चीनसँग सम्झौतासमझदारी पनि पनि उचित नभएको साउदले बताएका छन् । कांग्रेस केन्द्रीय सदस्य गोविन्द पोखरेलले एउटा साझा धारणा बनाएर अर्कै विषयमा सम्झौता गर्नु अपरिपक्वता भएको टिप्पणी गरे । संसद्को सबैभन्दा ठूलो दलले पर्याप्त छलफल गरेर, त्यसबाट हुन सक्ने प्रभाव र आयाममा ध्यान दिएर निर्णय गर्नुपर्छ । निर्णय गरिसकेपछि अडिन सक्नुपर्छ, उनले भने, सहुलियतपूर्ण ऋणसमेत लिन सकिने गरी बीआरआईमा जसरी हस्ताक्षर भयो, त्यसले कांग्रेसको अडानमा अपरिपक्वता झल्काएको छ । यो गम्भीर विषय बनेको छ । पार्टीभित्र छलफल हुनुपर्छ ।कांग्रेसले बीआरआई फ्रेमवर्क भित्र अनुदान मात्रै स्वीकार गर्न सकिने निर्णय संस्थागत रूपमै गरेको थियो । प्रधानमन्त्री ओली चीन भ्रमणमा जानु एक साताअघिबाट बीआरआईमा ऋण र अनुदान दुवै स्वीकार गर्ने कि अनुदान मात्रै लिने भन्नेबारेमा दुई दलबीच लामो रस्साकसी नै चलेको थियो । पार्टीको निर्णयअनुसार कांग्रेसले सुरुमा पठाएको दस्ताबेजमा प्रधानमन्त्री ओलीले आक्रोश नै पोखेको एक नेताले बताए । त्यसपछि कांग्रेस पदाधिकारीसहित शीर्ष नेताहरूको बैठक बसेरै चिनियाँ पक्षले पठाएको प्रस्तावलाई संशोधन गरेर दोस्रो लिखित दस्ताबेज तयार गरेर प्रधानमन्त्रीलाई बुझाइएको थियो । त्यसैअनुरूप दुई दलको लामो छलफलपछि बीआरआई कार्यान्वयन योजना को सट्टा फ्रेमवर्क फर बेल्ट एन्ड रोड कोअपरेसन राख्ने र अनुदानमा आधारित योजना मात्रै स्वीकार गर्ने गरी साझा दस्ताबेज तयार पारिएको थियो । त्यसमा एक दर्जन परियोजनाको सूची समावेश गरिएको थियो । काठमाडौंस्थित चिनियाँ अधिकारीको सकारात्मक संकेत मिलिसकेकाले दुई दलको साझा सहमति रहेको दस्ताबेजमा हस्ताक्षर गर्ने गरी मन्त्रिपरिषद्ले पारित गरेको थियो । चीनसँग भएको बीआरआईसम्बन्धी सम्झौतामा कतिपय नेताहरूको असन्तुष्टि रहे पनि यसले सत्ता गठबन्धन तलमाथि पार्ने बाटो भने नलिने कांग्रेसका एक पदाधिकारीले बताए ।प्रधानमन्त्री ओलीले भने बीआरआई परियोजनामा ऋण लिने विषय सम्झौतामा नरहेको दाबी गरे । सम्झौताले ऋणसँग सरोकार नराख्ने पनि उनको भनाइ थियो । मैले कुनै ऋण लिन जाँदै छैनौं भनेको थिएँ । ऋण लिने कुनै कुरा चलेन । हामीले यसपल्ट बीआरआईअन्तर्गत विभिन्न परियोजनाको कुरा गरेका छौं, त्रिभुवन विमानस्थलमा सञ्चारकर्मीसँग ओलीले भने, हरेक परियोजनाअन्तर्गत हामी छुट्टै छलफल र सहमति गर्छौं, त्यसको कार्यान्वयन कसरी गर्ने भन्ने सन्दर्भ छ । अहिले हामीले जे प्राप्त गरेका छौं, त्यो ऋण होइन । बीआरआईअन्तर्गत गरिएको सम्झौताअनुसार नेपालले पाउने सबै रकम अनुदान हुने पनि प्रधानमन्त्री ओलीको भनाइ छ । ऋणको कुरा कहाँबाट आउँछ ? सधैं ऋण, ऋण, ऋण ! किन सारंगी बजेको छ ऋणको ? होइन भनेर पटकपटक भनेका छौं, उनले भने, अब धेरै दोहोर्याउनु नपरोस् भन्ने मेरो आग्रह छ ।एमालेका नेता तथा विदेश मामिला जानकार राजन भट्टराईले प्रधानमन्त्री ओलीको चीन भ्रमण ऐतिहासिक भएको बताए । उनले राष्ट्रिय हित र सार्वभौम सत्तालाई केन्द्रमा राखेर बीआरआईअन्तर्गतसमेत दूरगामी विकासका परियोजना अघि सारिएको बताए । हामीले चाहेको जस्तो भ्रमण भएको छ, उनले भने ।चीनका लागि नेपालका पूर्वराजदूत राजेश्वर आचार्यले नेपालमा ऋण र अनुदान भनेर राजनीतीकरण भएको उल्लेख गरे । तर अन्तिममा सहकार्य फ्रेमवर्कमा हस्ताक्षर भएको छ । यसलाई प्रधानमन्त्रीको भ्रमणको उपलब्धिका रूपमा लिन सकिन्छ, उनले भने, तर अमेरिकासँग टक्कर लिने मुलुक चीन र तेस्रो आर्थिक शक्ति बन्दै गएको भारतलाई बिच्क्याएर नेपालले काम गर्नुहुन्न । उनले विदेश नीतिबारे बोल्दा वा कुनै क्रियाकलाप गर्दा ध्यान दिन पनि सुझाव दिए ।"
मानव तस्करीको आरोप लागेका पूर्वमन्त्री अधिकारीविरुद्ध रिट दर्ता,"(काठमाडौं)मानव तस्करीेको गिरोहसँग मिली किर्ते परिचयपत्रसमेत बनाइदिएर तीन युवालाई आफूसँगै जापान पुर्याएका कोशी प्रदेशका तत्कालीन कानुनमन्त्री लीलाबल्लभ अधिकारीलाई उन्मुक्ति दिने सरकारी वकिलको कार्यालयको निर्णय खारेज गरिपाऊँ भनी परेको रिटलाई सर्वोच्च प्रशासनले गरेको दरपीठविरुद्ध परेको निवेदन बिहीबार सर्वोच्चमै दर्ता भएको छ । वरिष्ठ अधिवक्ता दिनेश त्रिपाठीले मंसिर १५ मा सरकारी वकिलको कार्यालयको अधिकारीलाई उन्मुक्ति दिने निर्णय बदर गरी मुद्दा चलाउन माग गर्दै सर्वोच्चमा रिट निवेदन दिएका थिए । तर, सर्वोच्च प्रशासनले उक्त रिट निवेदनलाई दरपीठ गरिदिएको थियो । रिट दरपीठ गर्ने सर्वोच्चका रजिस्ट्रार भद्रकाली पोखरेलको निर्णयविरुद्ध वरिष्ठ अधिवक्ता त्रिपाठीले इजलासमा दिएको निवेदन दर्ता भएर आइतबारका लागि सुनुवाइ हुने गरी पेसी चढेको छ । कसैलाई मुद्दा लगाउने वा नलगाउने भन्ने निर्णय सरकारी वकिलले तजबिजका आधारमा गर्न सक्दैनन् भन्ने नजिर यसअघि नै बनेको र न्याय पाउने हकबाट वञ्चित गर्न कसैलाई पनि नमिल्ने भएको हुनाले रिट दरपीठ गर्ने अधिकार सर्वोच्च प्रशासनलाई नभएको भन्दै मानव तस्करीमा संलग्न भएको प्रमाणसहित फेला परेका मन्त्रीलाई उन्मुक्ति दिने काम गर्न नमिल्ने हुनाले दरपीठ आदेश खारेज गरी रिट दर्ता हुनुपर्ने त्रिपाठीको माग थियो । न्यायको हक प्रत्येक नागरिकको आधारभूत हक हो, यसलाई कुनै पनि अवस्थामा कुण्ठित गर्न पाइँदैन, दरपीठको आदेशविरुद्धको निवेदनमा उनले लेखेका छन्, यो मुद्दा व्यापक अर्थमा विधिको शासनसँग सम्बन्धित मुद्दा हो, यसको दर्ता अस्वीकार गर्न मिल्दैन ।सुन्तली धामीदेखि अफताब आलमसम्मको मुद्दामा कसैलाई मुद्दा लगाउने वा नलगाउने भन्ने निर्णय सरकारी वकिलले तजबिजका आधारमा गर्न सक्दैनन् भन्ने नजिर यसअघि नै बनेको अवस्था छँदाछँदै त्यसलाई अनदेखा गरेर काठमाडौं जिल्ला न्यायाधिवक्ताको कार्यालयले गत कात्तिक १० मा अधिकारीलाई उन्मुक्ति दिएको थियो । जबकि, प्रहरीको रायसहितको प्रतिवेदनमा मन्त्री दोषी देखिएकाले उनलाई पनि मुद्दा चलाउनुपर्ने उल्लेख छ । कुल ३१ लाख ५५ हजारसम्म बुझाएका तीन युवा रसुवाका कञ्चन देवकोटा तथा खोटाङका दावा शेर्पा र जनक राईलाई गत कात्तिक १३ मा मन्त्री अधिकारीले आफूसँगै जापान उडाएका थिए । कागजपत्र शंकास्पद देखिएपछि जापानको अध्यागमनले चारै जनालाई विमानस्थलबाटै फर्काइदिएको थियो ।फर्कंदा तीन युवालाई प्रहरीले काठमाडौं विमानस्थलबाटै नियन्त्रणमा लिएको थियो भने आफू मन्त्री भएको बताउँदै अधिकारी उम्कन सफल भएका थिए । तीनै जना युवा यतिखेर थुनामा छन् भने मन्त्रीचाहिँ जिल्ला सरकारी कार्यालय काठमाडौंको निर्णयका आधारमा मुद्दा नचल्ने भएपछि प्रहरी हिरासतबाट मुक्त भएका छन् । पैसा बुझाएर जाने पीडितलाई उल्टै मानव तस्करीको अभियोगमा थुन्ने र नक्कली कागजातका साथ तिनलाई जापान लिएर जाने मन्त्रीलाई चाहिँ मुद्दा नचलाउने निर्णयले पीडित थप पीडामा परी मानवअधिकार हनन भएको भन्दै त्यसविरुद्ध छानबिन गरिपाऊँ भन्दै राष्ट्रिय मानवअधिकार आयोगमा पनि उजुरी पनि परेको छ । र, आयोगले बुधबारबाटै त्यसमाथि अनुसन्धान थालिसकेको छ ।"
प्रहरी र अदालतविरुद्ध खनिए मेयर साम्पाङ,"(सुनसरी)आफ्नो मनमौजी कार्यशैलीका विषयमा समाचार लेख्ने पत्रकारलाई फेसबुकमार्फत धम्की दिएर आलोचना खेपिरहेका धरान उपमहानगरपालिकाका प्रमुख हर्क साम्पाङ प्रहरी र अदालतविरुद्ध पनि खनिएका छन् । धरानमा बिहीबार पत्रकार सम्मेलन गरेर उनले पत्रकारलाई दिएको धम्कीको बचाउ गर्दै आफूले बेथिति अन्त्य गर्न खोज्दा प्रहरी र अदालतको साथ नपाएको बताएका छन् । पत्रकार गोपाल दाहालले खोज पत्रकारिता केन्द्रका लागि मेयर साम्पाङको मनमौजी शासन, बेथितिको दलदलमा धरान शीर्षकमा समाचार लेखेका थिए । त्यसपछि साम्पाङले बुधबार सामाजिक सञ्जालमा दाहाल र पत्रकार महासंघ सुनसरीका अध्यक्ष जनकऋषि राईको नामै तोकेर धम्की दिएका थिए । उनले सामाजिक सञ्जाल फेसबुकमा खोज पत्रकारिता केन्द्रका गोपाल दाहाल या कोही प्रतिनिधि भोलि १० बजे धरान १८ को ग्रिन टीमा हाजिर हुनू । अन्यथा तेरो खोज पत्रकारिताको अन्त्य गरिनछु भने मेरो नाम हर्क साम्पाङ होइन भन्दै धम्कीपूर्ण स्टाटस लेखेका थिए । साम्पाङको स्टाटसलाई लिएर पत्रकार महासंघलगायतका संस्थाले विरोध गरेका थिए । पत्रकार सम्मेलनमा साम्पाङले पूर्वाग्रह राखेर समाचार लेखेको आरोप पत्रकारमाथि लगाए । आफूले बेथिति नमच्चाएको उनको दाबी छ । समाचार सत्य नभए कानुनी प्रक्रियामा नगई किन धम्की दिएको भन्ने प्रश्नमा साम्पाङले आफूलाई अदालत र प्रहरी प्रशासनप्रति विश्वास नभएको जवाफ दिए । आफूले बेथिति अन्त्य गर्न खोज्दा प्रहरी र अदालतको साथ नपाएको अवस्थामा कानुनी उपचार नखोजेको उनको भनाइ थियो । धरानमा श्रममा मात्र सुधार भएको छैन, शिक्षामा सुधार भएको छ, स्वास्थ्यमा सुधार भएको छ । कर्मचारी अनुशासित छन्, एक रुपैयाँ तलमाथि हुनेबित्तिकै निकाल्ने गरेको छु, साम्पाङले भने, अदालत र प्रहरीले साथ दिने हो भने दलाल फटाहाहरूलाई एक दिनमा तह लगाउँछु तर मलाई अदालत र प्रहरीले भनेजस्तो सहयोग गरेका छैनन् । उनले कानुनको ठेली बोक्नेहरू नै स्वतन्त्र मेयरको पक्षमा नभएको टिप्पणी गरे । पत्रकार महासंघ सुनसरीमा बिहीबार भेला भएका सञ्चारकर्मीले बारम्बार धम्कीपूर्ण अभिव्यक्ति नदिन साम्पाङलाई चेतावनी दिएका छन् । अन्य संघसंस्थाले पनि पत्रकारप्रति पटकपटकको धम्कीले लोकतन्त्रको उपहास भएको उल्लेख गरेका छन् । त्रकार महासंघ केन्द्रीय समितिले साम्पाङको अराजक र अशोभनीय हर्कतले पत्रकारलाई पेसाप्रति हतोत्साहित र त्रसित बनाउनुका साथै विचार र अभिव्यक्ति स्वतन्त्रताको अधिकारमा समेत आघात पुग्ने ठहर महासंघले गरेको छ । प्रेसको संवैधानिक अधिकारलाई सम्मान गर्न र यस किसिमका घटना दोहोरिन नदिने वातावरण निर्माण गर्न पनि महासंघले माग गरेको छ ।"
मानवअधिकार आयोगको स्वागतयोग्य सक्रियता,"मानव तस्करीको गिरोहसँग मिली किर्ते परिचयपत्रसमेत बनाइदिएर तीन युवालाई आफूसँगै जापान पुर्याएका कोशी प्रदेशका तत्कालीन कानुनमन्त्री लीलाबल्लभ अधिकारीलाई उन्मुक्ति दिने विषय सत्ताको बलमिच्याइँ मात्रै रहेन, मानवअधिकारको विषय पनि बनेको छ । सरकारी वकिल कार्यालयले कोशी प्रदेशका तत्कालीन मन्त्री अधिकारीसँगै गएका ३ जना र उनलाई पठाउने योजनामा रहेका ८ जनासहित ११ युवाविरुद्ध मुद्दा चलाउने र अधिकारीलाई उन्मुक्ति दिने निर्णय लिएपछि घटना विवादित बन्दै आएको छ । यो विषयमा राष्ट्रिय मानवअधिकार आयोगले पनि अनुसन्धान सुरु गरेको छ । अहिलेसम्म सार्वजनिक विवरणअनुसार अधिकारी मानव तस्करी गिरोहसँग मिलेका एक सदस्य हुन्, जापान जाने प्रयत्नमा गलत बाटो अपनाएका युवाहरू पीडित हुन् । तर ती युवाहरूले मुद्दा खेपिरहेका छन्, अधिकारीले भने सरकारी वकिलको कार्यालयबाटै मुक्ति पाएका छन् । प्रथमदृष्टिमै नमिल्दो यो दृश्यलाई मानवअधिकार आयोगको अनुसन्धानले सुल्टाउन मद्दत गर्न सक्छ ।गिरोहको योजनामा तत्कालीन मन्त्री अधिकारीको नेतृत्वमा रसुवाका कञ्चन देवकोटा तथा खोटाङका दावा शेर्पा र जनक राई कात्तिक १३ मा जापान उडेका थिए । उनीहरूलाई जापान पठाउन गिरोहले देवकोटा र राईबाट १०१० लाख रुपैयाँ र शेर्पाबाट ११ लाख ५५ हजार रुपैयाँ असुल गरेको र नक्कली कागजात पनि बनाएको प्रहरी अनुसन्धानबाट खुलेको थियो । जापान उड्नुअघि रकम उठाउने गिरोहका व्यक्तिसँग अधिकारीले त्रिभुवन विमानस्थल आसपासमा तस्बिरसमेत खिचाएका कारणले पनि मानव तस्करी प्रयत्न योजनाबद्ध रूपमा अघि बढेको देखिन्छ । जापानबाट नेपाल फर्काइएपछि पक्राउ परेका तीन युवाहरूको बयानबाट थप आठ जना पनि पक्राउ परेका हुन् । यद्यपि, अधिकारी भने सामान्य कागज गरेर विमानस्थलबाट उम्किएका थिए । तर घटनाबारे चर्चा हुन थालेपछि उनले नैतिकताका आधारमा राजीनामा दिएका थिए र कात्तिक २५ मा पक्राउ परेका थिए । अनुसन्धानमा प्रहरीले मानव तस्करीमा उनको संलग्नता पुष्टि हुने विवरणहरू फेला पार्दै मुद्दा चलाउन प्रतिवेदन दिएको थियो । तर काठमाडौं सरकारी वकिलको कार्यालयले अधिकारीबाहेकका ११ जनालाई मुद्दा दर्ता गरेको छ । जसको सर्वत्र आलोचना भइरहेको छ ।सरकारको प्रत्यक्ष मातहतमा रहने सरकारी वकिलले अधिकारीलाई उन्मुक्ति दिँदै पीडित युवामाथि मुद्दा चलाएपछि सत्ताधारीहरूको सुशासनप्रतिको बुझाइ त कमजोर देखिएको छ नै, मानवअधिकार र विधिको शासनलाई मुलतबीमा राखिएको पनि प्रस्ट छ । यो निकै संवेदनशील विषय हो । जुन चर्चाबाहिर पर्दै आएको थियो । तर मानवअधिकार आयोगले आफूकहाँ प्राप्त उजुरी स्वीकार गरेर मामिला गम्भीर देखिएको भन्दै सरकारी वकिलको कार्यालयबाट भएको अभियोजन निर्णयलगायत सम्बन्धित कागजपत्र उपलब्ध गराउन बुधबार निर्देशन दिएपछि यस प्रकरणमा मानवअधिकारको पाटो पनि मूलधारमा आउने निश्चित भएको छ । अब सत्ताको संकेतमा कमजोर निर्णय गर्ने सरकारी वकिल कार्यालय मात्रै होइन, सरकारकै नैतिकतामाथि पनि प्रश्न उठेको छ । आयोगको अनुसन्धानको आशय त्यही हो । गिरोहसँगको मिलेमतोमा देशका युवालाई मन्त्रीले नै विदेशमा लगेर तस्करी गर्ने योजना बनाएको यस्तो दृश्य अन्य देशमा सायदै देखिन्छ । तर नैतिकताको सबै मानक भुलेपछि त्यस्ता दृश्य स्वाभाविक बन्छन् । यद्यपि, पदको दुरुपयोग गर्ने व्यक्तिहरू जहाँ पनि हुन्छन् । अदालती परीक्षणपछि दोषी ठहर हुँदा कानुनअनुसारको सजाय दिएर सम्बन्धित व्यक्ति र बाँकी समाजलाई सन्देश दिइन्छ । यो प्रकरणमा पनि त्यही हुन आवश्यक थियो । तर बीचमै सरकारी वकिलको कार्यालयले प्रक्रियालाई विच्छेद गरिदिएको छ । यसले सत्ताका दाहिनालाई प्राप्त अतिरिक्त संरक्षणलाई सरकारी वकिल कार्यालयले वैधानिकता दिएको पुष्टि भएको छ नै, सो कार्यालय स्वयंको विवेक प्रयोगको सार्वभौमिकतामाथि त सन्देह सिर्जना भएको छ । नेपालमा राजनीतिक व्यक्ति जस्तोसुकै अपराधमा जोडिए पनि कारबाही हुँदैन भन्ने मान्यता स्थापित भएको छ । अपराध गरेर राजनीतिमा जोडिएपछि वा राजनीतिमै रहेर अपराध गरेपछि उन्मुक्ति पाएका कैयौं घटना सार्वजनिक भइसकेका छन् । राजनीतिक व्यक्तिलाई स्वविवेकमा मुक्ति दिने र अन्यलाई थुनेर मुद्दा चलाउँदा राज्यको निष्पक्षता खण्डित हुन्छ, समग्र न्यायिक प्रक्रियाकै वैधानिकतामाथि प्रश्न उठ्छ । मानवअधिकारको सार्वभौम मान्यताको समेत उल्लंघन हुन पुग्छ । त्यसैले पनि मानवअधिकार आयोगको सक्रियता स्वागतयोग्य छ ।"
ऊर्जामन्त्रीले देखाएको रमिता !,"सुजन देवकोटा, पालुङ्टार४, गोरखा"
रास्वपाको अराजकता,"रविको रिहाइको माग राख्दै समर्थकले अराजक गतिविधि गरेको देख्दाचाहिँ अचम्म लाग्छ । कानुनीराजको पालना गर्छु, अदालतलाई सहयोग गर्छु भन्ने सभापति, कार्यकर्ता भने पत्रकारमाथि नै कुटपिट गर्ने ? चितवनमा रविमाथि बयान चल्दै गर्दा बुधबार कार्यकर्ताले बाहिर प्रदर्शन गर्दै पत्रकारमाथि हातपात गर्नु निन्दनीय छ । शान्तिपूर्ण प्रदर्शनको अधिकार सबैमा निहित छ तर हिंसात्मक गतिविधिमा उत्रन कसैलाई छुट छैन ।अदालत या प्रहरीमा कसैमाथि उजुरी परेपछि छानबिन गर्नु स्वाभाविक हो । छानबिन नै गर्न पाइँदैन भन्नु सरासर गलत होइन ? त्यसो त रवि भ्रष्टाचार अभियोग लागेका एक व्यक्ति होइनन्, अन्य भ्रष्टाचारीमाथि पनि छानबिन होस् । अनेक लाञ्छना लगाएर निर्दोषलाई दोषी बनाउने काम नहोस् । तथ्यका आधारमा दोषी पत्ता लगाइयोस् । नेपालमा कानुनीराज छ भने दोषीले उन्मुक्ति पाउनु हुन्न । तर, रास्वपाको आन्दोलन केका लागि ? के रविविरुद्ध परेको उजुरीमा छानबिन गर्न नपाउने हो ? रास्वपाले भने छानबिनमै प्रभावित पार्ने गरी आन्दोलन गरिरहेको छ, यो कदापि न्यायोचित होइन । पुरुषोत्तम घिमिरे, जोरपाटी, काठमाडौं"
यसकारण चाहिँदैन प्रदेश,"श्रीरामसिंह बस्नेत, वनस्थली, काठमाडौं"
रोजगारको सुनिश्चितता होओस्,"त्यसकारण निर्वाहमुखी व्यवसायले परिवार चलाउनुभन्दा दुःख गरेर भए पनि नियमित आम्दानी हुने देश जान पाए केही समयमा फर्केर व्यवहार राम्रो बनाउन सकिन्छ कि भन्ने सोच हामीमा छ । तसर्थ, युद्धविराम भएको इजरायलसँग सरकारले जीटूजीमार्फत संख्या वृद्धि गरी प्रक्रिया बढाओस् । मलेसियाको सम्झौता कार्यान्वयन गरोस् र अन्य खाडी तथा युरोपियन देशमा समेत सुरक्षित रोजगारको सम्झौता गरियोस् । सरकारको विशेष चासो नहुँदा पढेकानपढेका सबैले दुःख पाइरहेका छन् । सुरेश खतिवडा, बिर्तामोड, झापा"
कहाँ छ अराजकताको नर्सरी ?,"अपूरा सपनाहिजो मान्छे आन्दोलनको आदर्शले ओतप्रोत थियो । समाजमा नैतिकताका मानकहरू थिए । नेताहरू आदर्शको कुरा गर्थे । तर आज नेताहरू आदर्शको हैन, विकृतिको मानक बने । एकातिर हिजो आन्दोलनमा देखेका सपनाहरू पूरा नहुनु, अर्कोतिर आदर्शको मृत्यु हुनुले समाजका ज्ञानी मान्छेहरू पनि निराश छन् । हिजो आफैंसँग हिँडेकाहरूको रजगज र आफ्नो दुःखलाई तुलना गर्दा मान्छेको मन पोल्छ । तर पोलेको मनलाई शान्त गर्ने ठाउँ कतै छैन । त्यसपछि उनीहरूलाई लाग्छ, लोकतान्त्रिक आदर्शहरूको वध हुँदै छ । सपनाहरू बेमौत चियानमा पुरिँदै छन् । यसरी समाजमा जसलाई ज्ञानी भनिन्छ, ऊ पनि निराश छ । ऊसँगै बाँकी बचेको ज्ञान, निष्ठा र आदर्श पनि निराश छ । जब बोल्नुपर्नेहरू मौन बस्छन् र नबोल्नुपर्नेहरू चर्को बोल्न थाल्छन्, तब यस्तो हुन्छ नै, जुन अहिले भइरहेको छ । यहीँनेर भन्नुपर्ने अर्को कुरा पनि छ, जस्तो हिजो आन्दोलनमा लागेका विभिन्न जाति, भाषा र पहिचानका पक्षधरहरू आज निराश र आक्रोशित देखिन्छन् । आदिवासीहरू बेखुसी छन् । दलितहरू बेखुसी छन् । महिलाहरू बेखुसी छन् । हिजो जुन सत्ता निर्माणका लागि उनीहरू आन्दोलनमा लागे, आज त्यही सत्ताले आफ्ना मुद्दाहरू बिर्संदा उनीहरू आफूलाई अझै सीमान्त अनुभव गरिरहेका छन् । अर्थात्, हिजो आफैंसँग लडेका मित्रहरू राज्यका उच्च ओहदामा छन्, तर आफ्ना मागहरू भने सम्बोधन भएकै छैन । यसर्थ देशमा एउटा ठूलो जमात बिच्किएर बसेको छ, जो आफ्ना मुद्दाहरूमाथि खेलबाड भएको ठान्दछ र राजनीतिक भविष्य सकिएको पीडामा छ । ऊ पनि बेलाबेला भड्किन्छ र त्यसको छायाबाट अराजकता प्रकट हुन्छ । यस्तो बेला राजनीतिक महत्त्वाकांक्षा बोकेका केही मान्छेहरू चर्को बोलेर आफ्नो स्थान बनाउन चाहन्छन् । जहाँबाट मौलाउँदै छ तीव्र आक्रोश, असन्तुष्टि र अराजकता । पछिल्ला वर्षहरूमा राजनीति यति धेरै विशृंखलित भयो कि, न त आन्दोलनले स्थापित गरेका आदर्शहरू कसैले सम्झिए, न त सडकमा पोखिएको सपनाको बिस्कुन नै कसैले उठायो । यस्तो हुँदै गयो कि, आज सबै दलहरू आफ्नो आफ्नो स्वार्थको सगरमाथा बनाउन लागे । साझा आदर्श भाँडमा जाओस्, दलहरूलाई आफ्नै रंगको सगरमाथा उभ्याउनु छ । कार्यकर्तालाई आफ्नै नेताको स्तुतिमा रमाउनु छ । शुभेच्छुकहरूलाई किञ्चित भ्रष्ट नै सही, आफ्नै नेताको मन्दिर बनाउनु छ । पार्टीहरू अरूलाई होचो देखाएर आफू अग्लो बन्ने प्रयत्नमा लागेका छन् । राजनीतिक कार्यकर्ताहरू अरूको सत्यमाथि कालो पोतेर आफ्नो झूटको महाकाव्य लेख्न कलम तिखार्दै छन् । जब राजनीतिले समाजमा पूर्वाग्रह रोप्दै छ त समाजमा सद्भावको बगैंचा बन्छ कसरी ?जब सत्ताले निष्ठा र नैतिकतालाई अवमूल्यनगर्छ त त्यसले नागरिकलाई दिन्छ के ? किनभने, सत्ता अराजक हुने र नागरिक सभ्य हुने यो असम्भव कुरा हो ।तर समाधान धेरै अप्ठ्यारो छैन । अहिले समाजमा जुन अराजकताको रजगज देखिँदै छ, त्यो हाम्रो राजनीतिले सम्बोधन गर्न नसकेको निराशाको उग्र अभिव्यक्ति हो । हाम्रो राजनीति, दल र नेतृत्वले बुझ्नैपर्ने कुरा के भने, (गालिवले भनेझैं) हिलो अनुहारमा छ, ऐना पुछेर के हुन्छ ? अतः राजनीतिले आजको अराजकतालाई राजनीतिक, आर्थिक र शासकीय प्रबन्धनबाट सम्बोधन गर्नुपर्छ । अन्यथा, हामी अराजकताको अँध्यारो सिलसिलातिर प्रवेश गर्छौं । आफ्नै आँगनमा आफैंले अराजकताको नर्सरी लगाउनु र सडकमा आमसभा गरेर त्यसलाई उखेल्ने धमास दिनु अनैतिक र अराजनीतिक कुरा हो । नभुलौं, अराजनीतिक कुरा गरेर राजनीतिक समस्याहरू समाधान हुँदैनन् ।"
राजनीतिमा लैंगिक हिंसा सम्बोधनको आवश्यकता,"कसरी गर्ने हिंसा अन्त्य ? राजनीतिमा हुने लैंगिक हिंसा कुनै विशेष परिस्थिति सिर्जित नभएर समाजमा सदियौंदेखि जरा गाढेर बसेको पितृसत्तात्मक, सामन्ती सोच र व्यवहारको निरन्तरता हो । विभिन्न समयमा भएका राजनीतिक, सामाजिक परिवर्तनले सैद्धान्तिक तहमा सकारात्मक परिवर्तन देखिए पनि व्यावहारिक रूपमा र सोचको तहमा यथोचित परिवर्तन ल्याउन सकेन । महिला र सीमान्तकृतलाई परिवर्तनका वाहक त बनाइयो तर उद्देश्य प्राप्तिपश्चात् परिवर्तित भूमिका र नेतृत्वमा स्विकार्न समाज, व्यवस्था र प्रणाली र राजनीतिक दल स्वयंलाई चुनौती बन्यो । परिणामस्वरूप समाजमा दृश्य वा अदृश्य रूपमा लैंगिक, जातीय मात्र नभएर अन्य धेरै खालका द्वन्द्व र असन्तुष्टि बढ्दै छन् र तिनले नसोचिएका हिंसाका स्वरूप निम्त्याउँदै छन् । त्यसैले, समयमै यी विषयका गम्भीरतालाई बुझेर सम्बोधन गर्नु अहिलेको प्रमुख आवश्यकता हो । यसका लागि सरकारले संविधान, कानुन, अन्तर्राष्ट्रिय हस्ताक्षर गरिएका दस्ताबेजको सही पालना र संशोधन गर्नुपर्ने छ । कानुन बन्दैमा यो स्वतः लागू हुँदैन । भएका कानुन, नीतिको प्रयोग भएका छन् भन्ने सुनिश्चितताका लागि राज्यले गर्ने प्रयास के छन्, त्यो स्पष्ट हुनु आवश्यक छ । डिजिटल स्पेसमा हुने बढ्दो हिंसाका अन्त्यका लागि सरकारले विद्युतीय कारोबार ऐन २०६३ लाई संशोधन गरी साइबर सुरक्षा नीति र कार्यविधि हिंसा प्रभावितको अधिकारलाई केन्द्रमा राखेर बनाइनुपर्छ । स्थानीय सरकारले प्राथमिक तहदेखि नै पाठ्यक्रममा डिजिटल अधिकार र लैंगिक हिंसाविरुद्धका सामग्री समावेश गरेमा हुर्कंदै गरेका बालबालिकाका निम्ति उपयोगी हुनेछ । सरकारले प्रविधि कम्पनीलाई संवेदनशील र जिम्मेवार बनाउन पहल गर्नु आवश्यक छ । सञ्चार र पत्रकारिता क्षेत्रले यौनिक र सनसनी खोजभन्दा नैतिक र जिम्मेवार पत्रकारितामा ध्यान दिएमा र समाचारका तथ्य जाँच गरेर मात्र प्रकाशित गरेमा यस्ता हिंसा घटाउन सहायक हुनेछ । समाज र परिवारले पितृसत्तात्मक सोच र मान्यतालाई निरन्तरता दिने सोच र व्यवहारको अन्त्य गर्दै व्यक्तिको यौनिकता र लैंगिकताका आधारमा धारणा बनाउन बन्द गर्नुपर्छ । हिंसा प्रभावित व्यक्तिले पनि राजनीतिमा हुने लैंगिक हिंसाका घटनालाई सार्वजनिक गर्दै यसविरुद्ध लड्न पहल सुरु गर्नुपर्छ । सबैभन्दा महत्त्वपूर्ण भूमिका राजनीतिक दलकै हुन आउँछ । दलका घोषणापत्र, कार्यकर्ता तालिम पाठ्यक्रम, विधानलगायत अन्य दस्ताबेज मानवअधिकार तथा महिलावादी दृष्टिकोणबाट पुनरावलोकन गरिनुपर्छ । ती दस्ताबेजमा महिला, लैंगिक अल्पसंख्यकलगायत अन्य सीमान्तकृत समुदायको संविधानप्रदत्त अधिकारको सुनिश्चितता र पालना हुनुपर्नेछ । राजनीतिक दलले लैंगिक हिंसा, जातीय भेदभावलगायत सामाजिक भनिएका मुद्दालाई राजनीतिक मुद्दाका रूपमा स्थापित गर्नुपर्नेछ । राज्यका समावेशी सहभागितासम्बन्धी नीति र प्रावधान राजनीतिक दलभित्र पनि लागू नगरे परिणाममात्र समावेशी खोजेर सम्भव छैन । राजनीतिमा हुने लैंगिक हिंसा अन्त्य गर्न सबैभन्दा पहिलो जिम्मेवार र उत्तरदायी निकाय राजनीतिक दलहरू नै हुन् ।"
पालिका घटाउने कि अधिकार दिने ?,"हामीले संघीयताको अभ्यास सुरु गरेको साढे ७ वर्षमात्रै भएको छ । कुनै व्यवस्था प्रभावकारी भए, नभएको निर्णय गर्न यो पर्याप्त अवधि होइन । तर अहिले नै संघीयतासहित शासकीय स्वरूपमा पुनःसंरचना गर्ने बहस सुरु भइसकेको छ । प्रजातन्त्रपश्चात् नेपाली अर्थतन्त्रलाई नयाँ दिशामा डोर्याएका कैयौं नेता संघीयता देशले धान्न सक्दैन भन्न थालेका छन् । वर्तमान संघीय सरकारको गठबन्धन नै संविधान संशोधनको जगमा बनेको भनिएको छ । संविधानमा कस्तो प्रकारको संशोधन गरिने हो त्यो स्पष्ट छैन । संघीयता पुनःसंरचनाको पक्षमा उभिएकामध्ये धेरैको तर्क सुन्ने हो भने प्रादेशिक संरचना हटाउने र स्थानीय तह घटाउने भन्ने देखिन्छ । यो हटाउने र घटाउने बहस वास्तवमै कति सान्दर्भिक हो भन्ने पाटोमा खासै छलफल भएको देखिँदैन ।सुरुमा ५६५ स्थानीय तह बनाउने गरी खाका बनाइएको थियो । तर राजनीतिक दबाब बढेपछि स्थानीय तहको संख्या ७५३ पुर्याइयो । यो संख्याको राजनीति लाई छाड्ने हो भने पनि स्थानीय तहको विभाजन गर्दा कतिपय अवस्थामा भौगोलिक सुलभता र नागरिकको सहजतालाई नजरअन्दाज गरिएको देखिन्छ । बरु, वडा तथा पालिकाको विभाजन गर्दा त्यस क्षेत्रमा कुन दलको प्रभुत्व छ भन्ने विषयलाई बढी जोड दिइएको जस्तो पनि देखिन्छ । कांग्रेसी मतदाताको घनत्व भएको क्षेत्रलाई एकातर्फ, एमालेका मतदाता बढी भएको क्षेत्रलाई अर्कोतर्फ र माओवादीका मतदाता ज्यादा भएका ठाउँ अर्कोतर्फ हुने गरी कैयौं वडा तथा पालिकाको सीमारेखा कोरिएका छन् । यसबाहेक साविकका गाउँ विकास समिति (गाविस) लाई सकेसम्म नफुटाऊ भन्ने मान्यतामा पुनःसंरचनाको खाका कोरिएको देखिन्छ । कैयौं गाउँबस्ती कुनै अर्को वडाका कार्यालय वा पालिका केन्द्रसँग भौगोलिक रूपमा नजिक छन् । तर ती गाउँबस्तीका मानिस आफ्नो वडा वा पालिका जानुपर्यो भने निकै टाढा पुग्नुपर्ने र बाटोलगायत पूर्वाधार पनि कमजोर रहने अवस्था धेरैतिर देखिएको छ । यसले स्थानीय सरकार र बस्तीबीचको दूरी बढाइदिएको आभास हुन्छ । यी कुरालाई सच्याउँदै जाने र जनतालाई सकेसम्म सहज सेवा प्रदान गर्ने बाटो खोज्नुपर्ने विषयमा बहस उठेको देखिँदैन । एकैपटक अर्थतन्त्रले धान्न सक्दैन भन्ने भाष्य निर्माण गरिँदै लगेको देखिन्छ । २०४९ सालमा स्थानीय स्वायत्त शासन ऐन आइसकेपछि त्यसले एक प्रकारको संघीय ढाँचालाई अभ्यासमा ल्याएको थियो । त्यसबेला विनियोजन गर्ने अधिकार केन्द्रीकृत थियो भने खर्च गर्ने अधिकार विकेन्द्रीकृत थियो । तर त्यसबेला पनि दुईपल्ट भन्दा बढी स्थानीय निर्वाचन हुनै पाएन । दोस्रो निर्वाचन २०५४ मा सम्पन्न भएपछि त्यसपछि चुनाव भएन । त्यसयता २०७४ सम्म कर्मचारीले नै स्थानीय निकायमाथि ज्यादातर तजबिजी गर्ने परिपाटी बन्यो । जिल्ला र स्थानीय तहमा सर्वदलीय संयन्त्र बनाएर विनियोजन प्रक्रियामा साक्षी त राखिन्थ्यो, तर सम्पूर्ण कार्यकारी अधिकार कर्मचारी प्रशासनको हातमा पुग्यो । आज पनि ग्रामीण पूर्वाधारका ढाँचालाई नियाल्ने हो भने यसको परिकल्पना २०४९ देखि २०५५ कै बीचमा भएको धेरैजसो उदाहरण पाइन्छ । तसर्थ, त्यसबेलामा स्थानीय निकायको आवधिक निर्वाचनलाई नरोकिएको थियो र त्यो संयन्त्र जीवन्त हुन्थ्यो भने अहिलेसम्म हाम्रो विकासको स्तर धेरै अघि बढिसक्ने थियो । त्यसबेला कुनै न कुनै बहानामा स्थानीय निकायलाई कमजोर बनाइयो । अहिले पुनः त्यसैगरी अवास्तविक तर्कको जगमा नवीन भाष्य सिर्जना गरेर स्थानीय तहमाथि नै धावा बोल्ने कोसिसको आभास हुन्छ । अहिले नै कतिपय मानिस यही संरचनामा संघीयता धान्न सकिँदैन भन्ने तर्क दिइरहेका छन् । अब हामीले पालिकाको संख्या घटाउने हो भने त्यसबाट साँच्चै घट्ने वा बचत हुने के हो त ? अहिले ७५३ स्थानीय तहलाई ३०० मै झार्ने हो भने पनि के जोगिन्छ ? पालिकाको संख्यामात्रै घटाएर वडालाई जस्ताको तस्तै राख्ने हो कि वडाको संख्या पनि घटाउने हो ? यस्ता विषयमा बहस भएको देखिँदैन । हामीले कामको चाप र क्षेत्राधिकारलाई हेर्ने हो भने अधिकांश वडाध्यक्ष र वडाका कर्मचारीलाई अहिलेकै वडा पनि ठूलो भएको देखिन्छ । बढी जनसंख्या भएको वडामा बिहानदेखि बेलुकासम्म खटेर काम गर्दा पनि उसले नागरिकलाई चित्तबुझ्दो सेवा दिन नसक्ने अवस्था देखिएको छ । मानिसले विकास निर्माण भइरहेका क्षेत्रमा पनि वडाध्यक्ष खोजिरहेका हुन्छन् । अनुगमनमा, स्वास्थ्य, शिक्षालगायतका कार्यक्रममा मात्रै होइन विवाह, व्रतबन्ध, काजकिरिया भएका स्थानमा पनि वडाध्यक्षको प्रतीक्षा गरिएको हुन्छ । आफ्नो पालिकामा भएका स्वास्थ्य संस्था र विद्यालयको व्यवस्थापनमा र पदेन सदस्य रहने संस्थामा प्रतिनिधित्व गर्नुपर्छ । नागरिकलाई विभिन्न घुम्ती सेवामार्फत सुविधा दिइरहनुपरेको छ । यी सबै काम वडा कार्यालयमा बसेर दिइने सार्वजनिक सेवाभन्दा बाहेकका हुन् । एउटा वडामा ४ जना सदस्य छन् । उनीहरूलाई पनि काम पर्याप्त पुगेको छ । कतिपय वडा विभाजन गरेर संख्या बढाउनुपर्ने वास्तविकता तल्लो तहमा देखिन्छ । अब वडाको संख्या नघटाउने हो भने स्थानीय तह घटाउने भनेको के हो ? सामान्य भाषामा मेयरअध्यक्ष उपमेयरउपाध्यक्ष र प्रशासकीय प्रमुख घटाउने हो ? स्थानीय तहको आकार बढाएर संख्या घटाउँदा पनि सेवा प्रवाहलाई खुम्च्याउन त सकिँदैन । तसर्थ केही शाखा प्रमुखबाहेक ठूलो मात्रामा कर्मचारी कटौती गर्न पनि सम्भव नहोला । यसरी हेर्दा ७५३ बाट स्थानीय तहको संख्या ३०० मा झार्ने हो भने पनि ४५३ जना प्रमुख वा अध्यक्ष र त्यति नै उपप्रमुख वा उपाध्यक्षको संख्या घट्छ । कर्मचारीको हकमा पनि त्यति नै संख्यामा प्रशासकीय प्रमुख र केही शाखा प्रमुखहरूको संख्या घट्ला । हामीले स्थानीय तहको संख्या कम गरेर मात्रै सार्वजनिक खर्चलाई व्यापक आकारमा घटाउन सक्दैनौं । तर स्थानीय स्रोत साधनको अधिकतम उपयोग गरेर आन्तरिक आय बढाउने सम्भावना प्रशस्त छन् । कुनै स्थानमा हामीले पर्यटन सेवालाई बढावा दिन सक्छौं । काठ तथा जडीबुटीजस्ता वनजन्य स्रोतको उपयोग बढाउन सक्छौं । सिँचाइ सुलभ ठाउँ छ भने कृषिका लागि उपयोग गर्न सक्छौं । प्राकृतिक स्रोत, सांस्कृतिक सम्पदा र धरोहरलाई स्थानीय सरकारको स्रोत अभिवृद्धि गर्ने काममा कसरी प्रभावकारी उपयोग गर्न सकिन्छ भनेर छलफल हुनुपर्ने आवश्यकता छ । आज हामी आफ्नो गाउँघरमा उपलब्ध स्रोत साधनको प्रयोग नगरी आयातित वस्तुको उपयोग गरिरहेका छौं । यसले एकातिर हाम्रो सम्पत्ति बाहिरिइरहेको छ भने अर्कातिर राष्ट्रिय स्रोत साधनको सही उपयोग हुन सकेको छैन । स्थानीय तहको एकल अधिकार भनेर संविधानको अनुसूची ८ मा व्यवस्था गरिएका कयौं विषय सम्बद्ध कानुन अहिलेसम्म बन्न सकेका छैनन् । शिक्षाको क्षेत्रमा सुधार गर्छौं भनेर स्थानीय सरकारले प्रयास गर्ने हो भने २०२८ सालको ऐन र २०५९ सालको नियमावली देखाएर काम गर्न रोकिराखेको अवस्था छ । स्थानीय तह संविधानले आफूलाई दिएको अधिकार उपयोग गर्नका निम्ति पनि मुद्दा लडिरहनुपर्ने बाध्यता बनेको छ । यो परिस्थिति स्थानीय तहका कारण सिर्जना भएको होइन । अझै पनि कतिपय विषयमा स्थानीय तहको क्षमता नै कमजोर भएका कारण तल्लो तहमा अधिकार हस्तान्तरण गर्नु हुँदैन भन्ने तर्क अघि सारिएको पाइन्छ । तर यो तर्क पूर्णतः प्रतिगामी हो । कुनै पनि व्यक्ति वा संस्थाले काम गर्ने अख्तियारी प्राप्त नगरेसम्म उसको सीप र सामर्थ्य विकास नै हुँदैन । संविधानले दिएका अधिकार स्थानीय निर्वाचनपछि गठन भएका पालिकाले पहिलो दिनदेखि नै अभ्यास गर्न पाएका भए बितेको साढे ७ वर्षमा धेरै राम्रोसँग क्षमता विकास भइसक्ने थियो । संविधान निर्माणको चरणमा शिक्षा, स्वास्थ्यजस्ता बृहत्तर क्षेत्रहरूको नीतिगत निर्णय र कार्यक्रम सञ्चालन गर्ने अधिकार केन्द्र वा प्रदेशलाई र अनुगमन तथा मूल्यांकन गर्ने अधिकार स्थानीय तहलाई दिइएको भए सजिलो पर्ने थियो होला । अब त्यसो गर्न सम्भव छैन । अब त स्थानीय तहको क्षमता विकासमा केही जोड दिएरै भए पनि यी अधिकार तल्लो तहमा हस्तान्तरण गर्नुपर्ने अवस्था छ । तिवारी अर्जुनचौपारी गाउँपालिकाकाअध्यक्ष हुन् ।"
लियोले अन्तर्राष्ट्रिय युवा शिविर गर्दै,"काठमाडौं (कास) युवाको नेतृत्व विकासका लागि लियो जिल्ला परिषद् ३२५ एल नेपालले पुस १९ देखि २१ सम्म चितवनको सौराहामा अन्तर्राष्ट्रिय युवा शिविर आयोजना गर्ने भएको छ । पत्रकार सम्मेलनमा कार्यक्रम संयोजक एवं लियो जिल्ला परिषद्का अध्यक्ष अभय थापाले दक्षिण एसियाका युवाहरूलाई नेपालको समृद्ध सांस्कृतिक सम्पदा, युवा नेतृत्व, वातावरण संरक्षण, विविध परिदृश्यको अनुभव प्राप्त गर्न र सामुदायिक सेवाको स्थायी भावनामा एकताबद्ध गर्न कार्यक्रम आयोजना गर्न लागिएको जानकारी दिए । भने, कार्यक्रमले नेतृत्व विकास, सांस्कृतिक आदानप्रदान र सामाजिक उत्तरदायित्वका लागि गतिशील प्लेटफर्म प्रदान गर्नेछ, यसबाट सहभागीको व्यक्तिगत तथा व्यावसायिक क्षमता अभिवृद्धि हुनेछ । उक्त युवा शिविरमा नेतृत्व, सार्वजनिक भाषण, उद्यमशीलता र व्यक्तिगत वृद्धिजस्ता आवश्यक सीपहरूमा केन्द्रित रही कार्यशाला हुने आयोजकले जनाएको छ । यसबाट युवा नेताहरूले बलियो सार्वजनिक सम्बन्ध विकास गर्ने, पारस्परिक सम्मान र मित्रताको विश्वव्यापी नेटवर्क विकास गर्ने मौका पाउने अपेक्षा छ, कार्यक्रम संयोजक थापाले भने । विश्वभरबाट १५ सय बढीको आवेदन प्राप्त हुने अपेक्षा छ । त्यसबाट ६० जना छनोट गरिनेछ । जसमा ५० जना युवा नेपाल र १० जना अन्य देशबाट हुनेछन्, थापाले भने ।"
नेपालको परराष्ट्र सम्बन्धबारे युवा चासो,"(काठमाडौं)नेपाल दुई ढुंगाबीचको तरुल हो पृथ्वीनारायण शाहको यो भाष्यलाई बदलेर नेपाल दुई देशबीचको पुल बन्नुपर्छ भन्छन्, मिलन तामाङ । त्रिभुवन विश्वविद्यालयबाट डिपार्टमेन्ट अफ इन्टरनेसनल रिलेसन एन्ड डिप्लोमेसी अध्ययन गरिरहेका उनी थप्छन्, विश्वेश्वरप्रसाद कोइरालाले नेपाललाई दुई ठूला हात्तीबीच सुतिरहेको मान्छेजस्तै भनी गरेको व्याख्यालाई पनि परिमार्जन गर्नुपर्छ । बरु सचेत र सावधानीपूर्वक रहनुपर्छ । मिलनको कुरासँग सहमत छिन्, अपेक्षा खतिवडा पनि । काठमाडौं विश्वविद्यालयबाट डिपार्टमेन्ट अफ डेभलपमेन्ट स्टडिज गरिरहेकी उनी भन्छिन्, नेपालले भारत र चीनसँगको सम्बन्धलाई सन्तुलनमा राख्नुपर्छ । नेपालको भौगोलिक संरचना अद्वितीय छ । दुई शक्तिशाली राष्ट्रबीचमा नेपाल छ । यी दुई देशहरूले हाम्रो परराष्ट्र नीतिलाई एकदमै बचाएर राखेको छ । विश्वमै नेपाल शान्तिपूर्ण राष्ट्रको रूपमा चिनिन्छ । न युद्धमा जोडिन्छ, न द्वन्द्वमा । नेपाल कसैको पक्षमा पनि छैन, विपक्षमा पनि छैन । जुन एकदमै खुसीको कुरा हो ।नेपालको भौतिक संरचनाको विकास हुनुमा चीनको एकदमै ठूलो हात रहेको ठान्छिन्, अपेक्षा । भन्छिन्, सडक तथा पुल निर्माणदेखि मेसिनहरू चीनबाट आउँछ । भारतले गरेको नाकाबन्दीमा हाम्रो चीनसँगको सम्बन्ध सुमधुर भएको भए ठूलो संकटको सामाना गर्नुपर्दैन थियो र हामी भारतमाथि परनिर्भर हुन पर्दैनथ्यो । चीनसँग हाम्रो सभ्यता र सांस्कृतिक सम्बन्ध छ, त्रिभुवन विश्वविद्यालयबाट डिपार्टमेन्ट अफ इन्टरनेसनल रिलेसन एन्ड डिप्लोमेसी अध्ययन गरिरहेकी सविना जमरकट्टेल भन्छिन्, व्यापारिक सम्बन्ध, आर्ट र बुद्धिज्मको कुरा जोडिन्छ । त्यसैले भारत र चीनसँगको सम्बन्ध समान हुनुपर्छ । राजनीतिक पार्टीहरूले निर्णय लिँदा राष्ट्रको हितभन्दा माथि गएर राजनीतिक पद, शक्तिअनुसार काम गर्दा नेपालको कूटनीतिक सम्बन्धलाई प्रत्यक्ष र अप्रत्यक्ष रूपमा प्रभाव पारिरहेको उनी बताउँछिन् । भारतमा ब्रिटिसले शासन गरेदेखि नै नेपालसँग सम्बन्ध जोडिएको भन्ने थाहा छ, मिलनलाई । भारत र नेपालमा धेरै कुराको समानता छ । हिन्दी भाषा नेपालीहरूले सजिलै बोल्न र बुझ्न सक्छन् । राजनीतिक नेताहरूले भनेजस्तै रोटीबेटीको सम्बन्ध पनि छ, उनी नेपालको राजनीतिक परिवर्तनमा भारतको प्रत्यक्ष र अप्रत्यक्ष रूपमा हस्तक्षेप हुने गरेको टिप्पणी थप्छन् । २००७ को राणाशासन अन्त्य हुँदा २०४७ को आन्दोलन, ०६२६३ को जनआन्दोलनमा भारतले प्रमुख भूमिका खेलेको बताउँदै मिलन थप्छन्,मेरो बुझाइमा नेपालको हरेक राजनीतिक परिवर्तनमा भारतको महत्त्वपूर्ण भूमिका सधैं रहन्छजस्तो लाग्छ ।अमेरिकाको भर्खरै सम्पन्न राष्ट्रपति चुनावमा डोनाल्ड ट्रम्पले जितेपछि नेपाललाई प्रत्यक्ष रूपमा प्रभाव पार्ने अपेक्षाको बुझाइ छ । उनी भन्छिन्, ट्रम्पको अमेरिका फस्ट भन्ने दृष्टिकोण थियो । उनी आत्मकेन्द्रित भएकाले यसको असर नेपालमा पर्छ । नेपालका लागि अमेरिकाले सबैभन्दा धेरै फन्डिङ गरिररहेको हुन्छ । जसले गर्दा हाम्रो जस्तो भूराजनैतिक सम्बन्ध पनि नभएको देशलाई प्रभाव पार्छजस्तो लाग्छ ।अपेक्षाभन्दा फरक मत राख्दै सविना थप्छिन्, नेपालको रणनीतिक स्थानमा चीन, अमेरिका र भारतको समान रणनीतिक चासो छ । नेपाल अहिले भूराजनैतिक केन्द्र बनेको छ । यसमा अमेरिकाको रुचि धेरै छ । त्यसैले यो बेला फन्डिङ नआउने कुरा हुँदैनजस्तो लाग्छ । बरु उनलाई लाग्छ, ट्रम्पको जितपछि जताततै चर्चा भएको विषय नै आप्रवासी नीति हो । अमेरिकामा ठूलो संख्यामा नेपालीहरू बसोबास गर्छन् । वैधानिक रूपमा बसोबास गर्नेलाई खासै असर गर्छजस्तो लाग्दैन । अर्को, जलवायु परिवर्तन, व्यापार नीति हुन् । आयतित सामग्रीमा ६० प्रतिशत कर लगाउने भनिरहेका छन् । ट्रम्पको अघिल्लो कार्यकालमा जलवायु परिवर्तन न्यूनीकरणसम्बन्धी २०१५ को पेरिस सम्झौता खारेज भएको थियो । ट्रम्पले बनाउने नीतिले नेपाललाई कसरी प्रत्यक्ष रूपमा प्रभाव पार्छ भन्ने पनि छ ।ट्रम्पको जितपछि नेपाल र अमेरिकाबीचको सम्बन्धमा धेरै परिवर्तन नआउने ठान्छन्, मिलन । भन्छन्, विश्वको नजरबाट हेर्दाचाहिँ कुन बेला कस्तो निर्णय गर्छ कसैले सहजै अनुमान लगाउन सक्दैन । तर मलाई अमेरिका र चीनसँगको सम्बन्धचाहिँ सन्तुलनमा जानुपर्छजस्तो लाग्छ किनभने उनीहरू दुई राष्ट्रको सम्बन्धले उनीहरूलाई मात्र होइन पूरै विश्वलाई असर पुर्याउन सक्छ ।"
श्रमिकका परिवारलाई क्षतिपूर्ति दिन फिफा र कतारको बेवास्ता,"२०२२ को विश्वकप फुटबलको लिगेसी कोषबाट शोषणमा पारिएका श्रमिक र मृतक श्रमिकका परिवारलाई उचित क्षतिपूर्ति दिने घोषणाको अपेक्षाविपरीत फिफा र कतारले कोषको घोषणा गरिएको अन्तर्राष्ट्रिय मानव अधिकारवादी संगठनहरूले बताएका छन् । घोषणाको अन्तर्राष्ट्रिय मानवअधिकारवादी संस्थाहरूले चर्को विरोधसमेत गरेका छन् । एम्नेस्टी इन्टरनेशसलका श्रम अधिकार र खेलकुद प्रमुख स्टिभ ककवर्नले फिफा र कतारको पछिल्लो सम्झौता लाजमर्दो रहेको दाबी गरे । २०२२ को विश्वकपलाई सम्भव बनाउन खटिएका श्रमिकमाथि गरिएको शोषण र ज्यान गुमाएका आप्रवासी श्रमिकप्रतिको आफ्नो स्पष्ट जिम्मेवारी पहिचान नगरी बहुप्रतीक्षित लिगेसी कोषको घोषणा गरिएको छ । यो फिफा र कतारका लागि लाजमर्दो अवस्था हो, ककवर्नले जारी गरेको विज्ञप्तिमा भनिएको छ, शरणार्थी र उच्च तापको प्रभावबाट श्रमिकलाई जोगाउन विश्वव्यापी प्रयासलाई सहयोग उपलब्ध गराउन महत्त्वपूर्ण छ । तर त्योभन्दा पनि कोषको पहिलो प्राथमिकता कतारमा आफ्ना प्रियजन गुमाई गरिबीमा रहेका परिवारलाई क्षतिपूर्ति प्रदान गर्नु हो ।फिफाले आफ्नै मानवअधिकार उपसमितिको प्रतिवेदनको नीतिगत निष्कर्षलाई समेत बेवास्ता गरेको ककवर्नले बताए । फिफाले २०२३ को मार्चमा आफूले क्षतिपूर्ति जिम्मेवारी छ कि छैन भनेर निर्धारण गर्न एक स्वतन्त्र उपसमिति गठन गरेको थियो । यो उपसमितिको मंसिर १४ मा प्रकाशित प्रतिवेदनले पीडित श्रमिकलाई क्षतिपूर्ति सुनिश्चित गर्ने जिम्मेवारी फिफाको रहेको निष्कर्ष निकालेको थियो । यो प्रतिवेदन सार्वजनिक हुनु दुई दिनअगाडि फिफा र कतारले कोषबाट प्रदान गरिने सहयोग रकम घोषणा गरेका हुन् । कतारमा पीडित श्रमिक र तिनका परिवारलाई क्षतिपूर्ति उपलब्ध गराउन कोष असफल छ । जबसम्म फिफाले आफ्नो टाउको बालुवामा गाडिराख्छ, तबसम्म पीडित श्रमिक र उनीहरूका परिवारले दुःख पाइराख्छन्, ककवर्नले भने । एम्नेस्टी इन्टरनेसनलले सन् २०१० मा कतारमा कार्यरत आप्रवासी श्रमिकको मानवअधिकार सुनिश्चित गर्ने श्रम संरक्षणको विकास नगरी कतारलाई विश्वकप आयोजना गर्न दिइएकाले शोषणमा परिएका लाखौं श्रमिकलाई क्षतिपूर्ति दिन फिफाले कम्तीमा ४४ करोड डलर छुट्याउन माग गर्दै आएको छ । फिफाले कतार विश्वकपबाट ७५ बिलियन डलर प्राप्त गरेको थियो । यसबाट लिगेसी कोषमा जम्मा गरिएको रकमको आकार भने सार्वजनिक गरिएको छैन । अर्को मानवअधिकारवादीका विषयमा निगरानी राख्ने संस्था ह्युमन राइट्स वाचले पनि अज्ञात कारणले कतारमा मृत्यु भएका श्रमिकका परिवारलाई उचित क्षतिपूर्ति दिने दायित्व फिफा र कतारको रहेको बताउँदै आएको छ । २०२२ को विश्वकप कतारमा समापन भए पनि यसबाट पीडित बनेका परिवारहरूको घाउ नमेटिने वाचको भनाइ छ । कतारमा मृत्यु र ज्याला नपाएका परिवारलाई फिफाले उचित क्षतिपूर्ति दिनुपर्थ्यो । यसमा फिफा चुक्यो । विश्वकप सम्भव बनाएका पीडित श्रमिक र तिनका परिवारले फिफाले सधैं घृणाको दृष्टिकोणले हेरिराख्छ, ह्युमन राइट्स वाचका मध्यपूर्व निर्देशक माइकल पेजको भनाइ छ । विश्वकपका रंगशालालगायत पूर्वाधार निर्माणमा लाखौं नेपाली श्रमिक खटिएका थिए । ती पूर्वाधार सम्पन्न गर्न करिब १० वर्ष लागेको थियो । दोहास्थित नेपाली दूतावासका अनुसार विश्वकपको पूर्वाधार निर्माण सुरु (सन् २०१०) भएर सम्पन्न (सन् २०२२) हुँदासम्म कतारमा २ हजार ६ सय ९९ श्रमिकको मृत्यु भएको थियो । तीमध्ये अत्यधिक श्रमपछि क्याम्पमै सुतिरहेको अवस्थामा मृत भेटिनेको संख्या धेरै छ । ४ सय २४ जनाको मृत्युका पछाडि प्राकृतिक कारण रहेको उल्लेख छ । कार्यस्थलमा ज्यान गुमाउने नेपाली श्रमिकको संख्या १ सय ९५, सडक दुर्घटनामा ज्यान गुमाउनेको संख्या २ सय ७७ छ । आत्महत्या गरेर २ सय ५३, मिर्गौला फेललगायतका कारणले बिरामी भएर ४ सय ३८, हृदयाघातबाट ७ सय ८८, हत्या भएका २५, अन्य कारणले २ सय ६७ को मृत्यु भएको बताइन्छ । तर ३२ जनाको मृत्युको कारण खुलेको छैन । कतारमा कार्यरत रहेकै बेला मृत्यु भएका धेरैजसो श्रमिकका परिवारले क्षतिपूर्ति पाएका छैनन् । कतारले ज्यान गुमाएका आप्रवासी श्रमिकमाथि गम्भीर अनुसन्धान नगरी मृत्यु प्रमाणपत्र जारी गर्दा स्थानीय श्रम कानुनले प्रदान गर्ने क्षतिपूर्ति लिनबाट पनि मृतकका परिवार क्षतिपूर्ति पाउनबाट वञ्चित छन् । काम गर्ने समय लामो हुने, शारीरिक श्रम बढी हुने तथा चर्को गर्मीका कारण हुने मृत्युका सम्बन्धमा कतारको अध्ययन नभएको एम्नेस्टीको प्रतिवेदनमा उल्लेख छ । कतारमा प्राकृतिक कारणले मृत्यु भए परिवारलाई क्षतिपूर्ति दिने कानुनी व्यवस्था छैन । अझै पनि सयौं नेपाली परिवार क्षतिपूर्तिको पर्खाइमा छन् । रोल्पाको लुंग्री गाउँपालिका७ का तुलबहादुर घर्तीको परिवारले अझै क्षतिपूर्ति पाएको छैन । तुलबहादुर विश्वकप रंगशालामा स्काफफोल्डिङको काम गर्थे । तुलबहादुरको मृत्यु भएको चार वर्ष बित्दा पनि मृत्युसम्बन्धी आधिकारिक कारण नदिइएको तुलबहादुरकी श्रीमती विपना बताउँछिन् । मेडिकल रिपोर्टमा तुलबहादुरको मृत्युको कारण प्राकृतिक कारणले मुटु र फोक्सोले काम नगरेको उल्लेख थियो । हृृदयाघात भई २०७६ मा मृत्यु भएका भोजपुरका ३३ वर्षीय मंगलबहादुर तामाङको परिवारले पनि क्षतिपूर्ति पाएको छैन । कमाउने मूल मान्छे नै नभएपछि हाम्रो जीवन निकै कठिन छ । हाम्रो दैनिक खर्च र छोरीको पढाइ धान्न समस्या छ, श्रीमति एलिसाले भनिन्, क्षतिपूर्ति मात्रै दिए पनि छोरीको भविष्य बन्थ्यो । कतारले हामीजस्तोलाई हेरेन । हामीले कतारलाई आफ्नो कुरा सुनाउन नै पाएनौं ।"
अब भुक्तानी सेवा प्रदायकको कारोबार आधिकारिक प्रतिनिधिबाट मात्र,"प्रहरी प्रतिवेदनमा आपराधिक पृष्ठभूमि नदेखिएको वा देखिएको भए सजाय भुक्तान गरेको ५ वर्ष बितेको हुनुपर्नेछ । आधिकारिक प्रतिनिधिका लागि सम्पत्ति शुद्धीकरण र आतंकवादी कार्यमा वित्तीय लगानीको क्रियाकलापमा संलग्न नरहेको पनि स्वघोषणा गर्नुपर्नेछ । भुक्तानी सेवा प्रदायक संस्थाले आधिकारिक प्रतिनिधिमार्फत भुक्तानीसम्बन्धी सेवा प्रवाह गर्दा आधिकारिक प्रतिनिधि छनोटका लागि सक्षमता परीक्षण गरी दुई पक्षबीच सम्झौता गरेको हुनुपर्ने व्यवस्था पनि राष्ट बैंकले गरेको छ । यसरी सम्झौता गर्दा अन्य भुक्तानी सेवा प्रदायक संस्थाको आधिकारिक प्रतिनिधि भई काम गर्न प्रतिबन्ध लगाउने गरी सर्त राखेर सम्झौता गर्न भने पाइने छैन ।आधिकारिक प्रतिनिधिको निगरानी गर्ने जिम्मेवारी भुक्तानी सेवाप्रदायक संस्थाको हुनेछ । आधिकारिक प्रतिनिधिद्वारा ग्राहकलाई प्रदान गरिने सम्पूर्ण भुक्तानीसम्बन्धी सेवाको अन्तिम जिम्मेवारी भुक्तानी सेवा प्रदायक संस्था स्वयंको हुनेछ, निर्देशनमा भनिएको छ, आधिकारिक प्रतिनिधिले सबएजेन्ट वा कुनै प्रतिनिधि नियुक्त गर्न पाउने छैन ।यो निर्देशन जारी हुनुअघि (०८१ मंसिर १८) भुक्तानी सेवा प्रदायकका आधिकारिक प्रतिनिधिसँग आबद्ध सबएजेन्टप्रतिनिधिलाई यो व्यवस्था लागू भएको ३ महिनाभित्र भुक्तानी सेवा प्रदायकका आधिकारिक प्रतिनिधिका रूपमा परिणत गरिसक्न वा सम्झौता रद्द गरी यस्तो सेवा बन्द गर्न पनि राष्ट्र बैंकले भनेको छ । भुक्तानी सेवा प्रदायक संस्थाले नियुक्त गरेको आधिकारिक प्रतिनिधिले ग्राहकका वालेट वा प्रिपेड कार्ड जस्ता भुक्तानी उपकरणमा नगद जम्मा गर्ने वा भुक्तानी गर्ने सुविधा पाउनेछन् । तर आफ्नो बैंक खातामा वा भुक्तानी सेवा प्रदायकको बैंक खातामा नगद जम्मा गराई आफ्नो वालेट खर्च गरी बैंक खातामा वा ग्राहकबाहेक अन्य व्यक्तिको वालेट खातामा रकम जम्मा गर्न नपाइने निर्देशनमा उल्लेख छ । आधिकारिक प्रतिनिधिले ग्राहकका तर्फबाट खानेपानी, बिजुली, इन्टरनेट, मोबाइल रिचार्ज जस्ता सेवाबापतको बिल भुक्तानी एवं सरकारी सेवाबापतको शुल्क वा कर भुक्तानीका लागि सहजीकरण गरिदिनुपर्नेछ, निर्देशनमा भनिएको छ, ग्राहकको वालेटको मौज्दात तथा कारोबारको विवरण प्रदान गर्ने । प्रचलित कानुनको पालना गरी सुरक्षित रूपमा विद्युतीय ग्राहक विवरण (ईकेवाईसी) लिने तथा उक्त विवरण अद्यावधिक गर्ने र रिमोट अनबोर्डिङ गरी ग्राहकको वालेट खाता खोलिदिने काम पनि प्रतिनिधिले गर्नुपर्नेछ । यस्तो सेवा प्रदान गर्दा वालेट खाताको प्रयोग गर्नुपर्ने र आधिकारिक प्रतिनिधिले आफ्नो वालेटमा रकम जम्मा गर्दा बैंक खाताको प्रयोग गर्नुपर्ने व्यवस्था पनि निर्देशनमा छ ।"
अर्थ संक्षेप,"सिटिजन्स बैंकलाई ॅबैंक अफ द इयर २०२४ अवार्डकाठमाडौं (कास) सिटिजन्स बैंक इन्टरनेसनल बैंक अफ द इयर २०२४ अवार्डबाट सम्मानित भएको छ । बेलायतस्थित द फाइनान्सियल टाइम्सले गत बुधबार आयोजना गरेको एक समारोहबीच बैंक सम्मानित भएको जनाएको हो । बैंक सञ्चालक समितिका अध्यक्ष प्रबलजंग पाण्डे र बैंकका प्रमुख कार्यकारी अधिकृत गणेशराज पोखरेलले उक्त अवार्ड ग्रहण गरे । सम्मानित भएसँगै अध्यक्ष पाण्डेले खुसी व्यक्त गर्दै आगामी दिनमा प्रविधिमैत्री बैंकिङ प्रणाली ग्राहकमाझ ल्याउने प्रतिबद्धता जनाए । टाइम्सले वार्षिक रूपमा विभिन्न देशका बैंकले गर्ने कार्यसम्पादन एवं गतिविधिलाई दृष्टिगत गरी उक्त अवार्ड प्रदान गर्ने गरेको बैंकले जारी गरेको विज्ञप्तिमा उल्लेख छ । एनआईबीएल इक्विटी पार्टनर्सद्वारा इलेक्ट्रो पावरमा लगानीकाठमाडौं (कास) इक्विटी फर्म एनआईबीएल इक्विटी पार्टनर्सले इलेक्ट्रो पावर कम्पनीमा लगानी गर्ने सम्झौता गरेको जनाएको छ । यस सम्झौताले भोटेकोशी नदीमा निर्माणाधीन ४४ मेगावाटको जलविद्युत् परियोजनालाई थप ऊर्जा दिनुका साथै परियोजनाका लागि आवश्यक इक्विटी आवश्यकता पूरा गर्ने जनाइएको छ । एनआईएमबी एस क्यापिटलको व्यवस्थापनमा रहेको एनआईबीएल इक्विटी पार्टनर्सले नेपालका जलविद्युत् परियोजनाले आर्थिक विकास र दिगो स्वच्छ ऊर्जा प्रवर्द्धन गर्न राखेको सम्भावनालाई महत्त्वका साथ लिँदै आएको जनाएको छ । यसबारे एनआईएमबी एसका प्रमुख कार्यकारी अधिकृत शिवान्तबहादुर पाँडेले स्वच्छ ऊर्जा क्षेत्रमा सुरक्षित लगानी गर्ने प्रतिबद्धतालाई अगाडि बढाइएको बताए । साथै इलेक्ट्रो पावरका प्रबन्ध निर्देशक माधवप्रसाद मैनालीले उक्त साझेदारीले निर्माण प्रक्रियालाई तीव्रता दिने बताए ।बजारमा सेन्सेईको नयाँ वासिङ मेसिन काठमाडौं (कास) नेफालका लागि सेन्सेईको आधिकारिक वित्रेता सीजी इलेक्ट्रोनिक्सले नयाँ वासिङ मेसिन बजारमा ल्याएको जनाएको छ । सीजीले सेन्सेईको फ्रन्ट लोड वासिङ मेसिन बजारमा ल्याएको हो । कम्पनीका अनुसार सेन्सेईको उक्त वासिङ मेसिनमा कपडा सफा गर्न प्रभावकारी पावर सिस्टम प्रविधि, ऊर्जा बचत गर्न इन्भर्टर, १० वर्षको वारेन्टी, कपडाको दाग हटाउन स्टेन ट्रिटमेन्ट, १५ मिनेटको वासिङ फिचर र ८ किलोको क्षमताजस्ता विशेषता छ । सेन्सेईको उक्त वासिङ मेसिन देशभरका आधिकारिक शोरुममा उपलब्ध हुने कम्पनीले जनाएको छ ।पुल्चोकमा इम्बार्क कलेज काठमाडौं (कास) गोल्छा ग्रुप र ग्लोकलको सहकार्यमा स्थापित इम्बार्क कलेजले औपचारिक रूपमा आफ्नो यात्रा सुरु गरेको छ । ललितपुर, पुल्चोकमा अवस्थित कलेजले उद्यमशीलता, आधुनिक शिक्षा र सीपमा आधारित अध्यापन गराउने जनाएको छ । गत मंसिर १३ मा शिक्षा मन्त्रालयबाट स्वीकृति लिएको कलेजले बताएको छ । कलेजले बेलायतको विश्वविद्यालय रोह्याम्प्टनसँगको शैक्षिक साझेदारीमा स्नातक र स्नातकोत्तर तहको व्यस्थापन संकायको विषय सञ्चालन गरेको छ । यी विषयमा कलेजले मंसिर १४ बाट भर्ना सुरु गरिसकेको विज्ञप्तिमा उल्लेख छ । यस विषयमा रोह्याम्पटन विश्वविद्यालयका उपकुलपति जेन नोयल इजिनगर्डले भविष्य केन्द्रित शिक्षामा पहुँच विस्तार गर्ने उद्देश्यले इम्बार्क कलेजसँग सहकार्य गरेको बताए । उद्यमशीलता विकासमा केन्द्रित भएर इम्बार्क कलेजलाई नेपालमा उद्यमशीलताको पावर हाउसका रूपमा स्थापित गर्ने लक्ष्य लिएको कलेजका अध्यक्ष शेखर गोल्छाको भनाइ छ । बीएमडब्लू एक्स७ एक्सड्राइभ ४० आई एक सातामै बिक्रीकाठमाडौं (कास) बीएमडब्यू अटो मोबाइल्सको आधिकारिक आयातकर्ता र डिलर लक्ष्मी प्रिमियम मोटर्सले एक सातामै बीएमडब्लू एक्स७ एक्सड्राइभ ४०आई मोडल बिक्री गरिसकेको दाबी गरेको छ । कम्पनीले नेपाली बजारमा ७ करोड रुपैयाँ पर्ने बीएमडब्यू एक्स७ एक्सड्राइभ ४०आईको मोडल बिक्री गरिसकेको जनाएको छ । उक्त मोडलमा आधुनिक प्रविधि, उत्कृष्ट डिजाइन, सुरक्षा, शक्ति र विलासी सुधिवाका कारण रुचाइएको गाडी पर्ने कम्पनीको दाबी छ । कम्पनीका अनुसार सो मोडल नेपालमा गत कात्तिक २९ मा भित्रिएको थियो । नेपाली बजारमा भित्रिएको छोटो समयमै बिक्री सम्पन्न गरिएको कम्पनीद्वारा जारी विज्ञप्तिमा छ । यसले नेपालमा प्रिमियम गाडीको बजारमा नयाँ मापदण्ड स्थापना गरेको कम्पनीको भनाइ छ ।सामसङको टीभी खरिदमा ३१ प्रतिशतसम्म छुटकाठमाडौं (कास) सामसङ नेपालले ग्राहकका लागि सामसङ टीभी खरिदमा ३१ प्रतिशतसम्म छुटको योजना ल्याएको छ । कम्पनीले नेपाल प्रिमिय लिग (एनपीएल) चलिरहेको समयमा ग्राहकलाई घरमै बसी ठूलो स्क्रिनमा क्रिकेट हेर्न उक्त छुट योजना ल्याएको विज्ञप्तिमा उल्लेख छ । यो योजनासँगै ग्राहकले अब सामसङको क्यूएलईडी र क्रिस्टल यूएचडी फोरके टीभीमा छुट पाउनेछन् । साथै १२ महिनाको अवधिमा शून्य प्रतिशत ब्याजदरमा सामसङको टीभी खरिद गर्न सकिनेसमेत कम्पनीले जनाएको छ ।"
"गुर्खाजविरुद्ध सुदूरपश्चिम हाबी, जनकपुर अपराजित","(काठमाडौं)नरेन साउद एसीसी यू१९ एसिया कप खेलेर यूएईबाट बुधबार रातिमात्र काठमाडौं आइपुगेका थिए । २४ घन्टा नबित्दै उनले चमत्कारी प्रदर्शन गरेपछि सुदूरपश्चिम रोयल्सले नेपाल प्रिमियर लिग (एनपीएल) क्रिकेटमा काठमान्डु गुर्खाजलाई ७३ रनले पराजित गरेको छ ।युवा स्पिनर नरेनले कीर्तिपुरस्थित त्रिवि मैदानमा ५ विकेट लिएपछि १ सय ६८ रनको लक्ष्य पाएको गुर्खाज १५५ ओभरमा ९४ रनमै अलआउट भयो । ती विकेटका लागि देव्रेहाते स्पिनर उनले ३५ ओभरमा १९ रन खर्चेका थिए । उनले पछिको ४ विकेट त ३ रन र ११ बलको अन्तरमै लिएका हुन् । सुदूरबाट अविनाश बोहराले ३ ओभरमा १ मेडन राख्दै १२ रन खर्चेर २ तथा ब्रान्डन म्याकमुलेन र सैफ जायेबले ११ विकेट लिए । अघिल्लो दिन सानदार जित पाएको गुर्खाजबाट स्टेफन इस्किनाजीले ३७ रन बनाए । उनले ३५ बलमा ५ चौका र १ छक्का प्रहार गरे । सुमित महर्जन १४, भीम सार्की र जेहरार्ड इरसमसले समान १० रन बनाए । माइकल लेभिट ५, शंकर राना ३, रशिद खान २, प्रतीक श्रेष्ठ ८ र कप्तान करण केसी १ रनमा आउट भए । यसअघि टस हारेर ब्याटिङमा निम्त्याइएको सुदूरपश्चिमले २० ओभरमा ६ विकेट गुमाई १ सय ६७ रन बनाएको थियो । मध्यक्रममा कप्तान दीपेन्द्रसिंह ऐरीले २५ बलमा ४३ रन बनाउँदै टोलीलाई गतिलो स्कोरमा उभ्याएका थिए । उनले ३ चौका र २ छक्का प्रहार गरे । स्कटिस खेलाडी म्याकमुलेनको अर्धशतक बनाई आउट भएपछि दीपेन्द्रले आक्रामक इनिङ्स खेलेका थिए । म्याकमुलेनले ३६ बल खेल्दा ३ चौका र ४ छक्कासहित ५३ रन बनाए । ओपनर जैब ९ बलमा १ चौकासहित ११ रनमा आउट भए । अर्का ओपनर विनोद भण्डारीले ३५ रन बनाए । उनले २८ बल खेल्दै समान २ चौका र छक्का प्रहार गरे । रोहन मुस्ताफा ४ र आरिफ शेख ३ रन बनाई आउट भए । काठमान्डु गुर्खाजबाट रशिदले ४ ओभरमा २० रन खर्चेर २, शाहब आलम, इरसमस र करणले ११ विकेट लिएका थिए । सुदूरपश्चिमले पहिलो दुई खेल नै जितेको हो । गुर्खाज तीनमध्ये दुई खेलमा पराजित भएको छ । दिनको पहिलो खेलमा जनकपुर बोल्ट्सले लगातार तेस्रो विजय हात पारेको छ । जनकपुरले बिहीबार पोखरा एभेन्जर्सलाई ७ विकेटले हराएको थियो । जनकपुरले १ सय ३९ रनको लक्ष्य १७१ ओभरमा १ सय ४३ रन बनाएर जित हासिल गर्यो । अविजित रहेका जिम्मी निसमले २० बलमा ४० र हर्ष ठाकेरले १४ बलमा १३ रन रन बनाई जनकपुरलाई विजय दिलाए । प्लेयर अफ द म्याच निसमले ५ छक्का प्रहार गरे । म्याट क्रिच्लेको एकै ओभरमा ३ छक्कासहित २४ रन प्रहार गरे । उनले नै विजयी छक्का हाने । कप्तान अनिल साह १ रनमै आउट भए । आसिफ शेखले ३३ र लाहिरू मालिन्थाले ४५ रन बनाएर बोल्ट्सको विजयको आधार तयार पारेका थिए । आसिफले ३४ बल खेल्दा ३ चौका र मालिन्थाले ३२ बलमा ८ चौका प्रहार गरे । पोखराबाट विपिन खत्री, माइकल लिस्क र कप्तान कुशल भुर्तेलले ११ विकेट लिएका थिए । पहिला ब्याटिङ निम्तो पाएको पोखराले ७ विकेट गुमाई १ सय ३८ रन बनायो । म्याट क्रिच्लेले पोखराबाट सर्वाधिक ३५ रन बनाए । उनले ३० बल खेल्दा ३ चौका र १ छक्का प्रहार गरे । लिस्कले १३ बलमा ३ छक्कासहित २५ रन बनाए । उनलाई अन्तिम ओभरमा किशोर महतोले आउट गरेका थिए । किशोरले अन्तिम ओभरमा ३ रनमात्र दिए । ओपनरद्वय दिनेश खरेल १० र एन्ड्रयु गाउसले २० रन बनाए । गाउसले १६ बलमा ३ चौका र १ छक्का प्रहार गरे । कप्तान कुशल भुर्तेलले फेरि निराश पारे । उनलाई ललित राजवंशीले स्टम्पआउट गरे । दीलिप नाथ ११ र रामोन रिफर १७ रनमा आउट भए । जनकपुरबाट ललितले ४ ओभरमा ३१ रन खर्चेर ३ र निसमले ४ ओभरमा २९ रन खर्चेर २ विकेट लिए । पोखराको यो लगातार दोस्रो हार हो ।"
प्लेयर अफ द म्याच हुन्छु भन्ने योजना थियो,"हिजो रातिमात्र यूएईबाट आए पनि यो म्याच खेल्छु भन्ने थियो । प्लेयर अफ द म्याच हुन्छु भनेर राति नै मैले त्यहीअनुसार योजना बनाइरहेको थिएँ । पहिला पनि धेरै पटक ५ विकेट लिइसकेको थिएँ, तर ठूलो स्टेजमा भएकाले यो मेरा लागि विशेष रह्यो । मैले यति ठूलो लिगमा खेल्न लागेको पहिलो पटक हो । जगत गुरु (प्रशिक्षक जगत टमाटा) र दिपी दाइ (कप्तान दीपेन्द्रसिंह ऐरी) ले बल लाइन र लेन्थमा फाल, खेल तिमीले जिताउँछौं भनेर मलाई उत्प्रेरित गर्नुभएको थियो । मैले पनि त्यहीअनुसार खुलेर खेलिरहेको थिएँ । अझै राम्रो बलिङ गर्ने हो भने माथि जान सक्छु भन्ने लाग्छ । यो ५ विकेटको श्रेय म उहाँहरूलाई नै दिन चाहन्छु । दिपी दाइ आफ्नै क्षेत्रको पनि भएकाले सजिलो भयो । पहिलो ओभरमा दुई बाउन्ड्री खाँदा पनि सम्झाइरहनुभएको थियो । इरसमसको विकेट विशेष थियो मेरा लागि । किनेभने विकेट लिनु अगाडि उनले मलाई छक्का प्रहार गरिसकेका थिए । यू१९ एसिया कपमा खासै राम्रो भएको थिएन । तर त्यहाँ पनि लाइनमा बल फालिरहेको थिएँ । यूएई र यहाँको विकेट एकै किसिमको हुने भएकाले पनि राम्रो भयो । यू१९ को प्रशिक्षक शक्ति गौचन भएकाले पनि मलाई बलरको हिसाबमा धेरै सहयोग मिलेको थियो ।"
आरभ र सुनीरा सेमिफाइनलमा,"(पोखरा)नेपालका खेलाडी आरभसम्राट हाडा र सुनीरा थापा बिहीबार पोखरा आईटीएफ जे३० जुनियर टेनिस प्रतियोगितामा सिंगल्सतर्फ सेमिफाइनल पुगेका छन् । पोखरा रंगशाला टेनिस कम्प्लेक्समा सर्किट १ को प्रतियोगितामा शीर्ष वरीयताप्राप्त खेलाडीहरू भने आश्चर्यजनक रूपमा पराजित भएका छन् । ब्वाइज सिंगल्सतर्फ पाँचौं वरीयताप्राप्त आरभसम्राटले दोस्रो वरीयताप्राप्त भारतका आदित्य मोरलाई ३६, ६४, ६३ ले पराजित गरे । जुनियर विश्व शीर्ष वरीयताका जापानका रिकु हिगासीको यात्रा सकिएको छ । उनी अस्ट्रेलियाका प्रतीक नवीनसँग ६३, ६३ को सोझो सेटमा पराजित भए । आठौं वरीयताका चीनका हैनुओ गुआले भारतका सौर्य सामालालाई ७५, ६२ ले तथा सातौं वरीयताप्राप्त भारतका आश्रव्य मेहराले चौंथो वरीयताप्राप्त ओजस मेहलावतलाई ४६, ६२, ६० ले पराजित गरे । गर्ल्स सिंगल्सतर्फ छैटौं वरीयताप्राप्त सुनीराले तेस्रो वरीयताप्राप्त भारतकी अरजान खोराकिवालालाई ६१, २६, ६३ ले पराजित गर्दै सेमिफाइनल तय गरेकी छन् । शीर्ष वरीयताप्राप्त भारतका महिका खन्नाले आफ्नै देशकी रीत अरोरालाई टाइब्रेकरमा ७६ (५), ६७ (७), ६४ ले पराजित गरिन् ।"
फाल्गुनन्द गोल्डकप विजेताले १० लाख पाउने,"(पाँचथर)फिदिममा हुने ११ औं फाल्गुनन्द गोल्डकप फुटबल प्रतियोगिता विजेताले १० लाख ५ हजार ५ सय ५५ रुपैयाँ पुरस्कार जित्ने भएको छ ।आयोजक फिदिम स्पोर्टिङ क्लबले बिहीबार पत्रकार सम्मेलन गरी पुरस्कार राशि १५० प्रतिशतभन्दा धेरैले वृद्वि गरेको जनाएको छ । दसौं संस्करण विजेताले ४ लाख ४४ हजार ४ सय ४४ र उपविजेताले २ लाख २२ हजार २ सय २२ रुपैयाँ पुरस्कार पाएका थिए ।११ औं संस्करण पुस ६ देखि १५ सम्म हुनेछ । प्रतियोगितामा चर्च ब्वाइज युनाइटेड, एनआरटी, मछिन्द्र क्लब र त्रिभुवन आर्मी गरी चार ए डिभिजन, एक बी डिभिजन, आयोजक फिदिम स्पोर्टिङ क्लब, बिराटनगर सिटी एफसी, सहलेस युवा क्लब सिराहा, न्यु स्टार क्लब सुनसरी र झापा गरी १० टिमले प्रतिस्पर्धा गर्नेछन् ।विधागत विधाको पुरस्कारको राशि पनि वृद्वि गरिएको छ । सर्वोत्कृष्ट खेलाडीले इभी स्कुटर र म्यान अफ द म्याच, उत्कृष्ट गोलरक्षक, रक्षक, मिडफिल्डर, फरवार्डले जनही १० हजार पुरस्कार पाउनेछन् । सर्वाधिक गोलकर्ताले १५ हजार जित्ने आयोजक क्लबका अध्यक्ष दीपेन्द्र थापामगरले बताए । यसअघि विधागतमा ५ हजार थियो ।गोल्डकप राष्ट्रिय विभूति फाल्गुनन्द लिङ्देनको स्मृतिमा २०६५ सालदेखि हुन थालेको हो । २०७५ सालमा १० औं संस्करण सम्पन्न भएपछि फिदिम माविको खेल मैदान भत्किनुका साथै कोरोना महामारीका कारण स्थगित भएको थियो । यस वर्षदेखि गोल्डकपलाई निरन्तरता दिने अध्यक्ष थापाले बताए ।"
प्रिन्स र प्रफुल विजयी,"काठमाडौं (कास) एपीएफका ओलम्पिक खेलाडी प्रिन्स दाहालले बिहीबार तेस्रो ललितपुर मेयर कप राष्ट्रिय ब्याडमिन्टन प्रतियोगितामा जित निकालेका छन् ।पुरुष एकलतर्फ उनले आर्मीका विशाल तामाङलाई २११७, २११४ ले पराजित गरेका थिए । आर्मीका प्रफुल महर्जनले ट्रेनिङ सेन्टरका अमन डंगोललाई २१९, २१३ ले, एपीएफका देवराज रानाले पुलिसका कविर केसीलाई २११६, २११३ ले र आर्मीका डेभिड थापामगरले पुलिसका सुनिल जोशीलाई २२२०, २११८ ले हराए । एपीएफका क्षितिज खनालले आर्मीका सौर्य महर्जनलाई २११२, २११५, युनिटी ब्याडमिन्टन एकेडेमीका प्रियांशु क्षेत्रीले एपीएफका रोशन साउदलाई २२२०, २३२१ ले र आर्मीका सुप्रिम पन्तले गोरखाका सन्जिव जोशीलाई २११५, २११६ ले पराजित गरे ।यू१७ गर्ल्स एकलतर्फ आर्मीकी रिहाना शेरचन, एपीएफकी आकृति कार्की र टिसारानी शाक्य, लभ ब्याडमिन्टन एकेडेमीकी आस्ना श्रेष्ठ, एपीएफकी स्वर्लिन श्रेष्ठ, आर्मीकी अजरन्का शेरचन, एपीएफकी प्रियांशा श्रेष्ठ र सुर्खेतकी निशा सिंहले पनि आफ्ना प्रतिद्वन्द्वीलाई हराएर क्वाटरफाइनलमा स्थान बनाए ।ललितपुरमा भइरहेको प्रतियोगिताको पुरुष युगल (शीर्ष २० बाहेक) इभेन्टमा सहआयोजक बालकुमारी रिमिक्स क्लबका ससिन डंगोल र सुमन शाक्यको जोडी क्वाटरफाइनल पुगेको छ । उनीहरूले आर्मीका सौर्य महर्जन र सुविन श्रेष्ठको जोडीलाई २११४, २११२ को सेटमा हराए । आर्मीका विवेक चौधरी र सन्तोष पनेरु, युनिटीका प्रियांशु र निश्चल खत्री, बालकुमारीका दिप्रिसमुनि वज्राचार्य र रमन महर्जन, आर्मीका डेविड थापा मगर र सुरोज महर्जन, लक्ष्मण रानामगर र सुप्रिम पन्तको जोडी विजयी भएका छन् ।पुलिसका कविर केसी र हीराबहादुर राईको जोडी तथा आर्मीका विधान अधिकारी र पविन लिङ्थेपको जोडी विजयी हुँदै अघिल्लो चरण पुगेको छ ।"
