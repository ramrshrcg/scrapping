शीर्षक,विवरण
"एनपीएलको समापन, नयाँ इतिहासको आरम्भ","(काठमाडौं)नेपाल प्रिमियर लिग (एनपीएल) पहिलो संस्करणको च्याम्पियन जनकपुर बोल्ट्स भएको छ । कीर्तिपुरस्थित त्रिवि क्रिकेट मैदानमा शनिबार भएको फाइनलमा सुदूरपश्चिम रोयल्सलाई ५ विकेटले पराजित गर्दै जनकपुरले उपाधि हात पारेको हो । जनकपुरले ट्रफीसहित १ करोड १० लाख रुपैयाँ पुरस्कार हात पारेको छ । नेपाली खेलकुदमा प्रदान गरिएको यो सबैभन्दा ठूलो पुरस्कार रकम हो । उपविजेता सुदूरपश्चिमले ५१ लाख पाएको छ । आठ फ्रेन्चाइज टिम सहभागी प्रतियोगितामा तेस्रो भएर कर्णाली याक्सले २५ लाख र चौथो चितवन राइनोजले १५ लाख रुपैयाँ पाए । २२ दिन चलेको एनपीएलमा ३२ खेल भएका थिए । सुदूरपश्चिमका कप्तान दीपेन्द्रसिंह ऐरीले इलेक्ट्रिफाइङ प्लेयर अफ द टुर्नामेन्ट हुँदै पुरस्कारका रूपमा कार प्राप्त गरे । प्रतियोगिताभरमा सर्वाधिक १७ विकेट लिएका जनकपुर बोल्ट्सका ललित राजवंशीले उत्कृष्ट बलर घोषित हुँदै मोटरसाइकल पुरस्कार हात पारे । फाइनलमा लाहिरू मिलान्थाको ८७ रनप्रेरित जनकपुरले सुदूरपश्चिम रोयल्सलाई पराजित गरेको हो । सुरुआती ४ खेल जितेपछि जनकपुरको ब्याटिङ खुल्न सकेको थिएन । तर फाइनलमा जनकपुर पावर प्लेको ६ ओभरमा ७१ र पहिलो १० ओभरमा १०५ रन जोडेर लक्ष्यतिर लम्किएको थियो । मिलान्थाले आसिफ शेखसँग ७ ओभरमा ७७ रन जोडेका थिए । मिलान्थाले ४९ बल खेल्दै ९ चौका र ४ छक्का प्रहार गरेपछि जनकपुरले १८५ रनको लक्ष्य ४ बलअघि पूरा गरेको थियो । सुदूरपश्चिमले यसै एनपीएलमा जनकपुरलाई दुई पटक पराजित गरेको थियो । राउन्ड रोबिन लिग खेलमा सुदूरपश्चिमले जनकपुरमाथि ७२ रनको विजय हात पारेको थियो । सुदूरलाई १२३९ को स्कोरमा रोके पनि जवाफमा आएको जनकपुर १२१ ओभरमा ५१ रनमै अलआउट भएको थियो । यो एनपीएलकै न्यून स्कोरमा रह्यो । सुदूरपश्चिम जनकपुरलाई नै क्वालिफायर१ मा ८ विकेटले हराएर फाइनल पुगेको थियो । जनकपुरले क्वालिफायर२ मा कर्णाली याक्समाथि २ विकेटको विजय हात पार्दै सुदूरपश्चिमसँगको फाइनल भेट पक्का गरेको थियो ।हातमा चोट बोकेका कप्तान अनिल साहबिनै जनकपुरले यो सफलता पाएको हो । मैले हिजो जति पनि व्यक्ति भेटेको थिएँ, सबैले रोयल्सलाई तिमीहरूले जित्न सक्दैनौं भनेका थिए, तर रोयल्सलाई पराजित गर्न सक्छौं भन्ने आत्मविश्वास टिमभित्र हामी सबैलाई थियो, जनकपुरका प्रशिक्षक पुबुदु दासानायकेले भने, सुदूरपश्चिमले उत्कृष्ट सुरुआत गरेको थियो, त्यसमा हामीले उत्कृष्ट पुनरागमन गर्यौं । ब्याटिङमा हामीले अपेक्षा गरेअनुरूपकै प्रदर्शन गरेका हौं ।फाइनलमा ३१ बलमै आफ्नो अर्धशतक पूरा गरेका मिलान्था व्यक्तिगत ६५ रनमा भएको समयमा सुदूरका कप्तान दीपेन्द्रसिंह ऐरीले कट एन्ड बोल्डको मौका गुमाए । मिलान्थाले एनपीएलको पहिलो खेलमा विराटनगर किंग्सविरुद्ध ५३ बलमा अविजित ७५ रन बनाएका थिए । प्रतियोगितामा खासै जम्न नसकेका आसिफ शेखले १९ बल खेल्दै ४ चौका र २ छक्कासहित ३३ रन बनाए । मोहम्मद मोहसिन ८ बलमा ९ रन बनाई आउट भए । जिम्मी निसम ४ र आकाश त्रिपाठी २ रनमै आउट भए ।हर्ष ठाकरले ३० र विजयी रन बटुलेका मयन यादव २ रनमा अविजित रहे । ठाकरले २४ बल खेल्दै २ छक्का प्रहार गरे । दीपेन्द्रले ४ ओभरमा ४० रन खर्चेर १ विकेट लिए । सैफ जैब, इशान पाण्डे र स्कट कुग्लेनले ११ विकेट लिए ।यसअघि टस जितेर ब्याटिङ गरेको सुदूरपश्चिमले ९ विकेट गुमाई १ सय ८४ रन बनाएको थियो । जैब र विनोद भण्डारीले शतकीय साझेदारी गरेका थिए । बाह्रौं ओभरमा पहिलो विकेट गुम्दासम्म सुदूरपश्चिमले १ सय १७ रन जोडेको थियो । तर अन्तिम ५ ओभरमा टोलीले ४१ रनमात्र जोड्न सक्यो । सुदूरपश्चिमले पहिलो १० ओभरमा बिनाक्षति ९७ रन जोडेको थियो ।जैबले ३३ बलमा अर्धशतक पूरा गरेका थिए । उनले १२ औं ओभरमा ६२ रनमा जीवनदान पाए । किशोर महतोको बलमा उनले लङअनमा प्रहार गर्दा शेर मल्लले क्याच फुत्काएका थिए । सोही ओभरमा किशोरले जैबलाई ६९ रनमा आउट गरे । जैबले ४३ बल खेल्दै ८ चौका र २ छक्का प्रहार गरे । अर्को ओभरमा ललित राजवंशीले अर्का ओपनर विनोद भण्डारीलाई बोल्ड गरे । विनोदले ३१ बल खेल्दै १ चौका र ३ छक्कासहित ४१ रन बनाए । हरमित सिंह ८ बलमा १ छक्का प्रहार गरी १४ रनमा आउट भए । जिम्मीले स्कट म्याकमुलेनलाई १४ रनमा बोल्ड गरे । म्याकमुलेनले १२ बल खेल्दै १ छक्का प्रहार गरे । मोहम्मद मोहसिनले एकै ओभरमा दीपेन्द्र र आरिफ शेखलाई आउट गरे । ७ बल खेलेका दीपेन्द्रलाई ९ र आरिफ ३ बलमा १ रन बनाएर आउट भए । स्कट कुग्लेन १० बलमा २ चौकासहित १३ रन जोडेर आउट भए । कुग्लेन र नरेश बुढाऐर (८) लाई किशोरले अन्तिम ओभरमा आउट गरेका थिए ।किशोर र मोहसिनले ३३ विकेट लिए । किशोरले ३ ओभरमा २५ र मोहसिनले ४ ओभरमा ४० रन खर्चे । जनकपुरका अन्य बलरमाथि सुदूरपश्चिमका शीर्षपंक्तिको ब्याटिङ हाबी भए पनि ललितले ४ ओभरमा १ मेडन राख्दै १५ रनमात्र खर्चेर १ विकेट लिए । निसमले ४ ओभरमा ४४ रन खर्चिर्एर १ विकेट लिए ।"
"पक्की पुलसँगै बेलिब्रिज, सार्न दुई वर्षदेखि 'डेलिगेसन'","(धनगढी)बाजुराको साँफेमार्तडी सडकखण्डको जडांगास्थित बुढीगंगा नदीमा दुई वर्षअघि पक्की पुल निर्माणपछि त्यहाँ रहेको बेलिब्रिज प्रयोगविहीन छ । बेलिब्रिजलाई बाजुराकै कोल्टीस्थित दानसाँघु नदीमा सार्न स्थानीय जनप्रतिनिधिले प्रदेश र संघ सरकारका निकायमा दौडधुप गर्न थालेको दुई वर्ष बिते पनि सुनुवाइ भएको छैन ।बेलिब्रिज सारिए बुढीनन्दा, स्वामीकार्तिक, हिमाली र जगन्नाथसहित बाजुराका ४ र कालीकोट, हुम्ला र मुगुका १३ पालिका गरी १७ पालिकाका स्थानीयलाई सडक सुविधा हुने थियो । पुल भइदिए बाजुराको कुन्डा क्षेत्र र त्यससँग जोडिएका कर्णाली क्षेत्रका बासिन्दाले यातायात असुविधाका कारण अकालमा ज्यान गुमाउनु नपर्ने जनप्रतिनिधिको भनाइ छ । बर्खामा व्यापारीले खच्चडमा ढुवानी गर्दा महँगो पर्ने दैनिक उपभोग्य सामान केही सस्तो हुने उनीहरूको भनाइ छ ।प्रदेशदेखि संघका सरोकारवाला नेता, मन्त्री, सचिव, महाशाखा प्रमुखहरूकोमा डेलिगेसनमा जान थालेको दुई वर्ष हुन थाल्यो, बुढीनन्दा नगर प्रमुख जनककुमार बोहराले भने, कसैलाई पनि हामी दुर्गमका बासिन्दाका दुःखप्रति वास्तै छैन । बेलिब्रिज सार्ने पहलका लागि जिल्ला प्रशासन, जिल्ला समन्वय समिति र बुढीनन्दा नगरपालिकामा दुई वर्षयता पटकपटक सर्वपक्षीय बैठकबाट निर्णयसमेत गरेको उनले बताए । गत माघमा कोल्टीमा बुढीनन्दाको संयोजनमा बाजुराबाट प्रतिनिधित्व गर्ने प्रतिनिधिसभा सदस्य एवं वर्तमान पर्यटन तथा नागरिक उड्डयनमन्त्री बद्रीप्रसाद पाण्डे, प्रशासन, जिल्ला समन्वय समितिका प्रमुख, नौवटै पालिका प्रमुख, सबै राजनीतिक दलका प्रतिनिधिको बैठक बसेको थियो । बैठकले जडांगाको बेलिब्रिज दानसाँघुमा सार्न साझा पहल गर्ने निर्णय गरेको थियो । सोही महिना जिल्ला प्रशासनमा बसेको सर्वपक्षीय बैठकले पनि बेलिब्रिज सार्न प्रदेश सरकारलाई अनुरोध गर्ने निर्णय गरेको थियो ।भौतिक पूर्वाधार तथा यातायात मन्त्रालय र सडक विभागमा पटकपटक डेलिगेसनमा गएको बुढीनन्दा नगर प्रमुख बोहरा बताउँछन् । तत्कालीन भौतिक पूर्वाधार तथा यातायातमन्त्रीहरू रघुवीर महासेठ, प्रकाश ज्वाला र वर्तमान मन्त्री देवेन्द्र दाहाललाई भेटेर पटकपटक अनुरोध पत्र बुझायौं । मन्त्रालयका तत्कालीनदेखि वर्तमान सचिव, सडक विभागका महानिर्देशक, पुल महाशाखाका प्रमुख सबैलाई हारगुहार गर्दै आएका छौं, बोहराले भने, तर, सुनुवाइ भएन । बाजुराबाट प्रदेश सांसद एवं पूर्वआर्थिक मामिलामन्त्री नरेशकुमार शाहीले संघीय सडकअन्तर्गतको बेलिब्रिज भएकाले प्रदेशलाई हस्तान्तरण नभएसम्म चलाउन नपाइने भन्दै अल्झाइएको जानकारी दिए । ०८० जेठमा प्रदेश सरकारले बजेट हालेर बेलिब्रिज सार्ने प्रयास गरेको थियो । संघले सहयोग गरेन, उनले भने । भौतिक पूर्वाधार तथा यातायातमन्त्री दाहाललाई तीन पटक भेटेर ताकेता गरिसक्दा पनि टुंगो नलागेको एमाले केन्द्रीय सदस्य सहदेव बोगटीले बताए । साँफेमार्तडी सडक डिभिजन कार्यालयका प्रमुख नेत्र देवकोटाले यसअघि नै सार्नुपर्ने बेलिब्रिज अलपत्र परेको स्विकारे । जिल्लाबाट बारम्बार ताकेता छ । माथिबाट रकम नआएसम्म हामी केही गर्न सक्दैनौं, देवकोटाले भने, दुई पटक लागत अनुमान गरेर विभागमा पेस गरिसकेको हो । अहिलेसम्म कुनै टुंगो छैन । बेलिब्रिज दानसाँघु लगेर जडान गर्न करिब तीन करोड खर्च लाग्ने उनले जानकारी दिए । पर्यटनमन्त्री पाण्डेले बारम्बार भौतिक पूर्वाधारमन्त्रीसँग कुरा गरे पनि काम नभएको बताए । हामी प्रक्रियामा कति धेरै अल्झिँदा रहेछौं, प्रक्रियाका कारणले परिणाम निकाल्न कति जटिल हुँदो रहेछ भन्ने एउटा उदाहरण यो बेलिब्रिज पनि हो, गत साता गृहजिल्ला आएका मन्त्री पाण्डेले भने, फेरि पनि भौतिकमन्त्री, अर्थमन्त्री कहाँ भन्नुपर्ने हो म लाग्छु ।"
भारत र चीनसमेत निर्यात हुन्छ रिजाल्को पानी ट्यांकी,"(विराटनगर)विराटनगरका उद्यमी नवीन रिजालको कथाले संघर्ष, असफलता र दृढता हुँदै सफलतासम्म पुग्ने प्रेरणादायी यात्राको प्रतिनिधित्व गर्छ । जागिर खान नसक्दा निराश भएका नवीन अहिले सयौंलाई जागिर दिन सक्ने भएका छन् । उनको संघर्ष सुरु भएको थियो, २०५० सालमा । त्यतिबेला रिजाल परिवारले सुरु गरेको थियो, प्लास्टिकको पानी ट्यांकी उत्पादन उद्योग । त्यतिबेला अरू जिल्लामा ट्यांकी उद्योग थिए, तर पूर्वमा थिएनन् । रिजाल परिवारलाई पानी ट्यांकी उत्पादनको अनुभव पनि थिएन । तर, यो परिवारले चुनौती मोल्ने साहस गरेको थियो । रिजाल परिवारले पूर्वमै पहिलो पटक रिजाल्को ब्रान्डबाट उद्योग स्थापना गर्यो । पूर्वका उपभोक्ताको माग पूरा गर्ने सुरुवाती लक्ष्य राखेर खुलेको उद्योगको उत्पादन अहिले देशभित्र मात्र नभई विदेशमा पनि खपत हुन्छ ।४० को दशकमा नवीनका बुबा विनय रिजालको जर्किन उद्योग थियो । त्यो उद्योग सोचेजस्तो नचलेपछि ४५ सालतिर सस्तोमा बिक्री गर्नुपर्यो । जर्किन उद्योग बेचेको केही वर्षर्पछि पानी ट्यांकी उद्योग सुरु भएको थियो । व्यापार गर्ने इच्छा नभएर जागिरको खोजीमा भौंतारिएका नवीन जागिर नपाएपछि व्यापारमै फर्किन बाध्य भएका थिए । ४० को दशकको अन्त्यतिर जागिरको खोजीमा भौंतारिँदै काठमाडौं पुगेका थिए नवीन । स्नातक सकेका उनले जागिरका लागि गरेका धेरै प्रयास खेर गए । ६ महिनासम्म जागिरे बन्न काठमाडौंमै बिताए । अन्ततः निराश भएर घर फर्किए । घर फर्किएपछि, नवीनले अध्ययनलाई निरन्तरता दिए । पढाइसँगै व्यवसाय गर्ने हुटहुटी पनि उनीसँग थियो । परिवारको आर्थिक अवस्था सुधार गर्न काम गर्नैपर्ने अवस्थाले उनलाई प्रेरित गर्यो । बुबा विनयको सुझावअनुसार २०५० मा ट्यांकी निर्माणको व्यवसाय थालनी गरे । मलाई त्यतिबेला कार्यालय सहायकभन्दा माथि जस्तोसुकै भए पनि जागिर खाने इच्छा थियो, तर पाइनँ, नवीनले विगतको पोयो खोले, अहिले लाग्छ जागिरे नभएर ठीक गरिएछ । सुरुमा उधारोमा मेसिन किनेर व्यवसाय सुरु गरेको उनको उद्योगमा अहिले करोडौं मूल्यका अत्याधुनिक मेसिन सञ्चालित छन् । सुरुका दिनमा, बैंकबाट ऋण लिन निकै कठिन थियो । त्यो बेला चलेको ब्याजदर १४ प्रतिशत थियो । उनले १८ प्रतिशत ब्याजमा बल्लतल्ल ऋण पाए । करिब २५ लाख ऋणमा कारखाना खुल्यो । एउटा निजी बैंकले पैसा बुझाएअनुसार कच्चा पदार्थ उपलब्ध गराउँथ्यो । २५ सय रुपैयाँ बुझाएपछि ५ बोरा प्लास्टिक दाना निस्किन्थ्यो, नवीन सम्झिन्छन्, त्यसबाट ५ वटा ट्यांकी निर्माण हुन्थ्यो । त्यही बेचेर पुनः कच्चा पदार्थ किन्थ्यौं । बैंकले कच्चा पदार्थ उपलब्ध गराउने, ट्यांकी निर्माण गरी बेच्ने, र पुनः बैंकलाई पैसा बुझाउने यो चक्र निक्कै समय चल्यो । जीआई र कंक्रिटका ट्यांकीको बजारमा एकाधिकारजस्तै थियो । रिजालले प्लास्टिक ट्यांकी उत्पादन सुरु गरे । प्रतिस्पर्धी उद्योगले ग्राहक तान्न आफ्नो उत्पादनको मूल्य ह्वात्तै घटाए, जसको प्रत्यक्ष असर उनको उद्योगले व्यहोर्नुपर्यो । सुरुवाती दिनमा घाटा खेप्नुपरे पनि करिब ७ वर्षपछि उद्योगले लय समात्यो, नवीन सुनाउँछन्, उपभोक्ताको चाहनाबमोजिम किफायती मूल्य राख्न र डिजाइन सुधार्न हामीले विशेष ध्यान दियौं । त्यही कारण रिजाल्को ब्रान्डप्रति उपभोक्ता आकर्षित हुन थाले । उद्योग खोलेको सुरुवाती दिनतिर नवीनले विज्ञापन गर्ने नयाँ जुक्ति फुराए । पानीभित्र सुन भन्ने सन्देशसहित विज्ञापनको फ्लेक्स काठमाडौंका पोलहरूमा टाँगे । उक्त विज्ञापनले उपभोक्ताको मनोविज्ञानमा सकारात्मक प्रभाव पारेको अनुभव उनको छ । पछि रिजाल्को पोलिट्यांक ब्रान्डमार्फत उत्पादनलाई उपभोक्तामाझ परिचित गराए । इटहरीमा ४ कट्ठा जमिनमा न्यून पुँजीबाट सुरु गरेको उद्योग अहिले ११ बिघा क्षेत्रमा फैलिएको छ । साथै ६० को दशकपछि यो उद्योग पूर्वमा मात्रै सीमित रहेन । काठमाडौंलगायत क्षेत्रमा पनि विस्तार भयो । २०६३ मा ललितपुरको लुभुबाट पनि ट्यांकीको उत्पादन सुरु गरे । चाँडै काठमाडौंकै बालाजु औद्योगिक क्षेत्रभित्रबाट पनि ट्यांकी उत्पादन सुरु गर्दै छन् । खासगरी काठमाडौं र काठमाडौं पश्चिमका उपभोक्तालाई लक्षित गरी उद्योग सुरु गर्न लागिएको उनी बताउँछन् । ट्यांकी उद्योगमा ढुवानी खर्च बढी छ, उनी भन्छन्, काठमाडौं र ललितपुरका दुई उद्योगले ढुवानी लागत घटाउने विश्वास छ । रिजाल्को उद्योग ट्यांकीमा मात्रै सीमित भएन । २०६७ मा रिजाल्को ग्यास र २०७२ मा रिजाल्को पाइपसमेत उत्पादन गर्न थाल्यो । सुरुवाती लगानी २५ लाख रहेको उद्योगले अहिले वार्षिक करिब अढाई सय करोड रुपैयाँको कारोबार गर्दै आएको छ । आज रिजाल्को उद्योगले ५० भन्दा बढी प्रकारका ट्यांकी उत्पादन गर्छ । रंगीन ट्यांकी, बिर्कोसहितका ट्यांकी र उपभोक्ताको आवश्यकताअनुसारका डिजाइनका ट्यांकी बजारमा देख्न सकिन्छ । उनको उद्योगबाट १ सयदेखि १० हजार लिटरसम्मका ट्यांकी उपलब्ध छन् । चाँडै स्टिलका ट्यांकी पनि उत्पादन गर्ने लक्ष्य छ । ट्यांकीका लागि विदेशबाट कच्चा पदार्थ आयात गरिन्छ । कोरिया, सिंगापुर, साउदी अरब, मलेसिया, भियतनामजस्ता देशबाट आयात गरिएका कच्चा पदार्थ र केमिकलको प्रयोगबाट ट्यांकी निर्माण गरिन्छ । कच्चा पदार्थ विदेशबाट आए पनि ट्यांकी स्वदेशमै उत्पादन हुन्छ जसकारण उपभोक्ताले गुणस्तरीय सामग्री किफायती मूल्यमा पाएका छन्, नवीन भन्छन् । रिजाल्को उद्योगले करिब ८ सय श्रमिकलाई प्रत्यक्ष र परोक्ष रूपमा रोजगारी दिएको छ । नेपालभरि ५ हजारभन्दा बढी आउटलेटबाट उपभोक्तासम्म उत्पादन पुग्छ । नेपालसँग सीमा जोडिएको चीनको तिब्बत र भारतको केही क्षेत्रमा पनि हाम्रो उत्पादन गइरहेको छ, नवीन भन्छन्, तेस्रो देशमा निर्यात गर्ने योजनामा छौं । उपभोक्ताको आवश्यकता र इच्छालाई समेट्न सधैं ध्यान दिइएको उनले बताए । डिजाइन परिवर्तन, नयाँ सुविधा थप्ने र उपभोक्ताले वहन गर्न सक्ने मूल्य निर्धारण उद्योगका मुख्य रणनीति हुन् । रंगीन ट्यांकी, बिर्कोसहितको ट्यांकी र कीरा तथा फोहोरबाट बच्नका लागि कभरको व्यवस्था पहिलो पटक यही उद्योगले सुरु गरेको हो । बिर्को उत्पादनपछि ट्यांकीको उत्पादन अझै बढ्यो । बिर्कोका लागि मेसिन लागत उच्च थियो, तर पनि उपभोक्ताको चाहनाबमोजिम उत्पादन सुरु गरेको नवीन बताउँछन् । यही उद्योगले नयाँ प्रविधिवाट थ्रिडेट क्याप भनेर उत्पादन सुरु गरेको थियो । प्रतिस्पर्धी उद्योगहरूलाई यसको कपी गर्न १२१३ वर्ष जति लागेको उनी दाबी गर्छन् । पछिल्लो समय ट्यांकीमा हुक लगाउने प्रविधि पनि उद्योगले विकास गरेको छ । हुक जडानपछि १० औं तलामाथि पनि ट्यांकी राख्न सहज हुने नवीनको भनाइ छ । नेपालमा हामी जति भेराइटी अरू कुनै उद्योगले दिन सक्दैन, नवीन भन्छन्, यही नै हाम्रो उद्योगको विशेषता हो ।नवीनका अनुसार उपभोक्ताले के सोचिरहेको छ ? के चाहिरहेको छ ? उद्योगले त्यसलाई महत्त्वका साथ हेर्छ । उपभोक्ताले किन्न सक्ने मूल्यमा समेत ध्यान दिन्छौं, उनी भन्छन्, उपभोक्ताले किन्न नसक्ने ट्यांकी उत्पादन गरेर के गर्नु ? ३२ वर्षे यात्रामा उद्योगले १५ पटकभन्दा बढी डिजाइन परिवर्तन गरिसकेको छ । महँगो हुने भए पनि डिजाइन फेरिरहन्छन् । त्यही कारण रिजाल्को कम्पनीको उत्पादन उपभोक्ताको रोजाइमा परेको दाबी नवीनको छ । रिजालको सफलताको कथा केवल उद्यमशीलताको उत्कृष्ट उदाहरण मात्रै हैन । स्वदेशी उत्पादनहरूको पहिचान र आत्मनिर्भरताको प्रतीक पनि हो । प्लास्टिक ट्यांकी, पाइप र ग्यासको क्षेत्रमा सफलता हात पारेका रिजाल्को यात्रा नेपाली उद्योग क्षेत्रका लागि प्रेरणादायी छ ।"
प्रवासी नेपालीलाई मताधिकार प्रस्ताव गरिएको विधेयक गृहमा थन्कियो,"(काठमाडौं)निर्वाचन आयोगले तयार गरेको एकीकृत निर्वाचन व्यवस्थापन विधेयकको मस्यौदा गृह मन्त्रालयमा थन्किएको डेढ वर्ष भएको छ । निर्वाचनसम्बन्धी कानुनमा सुधार तथा परिमार्जन गर्ने गरी विधेयकको मस्यौदा तयार गरेर आयोगले २०८० असार १८ मै गृह मन्त्रालय पठाएको थियो । मस्यौदा मन्त्रिपरिषद् हुँदै विधेयकका रूपमा संसद् लगेर पारित गरेपछि मात्र कार्यान्वयनमा आउँछ । २०७२ मा संविधान जारी भएपछि छिटो चुनाव गर्नुपर्ने दबाबमा निर्वाचनसम्बन्धी विभिन्न कानुन ल्याइएका थिए । आयोगले मतादाता नामावली, निर्वाचन (कसुर तथा सजाय), स्थानीय तह निर्वाचन, प्रतिनिधिसभा सदस्य निर्वाचन, प्रदेशसभा सदस्य निर्वाचन, राष्ट्रपति तथा उपराष्ट्रपतिको निर्वाचन तथा राष्ट्रियसभा सदस्य निर्वाचनसहित ७ वटा ऐन एकीकृत गरेर निर्वाचन व्यवस्थापन ऐन को मस्यौदा तयार गरेको हो । सरकारले विधेयक मस्यौदाका लागि २०७८ पुस १४ मा आयोगलाई सैद्धान्तिक सहमति दिएको थियो । निर्वाचन आयुक्त रामप्रसाद भण्डारीले सरोकारवालासँग विभिन्न चरणमा छलफल तथा प्रदेशगत रूपमा अन्तरक्रिया गरेर विधेयकको मस्यौदा तयार गरेको जानकारी दिए । संविधान जारी भए लगत्तै चुनाव गर्न हतारहतार कानुन ल्याइएका थिए । दुईवटा चुनावको अभ्यास गरिसक्दा धेरै समस्या पहिचान भए । कतिपय नयाँ आवश्यकता महसुस भएका छन् । अदालतको आदेशअनुसार र अन्तर्राष्ट्रिय अभ्यासलाई समेत हेरेर मस्यौदा बनाइएको छ, उनले भने, राजनीतिक दलहरू मिसन०८४ मा होमिएका छन् । आयोग पनि कानुनमा रहेका कमीकमजोरी सुधार गर्दै निर्वाचन व्यवस्थापनलाई अझ बढी स्वच्छ, निष्पक्ष, विश्वसनीय र प्रभावकारी बनाउने तयारीमा जुटेको छ । त्यसका लागि नयाँ कानुन आवश्यक छ । आयोगले गत वर्ष नै हिउँदे अधिवेशनमा विधेयक अघि बढ्ने अपेक्षा गरेको थियो । नया ऐन आएपछि नियम, निर्देशिका र कार्यविधि बनाउनुपर्ने भएकाले अब ढिला नगरी मस्यौदालाई अघि बढाउनुपर्ने निर्वाचन आयुक्त भण्डारीले बताए । आयोगले २०८४ को चुनावमै नयाँ कानुन कार्यान्वयन होस् भन्ने चाहेको छ, उनले भने । गृह मन्त्रालयका प्रवक्ता ऋषिराम तिवारीले निर्वाचन व्यवस्थापनसम्बन्धी विधेयकको मस्यौदा आवश्यक प्रक्रियामा रहेको बताए । उनका अनुसार अर्थ मन्त्रालयको सहमति लिएपछि गृहले मस्यौदालाई कानुन मन्त्रालय पठाएको छ । कानुनबाट छिट्टै मस्यौदा आउने कुरा छ, उनले भने, त्यसपछि मन्त्रिपरिषद्मा जानेछ । मन्त्रिपरिषद्मा पुगेपछि पनि विधायन समितिमा छलफल गरेर अन्तिम रूप दिइएपछि मात्र विधेयकका रूपमा संसद् लगिन्छ । गृहमन्त्री रमेश लेखकले चासो देखाएपछि बल्ल मस्यौदा सहमतिका लागि अर्थ र कानुन मन्त्रालय पठाइएको हो । प्रस्तावित विधेयकमा मतदाता नामावली संकलनलाई सरल बनाउने प्रयास गरिएको छ । उमेर पुगेका योग्य व्यक्तिले देशभरको कुनै पनि निर्वाचन कार्यालयबाट आफ्नो स्थायी बसोबास रहेको स्थानका लागि मतदाता नामावलीमा नाम दर्ता गराउन सक्छन् । मतदाता नामावलीमा विदेशमा रहेका नेपाली नागरिकको विवरण संकलन गरिने व्यवस्था थपिएको छ । मतदान हुने अघिल्लो दिनसम्म १८ वर्ष उमेर हुने मतदाताको नाम नामावलीमा समावेश गर्न सकिने प्रावधान थपिएको छ । विद्युतीय माध्यमबाट पनि मतदाता नामावलीमा नाम दर्ताको प्रस्ताव गरिएको छ । प्रतिनिधिसभा वा प्रदेशसभा सदस्यका लागि प्रत्यक्षतर्फ उम्मेदवारी दिँदा सम्बन्धित दलले जति निर्वाचन क्षेत्रमा उम्मेदवारी दिने हो, त्यसको कम्तीमा ३३ प्रतिशत महिला हुनुपर्ने प्रस्ताव छ । यस्तै राजनीतिक दलले स्थानीय तहमा उम्मेदवार दिने सम्पूर्ण वडाध्यक्षमध्ये कम्तीमा ३३ प्रतिशत महिला उम्मेदवार तोक्नुपर्ने प्रावधान मस्यौदामा छ । पालिका अध्यक्ष वा उपाध्यक्ष, प्रमुख वा उपप्रमुखमध्ये कम्तीमा एक महिलालाई दलले उम्मेदवार बनाउनुपर्ने प्रावधान यथावत् छ । एउटा पदमा मात्रै उम्मेदवारी दिँदा महिला हुनुपर्ने व्यवस्था प्रस्ताव गरिएको छ । विद्युतीय उपकरण प्रयोग गरी मतदान गराउन सकिने प्रावधान पनि मस्यौदामा छ । विदेशमा रहेका मतदाताका सम्बन्धमा सम्बन्धित मुलुकमा रहेको नेपाली कूटनीतिक नियोगको सहयोगमा मतदान गर्न पाउने व्यवस्था मिलाउन सकिने प्रस्ताव गरिएको छ । तर, विदेशमा रहेका मतदाताले समानुपातिकतर्फ मात्र मतदान गर्न पाउने भनिएको छ । प्रस्तावित विधेयकमा उम्मेदवारको योग्यताअयोग्यतासम्बन्धी प्रावधान थपिएका छन् । समानुपातिक प्रणालीबाट निर्वाचित हुने अवसर दुई पटकका लागि मात्रै हुने प्रस्ताव गरिएको छ । प्रतिनिधिसभा सदस्य वा प्रदेशसभा सदस्यमा समानुपातिक निर्वाचन प्रणालीबाट दुई पटक निर्वाचित भइसकेको व्यक्ति सोही निर्वाचन प्रणालीबमोजिम हुने निर्वाचनमा उम्मेदवार हुन नसक्ने आयोगको प्रस्ताव छ । कुनै दलको सदस्य रहेको व्यक्ति त्यस्तो दलको सदस्य पद त्याग नगरी अर्को राजनीतिक दलबाट उम्मेदवार हुन नसक्ने पनि मस्यौदामा उल्लेख छ । संघीय संसद्, प्रदेशसभा वा स्थानीय तहको सदस्य पदमा उम्मेदवार भई पराजित भएको व्यक्ति त्यस्तो पदको कार्यकाल पूरा नभएसम्म कुनै पनि तहको निर्वाचनमा उम्मेदवार हुन नसक्ने प्रावधान पनि प्रस्तावित छ । तर त्यस्तो व्यक्तिलाई सोही निर्वाचन क्षेत्र वा तहमा हुने सोही पदको उपनिर्वाचनमा भने उम्मेदवार हुन पाउने सुविधा दिन खोजिएको छ । समानुपातिक तर्फ अग्रिम मतदान गर्न सकिने व्यवस्था राखिएको छ । कुनै पनि उम्मेदवारलाई मत दिन नपाउने नो भोट को अधिकार समेत प्रस्तावित विधेयकमा समेटिएको छ ।"
केयूमा अनुत्तीर्ण विद्यार्थी पनि दीक्षित,"(काठमाडौं)काठमाडौं विश्वविद्यालय (केयू) ले परीक्षामा फेल भएका र बीचैमा कक्षा छाडेका विद्यार्थीलाई पनि दीक्षित गरेको खुलेको छ । प्रधानमन्त्री तथा कुलपति केपी शर्मा ओलीले अध्यक्षता गरेको दीक्षान्त समारोहबाट त्यस्ता सात विद्यार्थीलाई गत मंसिर २९ मा शैक्षिक उपाधि दिएको हो । कान्तिपुरलाई प्राप्त कागजातअनुसार शैक्षिक तह नै पूरा नगरी उपाधि प्राप्त गर्ने विद्यार्थी व्यवस्थापन संकायअन्तर्गत बीबीएका हुन् । उनीहरू केयूबाट सम्बन्धन प्राप्त निजी क्याम्पस लिटिल एन्जल्स कलेज अफ म्यानेजमेन्ट ललितपुरमा भर्ना भएका थिए । भर्ना भए पनि उनीहरूमध्ये कोही बीचैमा कक्षा छाडेका र कोही तोकेको क्रेडिट पूरा नगरी फेल भएका थिए, विश्वविद्यालयका एक प्राध्यापकले भने, प्रधानमन्त्री बोलाएर पढ्दै नपढेका र फेल भएका विद्यार्थीलाई पास भयौ भनेर शैक्षिक उपाधि प्रदान गरिँदा विश्वविद्यालयको विश्वसनीयतामाथि नै प्रश्न उठेको छ ।परीक्षामा सहभागी नभएका विद्यार्थीलाई दीक्षित गरेको तर पास भएका विद्यार्थी छुटेको भन्दै कलेजले समेत आपत्ति जनाएको छ । कलेजका प्रिन्सिपल मित्रबन्धु पौडेलले केयूलाई पत्र लेख्दै बीचैमा कक्षा छाडेका तथा फेल भएका विद्यार्थीलाई शैक्षिक उपाधि प्रदान गरेको भन्दै असन्तुष्टि जनाएको केयूका अर्का प्राध्यापकले जानकारी दिए । उनका अनुसार मापदण्ड पुगेका दुई विद्यार्थीलाई भने शैक्षिक उपाधि प्रदान गर्न छुटाएको पाइएको छ । केयूले सार्वजनिक गरेको सूचीअनुसार यो वर्ष बीबीएतर्फ १ सय ८७ विद्यार्थी दीक्षित भएका छन् । सूचीमा नाम भएकामध्ये ७ छात्रछात्राले बीचैमा कक्षा छाडेको तथा फेल भएको कलेजले जनाएको छ । ती विद्यार्थीले शैक्षिक उपाधि मात्रै प्राप्त गरेका छैनन्, परीक्षामा सहभागी नभए पनि अंक प्राप्त गरेका छन् । उनीहरूलाई २६५ जीपीएदेखि ३५१ जीपीएसम्म अंक प्रदान गरिएको विवरण कान्तिपुरले परीक्षा नियन्त्रण कार्यालयबाट फेला पारेको छ । फेल भएका विद्यार्थीलाई ग्रेस लिस्टमा समावेश गरेर दीक्षित गर्नु सामान्य गल्ती नभएको भन्दै कार्यकारी परिषद् सभाका सदस्य तथा स्कुल अफ एजुकेसनका डिन बालचन्द्र लुइँटेलले विश्वविद्यालयका अधिकांश प्राध्यापक र कर्मचारीलाई इमेलमार्फत पत्र लेखेर ध्यानाकर्षण गरेका छन् । क्याम्पस छाडेको विद्यार्थीले शैक्षिक उपाधि प्राप्त गर्नुलाई मानवीय त्रुटि मान्न नसकिने भन्दै उनले छानबिनको समेत माग पत्रमा गरेका छन् । सबैले नियमकानुन पालना गर्नुपर्ने, गल्ती गर्नेलाई त्यसको भागिदार बनाउनुपर्ने उल्लेख गर्दै उनले पत्रमा लेखेका छन्, गल्ती सुधार गर्दै केयूको ब्रान्डलाई धूमिल हुन नदिऔं, प्रश्न गरौं ।विश्वविद्यालयका अन्य प्राध्यापक, कर्मचारीले पनि छानबिनको माग राखेको स्कुल अफ म्यानेजमेन्टका एक सहप्राध्यापकले बताए । यस्ता गतिविधिले विश्वविद्यालयको पहिचानमा समेत दीर्घकालीन असर पुग्ने उनले बताए । तर, उपकुलपति भोला थापा, रजिस्ट्रार अच्युत वाग्ले, परीक्षा नियन्त्रक रामप्रसाद घिमिरे, डिन विजयकुमार केसी मानवीय त्रुटि भन्दै परीक्षा शाखाका सामान्य कर्मचारीलाई कारबाही गर्नु नपर्ने पक्षमा रहेको प्राध्यापकहरूले गुनासो गरे । परीक्षा समितिको अध्यक्षता रजिस्ट्रारले गर्छन्, प्राज्ञिक परिषद्को अध्यक्ष उपकुलपति हुन्छन्, अर्का एक प्राध्यापकले भने, फेल भएका विद्यार्थीको सूची समिति र परिषद्बाट पारित भएपछि मात्रै शैक्षिक उपाधि प्रदान गर्न दीक्षान्त समारोहमा पेस हुन्छ । रजिस्ट्रार, उपकुलपति, कुलपतिले समेत हस्ताक्षर गर्ने विश्वविद्यालयको सर्वोच्च निकाय सभामा किर्ते कागजात पेस भएर स्वीकृति पाउनु दुःखद् हो । परीक्षा नदिएका विद्यार्थीले अंकसमेत प्राप्त गरेको तथ्य भेटिएकाले दीक्षान्तमा उनीहरूको नाम मानवीय त्रुटिमा मात्र पेस भएको हुन नसक्ने अर्का एक प्राध्यापकले बताए । छानबिन गरी सत्यतथ्य सार्वजनिक गर्न माग भइरहेको छ । तर विश्वविद्यालयका पदाधिकारीबाट सुनुवाइ भएको छैन, उनले भने ।दीक्षान्त समारोहमा कुलपति, सहकुलपति तथा शिक्षामन्त्री, सभाका सदस्यहरू, उपकुलपति, रजिस्ट्रार, डिनहरूलगायत पदाधिकारीलाई वितरण गरिएको हातेपुस्तिकामा समेत फेल भएका विद्यार्थीको नाम समावेश छ । दीक्षान्त समारोहमा डिन केसीले विश्वविद्यालयको ऐन, नियममा व्यवस्था भएको उपाधि प्राप्त गर्न प्राज्ञिक परिषद्ले तोकेबमोजिम सम्बन्धित तहको परीक्षाका आवश्यक सर्त पूरा गरी २०८१ मंसिर १२ सम्म स्नातकोत्तर र स्नातक तह उत्तीर्ण भई योग्य ठहरिएका सम्पूर्णलाई विश्वविद्यालय सभाबाट अनुमति प्राप्त निजहरूलाई योग्यताको प्रमाणस्वरूप प्रदान गरिने सम्बन्धित तहको उपाधिपत्र ग्रहण गर्नका लागि विद्यार्थी प्रस्तुत गर्ने अनुमति प्राप्त होस् भनी अनुरोध गर्दछु, भनी घोषणा गरेका थिए । कुलपति तथा प्रधानमन्त्रीबाट अनुमति प्राप्त भएपछि उनीहरूलाई दीक्षित गर्दै शैक्षिक उपाधि प्रदान गरिएको थियो । उपकुलपति थापाले त्रुटि भएर दीक्षित हुनु नपर्ने विद्यार्थीको नाम ग्रेस लिस्टमा समावेश हुन पुगेको सूचना पाएको बताए । त्रुटि भएको सूचना पाएको छु । शून्य त्रुटि भएको भए राम्रो हुन्थ्यो, उनले भने, त्रुटि सुधार गर्छौं । नाम समावेश भए पनि ती विद्यार्थीले शैक्षिक प्रमाणपत्र प्राप्त नगरेको उनले जनाए । दीक्षित हुन सबै मापदण्ड पूरा नगरे पनि केही मापदण्ड पूरा गरेका विद्यार्थीको भूलवश यस्तो हुन पुगेको हुन सक्छ । विस्तृत बुझेर सच्याउँछौं, थापाले भने ।"
किसानदेखि उपभोक्तासम्म पुग्दा मुनाफा खाने ५ तह,(प्राक्टिकल एक्सन नेपालको सहयोगमा)
एकीकृत आप्रवासन नीतिका आधारभूत पक्ष,"३) निकायहरूबीचको समन्वय र सहकार्य अनिवार्यआप्रवासन व्यवस्थापनमा सम्बन्धित निकायहरू बीचमा समन्वयको अभाव नै अहिलेको मूल चुनौती हो । श्रम आप्रवासन कुनै एउटा मन्त्रालय वा विभागको मात्र दायित्वमा सीमित हुनु हुँदैन । श्रम आप्रवासन आफैंमा थुप्रै निकायहरूको समन्वय र सहकार्य चाहिने प्रक्रिया भएकाले व्यक्ति, उसको परिवार, स्थानीय पालिका र वडाका प्रक्रियाहरू, श्रम बजार, रोजगारदाता, सहजीकरण गर्ने वैदेशिक रोजगार व्यवसायी, सडक र हवाई यातायात, केन्द्रीय सरकारका स्वास्थ्य, सुरक्षा, अध्यागमन, लैंगिक महत्त्वका निकायहरू, परराष्ट्र र दूतावासको जिम्मेवारीमा रहेका निकायहरू, न्यायालय, सीपतालिम प्रदान गर्ने निकाय, भाषा तालिम केन्द्रहरू, बैंक वा आर्थिक सहजीकरण गर्ने संस्था र विप्रेषणको सही उपयोग गर्नका लागि योजना तर्जुमा गर्न सहजीकरण गर्ने निकायलगायत आप्रवासी श्रमिकको अधिकारको पैरवी गर्ने र आवश्यक पर्दा उद्धार र मनोविमर्श गर्न जनशक्ति र संरचनाहरू प्रत्यक्ष सरोकार राख्ने निकायहरू हुन् । उनीहरूलाई एकीकृत आप्रवासन नीतिगत खाकाको दायरामा समेट्नुपर्छ । यो अनिवार्य तर जटिल प्रक्रियाको सहजीकरण श्रम मन्त्रालय जस्तो निकायले गर्ने हो तर वर्तमान श्रम मन्त्रालयको संरचना र चरित्रले न त यो जटिल संयोजनको हैसियत राख्छ, न त विश्वसनीयता नै । त्यसैले समन्वय र सहकार्यलाई संस्थागत गर्नका लागि श्रम मन्त्रालयको आमूल पुनर्गठन जरुरी छ ।४ श्रम कूटनीतिको खाँचोअबको कूटनीतिमा राजनीतिक र व्यापार मात्र होइन, श्रम कूटनीतिको अवधारणा पनि समेट्नुपर्छ । नेपालका प्रमुख श्रम गन्तव्य मुलुकसँग सन्तुलित श्रम सम्झौता गर्न, आईएलओ र आईओएमद्वारा प्रतिपादित आप्रवासनको ग्लोबल कम्प्याक्टका साथै अन्य क्षेत्रीय र अन्तर्राष्ट्रिय मापदण्डका दायराभित्र समेटिएका आफ्ना नागरिकको हकहित संरक्षणका लागि परम्परागत दूतावासको अवधारणा र भूमिका पुनर्परिभाषित गर्नु जरुरी भइसकेको छ । अहिले नवीकरण हुन नसकेका श्रम सम्झौतामा पनि हामी हाम्रा तर्कहरू बलियो गरी राख्न सकिरहेका छैनौं । प्रस्ट श्रम कूटनीतिबिनाको श्रम सम्झौता गर्नु भनेको गन्तव्य मुलुकका राजदूतलाई मन्त्रालयमा बोलाएर अधिकतम संख्यामा नेपाली बेरोजगार युवालाई लैजाऊ भनेर अनुरोध गर्नु जस्तै हो, जुन अहिले हामी गरिरहेका छौं । हामी यो प्रवृत्तिबाट माथि उक्लनुपर्छ र श्रमको चरित्र हेरेर लैंगिक जोखिमयुक्त बजारमा कोरिया र इजरायलको खाकाझैं जीटूजी गरेर घरेलु श्रमिकलाई सुरक्षित पार्न सकिन्छ । श्रम कूटनीति एकीकृत आप्रवासन नीतिको मूल आधार बन्नुपर्छ, अनि मात्र हामीले हाम्रा श्रमिकको श्रम र विप्रेषणलाई न्याय दिन सक्छौं । यो गर्नका लागि अहिलेको हाम्रा दूतावासहरूको आमूल पुनःसंरचना गर्नु जरुरी छ । दूतावासहरूलाई प्रस्ट अवधारणा, सान्दर्भिक जनशक्ति र आर्थिक स्रोतले सक्षम बनाउनुपर्छ र प्रमुख श्रम गन्तव्य मुलुकमा राजनीतिक कार्यकर्ता होइन, अनुभवी राष्ट्रसेवक पठाउनुपर्छ ।५ आप्रवासन आर्जित पुँजीलाई विकास प्रक्रियामा जोड्नु अनिवार्यजसरी श्रम कूटनीति हाम्रो परराष्ट्र नीतिको अनिवार्य आयाम भइसक्यो, त्यसैगरी विप्रेषण पनि हाम्रो विकासको मियो भएको दशकौं भइसक्यो । तर, योजना आयोग र उसका निकायहरूले यो वास्तविकतालाई स्विकार्न मात्र नसकेका हुन् । आवधिक योजनाका दस्ताबेजमा विप्रेषणको उपयोग गरिनेछ भनेर उल्लेख गरेर मात्र पुग्दैन । संघीयताको खाकासँग समन्वय गरी आर्थिक, सामाजिक, सांस्कृतिक र प्राविधिक विप्रेषणलाई कसरी साना वा मझौला उद्यमशीलतासँग जोड्न सकिन्छ भन्ने सन्दर्भ योजनाका अवधारणामा आउनुपर्छ र ती योजनाहरू एकीकृत आप्रवासन नीतिगत खाकासँग कसरी अन्तरसम्बन्धित छन् भनेर आप्रवासन नीतिमा पनि प्रस्ट रूपमा समेट्नुपर्छ । यो भनेको गन्तव्यमा कार्यरत श्रमिक र फर्केर आएको श्रमिकको सीप, दक्षता, अनुभव र सपनाहरूलाई कसरी समाज र राष्ट्रको समृद्धिमा जोड्ने भन्ने हो । अन्त्यमा, दशकौंदेखि मुलुकको अर्थतन्त्रको मियोका रूपमा रहेको श्रम आप्रवासन र यसका विविध सकारात्मक र नकारात्मक आयामहरूलाई सूक्ष्म ढंगबाट केलाऔं र श्रम आप्रवासनभित्र मौलाएको मानव बेचबिखन, मानव तस्करी जस्ता आपराधिक आयामहरूलाई निरुत्साहित गर्दै श्रम आप्रवासनलाई सुरक्षित र मर्यादित पार्दै सामाजिक न्यायको खाकासहितको एकीकृत आप्रवासन नीतिको तर्जुमा गर्नेतिर लागौं । टुक्रे खाका बनाएर स्वार्थी समूहको हित संरक्षण गर्नेतिर होइन ।"
क्रिकेटलाई साथ दिन पूर्वाधार बनाऊ,"नेपाली क्रिकेटको घरेलु महाकुम्भ नेपाल प्रिमियर लिग (एनपीएल) शनिबारबाट अन्त्य भएको छ । यो अन्त्य एउटा प्रारम्भ पनि हो । मुख्यतः नेपालमा क्रिकेटको गुणात्मक विकासका लागि एउटा प्रस्थानबिन्दु हुन सक्ने पर्याप्त आधार छन् । यसका केही पक्षहरू विशेष उल्लेखनीय छन् । जस्तो कि, एउटा ठूलो प्रतियोगिता सम्पन्न हुन सक्ने गरी यहाँ आर्थिक, प्राविधिक र व्यवस्थापकीय क्षमता विकास भइसकेको पुष्टि भएको छ । नेपाली क्रिकेट थप व्यावसायिक भएको छ, खेलाडीहरूले आफ्नो क्षमताको प्रदर्शन गर्न र पहिचान पाउन सफल भएका छन् । दर्शकले तीन साता यस प्रतियोगितालाई एउटा उत्सवका रूपमा व्यतीत गरे । यी सबैका आधारमा भन्न सकिन्छ, एनपीएलको एउटा पूर्ण स्वरूप सफलतापूर्वक सम्पन्न भएको छ । यसका लागि आयोजक नेपाल क्रिकेट संघ (क्यान) बधाईको पात्र भएको छ । आगामी संस्करण अझ परिष्कृत र भव्यतापूर्वक आयोजना हुन सकुन् भन्ने शुभकामनाको हकदार भएको छ ।गत मंसिर १५ गते जनकपुर बोल्ट्सले विराटनगर किंग्सलाई पराजित गर्दै सुरु भएको प्रतियोगिता शनिबार उसैले सुदूरपश्चिम रोयल्सलाई पराजित गर्दै सम्पन्न भएको हो । यसबीचमा ३२ वटा खेल भए । जसमा जनकपुर बोल्ट्स र सुदूरपश्चिम रोयल्सका अतिरिक्त कर्णाली याक्स, चितवन राइनोज, काठमान्डु गुर्खाज, पोखरा एभेन्जर्स, विराटनगर किंग्स र लुम्बिनी लायन्सजस्ता फ्रेन्चाइज टिमहरू सहभागी थिए । राष्ट्रिय टिमका खेलाडी, कुनै बेला राष्ट्रिय टिममा परेका खेलाडी, ट्यालेन्ट हन्टमार्फत छानिएका खेलाडीले आफ्नो क्षमता देखाए । नाम चलेका विदेशी खेलाडीहरू जस्तै न्युजिल्यान्डका मार्टिन गप्टिल, जिम्मी निसम र स्कट कुगेलेइज्न, भारतका शिखर धवन, इंग्ल्यान्डका स्टेफन इस्किनाजी, अस्ट्रेलियाका बेन कटिङ, अमेरिकाका लाहिरू मिलान्थालगायत ४० जनाको उपस्थितिले यो प्रतियोगिता थप विशेष बन्यो । नेपाली खेलाडीले त्यस्ता परिचित र प्रतिभावान् खेलाडीकै टिममा वा विपक्षमा रहेर खेल्न पाए । त्यसमार्फत नयाँनयाँ सीप सिक्न पाए । कैयौं नयाँ खेलाडी वा कुनै बेला चम्केर अहिले ओझेल परेका खेलाडीले आफ्ना सीपको पुनः प्रदर्शन गर्न पाए । यो विगत तीन हप्तामा हुन सक्यो । तर यसको छाप भने आगामी दिनमा पर्ने निश्चित छ । अहिले राष्ट्रिय टिममा नरहेका तर एनपीएलमा गरेको प्रदर्शनका कारण चर्चामा रहेका विपिनकुमार शर्मा, किशोर महतो, रिजन ढकाल जस्ता खेलाडीहरूका कारण आगामी दिनमा राष्ट्रिय टिम थप सशक्त हुने विश्वास लिन सकिन्छ । यस प्रतियोगितामा उत्कृष्ट प्रदर्शन गरेकाहरूले विश्वका अन्य प्रतियोगितामा पनि अवसर पाउने अपेक्षा गर्न सकिन्छ ।क्रिकेट र समग्र खेलकुदप्रति सक्रिय चासो राख्नेले त पछिल्लो तीन साता आफूलाई कीर्तिपुरस्थित त्रिवि मैदानमा भइरहेका खेल र त्यसका नतिजामा केन्द्रित गरेका थिए नै, कैयौं निरपेक्ष जमातलाई पनि प्रतियोगिता अन्तर्गतका उथलपुथलले स्पर्श गरेर गएको छ । जसले गर्दा एनपीएल आमचासोको विषय बन्न सक्यो । उसै पनि नेपाली दर्शकले क्रिकेटप्रति गर्ने प्रेमको चर्चाको कुनै सीमा छैन । एनपीएलले त्यसलाई थप फैलाउन भूमिका खेलेको छ । कैयौं खेलमा टिकट सोल्ड आउट भए । कीर्तिपुरस्थित त्रिवि मैदानमा हरेक खेल हेर्नका लागि उपस्थित भएर मात्रै होइन, टीभी तथा युट्युबमार्फत प्रत्यक्ष हेर्ने दर्शकले समेत यसको महत्त्व बढाउन भूमिका खेले । यसप्रति अपनत्व स्थापित गर्न सहयोग गरे । अर्थात्, एनपीएल एउटा यस्तो उत्सव हुन सक्यो, जसमा नेपाली झुम्न सके । रमाउन सके । यो नेपालीको एउटा जीवनशैली बन्यो ।यो प्रतियोगितामा करिब एक अर्ब रुपैयाँ बराबरको कारोबार भएको आकलन गरिएको छ । त्यो कारोबार टिमले आफ्ना खेलाडीलाई दिने रकम वा अन्य व्यवस्थापनका लागि गर्ने खर्चमा मात्रै सीमित छैन । बरु यही मौकामा नाङ्ले पसल स्थापना गरेर, बदामदेखि पानीसम्म बेचेर आफ्नो लगानीअनुसारको व्यापार गर्नेसम्मै विस्तारित भएको छ । मुख्यतः एनपीएलको निरन्तरताका लागि बलियो आधार निर्माण भएको छ । दर्शकको चासो, विदेशी खेलाडीले देखाएको रुचि, स्पोन्सर गर्नेहरूको अग्रसरता, प्रतियोगितासँग सम्बन्धित भएर गरिएका आर्थिक कारोबार, प्रतियोगिताको पहिलो संस्करणको सफलतापूर्वक गरिएको आयोजनाबाट प्राप्त अनुभवले आगामी प्रतियोगिता पनि सहज ढंगले आयोजना हुनेछन् भन्ने आधार निर्माण भएको छ ।एनपीएलको नाममा क्यानले तत्काल गर्न सक्ने जति गरेको छ । कतिपय व्यवस्थापकीय कमजोरीलाई आगामी दिनमा सुधार गर्दै लैजाने नै छ । यो समयक्रमसँगै परिपक्व हुने विषय हो । यस प्रतियोगितालाई हेरेर सबै तहको सरकारले पनि क्रिकेटसँग सम्बन्धित भौतिक पूर्वाधार निर्माण गर्ने कामलाई प्राथमिकता दिन आवश्यक छ । प्रतिभाको पहिचान गरेर उसलाई खारिनका लागि आवश्यक अवसर उपलब्ध गराउने नीति तय गर्न र कार्यान्वयन गर्न आवश्यक छ । संघीय सरकारले त्रिवि मैदानलाई थप स्तरोन्नति गरिहाल्न जरुरी छ । यस पटकको प्रतियोगिता चल्दै गर्दा धेरैले फ्लड लाइट का साथमा साँझमा खेल हुन सकेको भए गज्जब हुने थियो भन्ने चाहना राखेका थिए । यसबारे प्रधानमन्त्रीकै तहबाट भएका प्रतिबद्धताहरू यथाशक्य पालना हुन सक्यो भने दर्शकका सकारात्मक चाहना पूरा हुनेछन् । सरकारले मात्रै होइन, नेपाली क्रिकेटसँग जोडिने गरी निजी क्षेत्रले लगानी गरे पनि प्रतिफल प्राप्त हुने सुनिश्चित भएको यसप्रति बढ्दो चासोले पुष्टि गर्छ । सरकारले उनीहरूलाई पनि उत्प्रेरित र अग्रसर गर्न आवश्यक छ । र, एनपीएल जस्ता घरेलु प्रतियोगिता मात्रै होइन, निरपेक्ष भूमिका रूपमा अन्तर्राष्ट्रिय प्रतियोगिताको पनि सफल आयोजना हुन सक्छ ।"
राजनीतिसँगै विप्लवको कृषि क्रान्ति,"सुजन देवकोटा, पालुङ्टार४, गोरखा"
ऐतिहासिक सत्यको अपमान,"सन्तोष सिम्खडा, टोकियो, जापान"
ट्राफिक प्रहरीको संख्या बढाऔं,"कार्यालय समयमा सार्वजनिक गाडी जब यात्रु लिएर नयाँ बानेश्वरको बसस्टप पुग्छन्, यात्रुहरू ओर्लने र चढ्ने कार्य सकिएपछि पनि गाडी धेरैबेर त्यहीं रोकिन्छन् । यसका कारण सार्वजनिक गाडीमा चढेका यात्रु समयमै गन्तव्यमा पुग्न भ्याउँदैनन् । ट्राफिक प्रहरीले त्यस क्षेत्रतिर ड्युटी निभाए तापनि थोरै संख्यामा मात्र हुने हुँदा रोकिएका सार्वजनिक गाडीलाई तुरुन्तै त्यहाँबाट जान र भीडभाड नगर्न सक्रिय रूपले लाग्नुपर्छ । यसैले नयाँ बानेश्वरको बसस्टप, जहाँ कोटेश्वरबाट आएर रोकिएका तथा माइतीघरबाट आएर पनि रोकिएका सार्वजनिक गाडीलाई धेरै बेरसम्म रोकिन नदिई तुरुन्तै अगाडि बढाउन कमसेकम ३४ जना ट्राफिक प्रहरीको आवश्यकता देखिन्छ । सम्बन्धित निकायको ध्यान यस विषयमा तुरुन्तै जाओस् । बोधनाथ पौडेल, नयाँ बानेश्वर, काठमाडौं"
२१ औं शताब्दीमा जलयुद्धको जोखिम छ,"जवाहरलाल नेहरू युनिभर्सिटीबाट अन्तर्राष्ट्रिय राजनीतिमा विद्यावारिधि गरेकी जयश्री विवेकानन्दन साउथ एसियन युनिभर्सिटीमा प्राध्यापन गर्छिन् । अन्तर्राष्ट्रिय सम्बन्ध, भारतीय रणनीतिक चिन्तन र अभ्यास, दक्षिण एसियामा अन्तरदेशीय संसाधनमा सहकार्य र औपनिवेशिक सिद्धान्त उनका अनुसन्धानका विषय हुन् । हालै काठमाडौं आएका बेला अन्तर्राष्ट्रिय सम्बन्ध, जलवायु परिवर्तन, साझा सरोकार र समस्यालगायतका विषयमा केन्द्रित रहेर विवेकानन्दनसँग कान्तिपुरका जनकराज सापकोटा र उपेन्द्रराज पाण्डेयले गरेको कुराकानी: तपाईंले झन्डै एक दशकदेखि साउथ एसियन युनिभर्सिटीमा अन्तर्राष्ट्रिय सम्बन्ध विषयमा अध्यापन गर्दै आउनुभएको छ । विश्वविद्यालयमा नेपाली विद्यार्थीको संख्या पनि उल्लेख्य छ । नेपाली साथै दक्षिण एसियाका विभिन्न देशका विद्यार्थी पढाउँदाका कस्ता अनुभव छन् ?हाम्रो विश्वविद्यालयमा दक्षिण एसियाका विभिन्न देशका विद्यार्थी पढ्छन् । यस अर्थमा सांस्कृतिक विविधतालगायतका कुराले म आफूलाई निकै भाग्यमानी ठान्दछु । म विभागमा आबद्ध भएको सन् २०११ मा हो । त्यसबेलादेखि नै विभागमा ठूलो संख्यामा नेपाली विद्यार्थी रहेका छन् । शैक्षिक प्रणालीमा सरिक हुनका लागि उनीहरूलाई त्यति कठिन भएको देख्दिनँ । नेपाली र बंगलादेशी विद्यार्थी निकै मिहिनेती छन् । उनीहरू नेपाली, बांग्ला, सिंहालीलगायतका विभिन्न भाषाका सिकाइ प्रणालीबाट आएकाले मैले पनि उनीहरूबाट सिक्ने मौका पाएकी छु । अंग्रेजीमा पढाए पनि विभिन्न भाषिक पृष्ठभूमिका विद्यार्थीलाई मध्यनजर गर्दै हामीले सरलीकृत तरिकाले पठनपाठन गराउँदै आएका छौं । पछिल्लो समय भने नेपाली विद्यार्थीको संख्या घटिरहेको छ । सन् २०१९ मा 'नो माउन्टेन टू हाई ? असेसिङ द ट्रान्सटेरिटरियालिटी अफ द कैलाश सेक्रिड ल्यान्डस्केप कन्जरभेसन इनिसिएटिभ' शीर्षकमा तपाईंको अनुसन्धान प्रकाशित भएको छ । नेपाल, चीन र भारतबीचको अन्तरदेशीय परियोजनाले राज्यहरूको क्षमतालाई कसरी परिभाषित गर्न सक्छ ?कैलाश पवित्र भूपरिधि संरक्षण तथा विकास पहल (केएसएलसीडीआई) मा तीन देश नेपाल, चीन र भारतको सहभागिता रहेको छ । यसमा तीनै देशका वातावरण मन्त्रालय संलग्न छन् । यसमा अरू साझेदार संस्था पनि सहभागी छन् । उदाहरणका लागि नेपालबाट त्रिवि केन्द्रीय वनस्पति विभाग, भारतबाट जीबी पन्त इन्स्टिच्युट संलग्न छन् । दक्षिण एसियाको भूराजनीतिक अवस्थाका बाबजुद तीन देश कैलाश क्षेत्र संरक्षणका लागि एक ठाउँमा उभिनु निकै नै महत्त्वपूर्ण कुरा हो । इसिमोडले तीन देशबीच समन्वय गर्ने नोडल एजेन्सीका रूपमा काम गर्छ । सन् २०११ को इसिमोडको रिपोर्टमा कैलाश क्षेत्रको सीमा तीन देशले तय गर्ने उल्लेख छ । यसमा प्रत्येक देशको नियम कानुनलाई सम्मान गर्दै अघि बढ्ने कुरासमेत छ । सार्क चार्टरमा प्रावधान भएको भौगोलिक अखण्डतासँग समेत निकै नजिक छ यो । कैलाश क्षेत्रमा अन्तर्राष्ट्रिय सीमा समस्याका रूपमा छैन । तर तीन देशका कानुनलाई कार्यान्वयन गर्न भने चुनौती देखापरेका छन् । राष्ट्रिय निकुञ्जहरूको संरक्षणमा राष्ट्रिय कानुन त कार्यान्वयनमै छन् तर मन्त्रालयहरूले पनि कानुन कार्यान्वयनका लागि समन्वय गर्नुपर्ने देखिन्छ ।कैलाश क्षेत्रको संरक्षणका लागि कुनै संरचनात्मक संयन्त्र स्थापना भएको छ कि ?दक्षिण एसियामा थुप्रै यस्ता द्विपक्षीय तथा बहुपक्षीय पहल सुरु भएका छन् तर नियमनकारी संयन्त्रको भने अभाव देखिन्छ । विवाद उत्पन्न हुँदा समाधानका लागि पहल गर्ने स्वायत्त संयन्त्र छैन । पर्यावरण मात्र होइन, पर्यटन, व्यापार, कनेक्टिभिटीलगायतका क्षेत्रमा समेत विवाद समाधानका लागि हामीसँग मजबुत संयन्त्र छैनन् । मुलुकहरूले सहकार्यमा जोड दिनुपर्ने देखिन्छ । सार्कको भूमिका त्यसैले महत्त्वपूर्ण छ । सार्कले यस क्षेत्रका साझा समस्यालाई समाधान गर्न मुख्य भूमिका खेल्न सक्छ । हिमालय र पर्यावरण संरक्षण अन्तरदेशीय सहकार्य आवश्यक छ भन्नुभयो । यसमा के कस्ता चुनौती छन् र कसरी क्षेत्रीय सहकार्य प्रभावकारी बनाउन सकिन्छ ?क्षेत्रीय मुद्दालाई कसरी स्थानीय तहसम्म जोड्ने भन्ने ठूलो समस्या छ, दक्षिण एसियामा । यसलाई हामी सीमापार संरक्षित क्षेत्र (टीबीपीए) का रूपमा चिन्छौं, उदाहरणका लागि सुन्दरवन, कैलाश क्षेत्र । सीमापार संरक्षित क्षेत्र विश्वमै निकै लोकप्रिय रहेका छन् । सन् २००७ को तथ्यांकअनुसार विश्वमा २ सय २७ सीमापार संरक्षित क्षेत्र रहेका छन् । उनीहरूले वैधानिकताका लागि संयुक्त राष्ट्रसंघीय वातावरण कार्यक्रम (यूएनईपी), विश्व बैंक, आईयूसीएनजस्ता विश्वव्यापी एजेन्सीहरूबाट सैद्धान्तिक सहयोग पाएका छन् । केही ठाउँमा यस्ता संरक्षित क्षेत्रले सफलता हात पारेका छन् धेरै ठाउँमा भुइँ तहका मान्छेलाई यसमा सहभागी बनाएका कारण पनि सफलता प्राप्त भएको छ । दक्षिण एसियामा स्थानीय तहसम्म पुगेर सक्रिय सहभागिता नजुटाउने हो भने पर्यावरण संरक्षणको क्षेत्रमा सफलता हात पार्न निकै गाह्रो छ । कतिपय अवस्थामा राज्य तहमा पनि समस्या समाधानका लागि पहल गर्नुपर्ने देखिन्छ । उदाहरणका लागि ब्रह्मपुत्रको बाढीबाट अरुणाचल र असम राज्य प्रभावित हुन्छ । त्यसैले पनि पर्यावरण संरक्षणका लागि विभिन्न तहमा सहकार्यको आवश्यकता छ । केही एकदमै सकारात्मक र प्रभावकारी कदम पनि चालिएका छन् । ब्रह्मपुत्र डायलग त्यसमध्येको एक हो । यसमा राज्य र गैरराज्य तहका विभिन्न पक्षको सहभागिता रहेको छ । यो ब्रह्मपुत्र नदीले समेट्ने देशहरूबीच छलफल र सहकार्यका लागि खडा गरिएको एउटा तटस्थ प्लेटफर्म हो । यसको अनुसन्धानमा आईआईटी गुवाहाटीसमेतको सहभागिता रहेको छ । स्रोत संसाधनबारे ज्ञान उत्पादनको यो पनि एउटा उत्तम तरिका हो । यसमा अनुसन्धानात्मक संस्था, समुदायमा आधारित संस्थाहरूको सहभागिता महत्त्वपूर्ण हुन्छ । जलविद्युत् उत्पादनमा ब्रह्मपुत्रमा भारत र चीन दुवै देशले निकै सम्भावना देखेका छन् । दुवैले जलविद्युत् उत्पादनलाई तीव्रता दिए पनि उनीहरूबीच केही असमझदारी बढेको देखिन्छ । यसलाई चाहिँ यहाँले कसरी हेर्नुहुन्छ ?हामीले भूगोल परिवर्तन गर्न सक्दैनौं । विशेषगरी अपर रिपेरियन र लोअर रिपेरियन राज्यहरू हुन्छन् । लोअर रिपेरियन राज्य अर्को मुलुकका लागि अपर रिपेरियन राज्य हुन सक्छ । ब्रह्मपुत्रमा ४ वटा रिपेरियन राज्य छन्, चीन, भारत, भुटान र बंगलादेश । प्रत्येक मुलुक यस नदी बेसिनमा निर्भर छन् । ठूलो जनसंख्या यसको पानीमा भर पर्छन् । यदि चीनले जलविद्युत् गृहहरू बनाउँछ भने तल्लो तटीय क्षेत्रमा प्रभाव पर्छ भन्ने भारतको चिन्ता हो । चीनले रन अफ द रिभर (नदी प्रवाहमा आधारित) जलविद्युत् गृह भन्दै आइरहेको छ । चीनले माथिल्लो भागमा जलविद्युत्का लागि पानी खपत गर्दा तल्लो भेगमा पानीको मात्रा घट्छ भनेर भारतले चिन्ता व्यक्त गरेको छ । सन् २००६ मा दुई मुलुकबीच विज्ञको तहमा संयन्त्र बनेको छ । बाढीको अवस्थाका बारेमा भनेर वार्षिक रूपमा संयन्त्रको बैठक बस्ने भनिएको छ । २००२ मा एमओयूमा हस्ताक्षरसमेत भएको छ । एमओयू कानुनी रूपमा बाध्यकारी नभएकाले पनि चुनौतीहरू छन् । यो कुनै सन्धि होइन परिणामतः राजनीतिक तनावसँगै यो पनि प्रभावित हुन्छ । २०१७ मा दोक्लाममा त्यस्तै भयो । यसले सूचना आदानप्रदानको व्यवस्थापनलाई समेत प्रभावित बनायो । हामीले पानीको मात्रा मात्र नभई पानीको गुणस्तरलाई पनि ध्यान दिनुपर्छ । संवाद र सहकार्य नभएसम्म पानीको विवाद समाधान हुन सक्दैन । एकपक्षीय रूपमा वा कुनै एउटा देशले मात्र यसो समाधान गर्न पनि सक्दैन । सन्धि आफैंमा समाधान होइन, मध्यस्थता, समझदारी र द्विपक्षीय वा बहुपक्षीय मञ्चहरू समस्या समाधानका प्रभावकारी कदम हुन सक्छन् । नेपाल र भारतबीच पारिस्थितिकीय र सांस्कृतिक रूपमा निकट सम्बन्ध छ । जल, पहाड र नदीजस्ता प्राकृतिक स्रोतहरूको सुरक्षाका लागि चाल्ने भारतीय कदमले नेपालभारत सम्बन्ध र नेपाली नागरिकको जीविकामा कस्तो प्रभाव पार्छ ?सूचना आदानप्रदान वा संवाद निकै थोरै हुने गरेको छ । जब चीनले ब्रह्मपुत्रमा बाँध बनायो । जाङमु बाँध भारतीय सीमाबाट २ सय किलोमिटरको दूरीमा रहेको छ । गंगा, ब्रह्मपुत्र, इन्दस, मेघना नदीमा मात्र विश्वका २० प्रतिशत मानिस निर्भर छन् । हिमालय मुलुक र समुदायका लागि नदी र वन प्रमुख स्रोत हुन् । नीतिगत तहमा यस्ता मुद्दा कति समेटिन्छ भन्ने कुराले प्राकृतिक स्रोतहरूको संरक्षण हुन्छ भन्ने कुरा भर पर्छ । नेपाल, भारत र चीनका नागरिक समाज र सरोकारवालाको उपस्थितिमा समयसमयमा हुने क्षेत्रीय बैठकमा पर्यावरण सुरक्षाका बारेमा छलफल हुने गरेको छ । सन् २०१३ मा नेपाल र भारतको संयुक्त टोलीले हिमालय क्षेत्रमा रहेको फोहोर सफा गर्ने प्रयास गरेको थियो । कैलाश क्षेत्रबाट झन्डै साढे ४ टन फोहोर उक्त टोलीले संकलन गरेको थियो । पर्यटन वा तीर्थाटन नेपालको आम्दानीको मुख्य स्रोत हुँदा हिमालय क्षेत्रमा अक्सिजन सिलिन्डर, टेन्ट र यात्राका क्रममा ज्यान गुमाएका व्यक्तिहरूको शव उठाउन सकिएको थिएन । यस्तोमा पर्यटन क्षेत्र निकै महत्त्वपूर्ण भएको महसुस गरी नेपाल र भारतले संयुक्त रूपमा कदम चालेका थिए । कैलाश पर्वत मुख्य गरी पर्यटकीय आकर्षणको केन्द्र हो जसमा नेपाल, भारत र चीन तीनै मुलुकको चासो र चिन्ता हुनु स्वाभाविक हो । ब्रह्मपुत्रमा नेपाल प्रत्यक्ष रूपमा संलग्न छैन । द्विपक्षीय वा बहुपक्षीय सहकार्यबाटै मुलुकहरूले लाभ उठाउन सक्छन् । यसमा सबै देशको अन्तरमन्त्रालय सहकार्य पनि हुनु आवश्यक छ । ऊर्जा, वन र वातावरण मन्त्रालयबीच सहकार्य र समझदारी भएमा प्राकृतिक स्रोतको संरक्षणका साथै यसबाट नागरिकले फाइदा पाउन सक्छन् ।जलवायु परिवर्तन पनि यस क्षेत्रको भूराजनीतिक तनावको कारण हो भन्न सकिन्छ ?सिधै जलवायु परिवर्तन पनि भूराजनीतिक द्वन्द्वको कारण हो भनेर स्थापित गर्न त कठिन हुन्छ । तर केही विज्ञले भन्ने गरेका छन् कि २१ औं शताब्दीमा जलयुद्ध हुन्छ । जब प्राकृतिक स्रोत संसाधनको अभाव हुन थाल्छ अनि मुलुकहरू सहकार्यमा जोड दिन थाल्छन् भन्ने विज्ञहरू पनि छन् । साझा चुनौतीले मुलुकलाई अझ बढी सहकार्यतर्फ डोर्याउँछ वा यसले तनाव उत्पन्न गर्छ भन्नेमा अहिले बहस जारी नै छ । जलवायु परिवर्तन वा भौतिक संरचना निर्माण तनावको कारक हो भन्नेमा पनि विमर्श भइरहेकै छ । पहिले नै भूराजनीतिक तनावमा रहेका मुलुकहरूका बीचमा जलवायु परिवर्तन र प्राकृतिक स्रोत संसाधनका मुद्दा पनि विवादसँगै जोडिएर आउने गरेका छन् । तर जलवायु परिवर्तन मात्रले तनाव पैदा गर्छ जस्तो लाग्दैन मलाई ।यसै वर्ष तपाईंले ब्रह्मपुत्र नदीमाथि सम्प्रुभताको दाबीको सुरक्षामा आधारित भएर ॅजहाँ हामीलाई पानीको आवश्यकता छ, त्यहाँ हामी बन्दुक पाउँछौं शीर्षकमा लेख लेख्नुभएको छ । सार्वभौमिकताको सुरक्षाका संरचनात्मक र संस्थागत संयन्त्रका साथै यसले क्षेत्रीय सहकार्यमा पार्ने प्रभावका बारेमा विस्तारमा बताइदिनुहोस् न ।अस्तित्वको संकट देखापरेका बेला सुरक्षाको कुरा हुन्छ । त्यसपछि मात्र असाधारण कदमलाई न्यायोचित भन्न सकिन्छ । तर केलाई अस्तित्वको खतरा भन्ने ? पानीको अभाव, पानीको पहुँचमा बाधा आउनु पनि अस्तित्वको संकट हुन सक्छ । भारतको उत्तरपूर्वका राज्यले यस्ता प्रभावहरूसँग जुधेका पनि छन् । यसमा संवादले मात्र यस्ता समस्या समाधान गर्न सकिन्छ । सुरक्षाकरण भन्नाले एकपक्षीय गतिविधिलाई नै जनाउँछ । प्रत्येक मुलुकले आफूले गर्न चाहेको कुरा गरिरहेका छन् । त्यसले छोटो समयका लागि काम गर्ला तर दीर्घकालीन रूपमा सबै मुलुकहरू प्राकृतिक स्रोत साधनमा निर्भर रहेकाले मध्यस्थता र संवादका लागि च्यानल र संयन्त्र चाहिन्छ । तपाईंको विचारमा दक्षिण एसियाली देशहरूले यी चुनौतीलाई कसरी सामूहिक रूपमा सम्बोधन गर्न सक्छन् ?मलाई लाग्छ, यसमा सार्कलाई नजरअन्दाज गर्न मिल्दैन । भूगोलले खास अर्थ राख्ने भएकाले पनि सार्क अनिवार्य छ । संयुक्त राष्ट्रसंघ विश्वव्यापी संगठनका रूपमा छँदै छ नि भनेर हुँदैन । किनकि पछिल्लो समय पूरा विश्व क्षेत्रीय सम्बन्धमा जोडिँदै गएको छ । यदि तपाईं विश्वसँग जोडिन चाहनुहुन्छ भने पहिले क्षेत्रीय रूपमा जोडिन आवश्यक छ । क्षेत्रीय कनेक्टिभिटीबिना वा भनौं न तपाईंका छिमेकी मुलुकहरू अरू विश्वलाई चियाउन वा सम्बन्ध विस्तारका लागि ढोका बन्न सक्छन् । क्षेत्रीय सहकार्य र एकताबिना आर्थिक वा रणनीतिक रूपमा विश्वसँग जोडिन गाह्रो हुन्छ । सार्क निकै महत्त्वपूर्ण छ । बीबीआईएनजस्ता उपक्षेत्रीय संगठनहरू सार्कका लागि पूरक संस्थाका रूपमा रहन सक्छन् । बीबीआईएन र बिमस्टेकमा केही आकर्षण छ ।आर्थिक, सांस्कृतिक, ऐतिहासिक र भौगोलिक रूपमा जोडिएका मुलुकहरूले क्लस्टर भेट्टाउनु स्वाभाविक कुरा हो । यस्ता उपक्षेत्रीय फोरमहरूबाट सार्कले पनि फाइदा लिन सक्छ । हामीले इतिहासबाट पनि केही सिक्नुपर्छ । यो समाज भनेको एमओयूमा हस्ताक्षर हुनुभन्दा वा सार्क स्थापनाको कैयौं वर्षअघि नै एकीकृत भएको हो । व्यापारिक समुदाय, साउथ एसियन युनिभर्सिटीजस्ता संस्थाहरूले पनि दक्षिण एसियाली चेतनालाई प्रवर्द्धन गरेका छन् । हामी किन क्षेत्रीय हिसाबले सोच्न सक्दैनौं ? हामी किन दक्षिण एसियालीका रूपमा अघि बढ्न सक्दैनौं ? ईयूले युरोपेली पहिचानलाई नै विकास गरिरहेको छ । उनीहरू जर्मन, फ्रेन्चभन्दा पर गएर युरोपेली पहिचानका रूपमा अघि बढेका छन् । युरोपेली हुनु भनेको जर्मन वा फ्रेन्च नहुनु त होइन नि । त्यसैले हामी पनि एकैपटक किन दक्षिण एसियाली र नेपाली वा दक्षिण एसियाली र भारतीय बन्न सक्दैनौं ? कोशी नदीको बाढीले नेपाल र भारत दुवैलाई प्रभावित बनाउँछ । त्यस्तै, भारतका विभिन्न राज्यमा पराल जलाएपछि दिल्लीलगायतका क्षेत्रमा हुने प्रदूषणको असर नेपालमा पनि देखिन्छ । यी समस्या न्यूनीकरण गर्न वा सूचना आदानप्रदानका लागि दुई देशबीच कस्तो सहकार्यको आवश्यकता देख्नुहुन्छ ?प्राध्यापक निम्मी कुरिएनले सीमामा बस्ने समुदायले कसरी यस्ता समस्या समाधान गर्न सक्छन् भन्ने विषयमा अनुसन्धान गर्नुभएको छ । उहाँले भारतबंगलादेशको सीमामा बस्ने समुदायले कसरी ह्वाट्सएप ग्रुप बनाएर सूचना आदानप्रदान गर्छन् भन्ने उल्लेख गर्नुभएको छ । सामुदायिक रेडियोहरू पनि लाभदायी हुन सक्छन् । कहिलेकाहीँ जुन तहमा समस्या देखिएको हो, समाधान पनि त्यही तहबाटै खोजिनुपर्छ । समस्या स्थानीय तहमा छ भने समाधान पनि स्थानीय तहबाटै खोजिनुपर्छ । सधैं राष्ट्रिय र क्षेत्रीय तहमै हुनुपर्छ भन्ने छैन । सामाजिक सञ्जालहरू पनि निकै प्रभावकारी हुन सक्छन् किनकि सामाजिक सञ्जालहरू सीमाविहीन छन् । नेपालमा बाढी आउँदा सीमाका भारतीय राज्य बिहार र उत्तर प्रदेशले सहयोग गरेका हुन्छन् । त्यस्तै श्रीलंकालाई भारतीय राज्य तमिलनाडुले सहयोग गरेको हुन्छ । बंगलादेशको सुन्दरवनमा समस्या हुँदा पश्चिम बंगाल सहयोगका लागि तत्पर हुन्छ । सीमापार सहकार्यका अरू पनि केही उल्लेखनीय उदाहरण छन् कि ? आल्प्स पर्वतीय क्षेत्रका ८ देशहरूको बीचमा पर्यावरणीय संरक्षण र क्षेत्रीय विकासको लागि सहकार्य सुनिश्चित गर्नका लागि स्थापित अन्तर्राष्ट्रिय सम्झौता अल्पाइन सम्मेलन उदाहरणका रूपमा लिन सकिन्छ । यो एउटा कूटनैतिक अन्तरदेशीय सम्मेलन हो । त्यस्तै आल्प्स पर्वतीय क्षेत्रकै संरक्षणका लागि सक्रिय अर्को फोरम हो, अलायन्स इन आल्प्स । यसमा फ्रान्सदेखि स्लोभेनियासम्मका ३ सयभन्दा बढी स्थानीय निकाय संलग्न रहेका छन् । यो फोरममा स्थानीय सहभागितालाई नै जोड दिँदै अगाडि बढाइएकाले यो सफल भएको हो । अर्को उदाहरण हो, कालाहारी ट्रान्सफ्रन्टियर पार्क । बोत्सवाना र दक्षिण अफ्रिकाका रेन्जरहरूको सहकार्यमै यो पार्क सञ्चालित छ । उनीहरू अनौपचारिक रूपमा सहकार्य गरिरहेका छन् । पार्कको तीन चौथाइ भाग बोत्सवाना र एक चौथाइ दक्षिण अफ्रिकामा पर्छ । स्थानीय तहका नागरिकहरूले सहकार्य गरिरहेका छन् । यहाँ कुनै सन्धिबिना रेन्जरहरूले सहकार्य गरेका हुन् । लामो समयसम्म अनौपचारिक ढंगले चले पनि सन् २००० मा मात्र आएर दुई देशले यसलाई औपचारिक रूप दिएका हुन् । अर्को उदाहरण हुन सक्छ, मपुची भूमि । मपुची समुदायको परम्परागत भूमि चिली र अर्जेन्टिनाबीच बाँडियो । मपुची संस्थाहरूकै सक्रियतामा अहिले दुवै देशले सहभागितामूलक सरकारको अभ्यास चलाइरहेका छन् । यदि नीति निर्माणमा स्थानीयको जमिनको संरक्षण गर्दै उनीहरूलाई सहभागी गराउने हो भने पर्यावरण संरक्षणमा उल्लेखनीय उपलब्धि हासिल गर्न सकिन्छ । एलिनोर ओस्ट्रोमको अनुसन्धानको विषय पनि यही हो । राजनीतिशास्त्री भए पनि महत्त्वपूर्ण अनुसन्धानका लागि उनलाई सन् २००९ को अर्थशास्त्रतर्फको नोबेल पुरस्कार दिइएको थियो । सामान्य संसाधनबाट सरकार सञ्चालनबारे उनको अर्थपूर्ण विश्लेषणका लागि नोबेल पुरस्कार दिइएको हो । उनले नेपालमा समेत फिल्ड भ्रमण गरेकी छन् । उनले नेपालका प्राकृतिक सम्पदालाई विश्वमञ्चमा पुर्याएकी थिइन् । उनी वनहरूलाई समुदायले नै संरक्षण गर्नुपर्ने बताउँछिन् । प्राकृतिक स्रोत साधनमाथि सामूहिक हिस्सेदारी नै उपयुक्त माध्यम हो भन्ने उनको मत छ । उनले परम्परागत ज्ञानलाई समेत समावेश गर्दै पर्यावरण संरक्षणको समावेशी नीति बनाउनुपर्नेमा विशेष जोड दिएकी छन् ।"
बालबालिकाको सिर्जनशीलतामा 'जेनएआई' बाधक,"(काठमाडौं) जेसोध्यो त्यही प्रश्नको जवाफ दिनेदेखि फोटो, भिडियो, ध्वनि, संगीत, कथा, कविता, कम्प्युटर कोड, गणितका जटिल हिसाबको समेत फ्याट्टै समाधान जेनेरेट गरिदिन सक्ने जेनेरेटिभ एआईको प्रयोग अहिले विश्वव्यापी रूपमै बढ्दो छ । यसले दैनिकी सहज बनाए पनि बालबालिकाको सिर्जनात्मक क्षमता र बौद्धिक विकासमा बाधा उत्पन्न गरिरहेको विज्ञहरूले औंल्याउँदै आएका छन् । नेपालमा पनि जेनेरेटिभ एआई (जेनएआई) को प्रयोगले बालबालिकाको सिर्जनात्मक र संज्ञानात्मक सीप विकासमा असर पर्ने जोखिम रहेको एक अध्ययनले देखाएको छ । शुक्रबार सार्वजनिक नेपाली बालबालिकाको अनलाइन सुरक्षामा जेनेरेटिभ एआईको प्रभाव प्रतिवेदनले सिर्जनात्मक सीप अभिवृद्धिमा जेनएआई बाधक रहेको औंल्याएको हो । युनिसेफ र चाइल्डसेफनेटले संयुक्त रूपमा गरेको अध्ययन अनुसार काठमाडौं र ललितपुरका ६८ प्रतिशत बालबालिका जेनएआईबारे जानकार रहेको र ४६ प्रतिशतले प्रयोग गर्ने गरेका छन् । बालबालिकाले गृहकार्य गर्न, नयाँ सीप सिक्न र फेसनसम्बन्धी जानकारी प्राप्त गर्न जेनएआई प्रयोग गर्ने गरेको अध्ययनमा उल्लेख छ । ललितपुरमा शुक्रबार आयोजित सुरक्षित डिजिटल संसार ः अनलाइन बाल संरक्षण शीर्षकको संवाद कार्यक्रममा चाइल्डसेफनेटकी प्रोग्राम अफिसर युरिस्ना शाक्यले बालबालिकाको सुरक्षामा जेनएआईको प्रभाव विषयमा अध्ययनका नतिजा प्रस्तुत गरिन् । जेनएआईले बालबालिकालाई सरल र छिटो उत्तर दिन सक्ने भए पनि यसले उनीहरूको सोच्ने, समस्या समाधान गर्ने र नयाँ कुरा सिर्जना गर्ने क्षमतामा बाधा पुर्याउने गरेको हाम्रो अध्ययनको निष्कर्ष छ, शाक्यले भनिन्, अध्ययनले ६५ प्रतिशतभन्दा बढी बालबालिकाले च्याटजीपीटीलाई जेनएआईको सबैभन्दा लोकप्रिय उपकरणका रूपमा प्रयोग गरेको देखाएको छ । यस अध्ययनमा काठमाडौं र ललितपुरका ६ सय ३१ जना बालबालिकामाथि गरिएको अनलाइन सर्वेक्षण र फोकस ग्रुप डिस्कसन (एफजीडी) को निष्कर्षलाई समेटिएको छ । यस अध्ययनबारे जानकारी गराएलगत्तै योङ चेन्जमेकरका रूपमा सक्रिय अभिनय चौहानले सञ्चालन गरेको प्यानल छलफलमा इन्टरनेट र बालबालिकाको सुरक्षासम्बन्धी विषयमा चर्चा गरियो । यस क्रममा चौहानले आफूजस्ता बालबालिकालाई इन्टरनेटमा सुरक्षित राख्न सरकार, निजी संघसंस्था वा प्रविधि कम्पनीहरूले के पहल गरेका छन् भन्नेमा जिज्ञासा राखे । इन्टरनेटमा नयाँनयाँ प्रविधि आइरहेका छन्, साइबर अपराधीहरूले पनि नयाँनयाँ तरिका अपनाएर हामी बालबालिकासम्म पुग्ने र दुःख दिने तरिका सिकेका छन् । यसबाट हामीलाई जोगाउन के गरिएको छ ? उनले प्रश्न गरे । जवाफमा राष्ट्रिय बाल अधिकार परिषद्की सदस्यसचिव इन्दिरादेवी ढकालले बाल संरक्षणका लागि सबैले सहकार्य गर्नुपर्ने र परिषद्ले विभिन्न नीतिगत एवं कानुनी व्यवस्थाका लागि पहल गर्दै आएको बताइन् । बालबालिकासम्बन्धी ऐन, २०७५ मा भएको बाल संरक्षण मापदण्ड कार्यान्वयनमा लैजान आवश्यक रहेको उनले औंल्याइन् । इन्टरनेटको सुरक्षित प्रयोगका लागि आफूहरूले सचेतना कार्यक्रम आयोजना गरिरहेको एनसेलकी सूचना सुरक्षा इकाइ प्रमुख यास्मिन भट्टराईले जनाइन् । बालबालिकाको अनलाइन सुरक्षाका लागि अभिभावक र प्रविधि कम्पनी जिम्मेवार रहेको चाइल्डसेफनेटका संस्थापक अनिल रघुवंशीको धारणा छ । बालबालिकाको डिजिटल सुरक्षाका लागि सरकार, निजी क्षेत्र र नागरिक समाजको सहकार्य अपरिहार्य भएको कार्यक्रममा युनिसेफ नेपालकी कार्यवाहक प्रमुख जी ह्युन राहले बताइन् । बालबालिकाको अनलाइन संरक्षणमा सरकार गम्भीर रहेको महिला, बालबालिका तथा ज्येष्ठ नागरिकमन्त्री नवलकिशोर साह सुडीको दाबी छ ।"
तरकारी व्यवसायमा युवा दम्पती,"(काभ्रे) पौरख गरे पाखो बारीबाटै राम्रो आम्दानी गर्न सकिन्छ भन्ने उदाहरणीय जोडी बनेका छन्, काभ्रेको भुम्लु गाउँपालिका९, ज्याम्दी झगडे गाउँका एक दम्पती ३२ वर्षीया शान्ति ठकुरी र ३४ वर्षीय हरिकुमार ठकुरी । बाँझो पाखोलाई खनजोत गरी तरकारी खेतीबाटै मनग्गे आम्दानी गरिरहेका छन् । ३५ रोपनीको पाखोमा लगाइएको गोलभेंडा यतिबेला लटरम्म फलेका छन् । साउनमा लगाइएको गोलभेंडा यतिबेला ठकुरी दम्पतीलाई टिप्न भ्याइनभ्याइ छ । एक्लैले गोलभेंडा टिप्न नभ्याउने भएपछि दैनिक ७८ जना खेताला लगाएका छन् । टिपेर डोकामा चाङ लगाएर बारीमा राखिएका गोलभेंडा हरिले घरमा ल्याएर ग्रेडिङ गरेपछि साँझ बिक्रीका लागि काठमाडौंस्थित कालीमाटी लिएर जान्छन् । अहिले बजारमा गोलभेंडाको मूल्य राम्रो भएकाले यस पटक धेरै नाफा निकाल्न सकिने शान्तिको आशा छ । उनका अनुसार दसैंको समयमा राम्रो मूल्य पाएकाले फाइदा पनि राम्रै भएको थियो । त्यतिबेला प्रतिक्रेट ३ हजारदेखि २८ सय रुपैयाँसम्ममा बिक्री गरेका थियौं, उनले भनिन्, त्यस पटक १२०१३० क्रेट गोलभेंडा बिक्री गर्दा ३४ लाख रुपैयाँ आम्दानी भएको थियो । गोलभेंडाको मूल्य सधैं एकैनास हुँदैन, अहिले मूल्य अलि घटेको छ, १५ सय रुपैयाँसम्ममा बिक्री गरिरहेका छौं । उनका अनुसार यस वर्ष गोलभेंडाबाट कुल २० देखि २२ लाख रुपैयाँ आम्दानी हुने अनुमान गरेका छौं । जसबाट लगानी कटाएर १६ देखि १८ लाख नाफा हुने दम्पतीको अनुमान छ । पहिले यो पाखामा एक बाली मकै हुनुबाहेक बाँझै हुन्थ्यो, शान्तिले भनिन्, बारी बाँझै राख्नुभन्दा गोलभेंडा लगाउँदा राम्र्रै होला भनेर व्यावसायिक रूपमै लगाउन सुरु गरियो । उनका अनुसार, गोलभेंडा खेती पनि दुई किसिमले गर्ने गरिन्छ । एक थरी टनेलमा सिँचाइको प्रयोग गरेर गरिन्छ, उनले भनिन्, अर्को थरी टनेल र सिँचाइबिना गोलभेंडा लगाइन्छ, यस ठाउँमा सिँचाइको समस्या भएकाले हामीले टनेल र सिँचाइबिना आकाशे पानीका भरमा गोलभेंडा खेती गरेका छौं । शान्तिका अनुसार टनेलमा लगाइएको गोलभेंडा घामपानीबाट जोगिने भएकाले अलि लामो समयसम्म रहन्छ । यहाँ लगाइएको गोलभेंडा ठूलो पानी पर्यो भने जोगाउन गाह्रो हुन्छ । तर टनेलमा लगाइने गोलभेंडालाई जति यसमा धेरै मिहिनेत गर्न नपर्ने उनले बताइन् । यो दम्पतीले ८ वर्षयता व्यावसायिक रूपमा गोलभेंडा खेती सुरु गरेका हुन् । गोलभेंडा बिक्री गर्न हरि आफैं काठमाडौंको कालीमाटीसम्म पुग्ने गर्छन् ।२०७२ मा आएको भूकम्पले उनीहरूको जीवनमा नयाँ मोड आयो । भूकम्प अघिसम्म ठकुरी दम्पती विदेश जाने सोचमा थिए । नेपालमा राम्रो केही गर्न सकिएन भनेर मलेसिया जाने तयारीमा थिएँ, हरिले भने, काठमाडौंको ठमेलमा खाद्यान्न पसल गरेर बसेका थियौं, पसलमा लगानी गरेको साता दिनमै भिसा लाग्यो, पसलको लगानीको चिन्ताले विदेश जाने योजना रद्द गरे, व्यापार पनि ठीकै हुँदै थियो, केही समयपछि भूकम्प आयो, काठमाडौंमा बस्न सक्ने स्थिति नभएपछि गाउँ फर्कियौं ।शान्तिले भने दुबई जाने तयारी गरेकी थिइन् । भूकम्पपछि दुवै गाउँ फर्किए । गाउँमा कृषि गर्दा राम्रो हुन्छ कि भन्ने सोचले पहिले कुखुरापालन गरेको उनले बताइन् । कुखुरापालनपछि गोलभेंडा खेती गर्ने कि भन्ने पनि सोच बनायौं, उनले भनिन्, यहाँ सिँचाइको निकै समस्या छ । तैपनि उनीहरू कृषि कर्ममै रमाइरहेका छन् । भन्छन्, विदेशमा गर्ने दुःख यहीँ नेपालमा नै गर्यो भने राम्रो आम्दानी गर्न सकिने रहेछ, गोलभेंडाको राम्रो भाउ आएका बेलामा वार्षिक १७१८ लाख रुपैयाँ नाफा सकिन्छ, ठीकै भएका बेलामा पनि १०१२ लाख रुपैयाँ नाफा हुन्छ ।"
वीरगन्जमा गुन्जिए कार्की,"पर्सा (कास) गायक आनन्द कार्की झन्डै ३५ वर्षपछि वीरगन्जमा झुल्किए । साढे तीन दशकअघि चर्चित भारतीय गायिक पिनाज मशानीसँग वीरगन्जको त्रिमूर्ति हलमा मञ्च साटासाट गरेका कार्कीे शुक्रबार राति वीरगन्जको नगर सभागृहमा प्रस्तुति दिँदा नोस्टाल्जिक भए । सुस्त मनस्थिति र मस्तिष्क पक्षाघात भएका बालबालिकाका क्षेत्रमा निःशुल्क सेवा दिँदै आएको संस्था आशा किरण केन्द्र वीरगन्जको दसौं वार्षिकोत्सवका अवसरमा आयोजित एकल साँझमा राति ७ देखि ९ बजेसम्म निरन्तर कार्कीले आफ्नो प्रस्तुति दिए । आफ्नो चर्चित गीत जनम जनम दिउँला सँगै बाट प्रस्तुति सुरु गरेका उनले त्यसपछि यी हल्लाहरू हुन् तिमीले सुनेका गाएका थिए । त्यसपछि स्थानीय दर्शकश्रोताको मागमा उनले चर्चित भारतीय गजल गायक जगजित सिंहको होठो से छुलो तुम,पंकज उधासको चाँदी जैसा रंग है तेरा आदि सुनाएका थिए । यीबाहेक उनले किशोर कुमार, उदित नारायण झादेखि कुमार सानुका गीत प्रस्तुत गरेका थिए । केन्द्रका अध्यक्ष सुनील गुप्ताले कार्यक्रमबाट संकलन हुने रकम केन्द्रको व्यवस्थापन तथा सञ्चालन कार्यमा खर्च गरिने बताए । केन्द्रले एक दशकदेखि सुस्त मनस्थिति, मस्तिष्क पक्षाघात भएका बालबालिकाका क्षेत्रमा निःशुल्क सेवा दिँदै आएको उनले जानकारी दिए ।"
खाँदबारीकिमाथांका सडकको स्तरोन्नति कहिले ?,"(काठमाडौं) राष्ट्रिय गौरवको आयोजनाका रूपमा रहेको कोशी करिडोर सडक निर्माणको गति सुस्त छ । अझै ट्र्याक खोल्ने काम सकिएको छैन । आर्थिक वर्ष २०६५६६ सालबाट यो आयोजना सुरु भए पनि सडक ग्राभेलस्तरमै सीमित छ । बल्ल कालोपत्र गर्ने तयारी हुँदै छ । संखुवासभाको सदरमुकाम खाँदबारीबाट उत्तरतर्फ चिनियाँ नाका किमाथांका जोड्ने गरी करिडोर सडक निर्माण अघि बढाइएको हो, जुन खण्डको दूरी १६२ किलोमिटर छ । तर अहिलेसम्म यसको निर्माण प्रगति ४० प्रतिशत मात्र छ । गत मंसिर १७ मा प्रधानमन्त्री केपी शर्मा ओली चीन भ्रमणमा गएका बेला बेल्ट एन्ड रोड इनिसिएटिभ (बीआरआई) अन्तर्गत उक्त आयोजनालाई पनि राखिएको छ । त्यस क्रममा दुई देशका उच्च अधिकारीबीच बीआरआई सहकार्य फ्रेमवर्क मा हस्ताक्षर पनि भएको हो । यो आयोजना फ्रेमवर्कभित्र परे पनि स्तरोन्नतिको प्रक्रिया कसरी अघि बढ्छ, अझै टुंगिसकेको छैन । यसलाई नेपाल सरकारले अनुदानमा स्तरोन्नति गरिदिन चीनसँग आग्रह गर्दै आएको छ । तर ऋण वा अनुदान चीनले के सहयोग गर्ने हो, अझै निर्क्योल भइसकेको छैन । सडक स्तरोन्नतिसँगै सीमानाकामा पक्की पुल बनाउन आग्रह गरिएको हो । अहिले लिभिङ हिलदेखि नुमसम्मको ५० किमि दूरीमा कालोपत्र गर्ने गरी ठेक्का भइसकेको उत्तरदक्षिण व्यापारिक मार्ग विस्तार आयोजना निर्देशनालयका सिनियर डिभिजनल इन्जिनियर विनोद भट्टराईले बताए ।अहिले बेस र सबबेस राख्ने काम हुँदै छ, भट्टराईले भने, त्यसपछि कालोपत्रको काम सुरु हुन्छ । तर कालोपत्रको काममा भने ढिलाइ भइरहेको छ । निर्माण व्यवसायीले काम नगर्दा समस्या भएको हो । ५० किमिमध्ये ३९ किमिमा शर्मा एन्ड कम्पनीशिवशक्ति जेभीले एक अर्ब २७ करोड ८८ लाख रकममा कालोपत्र गर्ने ठेक्का लिएका हुन् । यसलाई तीन प्याकेजमा विभाजन गरिएको छ । शिवशक्तिले सुरुमा काम गरे पनि नसकेपछि शर्मा एन्ड कम्पनीले गरिरहेको छ । त्यस्तै ११ किमिको ठेक्का सिंह एन्ड ब्रदर्सड्रागनविवश इन्टरनेसनल जेभीले ५५ करोड २० लाखमा ठेक्का लिएको हो । तर उक्त खण्डमा निर्माण व्यवसायीले काम नगर्दा प्रगति छैन । विवश इन्टरनेसनलले कामको जिम्मा लिए पनि ठेकेदार सम्पर्कमा नरहेकाले ठेक्का तोड्ने स्थिति आएको कोशी करिडोर (खाँदबारीकिमाथांका) सडक योजनाका प्रमुख रामबहादुर गुरुङले बताए ।काम नगर्ने ठेकेदारको खोजी भइरहेको छ, चालु आर्थिक वर्षमा ३० किमि सडक कालोपत्र गर्ने लक्ष्य राखेका छौं, उनले भने, निर्माण सामग्री अभाव, छिटो र धेरै पानी पर्ने गरेकाले काम गर्न समस्या छ । फाक्सिंगादेखि वरुणबजारको ३० किमिमा ग्राभेलस्तरमा सडक निर्माण गरिएको सिनियर डिभिजनल इन्जिनियर भट्टराईले जनाए । यस खण्डमा कालोपत्रको काम सुरु हुन बाँकी छ । वरुणबजारदेखि च्याम्ताङसम्म ५७४९ किमि खण्डमा ग्राभेल गर्ने गरी ठेक्का भइसकेको छ, उनले भने, सडक चौडा गरेर यसको काम अघि बढाइन्छ । च्याम्ताङदेखि घोङघप्पा खण्डमा ट्र्याक खोल्ने काम भने नेपाली सेनाले गरिरहेको छ । १ सय ६२ किमिमध्ये १०५१ किमि खण्डमा सेनालाई ट्र्याक खोल्ने जिम्मा दिइएको थियो । अब १४० किमि मात्र ट्र्याक खोल्न बाँकी छ । बाँकी ट्र्याक खोल्ने काम आगामी असारभित्र सक्ने सेनाको लक्ष्य छ । घोङघप्पादेखि किमाथांकासम्मको १४ किमिमा भने ट्र्याक खोल्ने काम सकिइसकेको छ । कालोपत्रको ठेक्का गर्न बाँकी रहेको भट्टराईले बताए । यसको स्तरोन्नतिका लागि बीआरआई सहकार्य फ्रेमवर्कभित्र परेको छ, यो कसरी अगाडि बढाउने र कुन स्तरमा गर्ने भन्नेबारे पछि छलफल भएर र विस्तृत आयोजना रिपोर्ट बन्छ, उनले भने, यसलाई डेटिकेटेड डबल लेनको सडक बनाउने हो । पहिला पनि यस सडक स्तरोन्नति गरिदिन चीन सरकारसँग आग्रह गरिएको थियो । तर कार्यान्वयनमा जाने भनेर हस्ताक्षर हुन सकेको थिएन । अहिले नेपाल सरकार आफैंले केही खण्डमा कालोपत्रको काम गर्न लागे पनि बाँकी खण्डमा चीनको अनुदानबाट काम गर्न सकिन्छ, भट्टराईले भने, पछि चीनको सहयोगमा कसरी काम गर्ने भनेर निर्णय भएपछि त्यहीअनुसार अगाडि बढ्न सकिन्छ । यो आयोजनाको सुरु लागत अनुमान १६ अर्ब रुपैयाँ छ । अहिलेसम्म ५ अर्ब ५८ अर्ब रुपैयाँ खर्च भइसकेको छ । २०८३८४ भित्र सकिने भनिए पनि अहिलेसम्म निर्माण प्रगति ५० प्रतिशत पनि कट्न सकेको छैन । किमाथांका नाकासँग पूर्वी नेपाललाई जोड्ने यस सडकबाट आयात, निर्यात व्यापारमा वृद्धि भई अर्थतन्त्रमा सकारात्मक प्रभाव पार्ने भएकाले सरकारले यसलाई प्राथमिकतामा राखेको हो । यो करिडोर सडक हुँदै अरुण तेस्रो, माथिल्लो अरुण, तल्लो अरुण विद्युत्गृहसम्म आउजाउ गर्न सजिलो हुनेछ । यो सडक व्यापारिक दृष्टिकोणले धेरै महत्त्वपूर्ण रहेको पूर्वसचिव अर्जुनजंग थापा बताउँछन् । यो सडकले अरुण नदीको किनारैकिनार किमाथांका जोड्छ, अरुण नदी तरेर चीन पुग्ने पक्की पुल पनि निर्माण गर्नुपर्छ, थापाले भने, केही ठाउँमा मान्छे हिँड्ने ट्र्याक मात्र भएकाले त्यसलाई चौडा गर्नुपर्छ । नेपाल सरकारले काम अघि बढाएको ६२ किमिमा उसैले सम्पन्न गर्ने र बाँकी १ सय किमिमा चीन सरकारबाट स्तरोन्नति गराउन सकिने उनको सुझाव छ ।"
पोखराको आकाशमा १५ देशका १७ हट एयर बलुन उड्दै,"(पोखरा)नेपालमै पहिलोपल्ट पोखरामा पुस ९ देखि १७ सम्म हुने बीवाईडी अन्तर्राष्ट्रिय बलुन महोत्सवमा नेपालसहित १५ देशका १७ वटा हट एयर बलुन उड्ने भएका छन् । नेपालमा हट एयर बलुन सञ्चालन गरिरहेको एकमात्र कम्पनी बलुन नेपाल प्रालिले पोखरा पर्यटन परिषद्सँगको सहकार्यमा महोत्सव आयोजना गर्न लागेको हो । बलुन महोत्सवको तयारी अन्तिम चरणमा पुगेको छ । पोखरा२४ को लौरुकदेखि चंखपुरसम्मको तीन किलोमिटर क्षेत्रमा महोत्सव हुनेछ । महोत्सव अवधिभर हरेक दिन सूर्योदय र सूर्यास्तको समयमा हट एयर बलुन सञ्चालनमा आउनेछन् । नियमित उडानका बेला ९ हजार फिटमाथिसम्म पुग्ने भए पनि महोत्सव अवधिभर भने ५ हजार फिटसम्म मात्रै पुग्नेछ । उडान समय ३० देखि ४० मिनेटको हुन्छ । उडान अवधिमा माछापुच्छ्रे, अन्नपूर्ण, धौलागिरि हिमाल, पोखरा उपत्यका, फेवाताल, सूर्योदय र सूर्यास्तको दृश्यावलोकन गर्न सकिन्छ । साहसिक खेलकुदका माध्यमबाट पर्यटन प्रवर्द्धन गर्ने उद्देश्यले क्रिसमस र अंग्रेजी नयाँ वर्षको अवसर पारेर महोत्सव आयोजना गरिएको महोत्सवका संयोजक एवं पोखरा पर्यटन परिषद्का अध्यक्ष तारानाथ पहारीले बताए । उनका अनुसार महोत्सवमा नेपालसहित अमेरिका, बेलायत, स्पेन, लिथुआनिया, थाइल्यान्ड, भियतनाम, फ्रान्स, नेदरल्यान्ड्स, कोरिया, जापान, मलेसिया, इटली, ब्राजिल र अस्ट्रेलियाका पाइलट सहभागी हुनेछन् । नेपालबाहेकका पाइलटले आफ्नै बलुन लिएर पोखरा आउनेछन् । विदेशका १५ र बलुन नेपाल प्रालिले पोखरामा सञ्चालन गरिरहेको २ गरी १७ वटा बलुन महोत्सव अवधिभर उडाइनेछ । केही पाइलट आउने क्रम सुरु भइसकेको छ, महोत्सवबारे जानकारी दिन शनिबार पोखरामा आयोजित पत्रकार सम्मेलनमा पहारीले भने, पोखरालाई साहसिक खेलकुदको गन्तव्य बनाउन यस महोत्सवले थप टेवा पुर्याउँछ ।महोत्सव अवधिमा बिहान ६ देखि ९ बजेसम्म र बेलुका ४ देखि ६ बजेसम्म विभिन्न देशको प्रतिनिधित्व गर्दै बलुन पाइलटहरूले हट एयर बलुनको उडान भर्ने छन् । बेलुका ७ देखि ८ बजेसम्म बलुन नाइट ग्लो गरिनेछ । महोत्सव स्थलसम्म जानआउनका लागि डिहिकोपाटनबाट निःशुल्क सटल बसको व्यवस्था गरिएको छ । महोत्सवमा हरेक दिन सांगीतिक कार्यक्रम, फुड स्टल, मेला र विभिन्न खेलसमेत हुनेछन् । महोत्सवमा कलाकारहरू दीपक बज्राचार्य, राजु लामा, एलिना चौहान, कुमा सागर, कविता नेपाली, काटुन क्रुजको प्रस्तुति रहनेछ । बेली नृत्यलगायत थप स्थानीय कलाकार र ब्यान्डको सांगीतिक प्रस्तुति पनि महोत्सवमा रहने आयोजकले जानकारी दिएको छ । महोत्सवमा पुस ९ देखि ११ सम्म विभिन्न ब्यान्डसहितको प्रस्तुति र पुस १२ देखि १६ सम्म बलुन उडान तथा विभिन्न सांस्कृतिक कार्यकम हुनेछन् । पुस १७ अर्थात् अंग्रेजी नयाँ वर्षमा कलाकार कुमार सागरको सांगीतिक प्रस्तुतिसहित कार्यक्रम समापन हुनेछ । त्यस दिन राति आतसबाजी र बलुनमै डिजे संगीत पनि प्रस्तुत गरिनेछ । महोत्सवमा विभिन्न खानाका परिकारसहितका अन्य केही स्टल रहेन संयोजक पहारीले बताए । काठमाडौंको कुमारी नृत्य र बज्रयोगिनी नृत्य पनि महोत्सवमा प्रस्तुत हुनेछन् ।उद्घाटनको अवसरमा पुस ९ मा पामे क्षेत्रको भकुन्डेदेखि विभिन्न जनजातिको वेशभूषासहितको झाँकीसमेत प्रदर्शन हुने भएको छ । पोखरामा बलुन नेपाल प्रालिले सन् २०१८ देखि व्यावसायिक रूपमा हट एयर बलुन सञ्चालन गर्दै आएको छ । महोत्सवको ब्रान्ड एम्बासडरमा कलाकार राजेश हमाल र प्रियंका कार्की छन् । महोत्सवको स्थानीय संयोजकका रूपमा फेवा क्लब छ । विद्युतीय गाडी उत्पादक कम्पनी बीवाईडीको मुख्यः प्रायोजनमा हुने महोत्सवलाई सफल पार्न पोखरा महानगरपालिका, नेपाल पर्यटन बोर्ड गण्डकी प्रदेश, उद्योग तथा पर्यटन मन्त्रालय गण्डकी प्रदेश प्रवर्द्धक छन् । क्रिजम्याटिक इन्टरटेन्मेन्ट महोत्सवको प्रमुख इभेन्ट व्यवस्थापकको रूपमा छ । बलुन नेपाल प्रालिका अध्यक्ष विक्रम वाडेले मनोरम दृश्य, मौसम अनुकूल, यातायातको सहज पहुँच र पर्याप्त पर्यटकीय पूर्वाधार भएको सहर भएकाले महोत्सवका लागि पोखरा रोजेको बताए । बलुन फेस्टिभलले अन्तर्राष्ट्रियस्तरमा पोखरा र नेपालको पर्यटन प्रवर्द्धनमा सहयोग पुग्छ, उनले भने, नेपालको संस्कृति विश्वमाझ पुर्याउने र हट एयर बलुनको क्षेत्रमा नेपाललाई स्थापित गर्ने पनि महोत्सवको उद्देश्य हो । महोत्सवको सफलतालाई हेरेर हरेक वर्ष आयोजना गर्ने योजना रहेको उनले सुनाए । विदेशबाट पाइलट ल्याउन झन्झटिलो भएको भन्दै नेपालमै बलुन पाइलट उत्पादन गर्ने तयारी गरिरहेको उनको भनाइ छ । अंग्रेजी नयाँ वर्षमा लेकसाइडमा हुने सडक महोत्सवमा आउने पर्यटकका लागि पनि थप आकर्षणका रूपमा बलुन फेस्टिभलले भूमिका खेल्ने बलुन नेपालका सञ्चालक सविन महर्जनले बताए । अमेरिका, बेलायत, थाइल्यान्डमा हुने यस्तो फेस्टिभलमा लाखौंको सहभागिता हुने गरेको छ, उनले भने, नेपालमा पनि आन्तरिक र बाह्य पर्यटक भित्र्याउन महोत्सवले भूमिका खेल्नेछ । गत फागुनमा थाइल्यान्डमा भएको इन्टरनेसनल बलुन फियस्तामा नेपालका तर्फबाट बलुन नेपालले सहभागिता जनाएको उनले सुनाए । महोत्सव अवधिभर फेवातालपट्टिको आकाशमा बलुनबाहेक अन्य हवाई उडानका गतिविधिमा रोक लगाउने गरी नागरिक उड्डयन प्राधिकरणले नोटाम जारी गरेको छ । पोखरा अन्तर्राष्ट्रिय विमानस्थलका प्रबन्धक योगेन्द्र कुँवरले महोत्सव अवधिमा बलुन उड्ने हवाई क्षेत्रमा प्याराग्लाइडिङ, अल्ट्रालाइट, हेलिकोप्टरको उडान रोकिने जनाए । हवाई सुरक्षाका दृष्टिले रिस्क फ्रि जोन बनाएका छौं, उनले भने । विश्वमै सबैभन्दा पुरानो र सुरक्षित उडान हट एयर बलुन नै रहेकाले सुरक्षाको हिसाबले चिन्ता गर्नु नपर्ने बलुन नेपाल प्रालिका सञ्चालक विष्णुबहादुर ढकालको भनाइ छ । महोत्सवलाई भौतिक र प्राविधिक रूपमा सुरक्षित बनाउने उपाय अपनाइएको उनले उल्लेख गरे । बलुन फेस्टिभल पोखरालाई संसारभर चिनाउने अवसरका रूपमा रहेको पोखरा पर्यटन परिषद्का पूर्वअध्यक्ष पोमनारायण श्रेष्ठको दाबी छ । पोखरामा सन् २०१८ नोभेम्बर १६ बाट हट एयर बलुनको व्यावसायिक उडान सुरु भएको थियो । कोरोना महामारीको समयमा भने बन्द भएर पुनः सञ्चालनमा आएको थियो । बर्खाका तीन महिना असार, साउन र भदौबाहेक बाँकी ९ महिना मौसम अनुकूल हुँदा बलुन उडाइन्छ । २१ मिटर अग्लो बलुनको तल्लो भागमा ३२ वर्गफिटको बास्केट जडान गरिएको छ । बास्केटमा एक पटकमा ८ जनाले यात्रा गर्न मिल्छ । यसअघि काठमाडौंमा सन् १९९८ देखि २००३ सम्म सनराइज बलुनले व्यावसायिक रूपमा हट एयर बलुन सञ्चालन गरे पनि प्राविधिक अप्ठेरो र अन्य कारणले बन्द भएको थियो । नेपालमा पहिलोपल्ट भने सगरमाथा क्षेत्रमा सन् १९९१ मा विदेशी नागरिकको समूहले हट एयर बलुनमा उडान भरेका थिए । हाल बलुन नेपालका पाइलट पनि विदेशी नै छन् ।"
"ओम्दोला नाका खुल्यो, चौंरी र याक बिक्रीको प्रतिबन्ध हटेन","(ताप्लेजुङ) मिक्वाखोला गाउँपालिका५ तोक्पेगोलाका नुपु शेर्पाले २०७७ सालमा २० वटा याक चीनको तिब्बतस्थित डिङ्जे काउन्टीको घुम्तीमा लगेर बिक्री गरे । निर्बाध लैजान पाइने त्यसबेला एउटा याकको ९० हजारदेखि १ लाख १० हजार रुपैयाँसम्मले बेचेका थिए । संखुवासभाको थुदाम ओम्दोला नाकाबाट याक लगेर बिक्री गर्नेमा नुपुसँगै अरू पाँच जना थिए । सबैले गरेर नेपाली ५० लाख रुपैयाँ भित्र्याएका उनीहरूले त्यसपछि चीन निर्यात गर्न पाएका छैनन् । त्यसबेला बिक्री गर्दा चीनको एक रुपैयाँको नेपाली १६ रुपैयाँ हुन्थ्यो, नुपुले थपे, अहिले पैसा पनि बढेको छ भन्छन् तर खै बिक्री गर्नै पाइएन । नुपुसँग अहिले ७५ वटा याक बिक्री गर्न मिल्ने वयष्क उमेरका छन् । एउटा याक १२ वर्षसम्म बिक्री गर्न योग्य उमेरको हुन्छ । सामान्यतया १५ देखि २० वर्षसम्म बाँच्ने याकचौंरी त्यसपछि दुब्लाबूढा हुन थाल्छन् । त्यसपछि भने तिनले मूल्य पाउँदैनन् । अहिले चौंरीयाक दुहुने दूधछुर्पी बनाउने मात्रै काम भएको छ, नुपुले थपे, पहिला भारी पनि बोकाउने चलन थियो, तर अहिले पालन मात्रै हुँदा समस्या भएको छ । यो नुपु जस्ता १ सय ८० किसान परिवारको साझा समस्या हो । याकचौंरी कृषक महासंघ, ताप्लेजुङको तथ्यांकअनुसार यी परिवारले कम्तीमा पाँचदस वटादेखि बढीमा तीनचार सयसम्म चौंरी याक पाल्ने गरेका छन् । चीनको बजारमा बिक्री नभए त्यसै मर्न दिनुको विकल्प नभएको महासंघका जिल्ला अध्यक्ष नुपु शेर्पा बताउँछन् । जटिल समस्याका रूपमा रहेको यो विषय उठाउन किसानले प्रमुख जिल्ला अधिकारी नेत्रप्रसाद शर्मालाई आग्रह गरेका थिए । मंसिर २९ मा भएको ताप्लेजुङ र डिङ्जे काउन्टीका प्रमुख नेतृत्वको सीमा बैठक भएको थियो । बैठकमा आफूले एजेन्डाकै रूपमा कृषि उपज आयातनिर्यातको विषय उठाएको तर चीनले तत्काल समस्या समाधान गर्ने संकेत नगरेको शर्मा बताउँछन् । पशुचौपायाका विषयमा केन्द्रको निर्णय हुनुपर्छ । उताबाट हामी माथिल्लो निकायमा अनुरोध गर्छौं भनेका छन्, शर्माले भने, आशा गरौं सम्बोधन होला । याकचौंरी र तिनबाट उत्पादित दूध, छुर्पी, घिउसमेत निर्यात हुन नसकेको शर्माले बताए । सीमा बैठकको रिपोर्टिङ गर्दा गृह मन्त्रालयमा यो विषय पनि समावेश गएिको शर्माले जानकारी दिए । कोरोना संक्रमणपछि पशु बिक्रीको राम्रो बजार गुमाएका स्थानीयले गत जेठ ११ मा नाका खुल्दा नै आवतजावतसँगै सबै खुल्ने आशा गरेका थिए । यसले तिब्बतलाई पनि घाटा भएको नेपाली किसानको भनाइ छ । मसिना बाच्छा तिब्बतबाटै ल्याएर पाल्ने र वयष्क भएपछि उतै बिक्री गर्ने प्रचलन पनि थियो । धेरैले आफ्नै माउबाट बाच्छा उत्पादन गराउँथ्यौं, ओलाङ्चुङगोलाका मिङमादिकीले भनिन्, कोरोना अघिसम्म निर्बाध बिक्री भएको याकचौंरी अहिले रोकिँदा अचम्म लागेको छ । नेपालमा देखिएको लम्पी स्किनका कारण निर्यातमा समस्या भएको हो कि भन्ने आशंका स्थानीयलाई छ । तर चीनले भने रोकिनुको कारण नखुलाएको प्रमुख जिल्ला अधिकारी शर्मा बताउँछन् ।विशेष जोड दिएर प्रस्ताव गर्दा पनि चीनले नमानेको दोभासेको रूपमा चीन गएर फर्किएका फक्ताङलुङ गाउँपालिका७ का वडाध्यक्ष छेतेन शेर्पा लामाले जनाए । हरेक किसानका गोठमा थेग्न नसक्ने गरी याकचौंरी बढेको र खर्कको समेत अभाव हुन थालेको छेतेनको गुनासो छ । हामी जनप्रतिनिधिलाई पनि दबाब छ । तर यो विषय अझै सम्बोधन हुन सकेको छैन, शेर्पाले भने । याकको पोथीलाई डी र भालेलाई याक भनेर छुट्याउने गरिएको छ । ताप्लेजुङमा आठ हजार हाराहारीमा याकचौंरी रहेको जिल्ला पशुसेवा कार्यालयको तथ्यांक अनुमान छ । एउटा याकचौंरीको मूल्य ५० हजार मात्रै राखे पनि ताप्लेजुङमा ४० करोड बराबरका चौंरीयाक रहेको महासंघले जनाएको छ । त्यसमा झन्डै ६० प्रतिशत बिक्री गर्न सकिने किसिमको भएको महासंघले बताएको छ । हिमाली क्षेत्रका बासिन्दाले पुर्ख्यौली पेसाका रूपमा याकचौंरीपालन गर्दै आएका छन् । तीन हजारदेखि पाँच हजार मिटरसम्मको उचाइलाई याकचौंरीको चरन क्षेत्र मानिन्छ । जिल्लाको सिरिजंगा, फक्ताङलुङ, मिक्वाखोला, मेरिङदेन र फुङलिङ नगरपालिकाको माथिल्लो क्षेत्रमा याकचौंरी पालन गरिन्छ । बाघ, भालु र ब्वाँसोले समेत क्षति पुर्याउन सक्ने यी पशुचौपाया लम्पी स्किनले क्षति पुर्याएको पशुसेवा कार्यालय ताप्लेजुङले जनाएको छ ।"
मुग्लिनपोखरा सडक विस्तारमा पश्चिम खण्डको फेरि म्याद थप,"(तनहुँ)सडकमार्गबाट पर्यटकीय राजधानी पोखरालाई जोड्ने पृथ्वी राजमार्गको मुग्लिनपोखरा खण्डलाई चार लेनमा विस्तार गर्ने कार्य भइरहेको छ । करिब ८८ किलोमिटर दूरीको यस खण्डलाई दुई भागमा विभाजन गरी सडक विस्तारको कार्य भइरहेको छ । आँबुखैरेनीजामुनेलाई पूर्वी खण्ड र जामुनेपोखरालाई पश्चिम खण्डमा विभाजन गरिएको छ । आँबुखैरेनीमुग्लिन खण्डको करिब ८ किलोमिटर सडक विस्तारलाई कसरी अगाडि बढाउने भन्ने विषय अझै टुंगिएको छैन । राजमार्गको पूर्वी खण्डको विस्तार अन्तिम चरणमा पुगे पनि पश्चिम खण्डको काममा अपेक्षित प्रगति हुन सकेको छैन । सडक विस्तार योजनाले पश्चिम खण्डका लागि दोस्रो पटक म्याद थपेको छ । सम्झौताअनुसार निर्माण पक्षले राजमार्ग विस्तारको काम पूर्णता दिन नसकेपछि दोस्रो पटक म्याद थपिएको हो । तीन वर्षभित्र सडक निर्माण गरी हस्तान्तरण गर्ने गरी राजमार्गको पूर्वी खण्ड (आँबुखैरेनीजामुने) २०७७ माघ १७ मा र पश्चिम खण्ड (जामुनेपोखरा) २०७८ जेठ २ मा सरकार र निर्माण पक्षबीच सम्झौता भएको थियो । तोकिएको समयमा निर्माण नसकिँदा पश्चिम खण्डको करिब एक वर्ष म्याद थपिएको मुग्लिनपोखरा सडक योजना (पश्चिम खण्ड) का सूचना अधिकारी इन्जिनियार सौजन्य नेपालले बताए । निर्माण पक्षले विभिन्न कारण देखाएर म्याद थपका प्रक्रिया अगाडि बढाएकामा हामीले पनि सबै विचार गरी दोस्रो पटक म्याद थपका लागि पेस गरेका थियौं, उनले भने, मन्त्रालयबाट २०८२ पुस १६ सम्मको थप म्याद पनि स्वीकृत भइसकेको छ । तर कार्यालयमा फाइल आइपुगेको छैन । थपिएको समयमा निर्माण पक्षले काम सक्ने प्रतिबद्धता पनि जनाएको छ ।२०८१ भदौसम्म काम सक्ने गरी चिनियाँ कम्पनी यनहुई काइयुयान हाइवे एन्ड ब्रिज कन्स्ट्रक्सनले पश्चिम खण्डको काम ७ अर्ब ४० करोड ४६ लाख रुपैयाँ लागतमा सक्ने गरी सम्झौता गरेको थियो । सम्झौताअनुसार निर्माण पक्षले काम अगाडि बढाउन नसक्दा कोरोना अवधिको १०१ दिन सहुलियत समय २०८१ मंसिरसम्मका लागि म्याद थपिए पनि त्यस अवधिमा समेत काम नसकिएकाले पुनः दोस्रो पटक म्याद थपिएको नेपालले जनाए । यस खण्डमा हालसम्म ३४९४ प्रतिशत मात्र भौतिक प्रगति भएको छ । आर्थिक प्रगति भने २४४२ प्रतिशत छ । ३९ किलोमिटर दूरीको पश्चिम खण्डमध्ये २३९१ किलोमिटर सडकमा पहिलो तहको कालोपत्र भएको छ । यसमा ५४५ किलोमिटर दुईतर्फी र १८४६ किलोमिटर एकतर्फी रहेको इन्जिनियर नेपालको भनाइ छ । यस खण्डमा ४ ठूला र ८ साना गरी १२ वटा पुल निर्माण गर्नुपर्नेमा विजयपुर र कोत्रे खोलाको गरी दुईवटा पुल निर्माणाधीन रहेको नेपालले जनाए । कास्कीस्थित सेती पुलको टावर निर्माण पनि भइरहेको छ । फाउन्डेसनको काम सकिएको छ । सबस्ट्रक्चर र सुपर स्ट्रक्चरको काम बाँकी छ । यो वर्षको अन्तिमसम्म तल्लोतर्फको पुल सम्पन्न गर्ने लक्ष्य छ, नेपालले भने । यस पुलको भौतिक प्रगति ३२१३ र वित्तीय प्रगति २४२४ प्रतिशत छ । सम्झौताअनुसार सडक निर्माण सक्न तेस्रो पटक म्याद थपको तयारी भइरहेको पूर्वी खण्डका प्रमुख प्रकाशचन्द्र भण्डारीले बताए । हालसम्म पनि खानेपानीको पाइप अनि अन्डरग्राउन्डका तारको स्थानान्तरण नहुँदा र बजार क्षेत्रका भौतिक संरचना नहटाइँदा कामलाई तीव्रता दिन नसकिएको निर्माण पक्षको गुनासो छ । यता पूर्वी खण्डले भने अन्तिम चरणको कालोपत्र सुरु गरिसकेको छ । हालसम्म २० किलोमिटर एकतर्फी सडकमा अन्तिम चरणको कालोपत्र सकिएको पूर्वी खण्डका इन्जिनियर विष्णु पाण्डेले जनाए । थपिएको समयभित्रै काम सम्पन्न गर्ने गरी तीव्र गतिमा लागिपरेका छौं, उनले भने । २०८१ वैशाखसम्म काम सक्ने गरी चाइना कम्युनिकेसन कन्स्ट्रक्सनले ६ अर्ब २१ करोड ३१ लाख १३ हजार रुपैयाँमा पूर्वी खण्डको ठेक्का सम्झौता गरेको थियो । तर तोकिएको समयभित्र काम नसकिएपछि १५५ दिनको कोरोना सहुलियत समय थप गरी भदौ २९ सम्म पहिलो पटक म्याद थप गरिएको थियो । त्यो समयसम्म पनि निर्माण नसकिएपछि पुनः दोस्रो पटक २०८१ फागुन १ सम्मका लागि म्याद थपिएको पूर्वी खण्डका इन्जिनियार पाण्डेले बताए । यस खण्डको भौतिक प्रगति ७१ र वित्तीय प्रगति ५३ प्रतिशत भएको उनको भनाइ छ । ४१४५ किलोमिटर दूरीको पूर्वी खण्डमा ६८ किलोमिटर एकतर्फी सडक कालोपत्र भएको उनले जनाए । आँबुखैरेनी, डुम्रे र जामुने खण्डमा करिब ३१ किलोमिटर ४ लेन र ६ किलोमिटर २ लेन सडक कालोपत्र गरिएको छ, पाण्डेले भने । पूर्वी खण्डमा १३ वटा साना पुल बनिसकेका छन् । तीनवटा ठूला पुल भने निर्माणाधीन छन् । मादी नदीमाथिको पुलको भौतिक प्रगति करिब ५० र आर्थिक प्रगति ४० प्रतिशत भएको योजनाले बताएको छ । २०२६ सालमा रेखांकन गरिएको पृथ्वी राजमार्गलाई सवारीको चाप बढ्दै गएपछि एसियाली विकास बैंक (एडीबी) को ऋण सहयोगमा चार लेनमा विस्तार गर्न लागिएको हो ।"
विद्युतीय सेवा प्रवाहमा दक्षिण एसियामा कमजोर नेपाल,विद्युतीय सुशासन विकास सूचकांकमा नेपालको स्थानवर्ष र स्थान२०२४: ११९२०२२: १२५२०२०: १३२२०१८: ११७२०१६: १३५२०१४: १६५२०१२: १६४२०१०: १५३२००८: १५०२००५: १२६
महेन्द्रनगरमा सहरी विकास परियोजनाको काम अस्तव्यस्त,"(कञ्चनपुर) सडक कालोपत्रे भएको छ । तर बिजुली र टेलिफोनका पोल बीचमै छन् । बिजुली र टेलिफोनका तार माकुराको जालो जस्तै बनेका छन् । ठाउँठाउँमा खाल्डाखुल्डी पनि उस्तै छन् । कालोपत्र भएकै सडकमा खानेपानीको पाइप लिक भएर पानी निस्किरहेको छ । यिनले दुर्घटनाको जोखिमसमेत निम्त्याएका छन् । एसियाली विकास बैंकको सहयोगमा ग्रामीण सहरी विकास परियोजनाअन्तर्गत महेन्द्रनगर बजार क्षेत्रमा सडक स्तरोन्नति हुन थालेको ६ वर्ष पुग्यो । सडक कालोपत्र गर्ने र ढल निकासका लागि नाली निर्माणदेखि रेलिङलगायत काम भएका छन् । तर सडकको बीचमा रहेका बिजुली र टेलिफोनका पोल सारिएका छैनन् । विभिन्न ठाउँमा रहेका खाल्डाखुल्डी पनि पुरिएका छैनन् । नेपाल विद्युत् प्राधिकरण र नेपाल टेलिकमले पोल हटाउन आनाकानी गरेका कारण सडक निर्माणको काम अस्तव्यस्त बनेको हो । बिजुली र टेलिकमलाई पटकपटक आग्रह गर्दासमेत पोल नहटाएको भीमदत्त नगरपालिकाका सबइन्जिनियर तथा परियोजनाका फोकल पर्सन पवन लेखकले जनाए । टेलिकमले अहिलेसम्म हटाउन कुनै समस्या छैन भनेको थियो, खर्च पनि आफैं गर्ने भनेको थियो, तर अहिले आएर १६ लाख खर्च हुने एस्टिमेट पेस गरेको छ, लेखकले भने, विद्यत् लाइन सारेको खर्च परियोजनाले नै दिने भनेको छ । टेलिकमले पेस गरेको एस्टिमेटमध्ये आधा रकम नगर विकास समितिले उपलब्ध गराउने सहमति भइसकेको छ । परियोजनाअन्तर्गत साढे ३ अर्ब रुपैयाँभन्दा बढी बजेटमा फोहोरमैला व्यवस्थापन केन्द्र निर्माणसँगै सडक स्तरोन्नतिको काम गर्नुपर्ने हो । नगरपालिकाले फोहोरमैला व्यवस्थापन केन्द्रका लागि स्थानको खोजी गर्न सकेको छैन । यसको काम अगाडि बढ्न नसके पनि पहिलो चरणमा करिब एक अर्बको लागतमा बजार क्षेत्रको सडक स्तरोन्नतिको काम चलिरहेको छ । पहिलो चरणको काम अन्तिम चरणमा पुगेको छ । तर केही अवरोधका कारण ढिलाइ भइरहेको छ, लेखकले भने, कतै बिजुलीका पोल त कतै जग्गा विवादले अल्झाएका छन् । उनका अनुसार सालघारी नजिकै ४० मिटरमा निजी जमिन परेका कारण पूरा सडक कालोपत्रे हुन सकेको छैन । सडक चौडा गर्दा व्यक्तिको जमिनसमेत अधिग्रहण गर्नुपर्छ । तर जमिन अधिग्रहण गर्दा परियोजनाले मुआब्जा दिने व्यवस्था नरहेका कारण केही व्यक्तिले जमिन नछाड्दा समस्या भएको लेखकले जनाए । पहिलो चरणमा १४ किलोमिटर सडक स्तरोन्नति, २२ किलोमिटर ढल निकास, ७ सय ७६ सडक बत्ती र ८ वटा हाइमस्क लाइट निर्माण गर्नुपर्नेछ । बजार क्षेत्रको सडकमा रेलिङ पनि निर्माण गरिनुपर्नेछ । धेरैजसो काम अन्तिम चरणमा पुगेको छ । भौतिक प्रगति पनि ९६ प्रतिशत पुगेको लेखकको भनाइ छ । दोस्रो चरणमा पनि बजार क्षेत्रकै सडक स्तरोन्नतिका लागि ठेक्का प्रक्रिया अन्तिम चरणमा पुगेको छ । ६६ करोडमा साढे ८ किलोमिटर सडक स्तरोन्नति गरिनेछ । ग्रामीण सहरी विकास परियोजनाअन्तर्गत शुक्लाफाँटा नगरपालिकामा फोहोरमैला व्यवस्थापन केन्द्र निर्माण भइसकेको छ । भीमदत्त नगरपालिकाले फोहोर व्यवस्थापनका लागि शुक्लाफाँटासँग समन्वय गरिरहेको छ । सम्झौता गरेर शुक्लाफाँटामा व्यवस्थापनका लागि सम्झौता गर्ने तयारी भइरहेको लेखकले बताए ।"
'द वन्डरल्यान्ड विन्टर' कार्निभल कार्यक्रम हुँदै,"काठमाडौं (कास) द वन्डरल्यान्ड गेम जोनले द वन्डरल्यान्ड विन्टर कार्निभल कार्यक्रम आयोजना गर्ने जनाएको छ । पुस ९ देखि १७ सम्म आयोजना हुने कार्निभलमा परिवार र साथीहरूसँग खेलको रमाइलो लिन सकिने आयोजकले जनाएको छ । आयोजकका अनुसार कार्निभलमा खेलका साथै मस्कट परेड, सान्टा क्लजको उपस्थिति, बिंगो सत्र, लक्की ड्र, खेल प्रतियोगिता, खाने चुनौती, लाइभ ब्यान्ड, सांगीतिक प्रस्तुति, डिस्को नाइटलगायत रोमाञ्चक गतिविधि हुने बताइएको छ । वन्डरल्यान्डले यस किसिमका उत्सव र मनोरञ्जनात्मक कार्यक्रम आगामी दिनमा समेत आयोजना गर्ने र थप सुधार गर्दै जाने बताएको छ ।"
क्लोजअप बन्यो भ्वाइस अफ नेपालको मुख्य प्रायोजक,काठमाडौं (कास) युनिलिभर नेपालको ब्रान्ड क्लोजअपले भ्वाइस अफ नेपालको नयाँ सिजन प्रायोजन गर्ने सम्झौता गरेको छ । क्लोजअपले नेपाली संगीत क्षेत्रको मञ्च भ्वाइस अफ नेपालसँग सहकार्य गर्दै नयाँ प्रतिभालाई अवसर र प्रेरणा प्रदान गर्न लागेको कम्पनीको भनाइ छ । सो अवसरमा युनिलिभर नेपालका मार्केटिङ हेड सौरभ कारञ्जितले क्लोजअप उपभोक्तालाई आत्मविश्वास र ताजापनको महसुस गराउन समर्पित रहेको बताए । सोही सन्देशलाई फैलाउन क्लोजअपले भ्वाइस अफ नेपालसँग सहकार्य गरेको उनको भनाइ छ ।
सूर्यज्योति लाइफको २० प्रतिशत नगद लाभांश,"काठमाडौं (कास) सूर्यज्योति लाइफ इन्स्योरेन्स कम्पनीले आफ्ना सेयरधनीलाई २० प्रतिशत नगद लाभांश दिने निर्णय पारित गरेको जनाएको छ । विराटनगरमा हालै सम्पन्न कम्पनीको १७औं वार्षिक साधारणसभाले २०८०८१ को लागि प्रस्तावित कर प्रयोजनसहित २० प्रतिशत नगद लाभांश पारित गरेको हो । यसअनुसार १ अर्ब २३ लाख ८९ हजार ५ सय ५९ रुपैयाँ नगद लाभांश वितरण गरिनेछ । सभाले कम्पनीको आर्थिक वर्ष २०८०८१ को वार्षिक प्रतिवेदन, लेखापरीक्षकको प्रतिवेदन, वासलात, नाफानोक्सान हिसाब, नगद प्रवाह विवरण तथा सम्बद्ध अनुसूचीहरू छलफल गरी सर्वसम्मतिले पारितसमेत गरेको जनाइएको छ ।"
जीर्ण स्वास्थ्यचौकीबाट उपचार,"(सल्यान) सल्यानका १० पालिकाका दुई दर्जन स्वास्थ्यचौकी भवन जीर्ण भएका छन् । दुई दशकअघि निर्माण गरिएका यिनै स्वास्थ्यचौकीबाट स्वास्थ्यकर्मीले सेवा दिँदै आएका छन् । शारदा नगरपालिकाका ७ स्वास्थ्यचौकीमध्ये श्रीनगर, स्यानीखाल, मार्के, सेजवालटाकुरा, डाँडागाउँ, बाग्चौर नगरपालिकामा ५ मध्ये एक, बन्गाड कुपिण्डे नगरपालिकामा ७ मध्ये जयतपानी र माझकाँडा गरी २, दार्मामा ३, कपुरकोटमा ४, कालीमाटीमा ४, कुमाखमा ५ मध्ये २, त्रिवेणीमा ५ मध्ये १, सिद्धकुमाख गाउँपालिकामा ३ मध्ये २ स्वास्थ्यचौकी जीर्ण छन् ।साँघुरो कोठा भएका भवनमा वर्षात्को समयमा पानी चुहिने समस्या छ । तर नयाँ भवन बनाउन संघीय सरकार र पालिकाले बजेट अभाव भएको जनाउँदै आएका छन् । पुरानो तथा जीर्ण भवनबाट सेवा दिनुपर्दा स्वास्थ्य सेवा प्रभावित हुँदै आएको स्वास्थ्यकर्मीको भनाइ छ । जिल्लाभर ४५ स्वास्थ्यचौकी भए पनि २० वटाको मात्र पक्की भवन निर्माण भएका छन् ।कालीमाटी गाउँपालिका७ काप्रेचौरको घुइँयाबारी स्वास्थ्यचौकीका इन्चार्ज तथा स्वास्थ्यकर्मी यज्ञबहादुर परियारले साँघुरो कोठा तथा कर्कटपाता खिया लागेर वर्षात्मा पानी चुहिने समस्या रहेको बताए । पालिकाले मर्मत गरिदिएपछि जेनतेन सेवा दिन मिल्ने त भएको छ तर प्रभावकारी छैन । एकै पटक धेरै बिरामी उपचारको लागि आए भने बाहिर बसाउनुपर्छ, उनले भने, अहिलेसम्म बत्तीको ब्यवस्था छैन । बर्थिङ सेन्टरसमेतको सेवा दिँदै आएको यो स्वास्थ्य संस्थामा टर्च बालेर सुत्केरी गराउनुपर्छ । यस्तै अवस्था त्रिवेणी गाउँपालिका४ सरिकोटको स्वास्थ्यचौकीको पनि छ । यो स्वास्थ्यचौकीको भवन २०४८ सालमा बनेको हो । नयाँ भवन निर्माणमा सम्बन्धित निकायले चासो नदिएको स्वास्थ्यचौकीका इन्चार्ज बलिभान विष्टले बताए । बाहिरबाट हेर्दा मर्मत गरेकाले ठिकै देखिन्छ तर पुरानो भवन भएकाले पर्याप्त कोठा छैन, उनले भने, भएका कोठा पनि साँघुरा छन् । एउटै कोठाबाट धेरै किसिमका सेवा दिनुपर्छ ।दार्मा गाउँपालिका५ ढाकाडाम स्वास्थ्यचौकीको भवन भूकम्पले चर्किएको छ । दुई दशकअघि बनेको भवनको बाहिर र भित्र भूकम्पले चिराचिरा परेको छ । पालिकाले भवनको व्यवस्था नगर्दा न चटक्कै भवन छाड्न सकिएको छ न त सेवा नै । आएका बिरामीलाई त्यत्तिकै पठाउन नमिल्ने भएकाले डराइडराई सेवा दिनुपरेको छ, इन्चार्ज दीपक चन्दले भने । पुनर्निर्माणको माग राख्दै आए पनि बजेट नपरेको उनले जानकारी दिए ।शारदा नगरपालिकाका स्वास्थ्य शाखा प्रमुख वीरेन्द्रकुमार हमालले बजेट नआएकाले नयाँ भवन बनाउन नसकिएको बताए । पालिकासग पनि पर्याप्त बजेट नभएको उनको भनाइ छ । दार्मा गाउँपालिकाका ३ स्वास्थ्यचौकी मात्र नभई पालिकाले सञ्चालन गरेका ५ आधारभूत तथा सामुदायिक स्वास्थ्य केन्द्रको भवनको अवस्था पनि नाजुक रहेको स्वास्थ्य शाखा प्रमुख यत्रबहादुर बस्नेतले बताए । गत वर्षको भूकम्पले स्वास्थ्यचौकीको भवनमा असर गरेपछि कतिपय स्थानमा टेन्टबाट सेवा दिँदै आएको उनले जानकारी दिए । दुई स्वास्थ्य संस्थाको भवन बनाउने तयारी भइरहे पनि अन्यलाई बजेट नभएको बस्नेतको भनाइ छ । बन्गाड कुपिण्डेमा सात स्वास्थ्यचौकीमध्ये जयतपानी र माझकाँडामा भवन निर्माण गर्न नसकिएकाले मर्मत गरेर चलाइरहेको स्वास्थ्य शाखा प्रमुख वासुदेव पोखरेलले बताए । पालिकाले सञ्चालन गरेका ६ सहरी स्वास्थ्य इकाइ केन्द्रको भवन पनि गतिलो नभएको उनले जानकारी गराए । कालीमाटी गाउँपालिकाका स्वास्थ्य शाखा प्रमुख गोरखबहादुर थापाले पालिकाले एउटै भवन बनाउन २३ करोड खर्च गर्न नसक्ने बताए । जसका कारण मापदण्डविपरीतका पुराना तथा जीर्ण भवनबाट सेवा दिन बाध्य हुनुपरेको उनको भनाइ छ ।"
"जर्मनीको क्रिसमस बजारमा अन्धाधुन्ध कार गुडाउँदा ५ को मृत्यु, ६८ घाइते","बर्लिन (एजेन्सी) जर्मनीको पूर्वी सहर माग्डबर्गको क्रिसमस बजारमा तीव्र गतिको कार अन्धाधुन्ध गुडाउँदा कम्तीमा ५ जनाको ज्यान गएको छ । ६८ जना घाइते छन् । घाइतेमध्ये कम्तीमा १५ जनाको अवस्था गम्भीर रहेको अधिकारीहरूले जनाएका छन् । प्रत्यक्षदर्शीहरूले उक्त आक्रमणपछिको अवस्था निकै भयावह रहेको बताएको बीबीसीले जनाएको छ । मानिसहरूको भीडमा गुडेको कार करिब ४ सय मिटर पर पुगेपछि मात्र रोकिएको थियो । साक्सनी अनहल्ट राज्यका प्रमुख रेइनर हाजेलअफले साउदी अरबका ५० वर्षीय चिकित्सक सन्दिग्ध आक्रमणकारी रहेको जनाएका छन् ।ती चिकित्सकलाई प्रहरीले नियन्त्रणमा लिएको छ । १८ वर्षदेखि जर्मनीमा बसिरहेका ती सन्दिग्धसँग स्थायी आवास अनुमति रहेको प्रहरीले जनाएको छ । स्थानीय अधिकारीहरूले आक्रमण नियतवश गराइएको आशंका गरेका छन् । उनी हालसम्म भने कुनै इस्लामिक अतिवादी समूहमा संलग्न नभएको प्रहरीले जनाएको छ ।प्रतिआतंकवादसम्बन्धी एक विज्ञले भने उक्त घटनामा ठूलो सञ्जालको संलग्नता नरहेको ठोकुवा गरिहाल्न छिटो हुने बताएका छन् । युरोपमा यसअघि अलकायदा वा इस्लामिक स्टेट समूहबाट प्रभावित युवाहरूले यस्ता आक्रमण गर्ने गरेका थिए । जर्मन चान्सलर ओलाफ सोल्ज शनिबार घटनास्थल जाने बताइएको छ । साउदी अरबको विदेश मन्त्रालयले उक्त आक्रमणको निन्दा गरेको छ । फ्रान्सका राष्ट्रपति इमानुएल म्याक्रोंले घटनाप्रति दुःख व्यक्त गरेका छन् ।जर्मनीमा क्रिसमसको मेलामा गाडीको हमलाबाट मानिसहरूको मृत्यु भएको यो पहिलो पटक होइन । आठ वर्षअघि कट्टरपन्थी सम्बद्धता भएका एक जना व्यक्तिले बर्लिन सहरको क्रिसमस मेलामा गराएको आक्रमणमा १२ जनाको ज्यान गएको थियो । जर्मनीमा शरण पाउन विफल भएका ती व्यक्तिले गराएको आक्रमणमा ४९ जना घाइते भएका थिए ।सन् २०१८ मा फ्रान्सको स्ट्रासबर्गको क्रिसमस बजारमा एक बन्दुकधारीले गरेको आक्रमणमा ५ जनाको ज्यान गएको थियो । त्यस्तै, सन् २०१६ मा फ्रान्स निस सहरमा आयोजित बास्टिल डे समारोहमा लरी ठोक्काइएको थियो । उक्त घटनामा ८६ जनाको ज्यान गएको थियो ।"
"दीपेन्द्रलाई कार, ललितलाई मोटरसाइकल","(काठमाडौं)सुदूरपश्चिम रोयल्सका कप्तान दीपेन्द्रसिंह ऐरीले नेपाल प्रिमियर लिग (एनपीएल) को उत्कृष्ट नेपाली खेलाडी भएवापत कार पुरस्कार पाएका छन् । एनपीएल आयोजक नेपाल क्रिकेट संघ (क्यान) सँगको सम्झौताअनुरुप एसपीजी अटोमोबाइल्सले दीपेन्द्रलाई कार प्रदान गरेको हो । बजार मूल्य ६२ लाख रहेको ओमोडाई ५ कार दीपेन्द्रले मैदानमै कुदाएका थिए । सुदूरपश्चिमले उपविजेता भएर पाएको ५१ लाखभन्दा ११ लाख बढी पर्ने कार दीपेन्द्रले पाएका हुन् । उनले प्रतियोगितामा २ सय २७ रन बनाउनुका साथै ८ विकेट लिएका थिए । उनले ३ क्याच लिनुका साथै ७ रनआउट गर्ने भूमिकामा पनि उनी रहे ।फाइनलमा भने दीपेन्द्र खासै चल्न सकेनन् । उनले ब्याटिङमा ७ बलमा ९ रनमात्र बनाउन सके भने बलिङमा ४ ओभरमा ४० रन खर्चेर १ विकेट लिएका थिए । जनकपुर बोल्ट्स विजय नजिक पुगेको समयमा उनले जिम्मी निसमलाई बोल्ड गरेका थिए । जैब उत्कृष्ट खेलाडीसुदूरपश्चिमकै इंग्ल्यान्डका सैफ जैब प्रतियोगिताको उत्कृष्ट खेलाडी बने । उनले ५ लाख पाए । ओपनिङ ब्याटर उनले २ सय ७५ रन बनाउनुका साथै १२ विकेट लिएका थिए । अन्य व्यक्तिगत विधामा भने जनकपुरका खेलाडी हाबी रहे । श्रीलंकामा जन्मिएका अमेरिकाका लाहिरू मिलान्था एनपीएलको पहिलो सिजनमा उच्च स्कोरर बने । फाइनलमा सुदूरपश्चिमविरुद्ध निर्णायक इनिङ्स खेलेपछि मिलान्थाले इंग्ल्यान्डका रबि बोपारा, रोहित पौडेललाई उछिनेका हुन् । फाइनलको दोस्रो इनिङ्स अगाडि सर्वाधिक रन बनाउनेमा मिलान्थाभन्दा माथि चितवन राइनोजका बोपारा, लुम्बिनी लायन्सका कप्तान रोहित, सुदूरपश्चिमका जैब, जनकपुरकै जिम्मी निसम र सुदूरपश्चिमका विनोद भण्डारी अगाडि थिए ।बोपाराले ८ खेलमा २ सय ८६ रन बनाएका थिए । उनको टोली चितवन इलिमिनेटरमा कर्णाली याक्ससँग पराजित भएको थियो । अंकतालिकाको पुछारमा रहेको लुम्बिनीबाट रोहितले ७ खेलमा २ सय ७९ रन बनाएका थिए । फाइनलको इनिङ्सले जैबको कुल स्कोर २ सय ७५ र विनोदको स्कोर २ सय ३५ रनमा पुर्याएको थियो ।फाइनलअघि मिलान्थाको २ सय ६ रन थियो । फाइनलमा ८७ रन बनाएपछि मिलान्था २ सय ९३ रनसहित एनपीएलको सर्वाधिक रनकर्ता बनेका हुन् । मिलान्थाले एनपीएलको पहिलो खेलमा विराटनगर किंग्सविरुद्ध ५३ बलमा अविजित ७५ रन बनाएका थिए । मिलान्थाले १३० माथिको स्ट्राइक रेटमा उक्त रन बनाएका हुन् । फाइनलमा निसमले ४ रनमात्र बनाउन सके । उनको कुल २ सय ४७ रन पुगेको थियो ।प्लेयर अफ द फाइनल भएर ५० हजार पाएका मिलान्था प्रतियोगितामा सर्वाधिक चौका प्रहार गर्ने खेलाडी पनि बने । ३५ चौका प्रहार गरेका उनलाई २ लाख प्रदान गरिएको थियो । जनकपुरकै निसमले रेडबुल इनर्जेटिक प्लेयरको उपाधि पाए । उनले प्रतियोगितामा २३ छक्का र १४ चौकासहित २ सय ४७ रन बनाएका थिए । ललितलाई मोटरसाइकलजनकपुरकै ललित राजवंशीले उत्कृष्ट बलर हुँदै इलेक्ट्रिक मोटरसाइकल पुरस्कार पाए । ललित र सुदूरपश्चिमका स्कट कुग्लेन समान १७ विकेटसहित एनपीएलको पहिलो सिजनमा सर्वाधिक विकेट लिने खेलाडी बनेका थिए । फाइनलअघि दुवैको समान १६ विकेट थियो ।सुदूरपश्चिमले फाइनलमा आक्रामक सुरुआत गर्दै २ ओभरमा २८ रन जोडेपछि ललित जनकपुरको आक्रामण मोर्चा सम्हाल्न आइपुगेका थिए । आफ्नो पहिलो ओभरमा ४ रनमात्र खर्चेका उनले पाँचौं ओभरमा मेडन फालेर सुदूरपश्चिमको रनमा अंकुश लगाए । १३ औं ओभरमा आफ्नो तेस्रो ओभर लिएर आएका ललितले उक्त ओभरको दोस्रो बलमा विनोद भण्डारीलाई ४१ रनमा बोल्ड गरेका थिए । उनले आफ्नो पहिलो ३ ओभरमा ८ रनमात्र खर्चेका थिए । १७ औं ओभरमा आफ्नो चौथो ओभरमा केवल ७ रनमात्र खर्चेका ललितले ४ ओभरमा १ मेडन राख्दै १५ रन खर्चेर १ विकेट लिए ।मेरा लागि ललित नै प्रतियोगिताको उत्कृष्ट खेलाडी हुन् । दीपेन्द्रसहित केही खेलाडीका लागि यो राम्रो प्रतियोगिता भएको छ, तर ललितको प्रदर्शन निकै निर्णायक समयमा आएको छ । उनले धेरै ओभर पावर प्लेमा फालेका छन् र डेथ ओभरमा पनि त्यति नै किफायती भएका छन्, जनकपुरका प्रशिक्षक पुबुदु दासानायकेले भने, उनले धेरै खेलमा यस्तो प्रर्दशन देखाएका छन् । औसतमा ललितभन्दा कुग्लेन अगाडि रहे । कुग्लेनले ९ खेलमा १२३५ को औसत र ललितले १० खेलमा १२५२ को औसतमा विकेट लिएका हुन् । चितवन राइनोजका सोहेल तनवीर र जनकपुरका किशोर महतोले समान १४, कर्णाली याक्सका विपिन शर्मा र चितवनका रिजन ढकालले समान १३ तथा सुदूरपश्चिमका सैफ जैब, काठमान्डु गुर्खाजका करण केसी र जनकपुरमा मोहम्मद मोहसिनले समान १२ विकेट लिएका छन् । ट्यालेन्ट हन्टबाट आएका विपिनले इमर्जिङ खेलाडीको पुरस्कार पाए । उनलाई ५० हजार प्रदान गरियो भने उनलाई प्रेसिडेन्सियल ग्राजुएट स्कुलले १० लाख बराबरको छात्रवृत्ति प्रदान गरेको थियो । फेयर प्लेको उपाधि लुम्बिनी लायन्सले पाएको थियो ।"
ब्रिजेश र सिभाली च्याम्पियन,"(काठमाडौं)२२ औं जयकर मेमोरियल राष्ट्रिय जुनियर टेनिसको यू१४ उमेर समूहमा ब्रिजेश अर्याल र सिभाली गुरुङ च्याम्पियन भएका छन् ।सातदोबाटोस्थित टेनिस कोर्टमा शनिबार भएको खेलमा ब्वाइजतर्फ ब्रिजेश र गर्ल्सतर्फ सिभाली विजेता भए । जयकर टेनिस एकेडेमीले आयोजना भएको प्रतियोगितामा व्रिजेशले असभसम्राट हाडालाई ६३, ६१ को सोझो सेटले हराएका थिए । सिभालीले अन्नाबेला मल्लविरुद्ध ६०, ६० को सेटले जित पाइन् ।प्रतियोगितामा विभिन्न विधामा प्रतिस्पर्धा भएको थियो । अन्य इभेन्टको फाइनल अघिल्लो दिनै सम्पन्न भएको थियो । यू८ गर्ल्सतर्फ अमाइरा गुप्ता र ब्वाइजतर्फ कायान चालिसे विजेता भएका थिए । यू९ मा र यू१० गर्ल्सतर्फ नायरा छोदेन घले विजेता बनिन् । यू९ ब्वाइजतर्फ सहंश बस्नेत र यू१० मा वीरल अग्रवालले उपाधि जितेका थिए । यू१२ गर्ल्सतर्फ आयुशा जीसी र ब्वाइजतर्फ विश्वविशेष डल्लाकोटी च्याम्पियन भएका थिए ।विजेताहरूलाई कान्तिपुर मिडिया ग्रुपका अध्यक्ष कैलाश सिरोहियाले पुरस्कार प्रदान गरे । अध्यक्ष सिरोहियाले प्रतियोगितामा प्रतिस्पर्धी खेलाडीको उज्ज्वल भविष्यको कामना र खेलमा अगाडि बढ्न प्रेरित गरेका थिए । उनले भने, कम उमेरका खेलाडीलाई यहाँ देख्न पाउँदा एकदमै खुसी लागेको छ, सबै खेलाडीको उज्ज्वल भविष्य देखिरहेको छु । त्यसैले अब राष्ट्रिय तथा अन्तर्राष्ट्रिय खेलमा स्वर्ण पदक जितको लक्ष्य राखेर खेल्नुपर्छ । तबमात्र सफलतामा पुग्न सकिन्छ ।प्रतियोगितामा ७ वर्षीया बेनाफुसा महर्जन र ३ वर्षे जेनिश सम्राट खड्का उत्कृष्ट योङ खेलाडी घोषित भए ।"
एनआरटी झापा कप फाइनलमा,"झापा (कास) एनआरटी बिर्तामोडस्थित डोमालाल रंगशालामा भइरहेको पहिलो झापा कप फुटबल प्रतियोगिताको फाइनलमा पुगेको छ ।एनआरटीले लिग विजेता चर्च ब्वाइज युनाइटेडसँगको फाइनल भेट पक्का गरेको हो । फाइनल पुस ८ मा हुनेछ । इलाम गोल्डकप विजेता एनआरटीले इटहरीको राष्ट्रिय जागृति क्लबलाई टाइब्रेकरमा ३० ले हरायो । निर्धारित ९० मिनेट गोलरहित बराबरी भएपछि खेलको निर्णय टाइब्रेकरबाट भयो । एनआरटीका एन्जल महर्जन, कृतिश छुन्जु र अभिषेक लिम्बूले गोल गरे । जागृतिका कप्तान प्रवेश दनुवार र सविन घिमिरेको प्रहार गोलरक्षक विशाल सुनारले विफल बनाए भने विदेशी खेलाडी एलेक्सको प्रहार बारमा लागेर बाहिरियो ।खेलको ४२ औं मिनेटमा एनआरटीका अञ्जन विष्टको प्रहार जागृतिका गोलरक्षक नीरज चौधरीले बचाए । ७६ औं मिनेटमा शिशिर लेखीले बक्सभित्र पाएको पासलाई फ्रेममा पार्न सकेनन् । ८३ औं मिनेटमा नेमारको क्रसमा शिशिरको हेडर गोलरक्षक चौधरीले पञ्च गरेर बचाए ।जागृतिबाट ५० औं मिनेटमा खमिर गिल्सन कन्दङ्वाको कडा प्रहार एनआरटीका गोलरक्षक विशाल सुनारले पञ्च गरेर बचाए । ८२ औं मिनेटमा योगेन्द्र कार्कीले २५ यार्ड टाढाबाट गरेको प्रहार फ्रेममा पर्न नसक्दा खेलको निर्णयका लागि टाइब्रेकरको सहारा लिनुपरेको थियो । खेलमा रेफ्री प्रज्ज्वल क्षेत्रीले जागृतिका ४ र एनआरटीका ४ खेलाडीलाई पहेँलो कार्ड देखाए । प्लेयर अफ द म्याच एनआरटीका गोलरक्षक विशाल सुनार भए । उनले १० हजार रुपैयाँ पुरस्कार पाए ।"
आयोजक फिदिम विजयी,"(पाँचथर)आयोजक फिदिम स्पोर्टिङ क्लव पाॅचथरको फिदिममा आयोजित फाल्गुनन्द गोल्डकप फुटबल प्रतियोगिताको क्वाटरफाइनलमा पुगेको छ ।आयोजकले भारतको कर्साङ फुटबल क्लबलाई टाइब्रेकरमा ५४ ले हराएको थियो । निर्धारित ९० मिनेटमा दुवै टिमले गोलरहित बराबरीमा खेलेपछि टाइब्रेकरबाट निर्णय लिइएको हो ।टाइब्रेकरमा फिदिमका आशिष चापागाईं, विशाल दर्जी, राम वाजी, सुकराज राई र निरोज लिङदेनले गोल गरेका थिए भने कर्साङबाट आकाश प्रधान, विशाल भण्डारी, प्रशान्त क्षेत्री र रुस्टम प्रधानले गोल गरे । कर्साङका छोङ्ले लामाको प्रहार फिदिमका गोलरक्षक मिराक खजुमले रोकेका थिए । गोलरक्षक खजुम प्लेयर अफ द म्याच भए । उनले १० हजार रुपैयाँ पुरस्कार पाए ।आइतबार मछिन्द्र एफसी काठमाडौं र झापा ११ बीच प्रतिस्पर्धा हुनेछ । प्रतियोगिताको उद्घाटन शनिबार फिदिम नगरपालिकाका मेयर मित्रप्रसाद काफ्लेले गरे । फाइनल पुस १५ हुनेछ । नेपाल र भारतका १० टिमको सहभागिता रहेको जिल्लाको सर्वाधिक पुरस्कार राशि रहेको फाल्गुनन्द गोल्डकप विजेताले १० लाख ५ सय ५५ र उपविजेताले ५ लाख ५ सय ५५ रुपैयाँ पुरस्कार पाउने आयोजकका अध्यक्ष दीपेन्द्र थापामगरले जानकारी दिए । सर्वाधिक गोलकर्ताले १५ हजार र विधागत उत्कृष्टले १० हजार पाउनेछन् ।नेपालका १६ औं विभूति फाल्गुनन्द लिङदेनको स्मृतिमा २०६५ सालदेखि सुरु भएको फाल्गुनन्द गोल्डकप २०७५ सालसम्म भएर स्थगित भएको थियो । दसौं संस्करण पूरा भएपछि मैदानको पर्खाल भत्किनुका साथै कोरोना महामारीका कारण स्थगित गरिएको थियो ।"
न्युटनलाई भलिबल उपाधि,"काठमाडौं (कास) न्युटनले प्रथम हिमरश्मि कप यू१९ कलेजस्कुल उपत्यकाव्यापी छात्र भलिबल प्रतियोगिताको उपाधि जितेको छ ।तार्केश्वर नगरपालिका९ स्थित शनिबार आयोजक हिमरश्मिको कोर्टमा सम्पन्न फाइनलमा न्युटनले एन्जल्स हार्टलाई २६२४, २५१४, २६२४ को सोझो सेटमा हरायो । हिमरश्मिले जय मल्टिपल क्याम्पसलाई २५१९, २५१९ र २५२२ ले हराएर तेस्रो स्थान ओगट्यो । शीर्ष तीन स्थानमा रहनेले क्रमशः २५ हजार, १५ हजार र ५ हजार रुपैयाँ पुरस्कार हात पारे ।न्युटनका राजन परियार उत्कृष्ट खेलाडी घोषित भए । हिमरश्मिका सन्देश परियार उत्कृष्ट लिफ्टर, हिमरश्मिकै अमृत अधिकारी उत्कृष्ट स्पाइकर, एन्जल्स हार्टका प्रवीण सुनार उत्कृष्ट सर्भर, न्युटनका सरोज खनाल उत्कृष्ट डिफेन्डर, एन्जल्स हार्टका निर्मल बिक उत्कृष्ट ब्लकर र न्युटनका कृष्ण साउद उदीयमान खेलाडी चुनिए । विजेतालाई नेपाल भलिबल संघका अध्यक्ष जितेन्द्रबहादुर चन्द, हिमरश्मिका संस्थापक प्रिन्सिपल लोकेन्द्रबहादुर खड्का, हिमरश्मिका अध्यक्ष तीर्थ गुरुङलगायतले पुरस्कृत गरे ।"
अल्पाइनमा भट्टराई,"काठमाडौं (कास) अल्पाइन स्पोर्ट्स फेडेरेसनको शनिबार काठमाडौंमा भएको साधारणसभाले गोविन्द भट्टराईको अध्यक्षतामा नयाँ कार्यसमिति निर्वाचित गरेको छ । उपाध्यक्षमा सोमनाथ ज्ञवाली, लालकुमार लामा, सानुबाबु सुनुवार निर्वाचित भए । महासचिवमा प्रतीकबहादुर खत्री, सचिवमा उत्तमबाबु भट्टराई, उत्सव पाठक र कोषाध्यक्षमा कृष्ण अग्रवाल निर्वाचित रहे । सदस्यमा सिर्जना तामाङ, वचन कार्की निर्वाचित भए । कार्यसमिति बैठकले सचिवमा सुदर्शन नेपाल, सहकोषाध्यक्षमा मनीषा तामाङ, सदस्यमा सत्य थापालाई मनोनीत गरेको छ ।"
