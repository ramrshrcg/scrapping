शीर्षक,विवरण
सर्वकालीन ब्याटर नेपालमा,"(काठमाडौं)विश्वकै महान् ब्याटर ब्रायन लारा, जसलाई क्रिकेटको भगवान् नै मानिन्छ । नेपालमा पहिलोपल्ट आयोजित क्रिकेटको प्रिमियर लिग एनपीएल हरेक उमेर र वर्गबीच असाध्यै लोकप्रिय सावित भइरहेका बेला क्रिकेटका उनै भगवान् लारा शुक्रबार नेपाल आइपुगेका छन् । उनको उपस्थितिले प्रतियोगितालाई थप उचाइ दिएको छ । सम्भवतः लारा नेपाल आउने विश्व खेलकुदकै सबैभन्दा ठूलो नामसमेत हो ।वेस्ट इन्डिजले अन्तर्राष्ट्रिय क्रिकेटमा आफ्नो एकछत्र प्रभुत्व कायम गर्दाको अन्तिम पुस्ताका खेलाडी लारालाई यो खेलले पाएको सबैभन्दा महान्मध्येका एक मानिन्छ । ट्रिनिडाड एन्ड टोबागोका ५५ वर्षीय बायाँ हाते ब्याटर लाराको खेल्ने शैली विश्व क्रिकेटकै सबैभन्दा आकर्षक, मोहक र सनसनीपूर्ण थियो । उनको नाममा क्रिकेट इतिहासकै दुर्लभ र कोसेढुंगा साबित हुने कीर्तिमान छन् । जस्तो कि, टेस्ट क्रिकेटमा अविजित ४ सय रन । अनि प्रथम श्रेणी क्रिकेटमा अविजित ५ सय १ रन । लारा ठूलठूला र लामा इनिङ्स खेल्न माहिर थिए । त्यसैले विश्व क्रिकेटमा उनको उपनाम नै छ, द प्रिन्स ।लाराले सन् १९९० देखि २००७ सम्म वेस्ट इन्डिजका लागि क्रिकेट खेले । वेस्ट इन्डिज टिमको नेतृत्व पनि गरे । एक ब्याटरका रूपमा लारालाई सर्वकालीन महान् मानिन्छ । सन् १९९४ मा उनले वारविकसायरका लागि खेल्दै डरहमविरुद्ध एजबास्टनमा नटआउट ५ सय १ रनको इनिङ्स खेलेका थिए । उनले सन् २००४ मा इंग्ल्यान्डविरुद्ध एन्टिगुवामा भएको टेस्टमा ४ सय रन बनाए र नटआउट रहे । सन् १९९० मा उनले पाकिस्तानविरुद्ध पहिलो टेस्ट खेले । उनको अन्तिम टेस्ट पनि पाकिस्तानविरुद्ध नै थियो । वर्ष थियो, सन् २००६ । उनले १ सय ३१ टेस्ट खेले र ११ हजार ९ सय ५३ रन बनाए । त्यसमा ३४ शतक सामेल छन् । उनले २ सय ९९ एकदिवसीय अन्तर्राष्ट्रिय पनि खेले । यसमा १० हजार ४ सय ५ रन बनाए । उनले सन् २००४ मा वेस्ट इन्डिजका लागि आईसीसी च्याम्पियन्स ट्रफी पनि जिते । ब्याटबाट आफ्नो अद्भुत प्रदर्शनका लागि दक्षिण एसियामा पनि उनी असाध्यै लोकप्रिय रहे । नेपालमा पनि लाराका धेरै प्रशंसक छन् । काठमाडौं उत्रिएपछि सञ्चारकर्मीसँग लाराले नेपाली क्रिकेटबारे भने, क्रिकेट खेल्ने देशका रूपमा नेपाल नयाँ नै छ, त्यसैले पनि एनपीएल नेपालका लागि विशेष रहनेछ । यो यस्तो प्रतियोगिता हुनेछ, जुन बिस्तारै ठूलो हुँदै जानेछ, लाराले थने, टीट्वान्टी त्यस्तो क्रिकेटको स्वरूप हो, जसले प्रायोजकलाई पनि आकर्षित पार्छ । दर्शक पनि धेरै हुन्छन् । किनभने यो रोमाञ्चक पनि हुन्छ । यो प्रतियोगिता जति ठूलो हुँदै जानेछ, त्यत्तिकै ठूला स्टार खेल्न नेपाल आउनेछन् । उनले आफ्नो नाममा रहेका विशेष कीर्तिमान कुनै न कुनै दिन भंग हुने विश्वास गर्दै वेस्ट इन्डिज क्रिकेट फेरि उत्कृष्ट लयमा फर्कने प्रतीक्षामा रहेको पनि बताए । मैले नेपाल र काठमाडौंबारे सुन्दै आएको धेरै वर्ष भयो, उनले विमानस्थलमा भने, नेपाल आउने मेरो सपना नै थियो । तर खेलाडीका रूपमा कहिले पनि जुरेन । यसपल्ट भने अवसर जुरेको छ । म पहिलो पटक यो क्षेत्रमा आएको छु । मेरा लागि यो निकै रोमाञ्चक यात्रा साबित हुनेछ । म यहाँका जनतासँग भेट्न चाहन्छु । त्यसैले सँगै मेरी छोरी पनि ल्याएको छु । म उनलाई पनि यो विशेष यात्राको अनुभव दिलाउन चाहन्छु ।विश्व क्रिकेटका केही ठूला हस्ती यसअघि पनि नेपाल आएका छन् । सन् २०१२ मा भारतीय कप्तान महेन्द्रसिंह धोनी नेपाल आएका थिए । त्यसअघि २००६ मा अर्का भारतीय कप्तान सुनील गावस्कर पनि आएका थिए ।"
लेखा समिति सभापतिकी पत्नी अञ्जलासहित २६ विरुद्ध सहकारी ठगीमा मुद्दा,"(विराटनगर)मोरङको धनपालथान३, कर्सियास्थित उमागौरी कृषि सहकारीको रकम अपचलन गरेको अभियोगमा संसद्को सार्वजनिक लेखा समिति सभापति ऋषिकेश पोखरेलकी श्रीमती अञ्जला कोइरालासहित २६ जनाविरुद्ध मुद्दा दायर भएको छ । उनीहरूविरुद्ध २२ करोड ४८ लाख २७ हजार ७ सय रुपैयाँ बिगो र ६ देखि ८ वर्षसम्म कैद मागदाबी गरेर जिल्ला अदालतमा मुद्दा चलाइएको हो । अभियुक्त २६ जनामध्ये सहकारीका सञ्चालक समिति सदस्य रोशन राजवंशी यसअघि नै पक्राउ परेका थिए । शुक्रबार नै थुनछेक बहस गरेर अदालतले उनलाई पुर्पक्षका लागि कारागार चलानको आदेश दिएको जिल्ला सरकारी वकिल कार्यालयका सहायक न्यायाधिवक्ता सुदर्शन निरौलाले बताए । यसअघि १० जनाविरुद्ध पक्राउ पुर्जी जारी गरिएकामा राजवंशी मात्र समातिएका थिए, उनले भने, अब बाँकीविरुद्ध पनि अनुसन्धानका लागि पक्राउ गर्न प्रहरीले अदालतबाट अनुमति लिन्छ । विराटनगर महानगरपालिका४ की योगिता शर्मा बाँस्तोलालगायत २० जनाको जाहेरीका आधार प्रहरीले उमागौरी सहकारीको रकम अपचलनका विषयमा अनुसन्धान गरेको थियो । प्रहरी अनुसन्धान सकिएपछि सञ्चालक समिति सदस्य राजवंशीबाहेकका २५ जनालाई फरार प्रतिवादी बनाएर मुद्दा दायर गरिएको छ । मुद्दामा फरार प्रतिवादीका रूपमा सहकारीका अध्यक्ष शम्भुप्रसाद रौनियार, उपाध्यक्ष लक्ष्मण साह, सचिव आलम अन्सारी मियाँ र कोषाध्यक्ष शम्भुप्रसाद सिंह छन् । सञ्चालक समिति सदस्य आमोद मण्डल र जितमान ठाकुर, लेखा समितिका संयोजक विजयकुमार यादव तथा सदस्यहरू सुरेन्द्रकुमार राजवंशी र अशोककुमार विश्वासलगायत विरुद्ध पनि मुद्दा चलाइएको छ । प्रहरीले उमागौरी सहकारीको रकम अपचलन अनुसन्धानका लागि अध्यक्षसहित १० जनाविरुद्ध पक्राउ गर्न गत महिना अदालतबाट अनुमति लिएको थियो । प्रदेश सहकारी रजिस्ट्रार तथा प्रशिक्षण कार्यालयले अनुसन्धानका लागि सिफारिस गरेका व्यक्तिलाई पक्राउ गर्न प्रहरीले त्यति बेला अदालतबाट अनुमति लिएको हो । प्रदेश सहकारी रजिस्ट्रारको कार्यालयले गत भदौ २४ मा अञ्जला कोइरालालगायतको नाम काटेर १० जनामाथि अनुसन्धान गर्न इलाका प्रहरी कार्यालय रंगेलीलाई पत्राचार गरेको थियो । विभिन्न कागजात अध्ययन र अनुसन्धानमा कोइरालासहित थप १६ जनालाई पनि प्रतिवादी बनाउनुपर्ने निष्कर्ष निकालिएको जिल्ला प्रहरी कार्यालय मोरङका प्रवक्ता देव जोशीले बताए । कोइराला सहकारीकी पूर्वसञ्चालक हुन् । उनी सहकारीमा ०७२ देखि ०७८ सम्म सञ्चालक समिति सदस्य थिइन् । उनी सदस्य रहेकै बेला ऋणी र सञ्चालक समिति सदस्यको जग्गाको कागजपत्र धितो राखेर बुटवलको आरएसडीसी लघुवित्तसहित विभिन्न बैंकबाट ११ करोड ५६ लाख रुपैयाँ ऋण निकालिएको थियो । १८ करोड ४० लाख कुल पुँजी देखाइएको सहकारीको वासलात रिपोर्टमा १७ करोड ८७ लाख ४२ हजार कर्जा तथा सापट लगानी रहेको देखाइएको छ । सहकारीले बचतकर्ताको २ करोड ३ लाख ५४ हजार फिर्ता गर्न सकेको देखिँदैन । सहकारीमा ५ हजार सेयर सदस्य छन् । सहकारी संकटमा परेपछि कोइरालाले २०७८ माघ ५ मा राजीनामा दिएकी थिइन् । सहकारीले आरएसडीसीबाट २०७७ असोज २३ मा निर्णय गरेरै २०७७ फागुन १३ मा २ करोड रुपैयाँ र २०७८ असार २४ मा ७५ लाख रुपैयाँ कर्जा लिएको थियो । कर्जा लिने निर्णय गर्दाका तीन वटै बैठकमा संस्थाका अध्यक्ष रौनियार, उपाध्यक्ष दिलमाया राई, कोषाध्यक्ष शम्भुप्रसाद सिंह, सचिव आलम अन्सारी मियाँ तथा सञ्चालकहरू अञ्जला कोइराला तथा आमोद मण्डल र रोशन राजवंशी उपस्थित थिए । उनीहरूको हस्ताक्षरसहितको कागजात आरएसडीसीले अदालतमा पेस गरिसकेको छ । उमागौरीले ऋण चुक्ता नगरेपछि आरएसडीसी लघुवित्तले सहकारीकी तत्कालीन सदस्य कोइरालासहित सबै पदाधिकारीको फोटोसहित विवरण पत्रिकामा छापेर सार्वजनिक सूचना जारी गरिएको थियो । उमागौरीले २०८१ असोज १० सम्ममा साँवा तथा ब्याज र हर्जनासहित ३ करोड ४३ लाख ७२ हजार ८ सय ८३ रुपैयाँ ५४ पैसा भुक्तानी गर्न बाँकी रहेको आरएसडीसीले जनाएको छ ।"
हिमाल उक्लँदै काउली र गोलभेंडा,"(म्याग्दी) कुनै जमाना थियो, उपल्लो भेगका मुस्ताङवासी जाडो छल्न बेंसी झरेका बेला मात्र काउली, बन्दा, गोलभेंडा, काँक्राजस्ता तरकारी देख्न र खान पाउँथे । हिउँदको जाडो सकिएपछि बेंसीबाट घर फर्कने मुस्ताङीले खाद्यान्नसँगै १५२० दिनसम्म लगाएर तरकारी बोकेरै लैजान्थे । आलुबाहेक अन्य तरकारी यो क्षेत्रमा फल्दैनथ्यो । जलवायु परिवर्तनका कारण घट्दो हिमपात अनि बढ्दो तापक्रम र वर्षाले हिमालपारिको जिल्ला मुस्ताङको उपल्लो भेगमा पहिला कहिल्यै नफलेका तरकारी फल्न थालेका छन् । खेती प्रणालीमा आएको फेरबदलले उपल्लो मुस्ताङीको भान्सा नै फेरिएको छ । छायावृष्टि हुने सुक्खा तर चिसो हावापानी भएको बालुवाले ढाकेका फुस्रा पहाडहरू बीचका हिमाली बस्तीमा अचेल काउली, ब्रोकाउली, गोलभेंडा, रायो, मुला, गाँजर, जुगुने फर्सीलगायत तरकारी लटरम्मै फल्न थालेका छन् ।हिजोजस्तै लाग्छ, बालबच्चा सहित घरका घोडाहरू धपाउँदै बेंसीका बस्तीमा पुगेर गोलभेंडा राखेको काउलीको तरकारी खाँदा केके नै खाएजस्तो लाग्थ्यो तर अहिले आफ्नै बारीमा फल्न थालेको छ, लोघेकरदामोदरकुण्ड गाउँपालिका४ घमीकी छिरिङ डोल्मा गुरुङले भनिन्, अहिले घरायसी प्रयोजनमा मात्र तरकारी खेती गरेका छौं, अब केही वर्षभित्र उपल्लो मुस्ताङको चिसो हावापानीमा उत्पादित अर्गानिक तरकारी बेंसीका सहरमा पठाउने लक्ष्य लिएका छौं । उच्च हिमाली जिल्लामा नयाँ तरकारी फल्न थाल्नु र पहिला फल्दै आएका तरकारी पनि बढी फल्नुमा विज्ञहरूले तापक्रम र वर्षामा भएको वृद्धिलाई कारण मानेका छन् । सुक्खा स्थानमा पानी परेपछि माटो मलिलो बन्छ । आर्द्रता र सिँचाइ पुग्छ । अनि तापक्रमले फल लाग्ने तत्त्व पुर्याउँछ र नयाँ तरकारीका फल फल्न थाल्छन्, कृषि ज्ञान केन्द्र मुस्ताङका प्रमुख राजेश गुरुङ भन्छन्, कुनै पनि बाली तोकिएको भन्दा फरक हावापानी र उचाइमा फल्न थाल्नुलाई क्रप्स सिफ्टिङ भनिन्छ । उत्पादनमा देखिएको परिवर्तन तरकारीमा मात्र होइन, मुस्ताङका अन्य बालीमा पनि देखिन थालेको छ ।जल तथा मौसम विज्ञान कार्यालय पोखराले उपलब्ध गराएको पछिल्लो तथ्यांकअनुसार मुस्ताङको सबैभन्दा माथिल्लो लोमन्थाङ गाउँपालिका१ छोसेरस्थित मौसम मापन केन्द्रको रेकर्डमा सन् २००९ सम्म उपल्लो मुस्ताङमा अधिकतम वर्षा २ सय मिलिमिटर भन्दा तलै थियो तर त्यसयता वर्षाको मात्रा बढेर सन् २०२३ सम्म आइपुग्दा ३ सय ३१ मिमिसम्म रेकर्ड छ ।जोमसोमस्थित एरोसिनप्टिक केन्द्रको रेकर्डमा सन् २०१० सम्म जोमसोम क्षेत्रमा अधिकतम वर्षा ३ सय मिलिमिटरभन्दा तल रहेकोमा सन् २०२३ सम्म आइपुग्दा वर्षाको मात्रा बढेर ६ सय ६५ मिलिमिटरसम्म पुगेको छ ।तापक्रम र वर्षामा आउने ०१ प्रतिशतकै परिवर्तनले पनि वातावरणमा अत्यधिक प्रभाव पर्ने विज्ञहरू बताउँछन् । यूएनडीपीले १६१७ वर्षअघि नै जलवायु परिवर्तनका कारणले मुस्ताङ र मनाङमा नयाँ तरकारी फल्ने, कम उचाइमा हुने बोटबिरुवा देखा पर्ने पूर्वानुमान गरेको थियो । यूएनडीपीको मानव विकास रिपोर्ट २००७०८ मा जलवायु परिवर्तनले बढाएको तापक्रम र वर्षाका कारण असामान्य परिवर्तन आउने उल्लेख गर्दै भनिएको छ, हिमाली क्षेत्रमा नयाँ तरकारी काउली, बन्दा, गोलभेंडा, काँक्रो, खुर्सानी पनि फल्नेछन् । कम उचाइमा पाइने बोटबिरुवा पनि यी स्थानमा पाइनेछन् । हिमाली जिल्ला अघिल्ला दशकमा भन्दा हरियालीयुक्त बन्दै जानेछ ।जलवायु परिवर्तनसँगै स्थानीयलाई बेंसीमा फल्ने तरकारी खेतीतर्फ आकर्षित गरिरहेका छौं लोमन्थाङ गाउँपालिका अध्यक्ष टसी नर्बु गुरुङले भने, जलवायु अनुकूलनका लागि मुस्ताङकै तल्लो क्षेत्रमा उत्पादन हुने रायो, गाँजर, काउली र बन्दाको बीउ तथा बेर्ना ल्याएर खुला खेती गराएका छौं । फापर, उवा जस्ता रैथाने अन्नबाली संरक्षण गर्न पनि अहिल्यैदेखि सचेत बनेका छौं । कात्तिकदेखि चैतसम्म बाक्लो हिउँले ढाक्ने यो क्षेत्रमा फागुनदेखि असोजसम्मको मौसम मात्र खेतीपातीका लागि उपयुक्त हो । तर अचेल हिउँदमा हिउँ नै नपर्ने वा पर्दा पनि सामान्य पर्न थालेको छ । वर्षा हुने क्रम बढेको छ । वारागुङ मुक्तिक्षेत्र गाउँपालिका३ छुक्साङकी ४५ वर्षीया छिमी गुरुङले पहिलो पटक आफ्नै बारीमा काँक्रो, करेला, भिन्डी र लौका फलाएकी छन् । काँक्रो, करेला त फल्ला भन्ने लागेकै थिएन, वैशाखमा रोपेको भदौमा राम्रो फल्यो, असोजसम्मै रह्यो, उनले भनिन् ।जलवायु परिवर्तनका अनेक प्रभावमध्ये क्लाइमेट जोन सिफ्टिङ (बाली हुने क्षेत्र बिस्तारै माथि सर्दै जानेक्रम) धेरै देखिन थालेको छ, अन्नपूर्ण संरक्षण क्षेत्र आयोजना एक्याप लोमन्थाङ कार्यालय प्रमुख उमेश पौडेल भन्छन्, तरकारी बाली मात्र होइन, मुस्ताङमै तल्लो क्षेत्रमा मात्र फल्ने स्याउ अहिले माथिल्लो मुस्ताङको लोमन्थाङसम्म उक्लेको छ । सँगसँगै हिमाली भेगमा फलफूल र अन्नबालीमा रोग, किरा देखिन थालेका छन्, पहिला देखिँदैनथ्यो ।"
'जनविद्रोहको बुटी' बोकिरहेका वैद्य,"(काठमाडौं) जनविद्रोह गर्ने भन्दै २०६९ असारमा माओवादी केन्द्रबाट अलग्गिएका तत्कालीन माओवादी उपाध्यक्ष मोहन वैद्य क्रान्तिकारी कम्युनिस्ट पार्टीको महाधिवेशनबाट सर्वसम्मत महासचिव निर्वाचित भएका छन् । काठमाडौंमा १० दिनसम्म चलेको महाधिवेशनले ७९ वर्षीय वैद्यलाई एकल नेतृत्वमा महासचिव चयन गरेको हो । उनको पार्टीमा अरू पदाधिकारी नरहने व्यवस्था गरी स्थायी, पोलिटब्युरो र केन्द्रीय समिति रहनेछ । महाधिवेशनले गत सोमबार १ सय १७ पूर्ण र ८० वैकल्पिक सदस्य रहेको केन्द्रीय समिति चयन गरेको छ । २००३ सालमा प्यूठानको खैरामा जन्मिएका वैद्य नेपालमा मार्क्सवाद दर्शनशास्त्रका व्याख्याता मानिन्छन् । उनी माओवादी सत्ता र शक्तिमा रहँदा कुनै पनि सुविधाको पदमा रहेनन् । माओवादीमा रहँदा जनविद्रोहको नीति नछाडी फरक मत राखिरहे । जनविद्रोहको सपना उनले अझै पनि जीवित राखेका छन् । उनका राजनीतिक विद्यार्थी पुष्पकमल दाहाल भने शान्तिपूर्ण बाटोबाट तीन पटक प्रधानमन्त्री भइसकेका छन् । तर वैद्यको पार्टीको महाधिवेशनले पुनः विद्रोहको नीति पास गरेको छ । जनसंघर्ष तथा जनप्रतिरोध संघर्षका बीचबाट सर्वहारा वर्गको नेतृत्व तथा अधिनायकत्वअन्तर्गत निरन्तर क्रान्तिको दिशामा अघि बढ्नुपर्दछ वैद्यको महाधिवेशनमा पारित दस्ताबेजमा भनिएको छ, त्यसरी नयाँ जनवादी राज्यसत्ता स्थापनाको बाटोमा अघि बढ्नुपर्ने छ । क्रान्तिकारी कम्युनिस्ट पार्टीका वरिष्ठ नेता सीपी गजुरेलले सर्वसाधारणले भोग्दै आएका दैनिक समस्यालाई लिएर जनसंघर्ष अघि बढाउने र त्यसलाई बिस्तारै विद्रोहको रूप दिने बताए । हाम्रो पार्टीको कार्यदिशा जनसंघर्ष, जनआन्दोलन र जनविद्रोह गर्नु हो । हामी सुरुसुरुमा शान्तिपूर्ण संघर्ष गर्छौं, त्यसपछि सरकारको व्यवहारअनुसार अघि बढ्छौं उनले भने । उनले एमाले, माओवादी केन्द्रबाट समाजवादी क्रान्ति सम्भव नहुने भन्दै जनविद्रोहको नीति लिएको जनाएका छन् । वर्गीय रूपमा दलाल एवम् नोकरशाही पुँजीपति तथा सामन्तीय राज्यसत्ता र अर्कोतिर राजनीतिक रूपमा वर्तमान संसदीय व्यवस्था तथा संविधानको पक्षधर एवम् रक्षा कबचका रूपमा प्रस्तुत हुँदै आएका छन् वैद्यको विश्लेषण छ, यी सबैले वर्ग समन्वयवाद, बहुलवाद, सारसंग्रहवाद तथा शान्तिपूर्ण संसदीय प्रतिस्पर्धाको मान्यता अवलम्बन गरेर पश्चगामी वर्ग, राज्यसत्ता तथा व्यवस्थाको असली संवाहकका रूपमा आफूलाई देखाएर साम्राज्यवादविस्तारवादद्वारा नेपाली जनता तथा नेपालका विरुद्ध लादिएका असमान सन्धि र विभिन्न शोषण उत्पीडनलाई यथावत् स्वीकार गरेर स्वदेशी तथा विदेशी प्रतिक्रियावादी शक्तिका सामु आत्मसमर्पण गरिसकेका छन् र स्वयम् नवकुलीन वर्ग तथा नवप्रतिक्रियावादी शक्तिका रूपमा प्रकट भइरहेका छन् । वैद्यले कांग्रेसलाई संसद्वादी राजनीतिक पार्टीहरू अन्तर्गत मूलतः सर्वप्रथम नेपाली कांग्रेस भएको उल्लेख गरेका छन् । वर्गर्यी रूपमा कांग्रेसले दलाल तथा नोकरशाही पुँजीपति एवम् सामन्त वर्गको प्रतिनिधित्व गर्दछ दस्ताबेजमा भनिएको छ, विचारधारात्मक तथा राजनीतिक रूपमा यसले बहुलवाद, प्रजातान्त्रिक समाजवाद र संसदीय लोकतन्त्रलाई अंगीकार गर्दछ । यसले आफूलाई संसदीय लोकतन्त्रको एकमात्र मसीहा ठान्दछ । कांग्रेसलाई संसद्वादी यथास्थितिवादको पक्षधर रहिआएको पुरानो रैथाने पार्टी का रूपमा चित्रण गरेका छन् । एमाले र माओवादी केन्द्रलाई दक्षिणपन्थी, संशोधनवादी तथा संसदीय यथास्थितिवादी पार्टी को कित्तामा उभ्याएका छन् । नेपालमा एकातिर दक्षिणपन्थी संशोधनवाद र अर्कोतिर संसदीय यथास्थितिवादलाई शिरोधार्य गर्ने कतिपय राजनीतिक पार्टीहरू पनि अस्तित्वशील रहिआएका छन् वैद्यको विश्लेषण छ, यस प्रकारका पार्टीहरूमा मूलतः एमाले, माओवादी केन्द्र, एकीकृत समाजवादी पार्टीहरू पर्दछन् । रूपमा यी सबैले आफूलाई कम्युनिस्ट पार्टी भनेका छन् ।राष्ट्रिय स्वतन्त्र पार्टीलाई सबै संसद्वादी राजनीतिक दलहरूलाई असक्षम, असफल तथा असमर्थ बताए पनि संसद्वादी पार्टी भएको वैद्यको विश्लेषण छ । पुरानो राज्यसत्ता, वर्तमान संविधान र संसदीय व्यवस्थाको असली पक्षधरका रूपमा आफूलाई पेस गर्दै व्यवस्था होइन अवस्था फेर्नुपर्छ भन्ने मान्यताका साथ अस्तित्वमा आएको छ वैद्यले भनेका छन् । उनले नेत्रविक्रम चन्दलाई पनि माओवादीकै कित्तामा राखेका छन् । २०६४ को संविधानसभाको पहिलो निर्वाचनमा पहिलो पार्टी भएपछि माओवादी राप ताप को अघि अरू दल फिक्का जस्तै थिए । त्यो पार्टीका शक्तिशाली अध्यक्ष थिए पुष्पकमल दाहाल । सशस्त्र युद्धको जगमा बलियो जनादेश पाए पनि माओवादी विद्रोहको नीति लिने कि शान्तिपूर्ण भन्नेमा द्विविधामा थियो । दाहाल र तत्कालीन उपाध्यक्ष बाबुराम भट्टराई शान्तिपूर्ण बाटो लिने पक्षमा थिए भने विद्रोहको लाइनमा वरिष्ठ उपाध्यक्ष मोहन वैद्य । भारतको जेलबाट छुटेर आएका वैद्यलाई पार्टी शान्तिपूर्ण बाटोमा आएकोमा चित्त बुझेको थिएन । उनी भारतको जेलमा रहेकै बेला अध्यक्ष दाहालले तत्कालीन प्रधानमन्त्री गिरिजाप्रसाद कोइरालासँग २०६३ मंसिर ५ मा विस्तृत शान्ति सम्झौता गरिसकेका थिए । सरकारसँग शान्ति सम्झौता भएपछि भारतबाट रिहा भई स्वदेश फर्केका वैद्य भने अझै विद्रोहको सम्भावना देख्दै थिए । त्यही बेला माओवादीले २०६४ साउनमा काठमाडौंको बालाजुमा गरेको विस्तारित बैठकमा वैद्यले दाहालविरुद्ध जनविद्रोहको कार्यदिशा सहित फरक मत राखे । केन्द्रीय समितिमा बहुमतमा रहेका वैद्यको फरक मतले दाहाललाई झुक्न बाध्य बनायो । दाहाल पनि वैद्यको नीतिमा सहमत भई जनविद्रोहको नीतिमा सहमत भए । त्यो विस्तारित बैठकले मुखमा संविधानसभाबाट जनसंविधान र भित्री रणनीतिमा विद्रोह नीति पास गरेको थियो ।माओवादीमा रहँदासम्म वैद्यको जबरजस्त प्रभाव रह्यो । २०६५ पुसमा भक्तपुरको खरिपाटी बैठकमा वैद्य पक्षको जनविद्रोहबाट जनगणतन्त्र स्थापना गर्ने तत्कालीन कार्यदिशा पारित भएको थियो । त्यतिबेला नचाहँदा नचाहँदै पनि दाहाल जनविद्रोहबाट जनगणतन्त्रमा जाने नीतिमा सहमत भएका थिए । जनविद्रोहको नीतिमा तत्कालीन उपाध्यक्ष बाबुराम भट्टराईको असहमति थियो । २०६७ मंसिरमा गोरखाको पालुङटारमा माओवादीको विस्तारित बैठकमा अध्यक्ष दाहालको प्रस्तावका विरुद्ध उपाध्यक्षद्वय वैद्य र भट्टराईले छुट्टाछुट्टै लिखित फरक मत राखेका थिए । त्यो बैठकमा पनि दाहाल र वैद्यको नीति पारित भई विद्रोहको आधार तयार गर्ने निर्णय गरेको थियो । तर त्यतिबेला दाहालको चाहना शान्तिपूर्ण बाटो अँगाल्ने भएपछि वैद्य असन्तुष्ट हुँदै गए । देशका विभिन्न ठाउँमा रहेका २८ क्याम्पका लडाकु समायोजन प्रक्रिया अघि बढेपछि वैद्यले माओवादी आत्मसमर्पण को बाटोमा अघि बढेको निष्कर्ष निकाले । पार्टीभित्र अन्तरसंघर्ष जारी राखेका उनले २०६९ असारमा विद्रोह गरी क्रान्तिकारी माओवादी नामको नयाँ पार्टी गठन गरे । जनविद्रोहको नीति लिएर माओवादीबाट अलग भएको ११ वर्ष बितिसक्दा पनि वैद्यले विद्रोहको नीति भने छाडेका छैनन् । हाल माओवादी केन्द्रले जुन बाटो लिएको छ, वैद्यले त्यसको स्वामित्व कहिले पनि लिएका छैनन् । सशस्त्र युद्धको रणनीतिकारमध्ये एक भए पनि उनी शान्तिपूर्ण कार्यदिशाको सधैं विपक्षमा उभिएका थिए । माओवादी युद्धमै रहेका बेला वैद्य २०६० चैतमा भारतको सिलगुढीबाट पक्राउ परेका थिए । माओवादी शान्तिपूर्ण राजनीतिमा आएपछि २०६५ मा रिहा भएर स्वदेश फर्केका थिए । तर उनी अझै पनि बल प्रयोगबाट राज्यसत्ता कब्जा गरी नयाँ जनवादी क्रान्ति गर्ने लाइनमा नै छन् । २०४२ सालमा नेकपा मशालमा विभाजन आएपछि वैद्यको नेतृत्वमा नेकपा मशाल र मोहनविक्रम सिंहको नेतृत्वमा नेकपा मसाल गठन भएको थियो । मोटो मशालको नेतृत्व वैद्यले गरेका थिए, जसले सशस्त्र जनयुद्ध गर्ने नीति पारित गरी तयारीसमेत सुरु गरेको थियो । वैद्यको नेतृत्वमा २०४३ मा मशालका तर्फबाट काठमाडौंका प्रहरी बिटमा आक्रमण र पोस्टर टाँस्ने काम भयो । सरकारले मशालका दर्जनौं कार्यकर्ता गिरफ्तार गरी चर्को यातना दियो । त्यसको जिम्मेवारी लिँदै वैद्यले महामन्त्रीबाट राजीनामा दिएपछि हालका माओवादी अध्यक्ष दाहाल महामन्त्रीमा चयन भए । २०४५ मा मशालको सम्मेलनद्वारा दाहाल महामन्त्रीमा निर्वाचित भएपछि हालसम्म उनी नै मूल पार्टीको नेतृत्वमा छन् । वैद्यको नेतृत्वमा २०४५ सालमा गोरखा सिरानचोकमा पहिलो जनयुद्धसम्बन्धी तालिम भएको थियो । वैद्यको २०४५ मा नै जनयुद्ध सुरु गर्ने तयारी भइरहेका बेला जनआन्दोलन सुरु भएपछि त्यो स्थगित भयो । वैद्य पाखा लागेपछि दाहालको नेतृत्वमा २०५२ मा जनयुद्ध सुरु भई १० वर्ष चल्यो । वैद्य भारतको जेलमा रहेका बेला २०६२ असोजमा भएको माओवादी बैठकद्वारा प्रतिस्पर्धात्मक लोकतान्त्रिक गणतन्त्रको कार्यदिशा पारित गरेको थियो । मुलुक संघीय लोकतान्त्रिक गणतन्त्रमा गएको दस वर्ष पुगे पनि वैद्यले भने अझै जनविद्रोहको नीतिलाई अलिकति पनि छोडेका छैनन् । के त्यो सम्भव छ ? वैद्यले महाधिवेशन समापन गर्दै त्यो सम्भव भएको बताए । क्रान्तिकारी शक्तिहरू अझै एकताबद्ध भएर जानुपर्छ । क्रान्ति अझै पूरा भएको छैन उनले भने, जनविद्रोहको बाटोबाट जनवादी सत्ता स्थापना गर्न सकिन्छ । त्यो सम्भव छ । क्रान्तिकारी कम्युनिस्ट पार्टीका वरिष्ठ नेता गजुरेलले एमाले, माओवादी केन्द्र, एकीकृत समाजवादी दक्षिणपन्थी बाटोमा गएकाले जनविद्रोह सम्भव भएको तर्क गर्छन् । माओवादी, कांग्रेस र एमाले एउटै कित्तामा गइसकेका छन् । उनीहरू यथास्थितिवादी दक्षिणपन्थी हुन् उनले थपे, हामी क्रान्तिकारी हौं । उनीहरू र हामीमा ठूलो अन्तर यही हो । दाहालले १० वर्ष जनयुद्ध को नेतृत्व गरे पनि दक्षिणपन्थी यथास्थितवादी बाटोमा गइसकेको गजुरेलको तर्क छ । वामपन्थी विश्लेषक एवं माओवादीका सचिव राम कार्कीले वैद्य मार्क्सवादलाई एक इन्च पनि तलमाथि गर्न नमान्ने इमानदार तर कट्टरवादी नेता भएको बताए । देशको मौलिकतामा भन्दा पनि मार्क्सको सिद्धान्तमा बढी जोड दिनुहुन्छ । देशको स्थिति कस्तो छ भन्ने कुरामा ध्यान नदिई कट्टर मार्क्स, लेनिन, माओवाद मान्नुहुन्छ । आफ्नो आदर्श, आस्था र सिद्धान्त निष्ठामा इमानदार नेता हो कार्कीले भने, नेपालको मौलिकतामा मार्क्सवादलाई अलिकति परिवर्तन गर्न पनि डराउनुहुन्छ । मार्क्सवादलाई परिमार्जन गर्न खोज्दा अशुद्ध ठान्नुहुन्छ ।वैद्य ठोस परिस्थितिको ठोस विश्लेषण गर्न नचाहने, नेपालको मौलिकतालाई ध्यान नदिएकाले उनको जनविद्रोह सफल हुन गाह्रो हुने कार्कीको भनाइ छ । तर नेपालमा कम्युनिस्ट पार्टीहरूमा क्रान्तिकारी सिद्धान्तको अनिकाल भएकाले वैद्य एउटा बिउ हुन सक्नुहुन्छ उनले भने ।"
करारपत्र रद्द हुँदा हर्षित रुसी सेनाका नेपाली,"(काठमाडौं)युक्रेनको युद्धग्रस्त क्षेत्रमा १५ महिना बिताएर रुस फर्कंदा भैरहवाका विनोदकुमार गुरुङलाई दोस्रो जीवन पाएसरह भएको छ । उनी भन्छन्, मृत्यु के हो ? भोक के हो ? प्यास के हो ? नजिकैबाट देखें । अहिले मृत्युलाई जितेर आएँजस्तो भएको छ । संयुक्त अरब इमिरेट्स (यूएई) मा सुरक्षा गार्डका रूपमा कार्यरत गुरुङ २०२३ सेप्टेम्बर अन्तिम साता रुसी सेनामा भर्ना भएका थिए । सामान्य तालिम मात्र दिएर उनलाई युक्रेनको युद्धग्रस्त क्षेत्र बाहमुत पुर्याइएको थियो । एकवर्षे करार सकिएपछि नवीकरण भएन । उनलाई कमान्डरले रुस फिर्ता पठाइदिए । गुरुङ हाल मस्कोस्थित सेनाको क्याम्पमा बसेर घर फिर्तीको दिन कुरिरहेका छन् । धेरैले गुरुङलाई रुसको राहदानी र स्थायी आवासीय अनुमतिपत्र (पीआर) लिन सुझाव दिइरहेका छन् । तर उनी जुनसुकै अवस्थामा पनि रुस बसाइ लम्ब्याउने पक्षमा छैनन् । जे जस्तो भए पनि मेरो देश र जन्मेको ठाउँ प्यारो हो । आफन्त सबैको माया लाग्छ, मस्कोबाट उनले कान्तिपुरसँग भने । अब अरूको लहलहैमा लागेर रुसी सेनामा भर्ना हुन खोज्नेलाई हात जोडेरै भए पनि नजान भन्ने उनले बताए । सबै कुरा पैसा मात्रै होइन रहेछ, उनले थपे । गुरुङका अनुसार उनको समूहमा रहेका सबै नेपाली सकुशल रुस फर्किएका छन् । रुसी सेनामा भर्ती भई युक्रेनविरुद्धको युद्धमा होमिएका नेपालीको यकिन तथ्यांक सरकारसँग छैन । करिब १५ सय नेपाली रुसी सेनामा भर्ना भएको अनुमान छ । ४६ नेपालीको भने युद्ध मैदानमा ज्यान गएको परराष्ट्र मन्त्रालयले पुष्टि गरेको छ । परिवारको सम्पर्कमा नरहेका र खोजीका लागि १ सय १८ जनाका परिवारले कन्सुलर विभागमा निवेदन दिएका छन् । नेपाल सरकारको पहलपछि रुसले गत मेबाट नेपालीलाई भर्नामा लिन छाडेको परराष्ट्रको दाबी छ । त्यसयता करार नवीकरण गर्न नचाहनेका लागि रुसी सरकारले खुकुलो नीति लिएको छ । धादिङका विष्णु खतिवडाले एकवर्षे करार नवीकरण नभए पनि १६ महिनापछि मात्र युक्रेनको बाहमुतबाट मस्को फर्कन पाए । उनी अहिले नेपाल फिर्ता हुने पर्खाइमा छन् । त्यसका लागि कागजी प्रक्रिया सुरु भइसकेको छ, खतिवडाले भने । उनका अनुसार ६० नेपाली युद्ध मैदानबाट फर्केर हाल मस्कोमा छन् । ती दिन, ती रात, ती समय ! बाँचुन्जेल नबिर्सिने कथाव्यथा बोकेर मस्को आइपुगेका छौं, उनले भने ।रुसी सरकारले सेनामै रहेर सेवा गर्न चाहनेका लागि युद्ध मैदानबाटै पीआर र राहदानीका लागि आवेदन दिन पाइने सुविधा दिएको थियो । तर पीआर र राहदानी बनाइसकेका नेपालीले पनि रुसी सेनासँगको करार नवीकरण गर्न छाडेका छन् । हामी रुसको राहदानी बनाउने पहिलो समूह हो । लिइसकेको राहदानी फिर्ता गरेर नेपाल फर्किंदै छौं, मस्कोमा रहेका शिशिर विश्वकर्माले भने, हामीले करारपत्र नवीकरण गर्न चाहेनौं । १७ महिना कटेपछि करारपत्र रद्द भयो । घर फर्कन पाउने भएकामा आफू एकदमै खुसी रहेको र परिवारलाई भेट्न आतुर रहेको उनले बताए । शिशिरका अनुसार उनीसँगै आकाश गौतम, शक्ति राई र मिलन खत्री पनि मस्को फर्किएका छन् । उदयपुरका चन्द्र पाख्रिन १३ महिनादेखि युक्रेनको किरिन्की जंगलमा छन् । दैलेखका तुलबहादुर शाही, गोरखाका लालीगढ थापा, अमरबहादुर बीसी र पोखराका छवि सुवेदी पनि पाख्रिनसँगै युद्ध क्षेत्रमा तैनाथ छन् । उनीहरूको करारपत्र पनि रद्द भइसकेको छ । माथिल्लो निकायबाट फिर्ता पठाउने आदेश आइनसकेकाले युद्ध मैदानमा खटिनु परिरहेको उनीहरूले बताए । युक्रेनको ड्रोन आइरहन्छ । ड्रोन आउनेबित्तिकै नष्ट गर्नुपर्छ । नत्र हामीमाथि आक्रमण हुन्छ । एकछिन आरामले बस्न पाइँदैन । ड्रोनले ठोक्न थालिहाल्छ, युद्ध क्षेत्रबाटै कान्तिपुरको सम्पर्कमा आएका पाख्रिनले भने, हामीलाई मस्को पठाउने कुरा छ । अहिले आफैंले बनाएको बंकरमा बसिरहेका छौं । उनका अनुसार किरिन्कीबाट मस्को पुग्न तीन दिन लाग्छ । हिउँले जंगल भरिएको छ । हामीलाई केमा लैजान्छन् भन्ने थाहा छैन, पाख्रिनले भने । करारपत्र रद्द भइसकेपछि युद्धको अग्रिम मोर्चामा नपठाउने भनिएको दैलेखका शाहीले भने । परिवारलाई खुसी राख्न आफ्नो शरीर गोलीबारुद्धसँग साटेको मान्छेजस्तो लाग्छ, उनले भने । पोखराका सुवेदीले जंगलको बंकर खनिसकेपछि आफूहरूलाई रुस फर्काउने तयारी रहेको बताए । हाम्रो पनि जाने दिन नजिकिँदै छ, रुस फर्कन पाउने खुसीले दिन पनि धेरै लामो लाग्न थालेको छ । दिन छिटोछिटो बितिदिओस् जस्तो लाग्छ, उनले भने, सुरुङ खनेर सकिन लागेको छ । हामीलाई यहाँबाट आर्मीको गाडीले मस्कोको हेडक्वार्टरसम्म पुर्याउँछ । त्यहाँ पुगेपछि नेपाल जाने हो । नेपाल आइसकेका काठमाडौंका खिला दाहालका अनुसार युक्रेनको बाहमुत, डोनेक्स, जिफोरियामा खटिएका नेपाली फिर्ता हुन थालेका छन् । म सुरुमा डोनेक्समा खटिएको थिएँ । त्यहाँबाट जिफोरिजयामा सरुवा भयो । म भर्ना हुने समयमा दुई सय जना जति थिए । को कहाँ पुग्यो, थाहा नै भएन । अन्तिममा म एक्लै भएँ, उनले भने । युद्ध मैदानबाट फर्किएका रञ्जन श्रेष्ठले जीवनको महत्त्व थाहा पाएको बताए । मैले युद्ध मैदानमा पुगिन्छ भनेर कहिल्यै सोचेको थिइनँ । युद्धमा जादा निरास भइन्थ्यो । बाँचेर फर्किसकेपछि खुसी नै खुसी, उनले भने, जीवन के हो भन्ने कुरा बाँचेपछि मात्रै थाहा हुँदोरहेछ । मस्कोस्थित नेपाली दूतावासका अनुसार सेनाको सेवा थप गर्न नचाहनेको करारपत्र रद्द भइरहेको जनाएको छ । करारपत्र समाप्त भएका धेरै नेपाली फर्किसकेका छन् । आधिकारिक संख्या थाहा छैन, रुसका लागि कार्यवाहक राजदूत सुशील घिमिरेले भने, कतिपय करारपत्र रद्द भएकाहरू युद्ध क्षेत्रमा नै छन् । उनीहरूलाई मस्को ल्याउन रुसी विदेश मन्त्रालयसँग समन्वय गरिरहेका छौं ।"
मतदाता फकाउने कार्यक्रम बनाउँदै दलहरू,"(काठमाडौं)स्थानीय तह उपनिर्वाचनको समीक्षा गर्दै दलहरूले मतदाताकेन्द्रित कार्यक्रम बनाउन थालेका छन् । सत्तारूढ कांग्रेस र एमालेले राजनीतिक अभियान चलाउने निर्णय गरेका छन् । विपक्षी माओवादी, एकीकृत समाजवादी र जनता समाजवादी नेपालले पनि शुक्रबार आआफ्नो बैठकमा जनतासँग प्रत्यक्ष जोडिने कार्ययोजना बनाउने निष्कर्ष निकालेका छन् । माओवादी स्थायी समिति बैठकमा प्रदेश इन्चार्जहरूले उपनिर्वाचनले उत्साह थपेको उल्लेख गर्दै जनतासँग प्रत्यक्ष जोडिने कार्यक्रम गर्नुपर्ने धारणा राखे । कोशी प्रदेश इन्चार्ज हरिबोल गजुरेल, मधेशबाट लीलामणि पोखरेल, वाग्मतीबाट अग्नि सापकोटा, गण्डकीबाट दीनानाथ शर्मा, लुम्बिनीबाट चक्रपाणि खनाल, कर्णालीबाट कालीबहादुर मल्ल, सुदूरपश्चिमबाट इन्चार्ज गिरिराजमणि पोखरेलले उपनिर्वाचन नतिजाको समीक्षात्मक रिपोर्ट पेस गरे ।उपनिर्वाचनको नतिजाले उत्साह बढ्दो छ । पार्टी एक्लै प्रतिस्पर्धा गर्नु सही सावित भयो, प्रवक्ता अग्नि सापकोटाले भने, कांग्रेसएमालेले दुईदलीय व्यवस्था अभ्यास गरेका छन्, उपनिर्वाचनले त्यसलाई खण्डित गरेको छ । प्रदेश इन्चार्जहरूले सरकारमा जाने मनसाय त्याग्नुपर्ने धारणा राखेका थिए । बैठकले सरकारविरुद्ध खबरदारीसभा जारी राख्ने निर्णय गरेको छ । माओवादी अध्यक्ष पुष्पकमल दाहालले उपनिर्वाचनको परिणामले पार्टीप्रति विश्वास नटुटेको स्पष्ट भएको भन्दै त्यही आधारमा आगामी कार्यक्रम तय गरिने बताए । बैठकले विभिन्न पार्टीबाट माओवादीमा प्रवेश गर्ने वातावरण बनाउने निर्णय पनि गरेको छ । माओवादीमा प्रवेश गरेका व्यक्तिलाई उचित जिम्मेवारी दिने निर्णय भएको छ, स्थायी समिति सदस्य कमला रोकाले भनिन्, त्यसका लागि सम्बन्धित समितिले गृहकार्य गर्नेछ । पुस २ मा हुने भनिएको माओवादीको केन्द्रीय समितिको बैठक तयारी नपुगेको भन्दै पुस २१ मा सार्ने निर्णय पनि बैठकले गरेको छ । एकीकृत समाजवादीको स्थायी कमिटी बैठकले उपनिर्वाचनमा निराशाजनक नतिजा पाएको उल्लेख गर्दै पार्टी निर्माणका लागि आन्दोलनमा जोड दिएको छ । एकीकृत समाजवादीका महासचिव घनश्याम भुसालले लिखित प्रस्ताव राख्दै आन्दोलनबाट पार्टी निर्माण गर्नुपर्नेमा जोड दिएका हुन् । उनले आफ्नो राजनीतिक प्रस्तावमा असारको महाधिवेशनपछि संगठन झन् कमजोर भएको उल्लेख गरेका छन् । पार्टीमा निराशा र अन्योल बढेकाले आन्दोलन नै सुधारको उपाय भएको उनको सुझाव छ । अहिले पार्टीमा अनेकौं प्रकारका समस्या छन् । निराशा, हतासा, अन्योल, पलायन, निष्क्रियताजस्ता प्रवृत्ति देखिएका छन्, उनले लेखेका छन्, जसले कतिपय एमालेसँग सामीप्य खोज्ने, माओवादीसँग नजिकिन खोज्ने र आमरूपमा अन्योलग्रस्त प्रवृत्तिहरू देखिएका छन् । पार्टी निर्माणको एउटा स्पष्ट राजनीतिक कार्ययोजनाले मात्रै यसलाई समाधान गर्न सक्छ । भुसालले गठबन्धन गरेर निर्वाचनमा जाने सोचाइ त्याग्नुपर्ने बताए । गठबन्धनले क्रान्तिकारी पार्टीहरूलाई वैचारिक रूपले नै भुत्ते बनाउँछ, उनले उल्लेख गरेका छन् । वाम एकता तत्काल सम्भव नभएकाले आन्दोलनको कार्यक्रम बनाउनुपर्ने भुसालको जोड छ ।जसपा नेपालको केन्द्रीय कार्यकारिणी बैठकले जनतासँग जसपा अभियान र उपनिर्वाचनको समीक्षा गरेको छ । अशोक राईको नेतृत्वमा पार्टी विभाजनपछि भएको महाधिवेशनले उपेन्द्र यादवलाई अध्यक्ष चयन गरी नयाँ केन्द्रीय समिति बनाएर मतदाताकेन्द्रित अभियान जारी राखेको छ । जनतासँग जसपा अभियानले मतदातासँग जोडेको निष्कर्ष निकाल्दै बैठकले यसलाई थप विस्तार गर्ने निर्णय गरेको छ ।जसपा नेपालका प्रवक्ता मनीष सुमनले जनतासँग जसपा को चारमहिने अभियानले पार्टीलाई स्थानीय तहसम्म पुर्याएको बताए । यही अभियानलाई निरन्तरता दिने कि स्वरूप बदल्ने भन्ने समीक्षा हुँदै छ, उनले भने । पार्टीको उपनिर्वाचनको नतिजा मधेश प्रदेशमा सन्तोषजनक भए पनि अरू प्रदेशमा कमजोर देखिएकाले राजनीतिक अभियान चलाउने कार्यक्रम तय गर्ने उनले बताए ।"
प्रहरीमा किन पुग्दैनन् अनलाइन बाल यौन दुर्व्यवहारका घटना ?,"(काठमाडौं)स्मार्टफोन, इन्टरनेट र सामाजिक सञ्जाल प्लाटफर्म चलाउने बालबालिका साइबर अपराधी र बाल यौन दुराचारीको निसानामा पर्ने क्रम बढेको छ । सामाजिक सञ्जालमा विशेष गरी साइबर ग्रुमिङ र सेक्सटोर्सन जस्ता घटना बढेको विज्ञहरूले बताएका छन् । यसले बालबालिकाको अनलाइन सुरक्षामा चुनौती थपेको उनीहरूको भनाइ छ । अनलाइनमा भएको दुर्व्यवहारसम्बन्धी उजुरी अफलाइनबाट गर्नुपर्ने पीडित बालबालिका हतपती प्रहरीकहाँ पुग्दैनन् । काठमाडौंकी एक किशोरीले स्न्यापच्याटमा भोगेको अनुभवलाई यसैको एउटा प्रतिनिधि घटनाका रूपमा लिन सकिन्छ । कक्षा १२ मा अध्ययनरत काठमाडौंकी किशोरी एबी (नाम परिवर्तन) लाई चार वर्षअघि एक व्यक्तिले आफन्तको नाम लिएर परिचय गर्दै स्न्यापच्याटमा फ्रेन्ड रिक्वेस्ट पठाएका थिए । मेरी आन्टीको फोटो पठाएर उहाँको साथी हुँ भनेपछि मैले चिनेकै मान्छे रहेछ भनेर रिक्वेस्ट एसेप्ट गरें, चाइल्ड सेफ नेटले टिकटकसँग मिलेर हालै गरेको एक कार्यक्रममा उनले भनेकी थिइन्, त्यो मान्छेले एउटा गोप्य कुरा बताउँछु, भिडियो कल गरौं भन्यो । कलमा गएको त आफ्नो प्राइभेट पार्ट देखाउन थाल्यो । झसंगै भएर मोबाइल अफ गरें । पछि उसले मेरै फोटो न्युडजस्तो बनाएर मेरी दिदीलाई पठायो । हामीले स्न्यापच्याटलाई रिपोर्ट गर्यौं तर अनलाइनबाट रिपोर्ट गर्न नमिल्ने रहेछ, चुप लाग्यौं । कक्षा ८ की अर्की छात्रा सीडी (नाम परिवर्तन) ले सामाजिक सञ्जालमा एकाउन्ट नभए पनि आमाबुबाका मोबाइलबाट मिम, रिल र अन्य भिडियो हेर्ने गरेको बताइन् । त्यसरी कन्टेन्ट हेर्दै जाँदा कहिलेकाहीँ फ्याट्टै अश्लील सामग्री आउने र त्यसबाट अप्ठ्यारो महसुस हुने गरेको उनले सुनाइन् । सामाजिक सञ्जालमा पहुँच पाउन बालबालिका आफैंले मात्र नभएर कतिपय अभिभावक र सेलेब्रिटीले समेत आफ्ना छोराछोरीका नाममा उमेर बढाएर खाता खोलिदिने र त्यसमा उनीहरूका तस्बिर एवं भिडियो पोस्ट गर्ने गरेको देखिन्छ । यसो गर्दा बालबालिका अनलाइनका हानिकारक सामग्रीमा एक्सपोज हुने गरेको पाइन्छ, चाइल्ड सेफ नेटका संस्थापक अनिल रघुवंशीले भने । नेपाल प्रहरीको साइबर ब्युरोका अनुसार अनलाइनबाट हुने बाल यौन दुर्व्यवहारका घटनासम्बन्धी उजुरी भने कम छ । आर्थिक वर्ष २०७६७७ मा १३, २०७७७८ मा २१, २०७८७९ मा १६, २०७९८० मा १५, २०८०८१ मा ६ र चालु आर्थिक वर्षमा अहिलेसम्म ६ वटा उजुरी दर्ता भएका छन् । यो तथ्यांक हेर्दा अनलाइनमा हुने बाल यौन दुर्व्यवहारका घटना कम देखिने वा घट्दै गएको हो कि भन्ने लाग्न सक्छ तर यस्ता घटना कम भएका छैनन्, साइबर ब्युरोका उपनिर्देशक एवं प्रवक्ता दीपकराज अवस्थीले भने, बालबालिका जोडिएका घटनामा रिपोर्टिङ कम हुन्छ किनभने अधिकांशमा परिवारका सदस्य, आफन्त, छिमेकी र कहिलेकाहीँ त घरको मूली नै दोषीका रूपमा जोडिएका हुन्छन् । ब्युरोले पछिल्लो समय बाल यौन दुर्व्यवहारसम्बन्धी सामग्री तयार गरी विद्युतीय माध्यमबाट प्रसारण गरेको आरोपमा नवलपरासी (बर्दघाट सुस्ता पश्चिम) बाट अमनप्रताप हरिजनलाई गत कात्तिक २९ मा पक्राउ गरेको थियो । बालबालिका जोडिएका घटनामा सामाजिक सञ्जाल कम्पनीहरूले तुरुन्तै सहजीकरण गर्ने र प्रहरीले मागेको विवरणसमेत उपलब्ध गराइहाल्ने भएकाले पीडकसम्म पुग्न सहज हुने गरेको प्रवक्ता अवस्थी बताउँछन् । भक्तपुरको एक निजी विद्यालयका शिक्षकले नाबालिकाको तस्बिर म्यानिपुलेट गरी चरित्र हत्या गर्न खोजेपछि प्रहरीले उनलाई गत वैशाख २४ मा पक्राउ गरेको थियो । बालबालिका र युवाका लागि सुरक्षित इन्टरनेट अभियान सञ्चालन गर्दै आएको चाइल्ड सेफनेटका संस्थापक रघुवंशी भन्छन्, अनलाइनमा बालबालिकासँग नजिकिने, फकाउने, नग्न हुन लगाउने र त्यसलाई प्रयोग गरेर ब्ल्याकमेल गर्ने प्रवृत्ति देखिन्छ । साइबर ग्रुमिङ, बालबालिका बेचबिखनदेखि बाल विवाहसम्मका घटना देखिएका छन् । यसलाई कम गर्ने भनेको सचेतनाबाटै हो । बाल यौन दुराचारी अर्थात् पेडोफाइलले टार्गेट सेलेक्सन अर्थात् बालबालिकासम्म पुग्न सामाजिक सञ्जाल प्रयोग गर्ने गरेकाले अभिभावक विशेष सचेत हुन आवश्यक रहेको रघुवंशीले बताए । कतिपय यौन दुराचारीले सामाजिक सञ्जालमार्फत बालबालिकासँग नजिकिएर उनीहरूलाई खेलौना, चकलेट दिएर लोभ्याउने गर्छन्, रघुवंशीले भने, कतिपय गिरोहले सामाजिक सञ्जालमार्फत बालबालिकाको सूचना लिएर अरू पेडोफाइललाई पनि दुराचारका लागि पठाउने गर्छन् । कोभिड महामारीका बेला सन् २०२० मा नेपालबाट बाल यौन शोषणसम्बन्धी १ लाख ७८ हजार ३ सय ७१ वटा रिपोर्ट परेको बेपत्ता र शोषित बालबालिकाका लागि राष्ट्रिय केन्द्र (एनसीएमईसी) को वेबसाइटमा उल्लेख छ । सन् २०२२ मा यो संख्या बढेर २ लाख ६३ हजार १ सय ३० पुगेको थियो । भ्वाइस अफ चिल्ड्रेनले बालबालिकामाथि अनलाइनबाट हुने यौन दुर्व्यवहारका विषयमा गत वर्ष सार्वजनिक गरेको अध्ययन प्रतिवेदनका अनुसार इन्टरनेटको पहुँचमा रहेका नेपालका अधिकांश बालबालिका दुर्व्यवहारमा पर्ने गरेका छन् । सर्वेक्षणमा सहभागी किशोरीमध्ये ३८६० प्रतिशतले सेडक्टिभ (अश्लील) कल वा च्याट प्राप्त गरेको बताएका थिए भने ३४ प्रतिशतले नग्न तस्बिर प्राप्त गरेका थिए । त्यस्तै, १३६० प्रतिशत किशोरीलाई सेडक्टिभ तस्बिर, लिंक, भिडियो वा इमोजी सेयर गर्न अनुरोध गरिएको थियो ।अनलाइन माध्यममा बालबालिकामाथि बढ्दो दुर्व्यवहारका घटना न्यूनीकरण गर्न भन्दै सरकारले तीन वर्षअघि अनलाइन बाल सुरक्षा कार्यविधि, २०७८ को मस्यौदा तयार गरेको थियो । महिला, बालबालिका तथा ज्येष्ठ नागरिक मन्त्रालयको बाल संरक्षण तथा विकास शाखाका उपसचिव दीपक ढकालले कार्यविधिमाथि व्यापक छलफल भए पनि मन्त्रालयले स्वीकृत गर्न बाँकी रहेको बताए । मन्त्रालयमा थुप्रै कानुन पाइपलाइनमा भएकाले पनि यो रोकिएको हो, उनले भने, मन्त्रालयले अब अगाडि बढाउँछ ।कार्यविधिको मस्यौदा निर्माणमा संलग्न बाल अधिकार परिषद्का पूर्वकार्यकारी निर्देशक मिलन धरेलले मन्त्रालयहरूबीचको क्षेत्राधिकार विवादका कारण कार्यविधि अलपत्र परेको बताए । यो कार्यविधि लागू भएको भए बालबालिकाको अनलाइन सुरक्षा, अनलाइन उजुरी प्रणाली र बाल सशक्तीकरणमा ठूलो कदम हुने थियो, उनले भने, अनलाइन दुर्व्यवहारसम्बन्धी घटनाको उजुरी अफलाइनभन्दा पनि अनलाइनबाटै गर्ने व्यवस्था चाहिन्छ भनेर त्यसको प्रणाली कार्यविधि राखेका थियौं । राति ९ बजे बालकले दुर्व्यवहार भोग्दा भोलिपल्टसम्म प्रमाण सुरक्षित राख्न नसक्ने अवस्थामा तत्काल लिंक पठाएर उजुरी गर्न मिल्ने संयन्त्र बनाउन आवश्यक छ ।"
१८ वर्षमै विश्व चेस च्याम्पियन,(एजेन्सीहरूको सहयोगमा)
ट्रम्पतिर ढल्कँदै जकरबर्ग,(एजेन्सीको सहयोगमा)
अल्लु अर्जुन प्रहरी चौकीमा,काठमाडौं (कास) दक्षिण भारतीय फिल्म स्टार अल्लु अर्जुनलाई प्रहरीले शुक्रबार गिरफ्तार गरी भारतको हैदराबादस्थित चिक्कडपल्ली प्रहरी स्टेसन लगिएको हो । भारतकै एक फिल्म हलमा उनको हालै प्रदर्शनमा आएको फिल्म पुष्पा २ हेर्न जाने क्रममा मच्चिएको भागदौडमा परी एक महिलाको मृत्यु भएको थियो । उक्त प्रकरणमा फिल्मका मुख्य अभिनेता अल्लुविरुद्ध प्रहरीमा उजुरी दर्ता भएको हो । प्रहरीले अभिनेता अल्लुलाई उनकै निवासबाट पक्राउ गरी शुक्रबार नै तिलङ्गना हाई कोर्टमा उपस्थित गराएको थियो । हाई कोर्टले भने अल्लु प्रथमदृष्टिमा उक्त घटनाका लागि अभिनेता जिम्मेवार नरहेको ठहर गर्दै उक्त थिएटरमा जाने क्रममा पहिले नै इजाजत लिएर पुगेको भन्दै चार सातासम्मका लागि अन्तरिम जमानतमा छोडिदिएको छ । पुष्पा २ को सार्वजनिक प्रदर्शनपूर्व नै गत डिसेम्बर ४ मा हैदराबादको सन्ध्या थिएटरमा राखिएको फिल्मको स्पेसल स्क्रिनिङ मा उक्त दुर्घटना भएको हो । फिल्म हेर्नका लागि गएका दर्शकले पहिले नै एडभान्स बुकिङ गरी टिकट काटेर उक्त थिएटरमा पुगेका थिए । अल्लुसहित फिल्मको टिम उक्त हलमा अचानक पुगेपछि त्यहाँ उपस्थित फ्यान अभिनेता अल्लुलाई हेर्न तँछाडमछाड गर्ने क्रममा हुलदंगा मच्चिएको थियो ।भागदौडका क्रममा ती महिलाको किचिएर मृत्यु भएको थियो । उक्त घटनालाई लिएर मृतकका परिवारजनले अभिनेता अल्लुसहित अन्य केही व्यक्तिविरुद्ध पनि प्रहरीमा उजुरी परेको थियो । भागदौडमा एम रेवाथी नाम गरेकी महिलाको मृत्यु भएको हो । अल्लुले मृतक महिलाको परिवारलाई २५ लाख रुपैयाँ क्षतिपूर्ति दिने घोषणा गरिसकेका छन् ।
११ वर्षमा पनि बनेन सुनको ज्यालाजर्ती निर्देशिका,"(काठमाडौं)वाणिज्य आपूर्ति तथा उपभोक्ता संरक्षण विभागका महानिर्देशक राजन पौडेलको भनाइ मान्ने हो भने गहना बजारमा ज्यालाजर्ती र गुणस्तरका नाममा मूल्यमा मनलाग्दी छ । गहना व्यवसायीले ज्यालाजर्तीका नाममा १५ प्रतिशतसम्म शुल्क लिने गरेका छन् । केहीले त जर्ती पनि नभनी ज्यालाका नाममा चर्को शुल्क असुल्ने गरेका छन् । मूल्यसँगै कम गुणस्तरको गहनालाई २४ क्यारेटको मूल्यमा बिक्री गरिरहेको पनि विभागले जनाएको छ । यतिका विकृतिविसंगति रहे पनि बजार अनुगमनमा सरकारको त्यति चासो छैन । बजारमा मूल्य हस्तक्षेप गर्ने दायित्व वाणिज्य विभागको हो । तर अनुगमनका लागि निर्देशिका नभएको भन्दै विभागले गहना व्यवसायीको पसलमा अनुगमन गरेको छैन । गहना बजारलाई व्यवस्थित गर्न कारोबार निर्देशिका जरुरी छ । गहनामा राखिने जर्तीदेखि त्यसको ज्यालासम्ममा मनलाग्दी छ । केही व्यवसायीले ज्यालाजर्ती र केहीले ज्याला मात्रै भनेर सर्वसाधारणलाई झुक्याइरहेका छन्, महानिर्देशक पौडेलले भने, तर के आधारमा अनुगमन गर्ने, कुन कानुन र निर्देशिकालाई मानेर कारबाही गर्ने भन्ने नै निर्क्योल भएन । व्यवस्थित कारोबारका लागि निर्देशिका अति जरुरी छ ।यसअघि विभागले २०७० वैशाखमा न्युरोड क्षेत्रका गहना पसलमा अनुगमन गर्दा केही सुनचाँदी व्यवसायीले तोकिएभन्दा कम तौल तथा गुणस्तरको सुनचाँदी बिक्री गरेको भेटाएको थियो । निर्देशिकाबिना अनुगमन गरेको भन्दै व्यवसायी आन्दोलित भएका थिए । २०७० वैशाख १३ मा व्यवसायीले वाणिज्य मन्त्रालयमा सचिवस्तरीय वार्तासमेत गरेका थिए । वार्ताले व्यवस्थित निर्देशिका बनाउने सहमति गरेको थियो । विभागले पुनः अनुगमन गरेपछि देशभरका गहना व्यवसायी एक साता आन्दोलनमा उत्रिएका थिए । त्यसपछि सरकार र व्यवसायीबीच १५ दिनभित्र मापदण्ड बनाएर अनुगमन गर्ने, निर्देशिकाभित्र नपरेका व्यवसायीलाई कारबाही गर्ने सहमति जुटेको थियो । तर सहमति भएको ११ वर्ष बित्नै लाग्दा अझै निर्देशिका बन्न सकेको छैन । निर्देशिका नबन्दा बजार आफूखुसी चलेको छ । ज्यालाजर्ती र गुणस्तरमा मनपरी भइरहेको जानकार विभागले त्यही निर्देशिका नभएको बहानामा अनुगमन गर्न छाडेको छ, जसले गलत मनसाय राखी काम गर्ने गहना व्यवसायीको मनोबल बढेको उपभोक्ता अधिकार अनुसन्धान मञ्चका अध्यक्ष माधव तिमिल्सिना दाबी गर्छन् । सर्वसाधारण दिनदिनै ठगिएका छन् । तर एउटा निर्देशिकाको बहानामा अनुगमन रोक्नु गलत हो । यसले सरकार व्यवसायीको चंगुलमा फसेको पुष्टि हुन्छ, अध्यक्ष तिमिल्सिनाले भने, उपभोक्ता र व्यवसायीको पनि हित हुने गरी तत्काल गहनाको कारोबार निर्देशिका जारी गर्नुपर्छ । निर्देशिका नभएको बहाना बनाएर अनुगमन रोक्न हुँदैन । गलत मनसायले काम गर्नेलाई कानुनी दायरामा ल्याउनैपर्छ ।उपभोक्ता जागरण अभियान नेपालका अध्यक्ष कृष्णप्रसाद भण्डारी (मार्सेली) ले पनि सुन व्यवसायीले ज्यालाजर्तीका नाममा सर्वसाधारणलाई लुटिरहेको दाबी गरे । निर्देशिकाबारे २०६९७० तिरै उपभोक्ता संरक्षण परिषद्मा पटकपटक छलफल भएको थियो । मस्यौदा पनि बनेको छ । कस्तो प्रकारको गहनामा कतिसम्म जर्ती (लस) हुन्छ भन्ने विषय मापदण्डले खुलाइदिनुपर्छ, भण्डारीले भने, तर त्यस्तो भइरहेको छैन ।सरकारले निर्देशिका जारी गर्न ढिलाइ गरेपछि नेपाल सुनचाँदी व्यवसायी महासंघले निर्देशिका बनाएको छ । र, व्यवसायीलाई यसबारे सर्कुलरसमेत गरेको छ । निर्देशिकाअनुसार एकमुष्टमा १५ प्रतिशतसम्म ज्यालाजर्तीको शुल्क लिन पाइने व्यवस्था मिलेको छ । तर सरकारले भने निर्देशिका बनाउन सकेको छैन । निर्देशिका जरुरी थियो, छ पनि । तर सरकारले जारी गरेन । सरकारबाट जारी नभएपछि व्यवसायीका तर्फबाट बनाइएको हो । व्यवसायीले यसैलाई पछ्याइरहेका छन्, महासंघका एक अधिकारीले भने, तर जे भने पनि ज्यालाजर्तीमा व्यवसायीले मनोमानी गरेका छन् । महासंघका पूर्वअध्यक्ष मणिरत्न शाक्यले पनि सरकारका तर्फबाट निर्देशिका जारी हुन नसकेकामा असन्तुष्टि जनाए । २०७० सालतिर अनुगमन भएपछि बजार व्यवस्थित बनाउन कारोबार निर्देशिका बनाउने भनिएको थियो, उनले भने, तत्कालीन उद्योग, वाणिज्य तथा आपूर्तिमन्त्री सुनीलबहादुर थापा हुँदा निर्देशिकाको मस्यौदा बनेको थियो । तर त्यसबाट काम अघि बढ्न सकेन । निर्देशिका बने व्यवसायीलाई काम गर्न सजिलो हुन्थ्यो । उपभोक्ता पनि ठगीबाट बच्थे । महानिर्देशक पौडेलकै अनुसार न्युरोडमा रहेको रिद्धिसिद्धि सुनचाँदी पसलले ज्यालाजर्ती शुल्क नलिने घोषणा गरे पनि उसले ज्याला बढी लिएको भन्दै उजुरी परेको छ । २४ क्यारेटको गहनामा ९९९ प्रतिशत सुन हुनुपर्छ । तर ९९९ प्रतिशत सुनको गहना बनाउँदा नरम, चाँडै बिग्रनेजस्ता समस्या देखिन्छन् । त्यसैले त्यसमा केही मात्रामा रसायन मिसाइन्छ । तर केही व्यवसायीले २४ क्यारेटकै सुनकै मूल्य लिने गरेको विभागमा उजुरी परेको छ, महानिर्देशक पौडेलले भने । सर्वसाधारणले आफूले प्रयोग गरेको गहना बिक्री गर्दा व्यवसायीले जर्ती भनेर पनि मूल्य काट्ने गरेका छन् । तयारी गहनाका हकमा व्यवसायीले के आधारमा किन्ने, यस विषयमा पनि केही स्पष्ट व्यवस्था छैन । त्यति बेला बनेको निर्देशिकाको मस्यौदा उद्योग वाणिज्य तथा आपूर्ति मन्त्रालयले मन्त्रिपरिषद्मा समेत पेस गरेको थियो । तर, मन्त्रिपरिषद्बाट फर्किएको छ, पौडेलले भने, अब त्यही मस्यौदामा छलफल गरेर अघि बढाउँछौं । र, फेरि उद्योग मन्त्रालयमार्फत मन्त्रिपरिषद्मा लगिने उनले जनाए । कोटा प्रणालीअनुसार वाणिज्य बैंकहरूले दिनको २० किलो सुन आयात गरी बिक्री गर्न पाउँछन् । तर भन्सार विभागको आयातको तथ्यांक हेर्दा ४ महिनामा जम्मा १ सय ३२ किलो ५६४ ग्राम सुन आयात भएको छ । अर्थात् दिनको ११० किलो मात्रै सुन वैध रूपमा भित्रिएको छ । तर बजार चलेकै छ । महासंघको भनाइ मान्ने हो भने अफसिजनमा दिनको १५ देखि २० किलो सुन खपत हुन्छ । सिजनमा भने खपत बढेर दिनको ३५ देखि ४० किलोसम्म पुग्छ । दिनको २० किलोका हिसाबले चालु आर्थिक वर्षको पहिलो ४ महिनामा २४ सय किलो सुन खपत हुन्छ । तर खुला सीमाका कारण अवैध कारोबारले प्रोत्साहन पाएको जानकारीको भनाइ छ ।"
"अलैंची उत्पादन घट्यो, मूल्य बढ्यो","(काठमाडौं)अलैंचीको उत्पादन घटेपछि मूल्य बढेको छ । यस वर्ष प्रतिमन (४० किलो) १ लाख ७ हजार रुपैयाँसम्म पुगेको अलैंचीको मूल्य अहिले १ लाख ५ हजार रुपैयाँमा कारोबार भइरहेको नेपाल अलैंची व्यवसायी महासंघले जनाएको छ । १० वर्षपछि मूल्य बढेको महासंघका अध्यक्ष निर्मल भट्टराईले बताए । दस वर्षअघि प्रतिमन १ लाख २० हजार पुगेको थियो, त्यसपछि एक लाखभन्दा तलै सीमित थियो, यसपालि प्रतिमन १ लाख ७ हजारसम्म पुग्यो, उनले भने । गत वर्ष प्रतिमन ९० हजार रुपैयाँमा कारोबार भएको उनले सुनाए । पछिल्ला तीन वर्षयता समयमा पानी नपर्ने, नचाहिने बेला पानी पर्नेलगायत विविध कारण अलैंची उत्पादन घटिरहेको महासंघले जनाएको छ । कृषि मन्त्रालयको तथ्यांकले समेत अलैंचीको उत्पादनमा घटबढ भइरहेको देखाउँछ । आर्थिक वर्ष २०७६७७ मा ९ हजार ५४५ टन अलैंची उत्पादन भएको थियो । त्यसयता उत्पादन घटेको मन्त्रालयको तथ्यांक छ । मन्त्रालयका अनुसार आव २०७७७८ मा ८ हजार २८९ टन, २०७८७९ मा ८ हजार ७१४ र २०७९८० मा ८ हजार ६७४ टन मात्रै उत्पादन भएको छ । आर्थिक वर्ष २०८०८१ को सरकारी तथ्यांक आइनसके पनि ५ हजार २ सय टन मात्रै उत्पादन भएको भट्टराईले जनाए ।यसपालि नेपालमा मात्र नभई भारत र भुटानमा समेत घटेको छ, उनले भने, तीनै देशमा उत्पादन घट्दा माग बढ्यो र मूल्य पनि बढ्न थाल्यो । जलवायु परिवर्तनको प्रभाव, रोग किरालगायत विविध कारणले अलैंची उत्पादन घट्दै आएको उनको बुझाइ छ । नेपालमै उत्पादित अलैंची आन्तरिक खपतभन्दा बढी निर्यात हुने भएकाले उत्पादन बढाउन जोड दिनुपर्ने भट्टराईले बताए । सबै जिल्लामा अलैंची खेती विस्तार भइरहेको छ, खेती विस्तार भएपनि उत्पादन घट्दो क्रममा छ, सरकारले यसमा ध्यान दिनुपर्छ, उनले भने ।नेपाली अलैंचीको बजार भारतमा सीमित हुने गरे पनि पछिल्लो समय तेस्रो मुलुकमा समेत निर्यात हुने थालेको भन्सार विभागको तथ्यांकले देखाउँछ । चालु आर्थिक वर्षको सुरुवाती चार महिनामा १ अर्ब ९० करोड ११ लाख रुपैयाँको अलैंची निर्यात भएको छ । यस अवधिमा १२ लाख ६ हजार २५० किलो निर्यात भएको विभागले बताएको छ । चार महिनामा सबैभन्दा बढी अलैंची भारतमा निर्यात भएको छ भने फ्रान्स र अस्ट्रेलियामा समेत निर्यात भएको विभागको भनाइ छ । भारतमा १ अर्ब ९० करोड २ लाख रुपैयाँको १२ लाख ५ हजार ९ सय किलो अलैंची निर्यात भएको छ । यस्तै फ्रान्समा ७ लाख २० हजार र अस्ट्रेलियमा १ लाख ७३ हजार रुपैयाँको अलैंची निर्यात भएको विभागले जनाएको छ ।गत आवको चार महिनाको तुलनामा यस वर्षको सोही अवधिको निर्यात २५ करोड ४९ लाख ६२ हजार रुपैयाँले कम हो । गत वर्षको पहिलो चार महिनामा २ अर्ब १५ करोड ६० लाख ९५ हजार रुपैयाँको अलैंची निर्यात भएको थियो । विभागका अनुसार उक्त अवधिमा १७ लाख ३७ हजार ११० किलो अलैंची निर्यात भएको थियो । अलैंची पूर्वी पहाडी जिल्लाका किसानको मुख्य आम्दानीको स्रोत हो । हालसम्म ४३ जिल्लामा अलैंची उत्पादन हुँदै आएको महासंघको भनाइ छ । मुलुकमा उत्पादित अलैंचीमध्ये २ प्रतिशत मात्रै आन्तरिक खपत हुने व्यवसायी बताउँछन् । बाँकी अलैंची निर्यात हुने गरेको छ । आव २०८०८१ मा ७ अर्ब ९४ करोड ९ लाख र आव २०७९८० मा ८ अर्ब २७ करोड ६८ लाख रुपैयाँको अलैंची निर्यात भएको थियो ।"
खोटाङमा भित्रियो ५२ करोड,"(खोटाङ) अलैंची निकासीबाट यस वर्ष खोटाङमा ५२ करोड ६६ लाख रुपैयाँ भित्रिएको छ । किसानले प्रतिमन ८६८७ हजार रुपैयाँका दरले अलैंची बिक्री गरेका हुन् । सबैभन्दा बढी केपिलासगढी गाउँपालिकामा अलैंची बिक्रीबाट २१ करोड ५० हजार रुपैयाँ भित्रिएको अलैंची व्यवसायी महासंघका जिल्ला अध्यक्ष प्रेमकुमार राईले बताए । खोटेहाङ गाउँपालिकामा ११ करोड ३१ लाख, दिक्तेल रूपाकोट मझुवागढी नगरपालिकामा ६ करोड ९० लाख, ऐंसेलुखर्क गाउँपालिकामा ४ करोड ३१ लाख, साकेला गाउँपालिकामा ४ करोड ३० लाख, जन्तेढुंगा गाउँपालिकामा २ करोड ९ लाख र दिप्रुङ चुइचुम्मा गाउँपालिकामा २ करोड ८ लाख रुपैयाँ भित्रिएको राईले जानकारी दिए ।अघिल्लो वर्षको तुलनामा यस वर्ष करिब ४० प्रतिशतले अलैंची उत्पादन घटे पनि मूल्य पाउँदा किसानलाई राहत मिलेको उनको भनाइ छ । गत वर्ष प्रतिमन ६०६२ हजार रुपैयाँले अलैंची किनबेच भयो । यस वर्ष औसतमा प्रतिमन ८६८७ हजार रुपैयाँले किनबेच भयो, उत्पादन घटे पनि मूल्य पाउँदा किसानलाई राहत भयो, उनले भने । यस वर्ष खोटाङको अलैंची प्रतिमन १ लाख ५ हजार रुपैयाँसम्ममा बिक्री भएको उनको भनाइ छ । खोटाङमा उत्पादित अलैंची झापा हुँदै अन्तर्राष्ट्रिय बजारसम्म पुग्ने गरेको छ । यस वर्ष जिल्लामा १३ हजार ५ सय ५० मन अलैंची उत्पादन भएको कृषि ज्ञान केन्द्र खोटाङका प्रमुख हरिनारायण राईले बताए । जिल्लामा १ हजार ६४ हेक्टर जमिनमा अलैंची उत्पादन हुन्छ ।"
अब नागरिक एपमै राष्ट्रिय परिचयपत्र,"(काठमाडौं)नागरिक एप र राष्ट्रिय परिचयपत्रबीच अन्तरआबद्धता (इन्टिग्रेसन) गर्ने प्रक्रिया अन्तिम चरणमा पुगेको छ । अब नागरिक एपभित्रै राष्ट्रिय परिचयपत्र (एनआईडी) को विकल्प देखिने भएको हो । गत कात्तिक २ को मन्त्रिपरिषद् बैठकले अन्तरआबद्धताका लागि स्वीकृति दिएको थियो ।राष्ट्रिय परिचयपत्र व्यवस्थापन सूचना प्रणाली र नागरिक एपबीच अन्तरआबद्धता कायम गर्न प्राविधिक परीक्षण सम्पन्न भइसकेको सूचना प्रविधि विभाग र राष्ट्रिय परिचयपत्र तथा पञ्जीकरण विभागले जानकारी दिएका छन् । सूचना प्रविधि विभागका महानिर्देशक रमेश शर्मा पौडेलका अनुसार आवश्यक सबै परीक्षण सकिएको छ । अब राष्ट्रिय परिचयपत्रसँग समझदारी पत्र (एमओयू) मा हस्ताक्षर गर्न मात्र बाँकी छ । समझदारीका लागि राष्ट्रिय परिचयपत्र तथा पञ्जीकरण विभागले आवश्यक कागजात सूचना प्रविधि विभागलाई पठाइसकेको जानकारी दिएको छ । जतिसक्दो चाँडो काम टुंग्याउने तयारीमा छौं, पौडेलले भने, अहिले नागरिक एपमा ६२ वटा सूचना तथा सेवा उपलब्ध छन् । यसलाई थप समृद्ध बनाउन ट्रान्सक्रिप्टजस्ता शैक्षिक प्रमाणपत्र पनि एपमा समावेश गर्ने तयारीमा छौं ।विभागका अनुसार हाल करिब ५५ लाख प्रयोगकर्ताले नागरिक एप डाउनलोड गरेका छन् । एन्ड्रोइडमा ४९ लाख १० हजार ५ सय ९६, आईओएसमा ६ लाख १२ हजार १ सय १५ र वेबमा २३ सय २७ डाउनलोड्स छ । हाल एपमा ३२ वटा निकायका ६२ वटा सेवा तथा सूचना आबद्ध गरिएको छ ।राष्ट्रिय परिचयपत्र तथा पञ्जीकरण विभागका सूचना प्रविधि निर्देशक सुभाष ढकालले एप र राष्ट्रिय परिचयपत्रबीचको सिस्टम पूर्णतः मिल्दो रहेको पुष्टि गर्दै अन्तरआबद्धताका लागि प्राविधिक पक्षमा तयारी पूरा भइसकेको बताए । एप र परिचयपत्रलाई एकीकृत गर्न दुवै सिस्टम कम्प्याटिबल छन् कि छैनन् भनेर परीक्षण भइसकेको छ, उनले भने, अब समझदारीपत्रमा हस्ताक्षर गरेपछि नागरिक एपमा राष्ट्रिय परिचयपत्रको विकल्प देखिनेछ ।यसले सरकारी सेवा प्राप्त गर्न सहज हुनुका साथै कतिपय सेवाका लागि कार्यालय धाउनुपर्ने झन्झट अन्त्य हुने ढकालले बताए । सरकारी फाराम भर्ने, निवेदन दिने र प्रमाणीकरणजस्ता कार्य सहज हुने उनको भनाइ छ । सरकारी सेवा प्रवाहलाई सरल, प्रभावकारी र डिजिटल बनाउन विकसित गरिएको नागरिक एपलाई नेसनल आईडी प्रणालीसँग एकीकृत गरेपछि लक्षित नागरिकमा सेवाको पहुँच सुनिश्चित गर्न सरकारलाई पनि सहज हुनेछ, उनले भने, नागरिक एपमा प्रवेश पाउन राष्ट्रिय परिचयपत्रका आधारमा दर्ता गर्नुपर्ने, नागरिक एपमा प्रयोगकर्ताले आफ्नो नाम, ठेगाना, लिंग र राष्ट्रिय परिचयपत्र नम्बरजस्ता विवरण हेर्न सक्ने र कुनै पनि सेवाका लागि नागरिक एपबाट आवेदन दिने क्रममा राष्ट्रिय परिचयपत्रको भेरिफाइड डेटा प्रयोग गर्न सकिनेछ ।यसबाट सरकारी कार्यालयमा भीडभाड कम गर्न, नागरिकको समय बचत गर्न र धेरैजसो सेवालाई अनलाइनमै सीमित गर्न मद्दत गर्ने ढकालले बताए । यस प्रणालीलाई पूर्णरूपमा प्रभावकारी बनाउन केही समय लाग्ने भए पनि यसको दीर्घकालीन उद्देश्य नागरिकका लागि डिजिटल सेवा उपलब्ध गराउनु रहेको छ, उनले भने, पहिले तीन पटक कार्यालय जानुपर्ने काम अब एक पटकमै हुने वा सरकारी सेवा लिन नागरिकलाई कार्यालय नै धाउनु नपर्ने अवस्थामा ल्याउनु हाम्रो लक्ष्य हो ।राष्ट्रिय परिचयपत्र तथा पञ्जीकरण विभागका सूचना अधिकारी शिवराज सेढाईंका अनुसार हालसम्म १ करोड ६० लाखभन्दा धेरैले राष्ट्रिय परिचयपत्रका लागि दर्ता गराइसकेका छन् । हालसम्म विभागले ६० लाखप्रति कार्ड छापिसकेको छ र २० लाख कार्ड वितरण भइसकेको जनाएको छ । दिनको औसतमा १२ हजारदेखि १५ हजारवटा कार्ड छपाइ भइरहेको सेढाईंले जानकारी दिए । सरकारी निकाय, संस्था तथा कतिपय निजी क्षेत्रबाट प्रवाह गरिने सेवा सुविधा प्राप्त गर्न नेपाली नागरिकता प्रमाणपत्रको सट्टा सरकारले राष्ट्रिय परिचयपत्रलाई अनिवार्य गर्दै लगेको छ ।गत असार १० मा राजपत्रमा प्रकाशित सूचनाअनुसार सरकारी निकाय, संस्था तथा निजी क्षेत्रबाट प्रवाह गरिने सार्वजनिक सेवा सुविधा प्राप्त गर्न वा माग गर्न पेस गर्नुपर्ने नेपाली नागरिकता प्रमाणपत्रको सट्टामा राष्ट्रिय परिचयपत्र वा राष्ट्रिय परिचय नम्बर पेस गर्नुपर्ने उल्लेख थियो । त्यसअनुसार सामाजिक सुरक्षा, स्वास्थ्य बिमा, निवृत्तिभरण, राजस्व (व्यक्तिगत आयकर दर्ता), सवारी चालक अनुमतिपत्र, कम्पनी दर्ता तथा नवीकरण, बैंकिङ तथा वित्तीय सेवा, टेलिफोन तथा सिमकार्ड, सामाजिक सुरक्षा कोष, घरजग्गा किनबेचमा विभिन्न मितिदेखि राष्ट्रिय परिचयपत्र अनिवार्य हुने भनिएको छ ।"
पत्रकार महासंघको नयाँ नेतृत्व चुनिँदै,"(काठमाडौं)नेपाल पत्रकार महासंघको नयाँ नेतृत्व चयन गर्न शुक्रबार निर्वाचन भएको छ । केन्द्रीय समिति, १० प्रदेश समिति, ७६ जिल्ला शाखा र ४१ प्रतिष्ठान शाखामा नेतृत्व छान्न निर्वाचन गरिएको छ । निर्वाचनको परिणाम आउने क्रम जारी छ । जिल्लाअन्तर्गत गोरखा शाखा भने महासंघबाट निलम्बनमा परेकाले निर्वाचन नभएको केन्द्रीय निर्वाचन समितिका संयोजक प्राध्यापक चिरञ्जीवी खनालले बताए । अन्यमा शान्तिपूर्ण र उत्साहपूर्ण रूपमा निर्वाचन सम्पन्न भएको उनले जानकारी दिए । मतदानको समय बिहान १० बजेदेखि अपराह्न ४ बजेसम्म तोकिए पनि केही जिल्लामा ढिला मतदान सुरु भएकाले साँझ अबेरसम्म मतदान भएको निर्वाचन समितिले जनाएको छ । संयोजक खनालका अनुसार शुक्रबार राति नै केही जिल्लाको नतिजा आइसकेको छ भने शनिबार बिहानसम्म अधिकांश जिल्लाको नतिजा आइसक्ने अनुमान छ । मनाङ, मुस्ताङ, हुम्ला, अर्घाखाँची, डोल्पा, मुगुलगायतका जिल्लाको नतिजा आइसकेको छ । कतिपय शाखामा सर्वसम्मतबाट नेतृत्व चयन भएको छ । केन्द्रीय अध्यक्षका लागि देवीप्रसाद सापकोटा, निर्मला शर्मा, रमेश विष्ट र लालसिंह लामाको उम्मेदवारी परेको छ । वरिष्ठ उपाध्यक्षमा गोविन्दप्रसाद चौलागाईं, दीपक आचार्य र रोशन पुरी प्रतिस्पर्धी छन् । महिला उपाध्यक्षमा गंगा पौडेल र नितु पण्डित, समावेशी उपाध्यक्षमा उम्मिद बागचन्द, मोहनकुमार सिंह र सुभाषप्रसाद साह, महासचिवमा जन्मदेव जैशी, प्रकाश थापा, रामप्रसाद दाहाल र लेखनाथ न्यौपानेले उम्मेदवारी दिएका छन् ।कान्तिपुर शाखामा कुँवरनेपाल पत्रकार महासंघ कान्तिपुर प्रतिष्ठान शाखाले कान्तिपुर दैनिकका सुरज कुँवरको नेतृत्वमा नयाँ समिति चयन गरेको छ । उपाध्यक्षमा बुद्धिसागर मरासिनी, महिला उपाध्यक्षमा लक्ष्मी भण्डारी र सचिवमा उपेन्द्रराज पाण्डेय चुनिएका छन् । सहसचिवमा कुलप्रसाद भट्टराई, समावेशी सहसचिवतर्फ राजु चौधरी र कोषाध्यक्षमा यज्ञ बञ्जाडे छन् । कार्यसमिति सदस्यमा आरती बराल, लक्ष्मीनारायण महर्जन, शुभरत्न शाक्य, पृथ्वीराम श्रेष्ठ, रामकृष्ण श्रेष्ठ, लेखनाथ पन्त र राजकुमार पौडेल चुनिएका छन् । शाखाले महासंघको सर्वोच्च निकायका रूपमा रहेको केन्द्रीय परिषद् सदस्यमा अनिल गिरी, सुरेशराज न्यौपाने र गंगा बीसीलाई चयन गरेको छ । प्रदेश परिषद्मा रोशन साँवा, जनकराज सापकोटा, स्वरूपराज आचार्य र भूमिश्वर पौडेल निर्वाचित भएका छन् ।थापाथलीस्थित कान्तिपुर मतदान केन्द्रमा शुक्रबार प्रदेश र केन्द्रका लागि कान्तिपुर प्रतिष्ठान शाखा, रेडियो कान्तिपुर र कान्तिपुर टीभीका गरी ६३ जनाले मतदान गरेका थिए ।"
सञ्चालनमै आएन क्यान्सर उपचार केन्द्र,"(सुर्खेत)देश अस्पताल सुर्खेत र बीपी कोइराला मेमोरियल क्यान्सर अस्पताल भरतपुरबीच सम्झौता भएको तीन महिना बित्दासमेत क्यान्सर उपचार केन्द्र सञ्चालनमा आउन सकेको छैन । प्रदेश अस्पतालबाटै क्यान्सर उपचार केन्द्र सञ्चालन गर्न प्रदेश अस्पताल र बीपी कोइराला क्यान्सर अस्पतालबीच गत भदौ १२ मा सम्झौता भएको थियो । सम्झौतालगत्तै भरतपुरबाट आएको विशेषज्ञ चिकित्सकको टोलीले प्रदेश अस्पतालमा भदौ १३ मा क्यान्सरका सम्भावित बिरामीको परीक्षण गरेको थियो । सम्झौतामा बीपी कोइराला मेमोरियल अस्पतालले सुर्खेत प्रादेशिक अस्पतालमा बहिरंग, अन्तरंग उपचार सेवा प्रदान गर्नुपर्ने उल्लेख गरेको थियो । सुर्खेतको प्रादेशिक अस्पतालको क्यान्सर नियन्त्रण रणनीतिमा बीपी कोइराला मेमोरियल क्यान्सर अस्पतालले कर्णालीमा सेवा विस्तार गर्ने उल्लेख थियो । रणनीति कार्यान्वयनका लागि संघीय स्वास्थ्य तथा जनसंख्या मन्त्रालयले कार्यविधि पारित गरिसकेको छ ।अस्पतालका वरिष्ठ अर्थोपेडिक कन्सल्टेन्ट डा विकास केसीले क्यान्सर रोगको निदानका लागि प्रदेश अस्पतालमा अत्याधुनिक उपकरण भए पनि भरतपुरबाट विशेषज्ञ चिकित्सकको टोली नआउँदा उपचार हुन नसकेको बताए । हामी तयारै हुँदासमेत उता (भरतुपर) बाट विशेषज्ञ टोली आएन, पहिलो पटक कार्यक्रम सञ्चालन मात्र भयो, उनले भने, कुनकुन रोगको विशेषज्ञ आउने भन्ने टुंगो नलाग्दा नाम दर्ता हुन सकेन । स्वास्थ्य तथा जनसंख्यामन्त्री प्रदीप पौडेलले गत असार ३१ मा पद सम्हालेपछि राष्ट्रिय क्यान्सर नियन्त्रण रणनीति २०२४३० स्वीकृत गरेका थिए । रणनीतिमा सातै प्रदेशबाट क्यान्सरको परीक्षण र उपचार केन्द्र सञ्चालन गर्ने उल्लेख छ । प्रदेश अस्पतालका तत्कालीन निर्देशक डा डम्बर खड्का र बीपी कोइराला मेमोरियल अस्पताल भरतपुरका कार्यकारी निर्देशक डा शिवजी पौडेलले सम्झौतामा हस्ताक्षर गरेका थिए । सम्झौतामा सुर्खेत आउने विशेषज्ञ चिकित्सकको यातायात, खाना र आवास खर्च भरतपुर अस्पतालले नै बेहोर्ने उल्लेख छ । अस्पतालका सम्बन्धित विभागबाटै क्यान्सर जाँच गर्ने व्यवस्था मिलाइएको थियो । क्यान्सरको उपचार सुरु हुने खबरले प्रदेश अस्पतालमा बिरामीको संख्या बढेको थियो ।अस्पतालका निर्देशक डा केशव ढकालले सम्झौताअनुसार सेवा सञ्चालनका लागि पहल गर्ने बताए । कर्णालीमा यस्तो सेवा अत्यावश्यक छ तर यसबीचमा चाडपर्व पर्यो र व्यवस्थापकीय हिसाबमा केही ढिलासुस्ती भयो, उनले भने, अब क्यान्सर उपचार केन्द्र सञ्चालन गर्ने गरी मन्त्रालय र भरतपुर अस्पतालसँग समन्वय गर्छौं ।प्रदेश अस्पतालका पूर्वनिर्देशक डा खड्काले स्वास्थ्य तथा जनसंख्यामन्त्री पौडेलले घोषणा गरेर फलोअप मा ध्यान नदिएको टिप्पणी गरे । लोकप्रियताका लागि घोषणा मात्र गरियो, मन्त्रालयको टिमले कार्यान्वयनमा चासो दिएको पाइएन, उनले भने, मन्त्रालयले कम्तीमा एक जना डाक्टरलाई फोकल पर्सन तोके सेवा प्रभावकारी रूपमा सञ्चालन हुन सक्थ्यो । पूर्वनिर्देशक खड्काले सेवा सञ्चालनका लागि सम्झौताका दुई पक्षले आपसी समन्वय गर्नुपर्ने बताए ।"
कर्णाली याक्स बलियो स्थितिमा,"चितवन राइनोजले शुक्रबार खेल गुमाएपछि शीर्ष चारको स्थान मजबुत बनाउने मौका गुमाएको छ । टोलीलाई विराटनगर किंग्सले ५१ रनले हरायो । चितवनले शनिबार जनकपुर बोल्ट्सविरुद्ध खेल्नेछ । त्यसमा विजय हात पार्न नसके चितवनलाई काठमान्डु गुर्खाज र पोखरा राइनोजमध्ये एकले उछिन्ने सम्भावना रहन्छ । चितवनमाथि फराकिलो अन्तरको विजयपछि विराटनगरले पनि प्लेअफमा पुग्ने झिनो सम्भावना ब्यँॅुत्याएको छ ।बसिर अहमद र राजेश पुलामीले छैटौं विकेटमा ३७ बलमा ८३ रनको साझेदारी गरेपछि टस जितेको विराटनगरले निर्धारित २० ओभरमा ५ विकेट गुमाई १ सय ८१ रन बनायो । बसिरले ४४ बलमा ६८ र राजेशले २० बलमा अविजित ३३ रन बनाए । बसिरले समान ४ चौका र छक्का तथा राजेशले १ चौका र ३ छक्का प्रहार गरे । विराटनगरका लागि ११ औं ओभर निर्णायक बन्यो । अमरसिंह राउटेलाको उक्त ओभरमा बसिर र मार्टिन गप्टिलले २४ रन जोडेका थिए । अमरले सो ओभरको अन्तिम बलमा लगातार तीन बल फाल्दा विराटनगरले त्यो एक बलमा १५ रन जोडेको थियो । गप्टिलले कुल ३५ बल खेली १ चौका र ४ छक्कासहित ४५ रन बनाए । रिजन ढकालले पुनः सनसनीपूर्ण सुरुआत गर्नेक्रममा पहिलो ओभरमै लोकेश बम (०) र दीपक बोहरा (४) लाई आउट गरेका थिए । स्कट इडवार्डस शून्य र निकोलस कृतन ८ रनमा आउट भएपछि विराटनगर सातौं ओभरमा ३३४ को स्थितिमा पुगेको थियो । गप्टिल, बसिर र राजेशले विराटनगरलाई उकासेका थिए । चितवनबाट रिजनले २ तथा सोहेल तनवीर, बसिल हमिद र कप्तान कुशल मल्लले ११ विकेट लिए ।चितवनले ६ विकेट गुमाई १ सय ३० रनमात्र बनाउन सक्यो । अमरले २९ बलमा अविजित ४२ रन बनाउनेक्रममा ३ चौका र २ छक्का प्रहार गरे । सन्तोष कार्कीले २५ बलमा ३ चौका र १ छक्कासहित २८, हसन इसाखिल ५, रवि बोपारा २४ बल खेलि २ चौकासहित २०, कुशल २५ बल खेलि २ चौका र १ छक्कासहित २५ र हमिद १ रन बनाई आउट भए । विराटनगरबाट कप्तान सन्दीप लामिछानेले ४ ओभरमा २८ रन खर्चेर २, क्रिस सोल, बसिर, सुवास भण्डारी र लोकेशले ११ विकेट लिए ।आजको खेल९ः०० बजे काठमान्डु गुर्खाजविरुद्ध पोखरा एभेन्जर्स१३ः०० बजे चितवन राइनोजविरुद्ध जनकपुर बोल्ट्स"
सद्भावलाई काठमाडौं ओपन,"(काठमाडौं)एमेच्योर गल्फर सदभाव आचार्यले अन्तिम दिनको खेलमा बाजी मार्दै शुक्रबार सूर्य नेपाल काठमाडौं ओपन गल्फको उपाधि जितेका छन् ।उनले डिफेन्डिङ च्याम्पियन प्रो नीरज तामाङलाई दुई स्ट्रोकले हराएका थिए । सूर्य नेपाल गल्फ टुर २०२४२५ को यो दोस्रो प्रतियोगिता हो । सूर्य नेपाल काठमाडौं ओपनको उपाधि जित्न सफल भएका छन् । उनले शुक्रबार ६ अन्डर ६२ को सानदार स्कोरमा एमेच्योर सद्भावले समग्रमा १५ अन्डर २५७ सहित करियरको चौथो उपाधि आफ्नो नाममा लेखाए । उनले काठमाडौं ओपनमा भुवन नगरकोटीले बनाएको १४ अन्डर २५८ को रेकर्ड तोडेका हुन् । उपाधि जोगाउने दाउमा रहेका नीरजले ३ अन्डर ६५ सहित समग्रमा १३ अन्डर २५९ को स्कोरको कार्ड बनाए । उनी दोस्रो भए । उनले प्रोतर्फ भने पहिलो स्थान हासिल गर्दै १ लाख २५ हजार रुपैयाँ पुरस्कार पाए । दिनेश प्रजापति अन्तिम दिन ३ अन्डर ६५ स्कोर बनाउँदै समग्रमा ८ अन्डर २६४ सहित तेस्रो भए । उनले ८५ हजार रुपैयाँ हात पारे । एमेच्योर राहुल बिके समग्रमा ६ अन्डर २६६ सहित चौथो भए । उनले अन्तिम दिन ४ अन्डर ६४ स्कोर बनाए । समग्रमा चौथो भएका उनी एमेच्योरतर्फ दोस्रो भए । नेपाल नम्बर एक प्रो भुवनले शुक्रबार ४ अन्डर ६४ सहित समग्रमा ४ अन्डर २६८ सहित पाँचौ हुँदै ६८ हजार जिते । विष्णुप्रसाद शर्मा र जयराम श्रेष्ठले समग्रमा ३ अन्डर २६९ को स्कोरमा संयुक्त छौटौं स्थान बाँडे । विष्णुले ३ ओभर ७१ मा खेल सके । पहिलो दिनका लिडर जयरामले शुक्रबार ६ अन्डर ६२ को उत्कृष्ट स्कोर तयार पार्ने क्रममा १३ देखि १८ औं होलसम्म लगातार ६ बर्डी प्रहार गरे । उनीहरू दुवैले ५१ हजार ५ सय प्राप्त गरे । समग्रमा इभन पार ७२ सहित सञ्जय लामा आठौं, २ ओभर २७४ सहित दीपक मगर नवौं र ३ ओभर २७५ सहित तोरणविक्रम शाही क्रमशः आठौं, नवौं र दसौं भए । सञ्जयले ४ अन्डर ६४, दीपकले ३ ओभर ७१ र तोरणले ३ अन्डर ६५ बनाए । उनीहरूले क्रमशः ४५ हजार, ३८ हजार र ३५ हजार रुपैयाँ प्राप्त गरे । सद्भाव अन्तिम दिन खेल सुरु गर्दा नीरजभन्दा एक स्ट्रोकले पछि थिए । फ्रन्टनाइनको खेल सकिँदा नीरजसँग एक स्ट्रोकको अग्रता थियो । दुवैले फ्रन्टनाइन ४ अन्डर ३० मा सके । सद्भावले पहिलो, चौथो, पाँचौ र छैटौं होलमा बर्डी प्रहार गरे । नीरजले पनि पहिलो, दोस्रो, चौथो र सातौं होलमा चार बर्डी नै प्रहार गरे । ११ औं होल टर्निङ प्वाइन्ट बन्यो । सद्भावले बर्डी प्रहार गरे भने नीरजले बोगी खेले । सद्भावले एक स्ट्रोकको अग्रता बनाए । उनले १३ औं होलमा पनि एक शट बचाएसँगै दुई स्ट्रोकको अग्रता लिए । यही अग्रता निरन्तरता दिँदै सद्भावले ब्याकनाइन २ अन्डर ३२ मा सकेर उपाधि जिते । नीरजले भने ब्याकनाइन १ ओभर ३५ मा पूरा गरे । सद्भावले बोगीरहित प्रदर्शन गरेका थिए । दिनेशले फ्रन्टनाइन २ अन्डर ३४ मा खेले । पहिलो, चौथो, पाँचौं र आठौं होलमा एकएक शट बचाए । तर, सातौं होलमा डबल बोगी खेपे । यसपछि १४ औं होलको बोगीविरुद्ध १० र १३ औं होल बर्डीले ब्याकनाइन १ अन्डर ३३ मा सके । विजेतालाई सूर्य नेपाल प्रालिका ब्रान्ड म्यानेजर विदुरराज अधिकारी र एनपीजीएका अध्यक्ष रवीन्द्रमान श्रेष्ठले पुरस्कृत गर ।"
काभा च्याम्पियनसिप,"(काठमाडौं)नेपालको टिपटप हेल्प नेपाल स्पोर्ट्स क्लबले भारतको क्यालिकट हिरोजसँग काभा मेन्स भलिबल क्लब च्याम्पियनसिपको फाइनलमा प्रतिस्पर्धा गर्ने भएको छ । त्रिपुरेश्वरस्थित राखेप कभर्डहलमा शुक्रबार सम्पन्न सेमिफाइनलमा हेल्प नेपालले माल्दिभ्सको क्लब एचडीसी र क्यालिकटले इरानको यू१८ टिममाथि जित पाएको थियो ।हेल्प नेपालले ३० को सेटमा जित पाएको थियो । टोलीले २५१६, २५१८, २५२१ को सेटमा खेल जित्यो ।भारतीय टोली क्यालिकटविरुद्ध हेल्प नेपालले प्रतियोगितामा दोस्रो पटक खेल्न लागेको हो । टोलीले उद्घाटन खेलमै क्यालिकटविरुद्ध ३२ को सेटमा जित निकालेको थियो । त्यसअघि क्यालिकट हिरोजले पहिलो सेमिफाइनलमा इरानी युवा टिमलाई ३१ को सेटमा हराएको थियो । अपराजित हुँदै फाइनल पुगेको इरान पहिलो सेटमा २५२१ को अग्रताका बावजुद खेल गुमाएको थियो । त्यसपछि क्यालिकटले २५२२, २५२०, २६२४ ले सेट आफ्नो पक्षमा पारेको थियो । फाइनल शनिबार हुनेछ । इरान र एचडीसीबीच तेस्रो स्थानको खेल पनि शनिबारै हुनेछ । प्रतियोगितामा सहभागी गण्डकी प्रदेश टिम भने लिग चरणबाटै बाहिरिएको थियो ।"
राइनोज समर्थकको झिसमिसेमै यात्रा,"(चितवन)नेपाल प्रिमियर लिग (एनपीएल)मा शुक्रबार दिउँसो चितवन राइनोज र विराटनगर किंग्सविरुद्ध खेल्दै थियो । काठमाडौंमा टिमको हौसला बढाउन राइनोजका समर्थकहरू शुक्रबार बिहान झिसमिसेमै बस चढेर काठमाडौं लागेका थिए । राइनोज चितवन मेडिकल कलेज (सीएमसी) ले लगानी गरेको टिम हो । समर्थकलाई काडमाडौं ल्याउन लैजान सीएमसीले मात्रै पाँचवटा बस व्यवस्था गरेको थियो ।सौगात पौडेल भरतपुर महानगरपालिका२२ पटिहानीका हुन् । भरतपुरदेखि २० किमि टाढा रहेको पहिटानीका उनी शुक्रबार बिहान ५ नबज्दै सीएमसी प्राङ्गणमा भेटिए । उनी बिहीबार साँझ नै नारायणगढ आएर बसेका थिए । टिकट किनेका समर्थकलाई सीएमसीले बसमा निःशुल्क आतेजातेको व्यवस्था गरेको हो । बसहरू बिहानै भरतपुरबाट हिँड्छन् । त्यसैले चिसोमा टाढाबाट आउनुभन्दा सौगात अघिल्लो दिनै यता बसेका थिए ।सातजना साथीसँग मिलेर जाँदै थिए उनी । पटिहानीकै आश्विन पौडेल पनि दोस्रो पटक म्याच हेर्न निस्किए । म चितवन राइनोजको पहिलो म्याच हेर्न पनि गएको थिएँ । पहिलो म्याच काठमान्डु गुर्खाजसँग थियो । म सीएमसीबाटै बस चढेर गएँ । पहिलो र पोखरा एभेन्जर्ससँगको अर्को म्याच पनि हेरेर फर्केको थिएँ, आश्विनले भने । साथीहरूसहित समूहमा जान लागेका कारण रमाइलो हुने उनले सुनाए ।साथीहरू, दाइभाइहरूसँग जाँदा रमाइलो हुन्छ । उहाँ पुगेपछि पनि समूहमा बसिन्छ । टिमका पक्षमा माहोल बन्छ, आश्विनले भने । पाँचवटा बस पूरै भरिन खासै समय लागेन । बसमा जान टिकट भएकाहरूले अघिल्लो दिनै नाम टिपाएका थिए । कोको कुन बसमा चढ्ने, ढोकामा नाम टाँसिएको थियो । यात्रा निःशुल्क त थियो नै । खाजापानीको व्यवस्था पनि पाइन्थ्यो ।पाँच बस सधैं भरिएको छ । हामीले चितवनको म्याच हुँदाका दिनमात्रै बस पठाउने गरेका छौं । पछिल्ला दिनहरूमा त पाँच बसमा मान्छे नअटाउने भइसके । नअटाएकाहरू आआफ्नै हिसाबले खुसीका साथ गइरहेका देखेका छौं, व्यवस्थापनमा खटिएका सीएमसीका हरि बोहराले भने । दिउँसो खेल हुँदा बिहान ६ बजे र बिहान पहिलो खेल पर्दा अझ सबेरै ३ बजे नै बस छुट्छ । हामीले जुन बस व्यवस्था गरेका छौं, त्यसमा भन्दा पनि धेरै समर्थक आआफ्नै ढंगले मैदान आइपुगेका छन् । चितवनका मान्छेहरू पनि काठमाडौंमा प्रशस्तै हुनुहुन्छ । सबै टिमको हौसला बढाउन मैदानसम्म आइपुग्नु हाम्रा लागि गर्वको कुरा हो, चितवन राइनोजका निर्देशक प्रताप देवकोटाले भने । चितवन हालसम्म ६ खेल खेल्दा ३ मा जित र ३ मा पराजित छ । शनिबार बिहान चितवनले जनकपुरसँग खेल्दै छ । चितवनले आफ्नो सुरुआती खेलमा गुर्खाजलाई हराएर एनपीएल यात्राको सुखद सुरआत गरेको थियो ।"
कन्सर्ट सिजन,"कहालीलाग्दा बाढीपहिरोले झरीसँग बिदाइ मागिसके । फागुनले उडाइल्याउने हुरीबतास अलि परै छ । चिसो बादललाई घामले पन्छाउँदा आकाश खुल्न थालेको छ । दिनहरू छोटिँदै गएका छन्, किसानले खेतीबाट फुर्सद पाएका छन् । वसन्तको पर्खाइमा रहेको यो मौसम झट्ट हेर्दा मनोरम छ । मौसमले मनोरञ्जन निम्त्याइरहेको छ । सहरतिर नजर हुत्याउने हो भने यो समयलाई कन्सर्टको मौसम भन्न सकिएला । कार्यक्रम आयोजकहरू यो मौसमलाई भनिरहेका छन् कन्सर्ट सिजन । त्यसैले होला जता हेर्यो त्यतै कन्सर्ट भइरहेको छ, दर्शकको भीडले सहर उल्लासमा छ । गत शनिबार काठमाडौं कन्सर्टमय बन्यो । कीर्तिपुरमा कुटुम्ब र कर्मा ब्यान्डले एकै स्वरमा कीर्तिपुर शीर्षकमा ११ हजार बढी दर्शक नचायो । त्यही दिन दि एलिमेन्ट्स ले भृकुटीमण्डपमा युवा दर्शक नचाइरहँदा भक्तपुरको सल्लाघारी चउरमा मन्त्र लगायत थुप्रै ब्यान्डको संगीतमा भक्तपुरवासी झुमिरहेका थिए । त्यही चउरमा हो, दुई साताअघि सज्जनराज वैद्यका गीत सुन्न १३ हजार दर्शक ओइरिएका थिए । सज्जनको कन्सर्टमा यति धेरै दर्शक ओइरिएलान् ? आयोजकले चिताएकै थिएन । सज्जनकन्सर्टको त्यो भीड भारतीय कलाकार अरिजितपछिको सबैभन्दा ठूलो हो । सज्जनले यस वर्ष पाँच सहरका करिब ५० हजार दर्शकलाई कन्सर्टमा जम्मा गराएका थिए । नेपालमा हनी सिंहको लाइभ हुँदा पनि यति दर्शक देखिएका थिएनन् । सज्जन सुन्न चितवनको नारायणघाटमा ८, बुटवलमा ६, पोखराको लेकसाइडमा ८, इटहरीमा ९ र भक्तपुरमा १३ हजारभन्दा बढी दर्शकको घुइँचो थियो । यी दृश्य कन्सर्टमय बन्दै गएको समयका दस्तावेज हुनेछन् । यी दृश्य कन्सर्ट सिजनले देशभरि भित्र्याएको सांगीतिक माहोलका झल्को हुन् । संगीतमा यस किसिमको बहार के मौसमले मात्रै फर्काएको हो ? त्यो पक्कै होइन । हो, चिसो मौसमलाई कन्सर्टले तताउँछ नै । तर, यो गतिविधिले कन्सर्ट कल्चर को फराकिलो हुँदै गएको बजारचाहिँ देखाउँछ । लामो समयपछि फेरि दर्शक एकसाथ भेला भएर झुम्न तयार छन्, रम्न तयार छन् । यसले पोस्ट कोभिड मनोविज्ञान दर्शाउनुका साथै बढ्दै गएको इभेन्ट इन्डस्ट्री को भविष्य पनि देखाउँछ । कोभिडअघि यस्तो दृश्य देख्न मुस्किल पर्थ्यो । उतिबेला सांगीतिक कार्यक्रम क्लबमै सीमित थिए । सन् २०१९ मा कर्मा ब्यान्डले नेपाल टुर गरेको थियो । असलमा त्यो थियो नाम मात्रैको टुर ! क्लबमा मात्रै गाउनेबजाउने गर्नुपर्दा ब्यान्डका प्रमुख गायक सुरेन्द्रमान सिंहले कन्सर्टहरू साँघुरिँदै गएको अनुभव गरेका थिए । ब्यान्डको कमब्याक यसरी होला भन्ने नसोचेका उनलाई क्लबमा गाउँदाको अनुभवले मन खिन्न बनाएको थियो, भित्र कतै चित्त पनि दुखेको थियो । तर, गत साताको कीर्तिपुरकन्सर्टले सुरेन्द्रलाई यस किसिमका सांगीतिक माहोल ब्युँतिन थालेको अनुभव गराएको छ । हाम्रो कन्सर्टको घोषणा भएलगत्तै यसबीच अरू ठुल्ठूला कन्सर्ट भए । ती ठुल्ठूला कन्सर्टले आत्मबल थप्यो । कन्सर्ट कल्चर मरेको रहेनछ, कार्यक्रम आयोजना गरिदिनेले मात्रै क्लबमा सीमित गराइदिएका रहेछन् भन्ने लाग्यो, सुरेन्द्रमानले नवीन अनुभव साटे, क्लब र ओपन कन्सर्टको मज्जा बेग्लै हुन्छ भन्ने दर्शकले बुझेका छन् । कलाकारकै हिसाबले पनि क्लब र ओपन कन्सर्टको आनन्दानुभूति अर्कै हुन्छ । हामी त ओपन कन्सर्ट गर्दै हुर्केका हौं । त्यसैले कीर्तिपुरको कन्सर्टले हामीलाई फेरि हामी सही ठाउँमा फर्कियौं भन्ने अनुभूति दिलाएको छ । कर्मा अब भक्तपुर, पूर्वको दमक र इटहरीमा कन्सर्टको तयारी गर्दै छ । कन्दरा ब्यान्डका लिड भोकलिस्ट विवेक श्रेष्ठले पनि कोभिडअघि ठूलो कन्सर्ट देखेनन् । यसबीच विदेशी कलाकारको कन्सर्ट नेपालमा हुन थालेसँगै कन्सर्टको माहोल फेरि फर्किएको आभास गरेका छन् । कोभिडपछि भारतका चर्चित गायकहरू अरिजित सिंह, आतिफ असलम, हनी सिंह, प्रतीक खुहदलगायतका कलाकारले नेपालमा कन्सर्ट गरे । आफूहरूले अरिजित सिंहलाई ल्याएसँगै नेपालमा खुला कन्सर्ट बढ्दै गएको दाबी गर्छन्, गराज इन्टरटेन्मेन्टका रसिक भट्टराई । एक वर्षअघि गराज र एमएन प्रोडक्सनको संयुक्त आयोजनामा अरिजितको लाइभ कन्सर्ट नेपालमा भयो । १५ हजार दर्शक हायत रिजेन्सीमा अरिजितलाई हेर्न आइपुगे । अब गराजले चाँडै सुशान्त केसीको कन्सर्ट गर्ने तयारी थालिसकेको छ । पछिल्लो समय नेपालमा मात्रै होइन, विदेशमा भएका नेपाली दर्शकबीच पनि नेपाली कलाकारको प्रस्तुति बढ्दै गएको छ । स्वप्न सुमन, दि एलिमेन्ट्स, सुशान्त केसी, प्रवेशकुमार श्रेष्ठ, वेक्चा, समीर श्रेष्ठ, आकाश खड्का, सुशान्त घिमिरेलाई व्यवस्थापन गर्दै आएको गराज वर्षमा यी कलाकारले २०४० शो गर्दै आएको सुनाउँछ । रसिकका अनुसार, गत एक वर्षभित्र दि एलिमेन्ट्स ले ५० भन्दा बढी शो गरेको थियो । विभिन्न कार्यक्रमसँग सहकार्य बढाउँदै आएको खल्ती डिजिटल वालेटका इभेन्टहरू सम्हाल्दै आएकी पूजा धामीका अनुसार, अहिले खल्तीले आर्थिक वर्षमा करिब ५ सयभन्दा बढी कार्यक्रम गर्छ । त्यसमध्ये २ सयभन्दा बढी कार्यक्रम त सांगीतिकै हुन्छ । अरिजितपछि नेपालमा गरिएको ठूलो कन्सर्ट सज्जनकै रहेको धामीको दाबी छ । अरिजितको ११ हजार टिकट बिक्यो, सज्जनको काठमाडौंमा मात्रै ११ हजार टिकट बिक्री भएको थियो, पूजाले भनिन् । पूजाका अनुसार, अहिले कन्सर्टहरूको संख्या ह्वात्तै बढेको छ । कन्सर्ट कल्चर बढेकै हो त ? कन्दराका विवेक अहिले नेपालमा कन्सर्ट कल्चर बढेको स्विकार्छन् । सहरी क्षेत्रका युवापुस्तामा पश्चिमा संगीतको प्रभाव देखिनुका साथै उनीहरूमा कन्सर्ट कल्चरको विकास भएको विवेक सुनाउँछन्, कन्सर्टमा जानुपर्छ, गएर रमाइलो गर्नुपर्छ भन्ने उनीहरूमा देखिन्छ । प्रविधिको विकास पनि कन्सर्टमा छ । कन्सर्टको त्यही अनुभूति लिन पनि कार्यक्रममा जाउँ भन्ने दर्शक छन् । कर्माका सुरेन्द्रमानको विचार छ, लाइभ कन्सर्टको अनुभव लिनै दर्शक कन्सर्टसम्म धाउँछन् । संगीतले मानिसलाई आकर्षित गर्छ । कीर्तिपुरमै हामीले त्यो अनुभव गर्यौं । एउटै मात्रै गीत सुन्न पनि दर्शक कन्सर्ट आउँदा रहेछन्, सुरेन्द्र भन्छन्, ओपन कन्सर्टको अनुभव लिन पनि दर्शक तयार छन् । आयोजकले ओपन कन्सर्ट गर्ने हिम्मत गरेसँगै यस किसिमको कार्यक्रम नेपालमा बढ्न थालेको हो । त्यसैले अहिले कलाकार व्यवस्थापनदेखि, इभेन्ट आयोजक संस्था बढेको छ, प्रोडक्सन कम्पनी पनि मौलाउन थालेको छ । सन् २०१९ देखि गराजमार्फत कलाकार व्यवस्थापन गरिरहेका रसिक भन्छन्, नेपालमा खाली समयमा गर्ने खास सेड्युल छैन । घुम्न कति जानु ? पढ्दै गरेका युवाको क्षमताले पनि कन्सर्टखर्च व्यहोर्न सक्छ । विदेश घुम्न जान गाह्रो छ । खाँदै, पिउँदै मनपर्ने गायकगायिकाको गीतमा झुम्न कन्सर्ट सहज भइदियो । युवापुस्ताले युवाकै भावना संगीतमा मिसाइदिने हुँदा युवाहरू कन्सर्टमा आकर्षित हुने उनको तर्क छ । व्यावसायिक बन्दै आएको संगीत क्षेत्रमा कन्सर्ट नै राम्रो कमाइको स्रोत बन्दै छ । विवेक श्रेष्ठहरूको समयमा कन्सर्ट गरेर चित्तबुझ्दो पारिश्रमिक पाइँदैनथ्यो । प्यासनकै लागि कति कन्सर्ट गर्नु ? १२ पटक रमाइलोका लागि संगीत त गर्थें, तर कन्सर्ट त्यतिबेला व्यावसायिक थिएन, विवेकले विगत सम्झे । समयसँगै कन्सर्टलाई हेर्ने नजर फेरिएको छ । उतिबेला कन्सर्टबारे समाज सकारात्मक थिएन । छोराछोरीलाई कन्सर्टमा पठाउन परिवार मान्दैनथ्यो । कन्सर्ट जानु बिग्रिएको मानक थियो । तर, अब समाज खुल्न थालेको बताउँछन् आदी ग्रुपका आशिष पराजुली । तीन वर्षदेखि कलाकार व्यवस्थापनमा सक्रिय उनी नेपालमा कन्सर्ट कल्चर कोभिडयता बढेको बताउँछन् । उनले सन् २०१५ मै कन्दरालाई व्यवस्थापन गरी कमब्याक गराए भेडीगोठैमा भन्ने एल्बममार्फत । पोखरामा कन्दराको कमब्याक कन्सर्ट आदी ग्रुपले नै गरेको थियो । अहिले कर्मा सँग जोडिएका आशिष नेपालकै कलाकारलाई प्राथमिकतामा राखेर कन्सर्ट आयोजनादेखि कलाकार व्यवस्थापनमा सक्रिय छन् । दृश्य: कोभिडअघि र पछिकोभिडपछि विश्वस्तरमै कन्सर्टहरू बढ्न थालेको छ, टेलर स्विफ्ट ज्वलन्त उदाहरण भइहालिन् । भारतमै पनि दिलजित दोसाझको कन्सर्टले हजारौं दर्शकको भीड जम्मा गराएको छ । ब्रिटिस संगीत समूह कोल्ड प्लेले भारत टुर गर्दै छ । एड सिरिन भुटानमा प्रस्तुति दिन जाँदै छन् । कोभिडअघिसम्म एकाध ठूला ब्यान्डबाहेक यो तहको कन्सर्ट सुनिँदैनथ्यो । अहिले दृश्य ठीक उल्टिएको छ । लाग्छ, पूरै विश्व सांगीतिक टुरमा झुमिरहेको छ । नेपाली कलाकार पनि महिनैपिच्छे फरकफरक देशमा टुर गरिरहेका हुन्छन् । कोभिडअघि कन्सर्टको यतिसम्म क्रेज नभएको बताउँछन्, आरबिटरीका विपिन नकर्मी । आरबिटरीले नै कोभिडपछि हनी सिंहलाई नेपाल भित्र्याएको थियो । दुई सयभन्दा बढी सांगीतिक कार्यक्रम गरिसकेको आरबिटरीलाई कोभिडले नमज्जाले हिर्कायो । कोभिडअघिसम्म हप्तामा १० शो गरिरहेको थियो, आरबिटरी । तर, लकडाउनसँगै कन्सर्ट, सांगीतिक कार्यक्रम बन्द भए । यो आरबिटरीको मात्रै होइन, अधिकांश क्षेत्रको भोगाइ हो । संगीत क्षेत्रमै हेर्ने हो भने अधिकांश कलाकारका थुप्रै शो रद्द भएका थिए । वैदेशिक टुरका कार्यक्रम रोकिए । विश्वका संगीतसम्बन्धी १ सय ७० ठूला कार्यक्रममा धक्का पुगेको थियो । ठुल्ठूला लाइभ कार्यक्रम आयोजना गर्दै आइरहेको विश्वको चर्चित कम्पनी लाइभ नेसन को ४० हजार कार्यक्रम थियो २०१९ मा । तर, २०२२ मा आइपुग्दा ८ हजारमा झर्यो । तर, कोभिडलगत्तै १ सय टुरको १५ लाख टिकट बिक्री भएको थियो । त्यो सन् २०१९ को अधिकतम रहेको ग्रामी डटकमले उल्लेख गरेको छ । नेपालमै पनि कन्सर्टको संख्या कोभिडपछि बढ्दै आएको बताउँछिन्, खल्तीकी पूजा । अरिजितपछाडि नेपालमा इभेन्ट इन्डस्ट्री विकास भएको देखिन्छ । अहिले ग्लोबल ट्रेन्ड पनि त्यस्तै बनेको छ, कन्सर्टको । सामाजिक सञ्जालले गर्दा पनि असर पारेको छ, पूजाले भनिन् । लाइभ संगीतको बढ्दो मागसँगै क्यालिफोर्नियाको सोफी स्टेडियमले ७० हजारको सिट संख्यालाई बढाएर १ लाख बनाएको थियो । त्यही मञ्चमा सन् २०२३ मा टेलर, बियोन्से, मेटालिका, एड सिरिनलगायतका ठूला स्टारले कन्सर्ट घोषणा गरे । विश्वका यस्ता ठूला कन्सर्टमा दर्शकको संख्या कोभिडपछि बढेको देखाउँछ, बिक्री भएको टिकटले । कोभिडपछिका सन् २०२२ र २०२३ कै कन्सर्टहरूमा यस्तो दृश्य देखियो । कोचेलाजस्ता ठूला मञ्चमा दिनहुँजस्तो कार्यक्रम भयो । सन् २०२२ मा सान फ्रान्सिस्कोमा भएको कार्यक्रममा २ लाख २० हजार दर्शक सहभागी रहेको ग्रामीले उल्लेख गरेको छ । ५६ हजार दर्शक क्षमता भएका मञ्चका कार्यक्रमको टिकट ७० मिनेटमै सोल्डआउट भइरहेको थियो । सन् २०२३ मा घोषणा भएका कन्सर्टका टिकट तुरुन्तै बिक्री हुनुले पनि कोभिडपछि दर्शक मनोरञ्जनका लागि आतुर छन् भन्ने देखाउँछ । सज्जनकै एकादेशमा टुरमा यस्तो दृश्य देखिएको थियो । आरबिटरीका विपिनका अनुसार, टुर घोषणालगत्तै पहिलो चरणको टिकट पाँच दिनमै सोल्डआउट भएको थियो । भक्तपुरकन्सर्टमा क्षमताभन्दा धेरै दर्शक आएका थिए । दर्शकको बढ्दो मागले उनीहरूले कार्यक्रम स्थलमा ४० वटा महिला शौचालय बनाएका थिए, तर उपस्थित दर्शकका लागि ती पर्याप्त थिएनन् । कार्यक्रमको टिकट यति बिक्री भयो कि ब्यान्डका सदस्यदेखि आयोजकका परिवारले समेत टिकट किन्न पाएनन् । सज्जनका बुवाले समेत टिकट नपाएको गुनासो विपिनलाई सुनाइरहेका थिए । तुरुन्तै ५०७० हजारको टिकट बिक्री भएको देख्दा सामाजिक सञ्जालमा एक जना संगीतप्रेमीले लेखे, कोभिडबीच लामो समय घरभित्र बसेकाहरू अब आफूलाई अभिव्यक्त गर्न चाहन्छन्, एकअर्कासँग कुराकानी साट्न चाहन्छन् । सँगै रमाउन चाहन्छन् भन्ने संकेत हो यो । गत शनिबारको कन्सर्टमा दर्शक सहभागिताले अब मानिस एकअर्कासँग रम्न तयार छन् भन्ने मनोविज्ञान देखाउँछ । सज्जनको भीड देखेका विपिन थप्छन्, नेपालमा यस किसिमको कन्सर्ट देखिएकै थिएन । अहिले युवा दर्शकमा टिकट किन्ने चलन बढेको छ । अहिले पूर्वदेखि पश्चिमसम्मै महोत्सवदेखि सांगीतिक कार्यक्रम बढेको खल्तीकी पूजा सुनाउँछिन् । संगीत सुन्न मात्रै होइन सेलिब्रेट गर्न पनि दर्शक कन्सर्टमा धाइरहेका छन्, उनी भन्छिन्, युवाहरूले फरक विधाका गीत सुनिरहेका छन् । सुजन चापागाईंका गीतमा झुम्नेहरू सुशान्त केसीको गीतमा पनि नाचिरहेका भेटिन्छन् । युवाहरूले अहिले खर्च गर्ने भनेकै मनोरञ्जनमै हो । उनीहरूको पकेट खर्चमै कन्सर्टको टिकट आउँछ । त्यसैले उनीहरू टिकट काटिरहेका हुन्छन् । अब इभेन्टको मार्केट बढ्नेछ, पूजाले भनिन् । ब्यान्डको पुनरागमनले ल्याएको लहरएक समय नेपालमा कन्सर्ट ठप्पै थियो । माओवादी द्वन्द्वकाल चरम उत्कर्षमा हुँदा कन्सर्टको वातावरणै थिएन । संगीत व्यावसायिक बनिसकेको थिएन, संगीतमा करिअर थिएन । थुप्रै कलाकार विदेश पलायन भए । चर्चाको शिखरमा हुँदै कन्दरा का विवेक बेलायत उडे, सुरेन्द्र अमेरिका । मोहन भुसाल, कर्णदास, निमा रुम्बाहरू पनि बिदेसिए र कन्सर्ट कल्चर सेलायो । सन् २००० मा १९७४ एडी रकयात्रा को दशरथ रंगशाला कन्सर्टमा पैंतालीस हजार टिकट बिक्री भयो । नेपाली इतिहासमै ठूलो मानिएको उक्त कन्सर्टमा लाठीचार्ज नै भयो । त्यो कन्सर्टपछि त्यति ठूलो कन्सर्ट देखिनै छाड्यो । त्यसयता नेपथ्यबाहेक अरूले त्यस किसिमको कन्सर्ट आयोजना गरेनन्, क्लब र रेस्टुराँमै कार्यक्रम भए । र, माहोल प्रायः सुनसानजस्तै थियो । नेपालमा बाहिर जमघट गर्ने वातावरण नै थिएन । अहिले कन्सर्टका लागि उर्बर समय हो, विवेक भन्छन् । जनआन्दोलनताका छिन्नभिन्न भएका ब्यान्डहरू जुट्न दशक बढी समय लाग्यो । कर्मा को कमब्याक गराएका आशिष कन्सर्टमा एक दशक बढीको खाल्डो यही कारणले निर्माण भएको देख्छन् । २०२५ वर्षअघि धेरै ठुल्ठूला कन्सर्ट भए । बिस्तारै कलाकार विदेश गए । कार्यक्रम आयोजना गर्ने मान्छे भएनन् । त्यसैले एक दशक सुनसान छायो, आशिष भन्छन्, कोभिडपछि सँगै बसेर रमाउन सक्छौं भन्ने मनोविज्ञान सुरु भयो । यसबीच युट्युबजस्ता प्लेटफर्मले नयाँ कलाकार जन्माइदियो । २००७ देखि २०१४१५ सम्म कन्सर्ट हराएकैजस्तै देखिन्थ्यो । युट्युबले फेरि गीतसंगीतका लागि प्लेटफर्म दिएपछि कलाकारले आफूलाई संगीतमा स्थापित गरे यही प्लेटफर्मबाट । त्यसपछि उनीहरूका फ्यान बढे, रसिक भन्छन्, बिस्तारै कन्सर्ट कल्चर सुरु भयो । तर, अहिले त विदेशी कलाकारले झैं ब्यान्ड नै लिएर कन्सर्ट गर्ने, उस्तै किसिमको प्रोडक्सन र व्यवस्थापन गर्ने अभ्यास सुरु भएको छ । युट्युब प्लेटफर्मले जन्माएका कलाकार हुन् सज्जनराज वैद्य, स्वप्न सुमन, सुशान्त केसी, कुमा सागर, यावेश, समीर श्रेष्ठ, नितेशजंग, जोन राई, पूर्ण राईहरू । कोभिडबीच कलाकारहरूले घरमै बसेर संगीत गरे र त्यही समय ती चम्किए । तिनलाई सुन्न आउनेहरू कन्सर्टसम्म तानिए, रसिकले भने । द्वन्द्वकालपछि कन्सर्ट मात्रै होइन, नयाँ कलाकार जन्मिन पनि समय लाग्यो । कुनै बेला दरबारमार्गमा क्लब चलाउने भिक्ट्रीका विपिन त्यतिबेला कलाकारको खडेरी भएको सम्झन्छन् । तर, बिस्तारै युट्युबले कलाकारहरू जन्माइदियो । सन् २०१५१६ तिर उनले च्यानल आरबिटरीमार्फत युट्युबबाट उदाएका कलाकारहरूलाई मूलधारमा जोड्ने प्रयास गरेका थिए । त्यहींबाट नट्टु, दि एलिमेन्ट्स, त्रिशला हरू मूलधारमा उदाए । नयाँ प्लेटफर्मबाट उदाएका ती कलाकारको आकर्षण नै हो भक्तपुरको सल्लाघारीमा देखिएको १३ हजारको भीड ।ब्यान्डहरूको पुनरागमन हुने क्रम जारी छ । यसबीच १९७४ एडी, कन्दरा, कर्मा देखि कुनै बेला फुटेका ब्यान्डहरू जुटेर आउन थाले । तिनको सक्रियताले पनि कन्सर्ट कल्चर बढेको छ । यसबीच कलाकारले सोलो प्रस्तुति दिने चलन निकै थियो । तर, अहिले ब्यान्ड कल्चर नै चम्कियो । कन्दरा का विवेक भन्छन्, अहिले त सोलो कलाकार पनि ब्यान्डसहित आउन थालेका छन् । कन्सर्ट बढ्न थालेसँगै ब्यान्डसँग बजाउनुपर्छ भनेरै ब्यान्ड कल्चर सुरु भएको छ । जस्तो कुनै समय एक्लै गाउँदै आएका प्रमोद खरेलहरू ब्यान्डसहित गाउनबजाउन थालेका छन् । विश्वस्तरमै पनि बिटिएस, ब्ल्याकपिंकले ब्यान्डमा गाउनेबजाउने संस्कृति बढाइदिएको छ । ८०९० को दशकमा रक ब्यान्डहरूले गर्दै आएको कन्सर्ट फेरि सुरु भएजस्तो छ, रसिक सुनाउँछन् । बाँस काटेर बनाइएको स्टेजदेखि एलओडीसम्म आइपुग्दा प्रविधिका हिसाबले निकै परिवर्तन आएको बताउँछन् विवेक, भन्छन्, प्राविधिक रूपले धेरै अगाडि आयौं । संसारको कुनै पनि ठाउँमा हुने कन्सर्टसरहकै प्रविधि नेपालका कार्यक्रममा प्रयोग हुँदै छ । अहिलेको पुस्ता कन्सर्टको त्यही गुणस्तरले नै लालायित बनेको हो । सन् २०१२ मा ब्यान्डलाई ब्युँताउने तयारीसहित बेलायतबाट नेपाल आउँदा विवेक सोच्थे, विश्वस्तरकै साउन्ड, लाइटसहित उस्तै किसिमको स्टेज निर्माण गर्दै कन्सर्ट गर्ने । अहिले नेपालमा त्यही स्तरको प्रविधिको विकास उनले देखेका छन् । गराजका रिसक थप्छन्, पहिलेपहिले त स्पिकर पनि राम्रो क्वाइलिटीको हुँदैनथ्यो । अहिले मायर, एडम्सन, आरसिएफ र ब्यासको स्पिकर हुन्छ । विश्वका ठुल्ठूला स्टेजमा हुने सामग्री पनि यहाँ प्रयोगमा आउन थालेको छ । विवेकरसिकले भनेझैं प्रविधिको विकाससँगै कन्सर्टकै गुणस्तर बढेको छ । कीर्तिपुर कन्सर्टमै पनि कर्मा ले स्टेजमा सुन्दर प्रस्तुति दिएको थियो । एलईडीमा गीतका शब्दहरू प्रस्तुत गरिएका थिए, दर्शकले कलाकारसँगै गाएका थिए । प्रकाशकै प्रयोग पनि गज्जब थियो । नेपालमा विदेशी कलाकारले प्रस्तुति दिन थालेसँगै विश्वस्तरका प्रविधि नेपालमा भित्रिन थालेको विवेकको अनुभव छ । रसिकको दाबी मान्ने हो भने अरिजितको लाइभमा प्रयोग गरिएको प्रविधि त्यसअघिसम्म नेपालमा प्रयोगमै आएको थिएन । स्टेज, साउन्ड, लाइटले प्रोडक्सनको पक्षबाट यो कार्यक्रम निकै भव्य थियो ।त्यतिबेला कन्सर्टमा झगडा हुनु अति सामान्य विषय थियो । अहिले त्यो दृश्यमा बदलाव देख्छन् सुरेन्द्रमान । पहिले कहीं न कहीं झगडा हुन्थ्यो, ढुंगामुढा नै हुन्थ्यो । अहिले दर्शक कन्सर्टमा मनोरञ्जन मात्रै लिन आउँछन्, सुरेन्द्र भन्छन् ।कन्सर्ट कल्चरको विकाससँगै यो क्षेत्रले थुप्रै चुनौती खेपिरहेको छ । इभेन्ट इन्डस्ट्री लाई पर्यटनका हिसाबले पनि हेरिनुपर्ने रसिक बताउँछन् । उनी नेपालमा विश्वका कलाकारहरू ल्याएर पर्यटन प्रवर्द्धन गर्न सकिने धारणा राख्छन्, टेलर स्विफ्टजस्ता कलाकार नै नेपाल ल्याउँदा त्यसले पर्यटन प्रवर्द्धनमा कस्तो प्रभाव पार्ला ? तर, नेपालमा ग्लोबल कलाकार ल्याउने वातावरण बनेको छैन । नेपाल सरकारसँग यो क्षेत्रलाई लिएर नीति नभएको उनको गुनासो छ । नेपाल ठूला कन्सर्टका लागि तयार छैन । यस किसिमको कन्सर्ट कार्यक्रम हेर्ने कुनै विभाग, मन्त्रालय छैन । इभेन्ट टुरिजम विश्वमै हुन्छ । टेलर स्विफ्टको कन्सर्टको सिंगापुरले राइट लियो, थाइल्यान्डले पाएन, रसिकले भने, अब उनको कन्सर्ट हेर्न मानिसहरू सिंगापुरमै पुग्नुपर्यो । रसिकको कुरामा सहमत छन् आरबिटरीका विपिन । भन्छन्, कन्सर्ट गर्ने ठाउँ पनि छैन, हाम्रो नीति पनि छैन । सरकारले यो इभेन्ट इन्डस्ट्री बुझेकै छैन । कुनै कार्यक्रमका लागि अत्यावश्यक पर्दा शौचालय पनि हुँदैन । तीन वटा घुम्ती शौचालयले १५ हजार दर्शकलाई पुग्छ ? कन्सर्टमा दर्शकलाई दिइने सेवासुविधा बढाउँदै यो क्षेत्रको विकास गरिनुपर्ने धारणा राख्छन् विवेक । भन्छन्, कन्सर्ट अहिले युवापुस्तामा मात्रै लक्षित छ । भुरादेखि बूढासम्मलाई कन्सर्टमा तान्नुपर्छ । दर्शकको सेवासुविधामा पनि ध्यान दिनुपर्छ ।"
बघिनी अर्थात् सगरमाथा,"अब मौसम खुल्छल्हाक्पा बूढाले आकाश हेरेर भने ।तर चारैतिरबाट हावा, बादल र पानीले घेर्दै ल्याएको म देखिरहेथें । बाक्लै पानी छिट्याएपछि हतारहतार पाइला चालें । दिबुचेलाई चिसो हावा र बादलले छोपेकोछोपेकै थियो । मनमनै डराएँ संसार हेरूँला भनेर आएको छु । रित्तै हुनु परें त ।होटलभित्र पुग्दा नपुग्दै बाटैमा श्रीमान् तेन्जिङ नुर्बु शेर्पा र श्रीमती आङ जाङमु शेर्पा भेटिए । उनीहरूले बडो सत्कारले हामीलाई भित्र्याए । झोलाझ्याम्टा एकातिर थन्के । अनि आगो ताप्न थाल्यौं हामी । भदौको १६ गते मध्य १२ बजे दाउरा ठोसीठोसी आगो ताप्न थालें म ।जीउ ठीक छ ? ल्हाक्पा बूढाले सोधे ।ठीक छु । भन्न त यसो भने पनि टाउको भारी हुन थालेको थियो । डर पनि बढिरहेको थियो । मुटु अलिक चाँड्चाँडो चलेको हो किहो कि भइरहेथ्यो मलाई ।पानी खाइराख । बूढाले यसो भनेर अलिक परको भित्तामा अडेसिएँ । म तातो पानी लिएर झ्याल बाहिरको संसारमा डुबिरहेथें । बादल फाट्तै पानी बिर्बिराउँथ्यो । फेरि हावाले चारैतिरबाट बादल बढारकुँडार पारेर थुपारी हाल्थ्यो दिबुचेको आकाशमा ।कति छन् घर दिबुचेमा ?आठ घर । जाङमुले भनिन् र हामीलाई खाजा खुवाउन असिनपसिन गरिरहिथिन् । एक डालो उसिनेका आलु, चिजका चारपाँच लाम्चा चोइला, एक मुठी छुर्सेप, २३ चम्चा सेर्कमले भरिएको खाजा आयो सामुन्ने । हरियो धनियाँ लसलस पिनेर छेउमा चुल्याएर राखिएथ्यो । कुन छेउबाट खान थाल्नु, कसरी खानु, केमा चोबेर खानु ?यहींनेर अल्मलियो केटो ।खाने पनि कुनै विशेष शैली छ कि ? छेउटुप्पो कुनै बेग्लै छ कि ? थाल्ने कुनै अलग पारा पो छ कि ? म अरूका भागतिर चोर आँखाले हेर्दै थिएँ । आफूले सधैं खाएको, भेटेको, देखेको र मन पराएको पनि आलु । यही आलुसँग नजिकिएर खाजासँग नाता जोडें ।जाङमु खितखिताएर हाँस्दै चियाको कित्लीमा नुन चिया हाल्न थालिन् । अरूले घ्यु र नुन मिसाइएको चिया खाए । मैले भैरुङपाती सुकाएर बनाएको हरियो चिया खाएँ ।पचाउन नसक्ला है आलु । थोरै खानु । मैले आलु छोडाइरहेको देखेर ल्हाक्पा बूढाले सतर्क्याए । लेकाली आलुको स्वादमा भुलेर ७८ दाना बुत्याइसकेथें । अझै पनि मेरा हात यतिखेर सकपकाएर गइहाल्थे आलुका चाङमा ।छेर्छछेर्छ ! नुर्बुले पनि ख्याल गर्न सम्झाए । मैले बोलिनँ । मुस्काएर कुरा सुनिरहें ।त्यो मुस्कानले भित्रभित्र यसो भनेको थियो लेक लागेर मान्छे मर्ला । आलुको छेरपाटोले मरिहालिन्न होला । हेरेर मर्नुभन्दा छेरेर मर्नु जाती होला साथी होसाँच्चिकै दिउँसोतिर दिन उज्यालियो । म घरबाट बाहिरिन्थें । लजसँगै जोडिएर पाङबोचे गएको बाटोका भरियाहरू हेर्थें । एकाध जना लट्ठी टेकेर गइरहेका घुमन्तेसँग बातचित गर्न खोजिरहन्थें ।दिबुचेलाई दूधकोशीको छङछङले हरक्षण गीत गाएर सुनाइरहेको लाग्थ्यो । पाखो भित्तोमा दिबुचे बसेको थियो । पूर्वतिर रुखका हाँगाहाँगीले छेलिँदाछेलिँदै पनि देखिन्थ्यो पाङबोचे । दक्षिणतिर सगरमाथा राष्ट्रिय निकुञ्जले घ्वाप्पै छोपेको थियो । उत्तरतिर खुम्बिलाका ढुंगेनी चुचुरा, चेप, खोंच र भिराला चुलीले अनकन्टारसँगै आँखै अत्तालिने संसार थियो । हिउँ अलिअलि अडिएको देखिन्थ्यो ।टाउको रनन्न भाछ । अमरलाई सुनाएँ । उनले टिम्मुरको धूलो दिए हत्केलामा । अनि तातोपानी गिलासमा थपेर सम्झाए पानी खाकोखाकै गर्नु ।तपाईं १,४०० मिटरबाट एकैचोटि ३,७७० मिटर उचाइमा आइपुग्दा अक्सिजन कसरी पुग्छ त ? दिमागमा अक्सिजन कम भयो भन्ने ज्यानको इशारा हो यो । तपाईंलाई त टाउको गरुँगो मात्र भाछ । धेरै त मुटु फुटेर मर्छन् । गुरुङले गोर्खाली पारामा सम्झाए ।मैले आफ्नो गिदी, मुटु, सास सबै एकैपटक सम्झेर हत्केलाको टिम्मुर फक्क्याएँ । अनि तातोपानी घुट्काएर आँखा परपर हुत्याएँ ।नमस्तेनमस्ते ।काँसम्म हो ? बाटोमा भारी रोकेर बसेका दुई जना शेर्पालाई सोधें । ती थिए आङ देन्डी शेर्पा र किपा शेर्पा ।गेस्ट लिएर आउँदै छ अर्को साथीले । किपाले भने ।सगरमाथा जाँदा बाटोको अन्तिम गाउँ रहेछ दिबुचे । त्यसउता होटल, रेस्टुराँ, लज भए पनि बस्ती चैं यो नै अन्तिम भएको सुनें । पाङबोचे जान दिबुचे र पारि फोर्चेपट्टि पनि बाटो थियो । पुरानो बाटो दिबुचे भए पनि अचेल खोलापारि खुम्बिला र फोर्चे भएर जानेहरू मनग्गे हुँदा रहेछन् ।यो बाटो त खुबै हिँडियो नि । पहिला मेल रनरको काम गर्थें । गेस्टको सम्चार बोकेर तल झर्ने र तल आएको सम्चार माथि लाने काम हुन्थ्यो । किपा हाँसे बोल्दाबोल्दै ।किन, के भो र ? खसखस पोखें ।कत्ति मेल रनर खबर लिएर आउजाउ गर्दा बाटैमा स्याब्रु नाच्दानाच्दै मोहनीमा पर्थे । अनि कताको मेल, कताको रनर । अन्तैको पाङदेनमा लटपटिएर बस्थे । हा हा हा ।किपाले पुरानो कुरा सम्झेर हाँसे ।आङ देन्डीले अरू थपे धेरैले त्यो बेला जागिर गुमाए । घरबाट ठुल्ठूलो सपना देखेर भारी बोकेर सगरमाथा आउँथे । जाडो धपाउन प्याक तान्दातान्दा आफ्नो अनुहार नि कालो भइसक्थ्यो । हिउँ, हावा, घामले भन्दा बढ्ता त प्याकले कालो पार्दो रैछ अनुहार । कालो मुख लिएर घर पुग्दा कसरी उज्यालो होस् परिवारको अनुहार ।सुनिरहें आङ देन्डीका गहिरा कुरा । बेलुकासम्म पाङबोचे पुग्ने भएकाले उनीहरू हतारिएका थिएनन् । थर्मसको पानीमा घोलेर चम्पा खाए देन्डीले । किपाले डल्लो पारेर खाए घ्युमा मुछेर चम्पा ।बाटोपारि भोजपत्रका रुख थिए छपक्कै । भोजपत्रका फेद मास्तिरबाट पत्रपत्र निस्केका देखिन्थे । आङ देन्डीले लट्ठीले औंल्याए पैलापैला भोजपत्रमा धर्मका कुरा लेख्थ्यो रे । हाम्रा पालामा अर्कै काम भो त्यसको । टिनमा भोजपत्र राखेर घ्यु हाल्ने गरिन्थ्यो । अचेल वनको वनै कुहिएर जान्छ ।खुम्बिलातिरबाट आएको हावाको फुइँकीले कुचै लाएजस्तो बढारेर उज्यालो पार्यो । अनि स्वात्तै देखिए दुई गजधुम्मे चुचुरा पूर्वतिर । मेरो छेउमा पासाङ दावा र सोनाम डोल्मा थिए । उनीहरू पाङबोचेबाट फोर्चे गाउँका आफन्त भेट्न आएका थिए ।यति भए पनि देख्न पायो तपैंले छमोलिङ्मालाई । सगरमाथातिर देखाएर दावाले भने । आमादब्लम र सगरमाथा सँगसँगै जस्तो देखिन्थे । अझ ठूलो, अझ गजधुम्मे त आमादब्लम थियो । थाहा नपाउनेले सुरुमा आमादब्लमलाई नै सगरमाथा ठान्थे ।शेर्पाहरूले सगरमाथालाई देवी छमोमीय लाङ्साङ्या भनेर मान्दा रहेछन् । एक हातमा अन्न, फलफूल र अर्को हातमा धनसम्पत्ति लिएर बसेकी देवी बाघमाथि आसन जमाउने उनीहरूको विश्वास रहेछ । बोलीचालीमा देवी छमोमीय लाङ्साङ्याको नाउँ अर्कै भएको रहेछ ।बाघमाथि चढ्ने देवी भएरै हाम्रो श्रीमतीहरू त्यस्तै आँटिली, कडा, बलियो र खटनपटन चलाउने हुन्छ नि । पासाङ दावाले त्यसो भन्दा उनकी पत्नी आँखा तर्दै मुस्काइन् ।नयाँ कुरा थाहा पाएर रमाएँ म । दिबुचे फर्कंदा भनें छमोलङ्मा मलाई स्वीकार है । तिम्रो शरणमा आएको छु । बादलले यतिन्जेलमा दुवै चुचुरा छोपिए ।बारीमा घाँस काटिरहेका राई केटोले भन्यो दिबुचेलाई हामी कुलुङ राईले खुबै मान्छौं । यै बाटो स्वर्ग पुग्छ रे मर्दाखेरि । त्यै भएर पैलापैला राईहरू यता नबसेर तलतल बसेको रे । अचेल त स्वर्ग पनि जाँदैन होला राईहरू त । अनि त माथि पाङबोचेसम्मै आएर व्यापार गर्छन् । हा हा हा हा हा हा । ऊ फेरि मज्जाले हाँस्यो ।सानो खोल्सो कटेलगत्तै पहेँला फूल छपक्कै फुलेका देखिए । टाउको मुठारिएका धुपीका बुट्यान म चुँड्दै सुघ्थें । दक्षिणपट्टिको हरियो जंगलपट्टि फर्केर लामै सास फेरें । एक हैन, दुई हैन तीन पटक लामोलामो तानेर धेरैबेर फोक्सोमा रोकेर फ्याकें ।सास रोक्ने ट्रेनिङ ? बीरु बोले ।आयु लम्ब्याउने ट्रेनिङ । उनकै पारामा उत्तर दिएँ ।हुन पनि पिँधबाट धर्तीको कुममा पुगेको थिएँ म । धर्तीको शिर त अलिक पर थियो । तर भुइँकुइरो र बादलले घरीघरी देखाउने, छोप्ने गरिरहेथ्यो आमादब्लमलाई । खोइ किन हो सगरमाथा र आमादब्लम सँगसँगै बसे पनि त्यो सर्वोच्च चुली छोपिरहेकै थियो बादलको कालो रासले ।खोलापारि एउटा निकै कलात्मक र भव्य होटल बनिरहेथ्यो ।काठ, ढुंगा कताबाट ल्याउने हो ? मैले बनिरहेको होटल हेर्दै सोधेको थिएँ ।यहाँ केही पाइन्न । एउटा ढुंगा खन्न पनि निकुञ्जको सिफारिस चाहिन्छ । सबै तलैबाट ल्याउने हो । सक्नेले हेलीमा ल्याउँछन् । घर, गोठका लागि ल्याउनेले जोप्क्यो, खच्चड, याकमा भारी हाल्ने हो । बीरुको उत्तर सुनें मैले ।हामी खोलो फड्केर अलिक अघि गयौं । पहेँलै फुलेका फूलका बोटहरू चुँड्दै सुघें । जटामसीका पात चुँडेर चाटें । माथि पाङबोचे जाने फोर्चेको त्यो तेर्सो बाटो नछोई मोडियौं । आमादब्लम खुल्दै, हराउँदै गरिरहेथ्यो । सगरमाथा लुकेकोलुकेकै थियो ।बिहानै पनि आमादब्लम देखेर सगरमाथा नदेख्दा दिक्दार मानेको थिएँ । एकोहोरो सगरमाथातिरै देखिएला कि भनेर आँखा च्यातीच्याती हेरेको थिएँ ।चढ्ने कुरा आफ्नो हो । हेराउने चैं मेरो काम हो । सगरमाथा नदेखी हामी दिबुचेबाट फर्कंदैन, ल्हाक्पा बूढाले काला पत्थरतिर हेरिरहेको मलाई ठूलो आड दिएर भनेथे ।अहिले सगरमाथा नदेख्दा दुःखी भइनँ । किनभने दिबुचेमा अझै केही दिन बसिने कुरा सुनेको थिएँ । त्यसैले मन मारिहाल्नु भएको थिएन । अलिक ठूलो ढुंगामा उभिएर काला पत्थर देखिन्छ कि भनेर हेरें । तर जंगल, पहाडका तरेली, खोंचका तहतहले त्यो मेरो रहर फेरि पनि बाम्पुड्कियो । बरु यतिखेर पाङबोचेका घरहरू अलिक खुलेर देखिए ।लजमा पसेर तातोपानी सुर्क्याएर भनें भोलिसम्ममा चिनिसक्ने छ मलाई दिबुचेले । मैले खाइरहेको कपमा अरू सु चिया थपेर जाङमुले भनिन् त्यसपछि भारी भएको टाउको हलुको हुनेछ । पर कुनामा बसिरहेका नुर्बु हाम्रा कुरा सुनेर हाँसे । दिबुचेमा उडिरहेको कालो बादल फाटेर यतिखेर खुलेर आयो छ्याङ्ङ ।"
मधेशकांग्रेस सम्बन्ध सेतु,"नेपालको प्रजातान्त्रिक आन्दोलनमा मधेशका मूर्धन्य व्यक्तिको उल्लेखनीय भूमिका छ । मधेशमा प्रजातन्त्रको कुरा गर्नासाथ महेन्द्रनारायण निधि, सरोजप्रसाद कोइराला, रुद्रप्रसाद गिरि, रामेश्वरप्रसाद सिंह, रामनारायण मिश्र, बोधप्रसाद उपाध्याय जस्ता हस्तीको नामको लस्कर आउँछ, जसले देशका लागि बिर्सन नसकिने गुन लगाएका छन् । तर, तिनका योगदानबारे ज्यादै कम लेखिएको छ । यी नाम इतिहासको पानामा मात्रै सीमित नहुन् र तिनका योगदानबारे भविष्यको पुस्तालाई पनि जानकारी होस् भन्ने हेतुले पत्रकार किशोर नेपालले महेन्द्रनारायण निधिबारे लामो अध्ययन, अनुसन्धानपछि नेपालका निधि पुस्तक लेखेका छन् । कांग्रेस पार्टी स्थापनाका नायकमध्येका एक महानायक निधि मिथिला क्षेत्रमा प्रजातान्त्रिक आन्दोलनको जग बसाल्ने योद्धाबीच सर्वमान्य भएको पुस्तकमा लेखिएको छ । खासगरी कांग्रेसको राजनीतिमा चासो राख्ने नयाँ पुस्ताको मनमा प्रश्न उठ्न सक्छ, त्यसोभए महेन्द्रनारायणको पुर्ख्यौली विरासत नै राजनीति थियो त ? जनकपुरधामबाट १४ किलोमिटर दक्षिणभारतीय सीमाछेउको नगराइन गाउँका प्रतिष्ठित समाजसेवी उनका पिता राजेश्वर निधि राजनीतिमा नभई नगराइनका जमिनदार थिए । जतिबेला शासकहरूले सरकारी असुली, कर संकलन, दण्ड जरिवाना जस्ता प्रशासकीय कामको जिम्मा जमिनदारहरूलाई नै लगाउँथे । त्यसैले शासकसँग जमिनदारले राम्रो सम्बन्ध राख्नैपर्ने बाध्यता थियो । लेखक नेपालले लेखेका छन्, सम्भवतः त्यसैबाट प्रेरित भएर हुन सक्छ राजेश्वर निधिले आफ्नो माइला छोराको औपचारिक नाम राखे, महेन्द्रनारायण । निधि जन्मनुभन्दा पौने दुई वर्षअघि राजा त्रिभुवनका जेठा छोरा महेन्द्रको जन्म भएको थियो । व्यापारको सिलसिलामा एक पटक दरभंगा पुग्ने क्रममा युवावस्थाका तिनै महेन्द्रनारायण निधिले गान्धीको भाषण सुन्ने मौका पाएका थिए । भाषण सुनेपछि निधिको व्यक्तित्व गान्धीबाट प्रभावित भएको थियो । त्यसपछि उनले गान्धी विचारधाराको थप अध्ययनसमेत गरे । आजीवन अहिंसात्मक आन्दोलनका पक्षपाती निधिलाई नेपालका गान्धीवादी नेताका रूपमा समेत चिनिन्छ । निधि २००३ सालको असारमा व्यापारको सिलसिलामा पटना पुगेका थिए । व्यापार र जमिनदारीका सिलसिलामा बीपी कोइरालाका पिता कृष्णप्रसादसँग निधिका पिता राजेश्वरको सम्पर्क थियो । बीपीसँगको सम्पर्कमा आएपछि निधि र डा राममनोहर लोहियाबीच घनिष्ठता थप प्रगाढ भयो । निधिको जीवनबाटो र लक्ष्य परिवर्तन गर्ने प्रस्थानबिन्दु बन्न पुग्यो, बीपी र डा लोहियासँगको भेट । यसरी डा लोहियाको प्रेरणाबाट निधि राजनीतिमा आकर्षित र उन्मुख भएका थिए । २००२ सालमा आफ्नै गाउँ नगराइनमा विद्यालय स्थापनाको स्वीकृति माग्न काठमाडौं आएका बेला सिंहदरबारबाट पुतलीसडकस्थित डेरा जाँदै गर्दा हिँडडुलको नियम नजानेको भन्दै सिपाहीहरूको बेस्सरी कुटाइ खाँदादेखि नै महेन्द्रनारायणले शासकहरूबाट अपमानित हुनुपरेको अनुभव गरेका थिए । पटनामा बीपी र डा लोहियासँगको भेटपछि उनको मनमा सेलाएको अपमानको आगो अचानक दन्कियो । त्यसपछि बीपी र डा लोहियाले राजनीतिमा आउन गरेको आग्रह स्विकार्दै उनी राजनीतिमा हाम फालेका हुन् । महेन्द्रनारायणले मिथिलाको माटोमा कांग्रेसलाई स्थापितपरिचित गराउने काम मात्रै गरेनन्, देशको आर्थिक, सामाजिक र राजनीतिक अवस्था राणाले कसरी बिथोलेका छन् भन्ने यथार्थसँग स्थानीय जनतालाई परिचत गराउन गाउँगाउँमा अभियान पनि चलाए । त्यसक्रममा १ माघ, २००७ मा मुक्तिबाहिनीले नेपाली सेनाको ब्यारेक, मुख्य बजार र बडाहाकिम कार्यालय एकैसाथ आक्रमण गरेर कब्जामा लिएपछि निधि जनसरकारका प्रधानमन्त्री नियुक्त भए । ७ फागुन, २००७ को परिवर्तनपछि राजा त्रिभुवनले उनलाई सल्लाहकार सभा सदस्य नियुक्त गरे । २००८ सालमा उनकै अग्रसरतामा महोत्तरी जिल्ला कांग्रेस गठन भयो । पार्टीको नवौं महाधिवेशन १०११ जेठ २००९ मा जनकपुरमा गराउन उनले गरेको आग्रहलाई बीपीले स्विकारे । जतिबेला मातृकाबीपीबीचको मतभेद थप बढेको थियो । मातृका खेमामा रहेका निधिले महाधिवेशनमा बीपीलाई साथ दिने सोच बनाएका थिए । त्यसैअनुसार उनले मातृकालाई पार्टीबाट निष्कासन गर्ने बीपीको निर्णयलाई बन्दसत्रमा औपचारिक प्रस्तावका रूपमा प्रस्तुत गरे । त्यसपछि नै मातृका कांग्रेसबाट निष्कासित भएका हुन् । २०१५ सालको पहिलो संसदीय निर्वाचनमा १०९ मध्ये ७४ सिटमा कांग्रेसले जितेको थियो । त्यसमा मधेशका ३५ मध्ये २४ सिट कांग्रेसले जितेको थियो । निधि क्षेत्र नं ४३ जनकपुरबाट निर्वाचित भएका थिए । मधेशमा निधिको परिपक्व संगठन कौशलबाट प्रभावित भएर बीपीले उनलाई उम्मेदवार बनाएका थिए । चुनावपछि उनी प्रतिनिधिसभाको उपसभामुख भए । जतिबेला संसद्का सभामुख कृष्णप्रसाद भट्टराई थिए । २०१७ सालमा विवाह पञ्चमीको मेला भर्न जनकपुर पुगेका राजा महेन्द्रको निम्तोमा निधि उनलाई भेट्न गए । महेन्द्रले निधिलाई आफ्नो पक्षमा तान्ने आशयले भनेछन्, हामी दुवैको नाम पनि एउटै र काम पनि एउटै । हामी दुवै राजनीतिमार्फत जनताको सेवामा लागेका छौं । त्यसैले आउनुस् हामी मिलेर देशका लागि काम गरौं । हाम्रो नाम एउटै भएकाले तपाईं हामी मित लगाऔं । महेन्द्रको प्रस्तावलाई निधिले सुनेको नसुन्यै गरी टारिदिए । किशोर नेपालले लेखेका छन्, महेन्द्रलाई लागेको थियो अरू नेताजस्तै सत्ताको भोक लागेको होला । तर, निधिले त्यसलाई गलत सावित गरिदिए । बीपीसँगको निकटताका कारण निधिको राजनीतिक व्यक्तित्व निखारिएको थियो । त्यही व्यक्तित्व देखेरै निधिलाई पञ्चायतमा तान्न महेन्द्रले बाँचुन्जेल प्रयास गरिरहे । १ पुस, २०१७ मा संसद् र सरकार दुवै विघटन गरेर पञ्चायती व्यवस्था सुरु गरेका राजा महेन्द्रले एक दिन पुनः निधिलाई फकाउने प्रयास गरे । राजदरबारबाट आएको एउटा घोडसवार रिसल्लाले पुतलीसडकस्थित निवासमा रहेका निधिलाई राजा महेन्द्रको एउटा पत्र थमाइदियो । पत्रमा राजाले आफ्नो कदमको समर्थन गरेर मन्त्रिपरिषद्मा सहभागी हुन निधिलाई निम्तो दिएका थिए । प्रतिक्रियामा निधिले जवाफ लेखे, त्यो सम्भव छैन, संसद् तुरुन्त पुनःस्थापित गर्नुपर्छ, संसदीय व्यवस्था खलल गर्नु हुँदैन । पुस २२ मा दलहरूमाथि प्रतिबन्ध लगाएपछि निधि गृहनगर जनकपुरतिर लागे । तर, घर पुग्न नपाउँदै राजा महेन्द्रको आदेशमा प्रहरीले निधिलाई जनकपुर विमानस्थलबाटै पक्राउ गर्यो । उनले १० वर्ष जेल जीवन बिताए । उनी जेलमै रहँदा पिता राजेश्वरको निधन भयो । राजाको त्यो कदमपछि बीपी र उनका सहयोगीहरू सुन्दरीजल जेलमा नजरबन्दीमा रहे । नजरबन्दमुक्त भएपछि बीपीले नेपालमा प्रजातन्त्र पुनःस्थापनाका लागि हिंसात्मक आन्दोलनको विकल्प नभएको बताए । तर, विघटित संसद्का सभामुख भट्टराई र उपसभामुख निधिले त्यसमा असहमति जनाए । यसैबीच, स्वास्थ्य परीक्षण गराउन युरोप गएका बीपी स्वदेश फर्केपछि हतियार संकलनका लागि अर्थ संकलन अभियानमा जुटे । २८ जेठ, २०३० मा भएको विमान अपहरण त्यही प्रयोजनका लागि भएको थियो । त्यो काण्डमा निधिको सहमति थिएन । विभिन्न ठाउँमा भएका आक्रमणमा प्रजातन्त्रका पक्षपाती धेरै युवाको हत्या भयो । यसरी सशस्त्र संघर्षको अभियान असफल भएपछि बीपी निराश भए । भट्टराई र निधिले बीपीसँग हतियारबन्द संघर्ष त्यागेर देशभित्रैबाट अहिंसात्मक आन्दोलन थाल्न गरेको प्रस्ताव स्विकारेका थिए । २०४६ को आन्दोलनलाई शान्तिपूर्ण र अहिंसात्मक बनाउन कार्यवाहक सभापति भट्टराई र महामन्त्री निधिले नै रणनीति तयार पारेका थिए । महेन्द्रनारायण निधिसँग विद्यार्थी आन्दोलनमा जलेश्वर जेलमा लेखक किशोर नेपालको पहिलो भेट भएको थियो । त्यस अर्थमा लेखक नेपाल आफैं यी कतिपय घटनाका साक्षी हुन् । निधिबारे २० वटा विभिन्न शीर्षक १८४ पृष्ठको पुस्तकमा समेटिएका छन् । परिशिष्ट खण्डमा निधिको जीवनकालमा भएका कांग्रेस महाधिवेशन तथा निधिका केही महत्त्वपूर्ण विचार र तस्बिरसमेत समावेश छन् । भाषाविद् शरच्चन्द्र वस्तीले सम्पादन गरेको यो किताब रोचक बनेको छ । मधेशकांग्रेस सम्बन्धका आयामहरू बुझ्न नेपालका निधि महत्त्वपूर्ण सामग्री हुन सक्छ ।"
जब टंकप्रसाद आचार्यलाई चार पाटा मुडेर टुँडिखेल घुमाइयो,"बाहुन भएर बाँचिस्, नत्र हेर्, तेरो छाला काडेर चौटाचौटा पारेर कौवा, चील र गिद्धलाई ख्वाउँथें, बुझिस् । तर के गर्नु, बाहुन भएर बाँचिस्, १९९७ सालमा प्रजातन्त्रका योद्धा टंकप्रसाद आचार्यलाई हेरेर बहादुर शमशेर रिसको आवेगले काम्दै मुर्मुरिएको दृश्य नेपालका राजनीतिक इतिहासका लागि अविस्मरणीय रह्यो । किनभने, आचार्यका सहकर्मी रामहरि शर्मा भन्छन्, मलाई र टंकप्रसादजीलाई बाहुन भएका कारण ज्यान सजाय दिइएन, हामीलाई चारपाटे मुडी दामल सर्वस्वसहित जन्मकैदको सजाय सुनाइयो । राणा शासकहरूले आचार्य र शर्मालाई तोकेको सजायअनुसार दामल गरियो कि गरिएन त ? दामल शब्दका भिन्नाभिन्नै परिभाषाका कारण यसबारे प्रश्न उठ्ने हुन सक्छ । चारपाटे मुडी सर्वस्वसहित जन्मकैदको सजाय दिइएकोमा शंका छैन, दामल दण्ड दिइयो कि दिइएन भन्ने सवालको जवाफ खोज्न सही परिभाषा र अभ्यास खोतल्नु जरुरी हुन्छ । यो खोतलखातल खासमा आचार्य र शर्मालाई तोकिएको अंश सर्वस्व, मुडी, दामल सजायको निहुँमा नेपालमा प्रचलित शरीरमा खोप्ने दण्डको ऐतिहासिक अध्ययन गर्ने जमर्को मात्रै हो । दामल (डामल) को अर्थआचार्य र शर्माका सहकर्मी गणेशमान सिंहको विचारमा, त्यतिबेलाको कानुनी प्रचलनअनुसार दामल सजाय पाएपछि व्यक्ति स्वतः जातिच्युत र जन्मकैदको भागीदार हुन्थ्यो । किनभने, दामलको अर्थ हुन्थ्यो अंश सर्वस्वसहित जन्मकैद गर्ने र मुडेर जातिच्युत गर्ने सजाय (सिंह २०५८ः९५) । धेरैजसो इतिहासकार र कानुनका ज्ञाताहरू भने दामल (डामल) सजायबारे सिंहको परिभाषाको एउटा पक्षसँग सहमत देखिँदैनन् । त्यो पक्ष हो, दामल गर्दा व्यक्तिको शरीरमा खोपिन्छ कि खोपिँदैन भन्ने प्रश्न । अध्येताहरू टोपबहादुर सिंह, डा कृष्णकान्त अधिकारी, डा तुलसीराम वैद्य, डा त्रिरत्न मानन्धर, प्रकाश वस्ती, विशाल खनालले दामल वा डामललाई शरीरमा डाम्ने अर्थमा बेसी प्रयोग गरेका छन् । उनीहरूका अनुसार, ठूला अपराधमा दामल गर्दा शरीरमा चिह्न रहने गरी अक्षर खोद्दै जात पतित गर्ने, चार पाटा मुड्ने, जन्मकैद गर्ने वा सर्वस्वसहित जन्मकैद गर्ने चलन थियो । शब्दकोशकारहरू राल्फ टर्नर, बालचन्द्र शर्मा पोखरेल र अन्य, हर्षनाथ भट्टराई, वसन्तकुमार शर्म्मा नेपाल, डा शंकरकुमार श्रेष्ठले आआफ्ना शब्दकोशमा दामललाई शरीरमा चिह्न रहने गरी अक्षर खोद्दै जन्मकैदको सजाय दिने कुरा लेखे पनि जात पतित गर्ने सजायबारे संकेत गरेको पाइँदैन । सरदार भीमबहादुर पाँडेले त्यस बखतको नेपाल मा ज्यानको बदला ज्यानै लिने ऐनमा भइरहेकोमा ज्यान सजायको सट्टामा दामल गर्नुलाई गालामा दामल भन्ने तीन अक्षर खोपी सर्वस्व गरी आजीवन कारावासको अर्थमा परिभाषित गरेका छन् । रजितभक्त प्रधानाङ्गले दामल शब्दलाई जन्मकैदका रूपमा मात्रै व्याख्या गरेका छन् भने टोपबहादुर सिंहले चाहिँ दामलसँग गाँसिएको जन्मकैदको कुरा छुटाएर परिभाषित गरेका छन् । जबकि यस सजायसँग जात पतित गर्ने वा तल्लो जातमा खसाल्ने दण्ड पनि जोडिएको छ, मार्न नमिल्ने (अबध्य) र मुडिने जात (ब्राह्मण) र अबध्य लिङ्ग (महिला) सँग सम्बन्धित अपराधीलाई मृत्युदण्डको सट्टा जन्मकैद गर्ने प्रचलन पनि गाँसिएको छ । इतिहासकार एमएस जैनले द इमर्जेन्स अफ अ न्यु अरिस्टोक्रेसी इन नेपालमा दामल शब्दको द अक्षर बायाँ गालामा खोप्ने गरी दिइने दामललाई मृत्युदण्डभन्दा कम सजायका रूपमा व्याख्या गरेका छन् । र, यो सजाय ज्यानको बदला ज्यान सजाय दिने मुलुकी ऐन, १९१० को सामान्य सिद्धान्तको अपवादका रूपमा ब्राह्मण र महिलालाई मृत्युदण्डको सट्टा दिइने दण्डका रूपमा टिप्पणी गरेका छन् । मुलुकी ऐन१९१० अनुसार, ज्यान मारेको अपराधमा पनि ब्राह्मणलाई सर्वस्वसहित दामल गरिने र महिलालाई दामल मात्रै गरिने जैनको जिकिर छ (जैन सन् १९७२ः१६३,१६८) । पूर्वन्यायाधीश टोपबहादुर सिंहको कानुनी शब्दकोश अनुसार, दामलको मतलब हो ः दायाँ गालामा चिह्न रहने गरी दामल भन्ने तीन अक्षर खोदी जात पतित गर्ने सजाय । मुलुकी ऐन, १९९२ को ज्यान लिँदा, मुड्दा, दामल गर्दाको नं ५ अनुसार, पानी नचल्ने र छिटो हाल्नुपर्ने जातमा मिलाउँदा सोही जातका १ अक्षर पिँडौलामा चिह्न रहने गरी खोपी र अभक्ष्य खुवाई छोड्ने कार्य हो दामल (सिंह २०७६ः२४०) । सिंहले दायाँ गाला भने तापनि मुलुकी ऐन १९१० मा खासमा बायाँ गालामा दामल अक्षर खोदिने प्रचलन रहेको र जात पतित गर्दा पिँडौलामा अक्षर खोपिने चलन रहेको पाइन्छ । अधिकारी, वैद्य, मानन्धर र वस्तीका अनुसार अपराधीहरूलाई भौतिक रूपले चिनो लगाएर सजाय दिने व्यवस्था मुलुकी ऐनमा मात्रै रहेको देखिँदैन, बरु यो निकै प्राचीन प्रचलन हो । मनु र याज्ञवल्क्यजस्ता हिन्दु धर्मका प्राधिकार व्यक्तिले अवैध यौनसम्बन्ध, चोरी र डकैतीजस्ता अपराधमा पिँडुला वा निधारमा कुकुरको खुट्टाजस्ता चिह्न अंकित गर्ने प्रक्रिया ठेकेका थिए (अधिकारी सन् १९८४ः२७७२७८) । दामल र दायमुल हब्सदामलडामल पद मुलुकी ऐनमा अत्यधिक रूपमा प्रयोग भएको छ, जुन मूल रूपमा ज्यान, करणी, राजकाजका अपराधमा दण्डस्वरूप शरीरमा खोप्ने सजायका रूपमा, ब्राह्मण र महिलाको हकमा भने मृत्युदण्ड दिनुको सट्टा खोपेर जन्मकैद गर्ने अर्थमा बुझ्नेबुझाइने गरिएको देखिन्छ । २०२२ सालमा श्री ५ को सरकार, कानुन तथा न्याय मन्त्रालयद्वारा छापिएको श्री ५ सुरेन्द्रविक्रम शाहदेवका शासनकालमा बनेको मुलुकी ऐन मा २६९ ठाउँमा दामलदामल् शब्द प्रयोग भएको पाइन्छ । तर, १९१० मा लिखित मुलुकी ऐन र त्यसका अनेक संशोधनमा पनि दामल शब्दको प्रस्ट व्याख्या गरिएको देखिएन । ज्यान सजाय पाउने निश्चित वर्णजातलिङ्गगोत्रका अपराधीलाई दामल मात्रै गर्ने सम्बन्धमा १९८८ सालमा जारी भएको भीमशमशेरको सनदमा भने दामलबारे अलिक व्याख्या पाइन्छ । सनदको व्याख्या हेर्दा मनु र याज्ञवल्क्यहरूले बनाएको हिन्दुधर्म शास्त्रको वचनअनुसार प्राणदण्ड दिनुभन्दा अक्षर अङ्कित आजन्म कारागार बास गर्नु भनेको नै दामल गरी जन्मभर कैद राख्नु हो भन्ने देखिन्छ (मुलुकी ऐन २००९ः२४२, वस्ती २०७९ः४३४) ।दामल शब्द भने अरबी भाषाको दायमुल हब्स (दाइमुल्ह हब्स) बाट आएको देखिन्छ, जसको अर्थ जन्मकैद, जीवनभरका लागि कैद वा कालापानीको सजाय हो (पोखरेल र अन्य २०४०ः६४५, शर्म्मा नेपाल २०५७ः६५८) । त्यस्तै, भारतमा हिन्दी भाषामा डामिल वा डामल पनि भन्ने गरिन्छ भने नेपाली भाषामा पनि प्रचलित डामल शब्दको व्युत्पति डाम शब्द र डाम्नुजस्ता मूल क्रियापदसँग जोडिन्छ । दायमुल हब्स, दामलडामलको अर्थ आजीवन कारावासको दण्ड र देशनिर्वासन मानिएको छ (प्रसाद, सहाय र श्रीवास्तव सन् १९९२ः४५५,५१६) । दक्षिण एसियामा, त्यसमा पनि नेपालमा हिन्दु धर्मशास्त्रले तोकेका विधिअनुसार सजाय दिँदा दामलडामल शब्दले शरीरमा डामेर जन्मकैद दिने अर्थमा अभ्यास भएको हुन सक्छ र यो जातलिङ्गअनुसार दिइने भिन्नाभिन्नै सजायको एक अभिन्न अंग भएको हुन सक्छ । डामेर आजीवन कारावासको सजाय दिने प्रचलन अन्य समाजमा पनि नभएको होइन, तर हिन्दु धर्मशास्त्र अभ्यास गर्ने नेपालको हिन्दूकृत वैधानिक र कानुनी परम्पराको विशेषता पनि हुन सक्छ । दामलको अभ्यास र इतिहासयस परम्परा र अभ्यास खोतल्दै इतिहासकार कृष्णकान्त अधिकारी नेपाल अण्डर जंगबहादुर: १८४६१८७७ मा लेख्छन्, उन्नाइसौं शताब्दीको नेपाली कानुनअनुसार बाह्र वर्षसम्मका व्यक्तिलाई नाबालिग मानिन्थ्यो । वास्तवमा आकस्मिक रूपमा सही, त्यस्ता नाबालिग व्यक्तिको हत्या भएको छ भने त्यसलाई सधैं जानीजानीकन गरिएको हत्या समान मानिन्थ्यो । त्यस्तो हत्याका अपराधी गैरब्राह्मण पुरुष भए उसलाई मृत्युदण्ड दिइन्थ्यो । तर, ब्राह्मण र महिलालाई भने मृत्युदण्ड दिइँदैनथ्यो । ब्राह्मण र सबै जातका महिलालाई दामलको सजाय मात्रै दिइन्थ्यो, ब्राह्मण पुरुषको हकमा सर्वस्व हरण पनि गरिन्थ्यो । दामल गरीकन दण्ड दिनु भनेको अपराधीको बायाँ गालामा नेपाली शब्द दामलको पहिलो अक्षर अंकित गर्नु हो । तातो फलामले डामेर दामल गर्नुको अर्थ मृत्युदण्डपछिको दोस्रो सबैभन्दा ठूलो सजायका रूपमा लिइन्थ्यो (अधिकारी सन् १९८४ः२७७२७८) ।१९१० सालको मुलुकी ऐनभन्दा अघिका अभ्यास हेर्दा त्यसको ३१ वर्षअघि नै दमल सँगै दमलुसदम्लुसदमलुस् शब्द पनि प्रयोग भएको देखिन्छ । भीमसेन थापाका भतिजा कर्णेल उजिरसिंह थापाले पाल्पाका प्रमुख हुँदा १८७९ चैत्रमा जारी गरेको जंगी तथा निजामती स्थिति बन्देजमा ५ ठाउँमा दमलुस सजाय तोकिएको पाइन्छ । राजेश्वर थापाका अनुसार, कसैलाई जातदेखि पतित गर्याको छ उस्लाई जान्न्याहरूले बारना गर्दछन् उस् जगादेषि अंत गयो भन्या त म पतित् भयाको छु भनि आफु कहदैन अरुले थाहा पाउदैनन् र पानीमा सभैलाई बोर्छ तसर्थ जात पतित हुन्या पानी नचल्न्या बिराउ गर्यो भन्या उसको निधारमा दम्लुस् गरिदिनु भन्याको गोदना गोदि अक्षर लेषिकन छोड्नु उसै नछोड्नु(थापा २०६४ः११४) । छुन पनि नहुन्या कामि, सार्कि दमाइ भाड गैरह जातका रज भयानभयाका सधवा बीधवा कन्या जस्तैसुषै भए पनि उभो जातले बिरायेछ, भातपानिमा बोरेछ भन्या जातअन्सार जिउ मारिदिनु भातपानिमा अरू कसैलाई बोरेनछ भन्या दमलुस गरी उसै जातमा मिलाई दिनू (थापा २०६४ः११८) । दामलको इतिहास पल्टाउँदै जाँदा, एकातिर पृथ्वीनारायण शाह र उनको पुर्खा राम शाहसम्मको शासनकालमा पुगिन्छ, अर्कोतिर जयस्थिति मल्लको राज्यसम्म पनि पुगिने रहेछ । पृथ्वीनारायण शाहको शासनमा विशेष गरी पञ्चखतमा दिइने दण्डको कानुनी व्यवस्थाबारे डा जगदीशचन्द्र रेग्मी नेपालको वैधानिक परम्परा मा लेख्छन्, पञ्चखत मुद्दामा परिबन्द र प्रमाण पुगेमा १) प्राणदण्ड हुने, २) गालामा डामी जन्मकैद गरिने, ३) टुपीसमेत मुडेर जात पतित गरी जिल्ला वा राज्यबाट निकाला गरिने, ४) घटी जातमा मिलाई छाडिने र ५) जातबाट पतित गराई दण्ड गरिने जस्ता मुद्दा पर्दथे (रेग्मी २०३६ः२०१) । पञ्चखतमा घटीबढी जातअनुसार सजाय थपघट हुने परम्परालाई पृथ्वीनारायण शाहले निरन्तरता दिएका थिए । निश्चित जातका मानिसलाई हलुका वा कडा सजाय दिने शाहकालीन परम्परा र अभ्यासबारे नेपालको कानुनी इतिहासको रूपरेखा मा अध्येता रेवतीरमण खनालको विश्लेषण छ, ज्यानमारालाई काटी मारिदिने सामान्य नियम थियो । तर ब्राह्मण, सन्यासी, जोगी, बैरागी र जनानाहरूले ज्यान मारे पनि उनीहरूलाई मृत्युदण्ड नभई अक्षर खोदी जन्मकैद वा देश निकाला गरिन्थ्यो । केही जातिमा आफ्नी स्वास्नी जारी गरी लाने जारलाई काटी मार्न पाउने कानुनी व्यवस्था थियो । तर, ब्राह्मण आदि अबध्य जातलाई काट्न नपाउने र बरु गाउँ निकाला आदि हलुका सजाय गर्ने र जारबाट विवाह खर्च भराई कैद गराउने व्यवस्था थियो (खनाल २०५९ः९१) । पृथ्वीनारायण शाहका विधि, विधान र व्यवहारको नेपथ्यमा उनका पुर्खा राम शाहले बाँधेको थिति रहेको देख्न सकिन्छ, जसमा थप जात र समुदायलाई मृत्युदण्डको सट्टा दामल गरिने प्रावधान प्रस्ट लेखिएको पाइन्छ । खनालका अनुसार, न्याय नपाए गोर्खा जानू भन्ने उखान नै बनाउन सफल भएका राम शाहको पन्ध्रौं स्थितिमा ज्यान जाने अपराध गरे पनि चौतरिया भाइ सगोल बन्धु, ब्राह्मण, वैरागी, सन्यासी, भाट र स्त्रीलाई प्राणदण्ड नदिनू, मुडी देश निकाला गर्नु भन्ने प्रावधान छ । उनी थप लेख्छन्, ब्राह्मणलाई सर्वस्व गरी मुडी देश निकाला गरेपछि मृत्युदण्ड दिएसरह हुन्छ । गुरु, बालक, वृद्ध, स्त्री, योगी, सन्यासी, वैरागीलाई मृत्युदण्ड दिनु हुँदैन, अरू नै दण्ड दिनुपर्छ । यीबाहेक अरू प्रकारका आततायी र मृत्युदण्ड हुने अपराध गर्ने अपराधीलाई विचार गरी मृत्युदण्ड दिनुपर्छ भन्ने धर्मशास्त्रमा व्यवस्था भएकाले श्री ५ रामशाहले गोत्रबन्धुलाई मृत्युदण्ड दिए गोत्र हत्या लाग्ने, नमारेमा अपराधीलाई दण्ड नदिएको प्रत्यवाय (धर्मशास्त्रहरूले तोकेका नित्य कर्म नगर्नाले लाग्ने पाप) लाग्ने हुनाले देश निकाला गरे पनि मृत्युदण्ड दिएसरह हुने भएकाले त्यो व्यवस्था गरेका थिए । ब्राह्मणलाई मृत्युदण्ड दिए ब्रह्महत्याको प्रत्यवाय लाग्ने हुनाले मुडी देश निकाला गरे पनि सो दण्डसरह भएकाले मुडी देश निकाला गर्नु र वैरागी सन्यासी भेष लिएका पनि अबध्य छन् भनी यस्तो स्थिति गरिएको हो भनी स्पष्ट गरिएको थियो (खनाल २०५९ः६३६४) । निधारमा मुर्कट्टा चिह्न खोप्नू राम शाहअघि नै नेपाल मण्डलमा जय स्थिति मल्लले धर्मशास्त्रका आधारमा स्थिति बाँधेका थिए । मल्लको थितिको पृष्ठभूमिमा नारद संहिता को आधारमा लेखिएको र व्याख्या गरिएको न्यायविकासिनी रहेको छ । त्यसमा विष र हतियारजस्ता सामानको व्यापार गर्ने, विष र हतियारजस्ता सामान प्रयोगमा ल्याई हत्या गर्ने, परस्त्रीहरूलाई हातपात गर्ने एवम् अरू प्राणघाती क्रियाकलाप गर्ने जस्ता अपराधमा जातअनुसार भिन्नाभिन्नै सजाय दिने परम्परा लेखिएको छ । यसमा नकाटिने जातलाई दिइने दण्ड दामल पनि रहेको तथ्य प्रकाश वस्तीले न्यायविकासिनी पल्टाउँदै देखाएका थिए । शान्तहर्ष वज्राचार्य र दिनेशराज पन्तले अलगअलग रूपमा न्यायविकासिनी को सम्पादन गरेका थिए । वस्तीले देखाएको बुँदाबारे न्यायविकासिनी मा पन्तको व्याख्या छ, ब्राह्मणले गुरुतुल्यगमन (आमा, सानीआमा, गुरुमा, भाउजू, छोरी र दिदीबहिनी जस्ता व्यक्तिहरूसँग सम्भोग) गरेमा, मदिरा पिएमा, चोरी गरेमा, ब्राह्मणलाई मारेमा वा भ्रूणहत्या गरेमा उनका शरीरमा खोपेर नमेटिने गरी दाग लगाइदिनू । गुरुतुल्यगमन गरेमा उनका निधार आदि देखिने अंगमा स्त्रीयोनिको चिह्न बनाइदिनू । चोरी गरेमा कुकुरको पाइलाको चिह्न बनाएर नमेटिने गरी डाभिदिनू । ब्रह्महत्या गरेमा वा भ्रूणहत्या गरेमा उनका निधारमा शिर नभएका शरीरको चिह्न खोप्न लगाउनू । ऊसँग कसैले बोल्न र कुरा गर्न निषेध गरिदिनू । यो मनुको आदेश हो (पन्त २०६५ः२९१) । न्यायविकासिनीको संस्कृत श्लोकसँग मिल्दोजुल्दो श्लोक नारदस्मृति, मनुस्मृति र याज्ञवल्क्यस्मृतिमा पनि रहेछ । दिनेशराज पन्तका अनुसार मनुस्मृति, याज्ञवल्क्यस्मृति, विष्णुस्मृति, आपस्तम्बस्मृति, गौतमस्मृति, वसिष्ठस्मृति, बौधायनस्मृतिसँग नारदस्मृतिका विभिन्न श्लोकको तुलना हुन्छ भनी युलियस योल्लि, रिचार्ड डब्ल्यू लारिभियरे आदि विद्वान्ले लेखेका छन् । यस कारण ती स्मृतिसँग नारदस्मृतिको तुलनात्मक अध्ययनका साथै तिनीहरूसँग न्यायविकासिनीको पनि तुलनात्मक अध्ययन गर्न सकियो भने त्यसले नेपालको न्यायक्षेत्रको इतिहासमा महत्त्वपूर्ण प्रकाश पर्ने पन्तको विश्वास छ (पन्त २०६५ःपृष्ठ उल्लेख नभएको वक्तव्य) । तुलसीराम वैद्य र त्रिरत्न मानन्धरले क्राइम एन्ड पनिशमेन्ट इन नेपालः अ हिस्टोरिकल पर्सपेक्टिभ मा विभिन्न हिन्दु धर्मशास्त्र अनुसार निर्माण भएका थिति, कानुन र ऐनको विश्लेषणसँगै तिनका अभ्यासको चिरफार गरेका छन् । यस किताबमा मूल रूपमा लिच्छवि शासनदेखि राणा शासनसम्मको करिब दुई हजार वर्षमा मूलतः पाँच थरी अपराध र तिनका भिन्नाभिन्नै दण्ड व्यवस्थाबारे विश्लेषण गरिएको छ । राजा र राज्य विरुद्धको अपराध, शरीर विरुद्धको अपराध, राष्ट्रिय र व्यक्तिगत सम्पत्ति विरुद्धको अपराध, यौन अपराध र धर्म विरुद्धको अपराधमा दिइने सजायको विश्लेषण गर्दै प्रस्टै लेखिएको देखिन्छ ः नेपालमा लामो समयसम्म अपराधअनुसार सजाय होइन, अपराधीको जात र लिङ्गअनुसार दण्ड चलन चल्यो । विभिन्न स्मृतिमा तोकिएको दामल गर्ने वा शरीरमा खोप्ने सजाय राज्यले विधान बनाएर कसरी लागू गर्यो भन्ने कुरा खोतल्ने क्रममा देखिएको मुख्य पक्ष हो ः धर्मशास्त्रद्वारा अबध्य मानिएका ब्राह्मण र महिलालाई मृत्युदण्डको सट्टा दामल गर्ने, जात पतित गर्ने, सुँगुरको मासु खुवाउने, सहर घुमाउने अनि देशनिकाला गर्ने चलन लामो समयदेखि प्रचलित रह्यो । क्राइम एन्ड पनिशमेन्ट इन नेपाल मा विभिन्न प्रकारका सजायको व्याख्या गर्ने क्रममा हप्काउने वा चेताउने, कडासँग डाँट्ने, आर्थिक दण्ड दिने, अंगभंग गर्ने र ज्यान मार्ने सजायसँगै शरीरमा खोप्ने, टाउको मुड्ने र देशनिकाला गर्ने तथ्य दिइएको छ । तीमध्ये दामल गर्ने चलनबारे लेखिएको छ, गोदना गर्ने वा खोप्ने सजायको मुख्य उद्देश्य अपराधीलाई बदनाम गराउनु हो, जसले गर्दा ऊ जहाँसुकै गए पनि उसको शरीरमा खोपिएको कलंकको आधारमा परिचित होस् । यस्तो सजाय नेपाल र भारतमा मात्र नभई बेलायत र प्राचीन रोमजस्ता युरोपेली देशमा पनि दिइन्छ । सत्रौं शताब्दीसम्म इङ्ल्यान्डमा अन्य अपराधका लागि हत्याराहरूलाई एम, चोरहरू र अरूलाई टी अक्षर खोपिन्थ्यो । भागेका दासहरूलाई पनि खोपिन्थ्यो । नेपालमा पनि दामल गर्ने प्रचलन धेरै थियो (वैद्य र मानन्धर सन् १९८५ः१४१५) । 'अंश सर्वस्व, मुडी, दामल'१९१० सालको मुलुकी ऐनले हत्याका अपराधीलाई पहिलेदेखि दिइने सजायमा नयाँ मोड ल्यायो । त्यो मोड हो, ज्यानको मुद्दामा देशनिकाला गर्ने सजायको व्यवस्थालाई पूरै निषेध गरीकन बायाँ गालामा खोपेर जन्मकैदको सजायले पुनःस्थापन गर्ने क्रम, जसलाई दामल गर्ने भन्ने गरिन्छ (वैद्य र मानन्धर सन् १९८५ः२०८) । देशनिकालाको सट्टा दामल गरिनु मुलुकी ऐनले ल्याएको ठूलो परिवर्तन हो । यसै क्रममा लामो समयसम्म निश्चित जात र लिङ्गलाई धेरैजसो दामल गरिन्थ्यो, धेरैलाई मारिन्थ्यो । ब्राह्मण, सन्यासी र स्त्री जातिले ज्यान सजाय हुने कसुर गरेमा दामलसम्म हुने गर्थ्यो, अरू वर्णजातलिङ्गका मानिसले गरे ज्यानै सजाय हुन्थ्यो । यस्तो अवस्थामा ज्यान सजायमा सुधारका राणा शासनकालमै केही प्रयास भएका थिए । त्रिरत्न मानन्धरको अप्रकाशित पुस्तक देवशमशेर र तात्कालिक नेपाल मा शरीरका विभिन्न अंगमा खोप्ने चलन देवशमशेरकै पालादेखि घट्दै गएको संकेत गरिएको छ । उक्त पुस्तकअनुसार, १९५७ फागुनदेखि १९५८ असारसम्म शासन गर्न पाएका देव शमशेरको सरकारले गोर्खापत्र वर्ष १, अंक ३ मा प्रकाशित गरेको सूचनामा आँखीभौं र दाह्रीजुंगा खौरिएका पुरुष र आँखीभौं मात्रै खौरिएका महिला सार्वजनिक रूपमा देखिएमा उनीहरूबारे सरकारलाई सूचित गर्न आदेश दिइएको छ । यसरी आँखीभौं र दाह्रीजुंगा खौरिएका व्यक्तिहरू झ्यालखानाबाट भागेका कैदी हुने भएकाले उनीहरूलाई गिरफ्तार गर्न गोर्खापत्र मा सूचना जारी गरिएको देखिन्छ । मानन्धरको मतअनुसार, देवशमशेरको समयमा शरीरका विभिन्न अंगमा खोप्ने चलन बहुप्रचलित रहेको भए भगुवा कैदीहरूसम्बन्धी सूचनामा पनि शरीरमा टड्कारो देखिने चिनोको कुरा खुलाएरै सूचना जारी गरिन्थ्यो होला । ज्यान सजाय दिइएको दृश्य नै देखेका एचए ओल्डफिल्डलगायत विदेशी लेखकले पनि दामल गरिएको तथ्य लेखेको नदेखिएको र वीरशमशेरको पालामा संशोधन गरिएका पाँच भागे मुलुकी ऐनमा पनि कम जोड दिइएको अवस्थामा राणाकालमै यसको अभ्यास कम हुँदै गएको मानन्धरको अनुमान छ । ज्यान सजायमा सुधारका लागि भीमशमशेरबाट १९८८ सालमा, जुद्धशमशेरबाट १९९३ र १९९९ सालमा सनद जारी गरिएको थियो । २००३ सालमा पद्मशमशेरले मुलुकी ऐनमा संशोधन नै गरी मृत्युदण्डलाई निषेध गर्ने सनदको सदर गरेका थिए । यसबाट गद्दी, राजकाज र जंगी अपराधमा बाहेक अरू कुनै पनि मुद्दामा मृत्युदण्ड नदिइने भयो (मुलुकी ऐन २००९ः२४२, वस्ती २०७९ः४३२४३४४) । ठीक त्यही अवधिमा १९९७ सालको प्रजा परिषद्को विद्रोह भएको थियो, विद्रोहीहरूमाथि जातअनुसार कडाभन्दा कडा सजाय सुनाइएको थियो, तीन जना नेवार र एक क्षेत्रीलाई मृत्युदण्ड दिइएको थियो । र, टंकप्रसाद पाध्याय (आचार्य) र रामहरि पाध्याय (शर्मा) जस्ता उनीहरूका नेता र सहकर्मीलाई अंश सर्वस्व, मुडी, दामल सजाय तोकिएको थियो । उनीहरूका सहकर्मीमध्ये धर्मरत्न यमिले नेपालका कुरा मा दुवै जनालाई दामल नगरिएको लेखेका छन् (यमि २०१४ः २१५) भने गणेशमान सिंहले मेरो कथाका पानाहरू खण्ड १ मा चाहिँ दामल गरिएको बोलेका छन् (सिंह २०५८ः ९५९७) । उनीहरूलाई चारपाटे मुडिएको, जात पतित गरिएको, सहर घुमाइएको र आजीवन कारावासको सजाय दिइएकोमा कुनै शंका छैन । दामललाई अरबी भाषाको अर्थमा मात्रै सीमित गरेर हेर्दा उनीहरूलाई जन्मकैदसहित अन्य सजाय दिइएको भन्न मिल्छ, जहाँसम्म हिन्दु धर्मशास्त्रको ठेट अर्थ र नेपाली राज्यको लामो ऐतिहासिक अभ्यास हेर्दा शरीरमै खोपेर दामल गरिएको भन्न मिल्दैन । बरु निधार, गाला र पिँडौलाजस्ता शरीरका विभिन्न अंगमा अक्षर खोद्दै जन्मकैद गर्ने खालको हलुका सजाय लाई थप सुधारका साथ लागू गरिएको भन्न मिल्छ । किनभने गैरब्राह्मणहरूलाई मृत्युदण्ड दिइने अपराधमा ब्राह्मणलाई चारपाटे मुड्ने, जनै चुँडाल्ने, सुँगुरको मासु खुवाउने, जातच्युत गर्दै सामाजिक हैसियत झार्ने, सार्वजनिक रूपमा अपमानित गर्ने तथा देशनिकाला गर्ने सजाय आफैंमा मृत्युदण्ड सरह हो भन्ने धर्मशास्त्रकै लचिलो व्याख्या यहाँ लागू गरिएको हुन सक्छ । यसरी सुधार्दै गरिएको दामल सजाय नयाँ मुलुकी ऐन बनाइएपछि २०२१ सालसम्म पनि जन्मकैदका रूपमा लागू भएको अदालती प्रमाण देखिन्छ । यस अर्थमा नेपालमा लागू भएको अपराध अनुसार सजाय होइन, जातअनुसार सजाय गर्ने ऐन र अभ्यास जति हदसम्म अध्ययनको विषय हो, त्यत्तिकै अनुसन्धान र विमर्शको मुद्दा हो दामल पनि । यी विषयमा अध्ययन, अनुसन्धान र चिन्तनका लागि आग्रह गर्न चाहन्छु । (धन्यवाद: डा त्रिरत्न मानन्धर, प्रकाश वस्ती, अशोक गुरुङ)"
माफियाहरु,"पहिलो माफियाएकाबिहानै घन्टा बजाएर निद्रा बिथोल्छमन्दिरभित्रै बसीबसी भगवान्लाई बेच्छढोकाबाहिर उभिएको माग्नेलाई घचेट्दैहामी ताछाडमछाड गर्दै धर्म किन्न पुग्छौंदोस्रो माफियाकालीमाटीमा बसेर फलफूलतरकारीको दलाली गर्छहामी मोलमोलाइ गर्दैताजाताजा रोग किनेर घर फर्कन्छौंतेस्रो प्रकारका माफियाहरुस्कुलकलेज खोलेर बसेका छन्हरेक महिना लामो चेकलिस्ट र बिल पठाउाछन्निर्दोष छोराछोरीको चम्किलो भविष्य सम्झेरचुइँक्क नबोली गोजी टक्टक्याउाछौंचौथो माफियाका ससुराली खलकसमेतअस्पताल खोलेर राजमार्गभरि बसेका छन्टाउको दुखेर गए पनि नाइटो दुखेर गए पनिअनेक जााचपड्तालका नाममा कोठाकोठा नचाउाछन्हामी ऋण काढीकाढी जीवन बचाउाछौंपााचौं माफियाका सारा दाजुभाइकोही असनमा किराना पसल कोही न्युरोडमा होलसेल पसलकोही चोकचोकमा सुपरमार्केट खोलेर बसेका छन्हामी मुन्टो टेक्दै गोजी रित्याउन जान्छौंछैटौं प्रकारका माफियाहरुगल्लीगल्लीमा बैंक खोलेर बसेका छन्सस्तो ब्याजमा पैसा थुपार्न लगाउाछन्निकाल्छन् अनेक स्किमहरुहामी मख्ख परिपरिआफ्नै पैसाको चर्को ब्याज तिरेर सुविधा किन्न दौडन्छौंसातौं प्रकारका माफियाहरुसिन्डिकेट सिस्टम लगाएरहामीलाई मान्छे कम गुन्द्रुक भन्ठानेर खाादीखाादी यमपुरीको यात्रा गराउाछन्हामी निस्सासिँदै च्यापिन्छौं, झुन्डिन्छौंआठौं प्रकारका माफियाहरुअदालतको ढोकामै हामीलाई अठ्याउाछन्न्याय किन्न मोलमोलाइ गर्छन्हामी जायजेथा सकेर न्याय किन्छौंनवौं प्रकारका माफियाहरुहरेक सरकारी कार्यालयको क्यान्टिनमाचिया र चुरोट पिउादैहाम्रो हातैमा फाइल थुत्न आइपुग्छन्हामी लाचार बनेर फाइल सुम्पिदिन्छौंदसौं प्रकारका माफियाहरुमानवअधिकार, नारीअधिकार, बालअधिकारका नाममा अनेक थरी सटर चलाउाछन्हामी उचालिन्छौं, थचारिन्छौं, चटारिन्छौंएघारौं प्रकारका माफियाहरुघरघरमा म्यानपावर खोलेर बसेका छन्हाम्रै जीवनको ओसारपसार गर्छन्हामी सास लिएर निर्यात हुन्छौंलास भएर आयात भइदिन्छौंअनि माफियाका पनि माफियाबाह्रौं प्रकारका माफियाहरुमाफियाका मालिकहरु, माफियाका नाइकेहरुसिंहदरबारभित्र बस्छन्मिठामिठा सपना देखाउाछन्हामी लाममा बसीबसी भोट दिन्छौंसप्पै माफियाहरु परिचालन गर्छन्हामीमाथि नै हैकम चलाउाछन् प्रत्येक पटक धोका खाइरहन्छौंतैपनि उनैलाई जिताइरहन्छौंतर, कहिल्यै चेत्दैनौंतर, कहिल्यै जाग्दैनौंअब आफैं भन्नुहोस्,माफियाहरु कसले जन्मायो ? माफियाहरु कसले हुर्कायो ?"
के माइकल ज्याक्सन जिउँदै छन् ?,"अमेरिका र हलिउडका कन्स्पिरेसी (अफवाह) हरू नौला होइनन् । अभिनेत्री मर्लिन मुनरोको निधनमा तत्कालीन राष्ट्रपति जोन एफ केनेडीलाई जोडेर होस् वा सन् १९६९ मा अमेरिकाले चन्द्रमामा मानव ओरालेको क्षणलाई निर्देशक स्टान्ले कब्रिकले बनाएको भिडियोको प्रसंग होस्, अमेरिकामा सबैजसो ऐतिहासिक घटनाबारे सानाठूला कन्स्पिरेसी आइरहन्छन् । अन्तरिक्ष विज्ञानले यत्ति ठूलो फड्को मारिसक्दा पनि अमेरिकाका झन्डै २ प्रतिशत जनसंख्या अर्थात् दसौं लाख मानिसहरू पृथ्वी गोलो नभई चेप्टो छ भन्ने कन्स्पिरेसी सिद्धान्त मा विश्वास गर्छन् । हलिउडका सेलेब्रिटीहरूको निधनमा यस्ता कन्स्पिरेसी झनै भरपूर सुनिन्छन् । मुनरोसँगै पल वाल्कर, कर्ट कबेन, एल्भिस प्रेस्ली, पल म्याकार्थी र जोन लेननजस्ता हलिउड सेलेब्रिटीको मृत्युपछि सिर्जना भएका अनेकथरी कन्स्पिरेसीबारे अझैसम्म चर्चा हुने गरेको छ । सामाजिक सञ्जाल, मिडिया अन्तर्वार्ता, पडकास्ट र डकुमेन्ट्रीको हिस्सा बन्ने गरेको यस्तै एउटा घटनामध्ये एक हो, किङ अफ पप अर्थात् पप संगीतका राजा माइकल ज्याक्सनको महाप्रस्थान । सन् २००९ को जुन २५ मा राति निदाउन आफ्नै व्यक्तिगत डाक्टरले दिएको औषधिको मात्रा अत्यधिक भएका कारण ५० वर्षको उमेरमा ज्याक्सनको निधन भएको घोषणा गरिएको थियो । लापरबाहीका लागि चिकित्सक कनराड मरेलाई ४ वर्षको जेल सजायसमेत सुनाइएको थियो । निधनपछि जुलाई ७ मा एक सार्वजनिक स्मृतिसभा र सेप्टेम्बर ३ मा माइकलको अन्त्येष्टि गरिएको थियो । उनका परिवार र विभिन्न सेलेब्रिटीको उपस्थितिमा उनको पार्थिव शरीरलाई सुनको जलप लगाइएको कफिनमा विसर्जन गरिएको थियो ।अहिलेसम्मै हलिउड र विश्वकै सबैभन्दा धेरै अवार्ड जित्नदेखि सर्वाधिक एल्बम बिक्री हुने वा कम उमेरमै अमेरिकीचार्टको उत्कृष्ट दसमा परेर ज्याक्सनले जीवनकालभरि प्रसंशकलाई सांगीतिक जादु वरिपरि राखिरहे । आफ्ना दाजुहरूसँगको सांगीतिक समूह हुँदै एकल गायनको क्षेत्रमा उनी छिरेका थिए । उनका एल्बम ३० करोड प्रतिभन्दा धेरै बिक्री भएका छन् । गीतहरूसँगै प्रस्तुति र नृत्यको माध्यमबाट उनले पप संगीतको राजाको उपाधि आर्जन गरेका थिए । निधनपछि पनि ज्याक्सनको परिवारले निरन्तर उल्लेख्य आम्दानी गरिरहेको छ । फोर्ब्स म्यागेजिनले उनलाई निधनपछि सबैभन्दा धेरै कमाउनेहरूको सूचीमा अग्रस्थानमा राखेको छ । यो घटना संगीत बजार र हलिउडमा उनको नमेटिने ख्यातिका रूपमा बुझ्न सकिन्छ । सन् २०१६ मा मात्रै उनको परिवारले एकै वर्षमा झन्डै ८२५ मिलियन अमेरिकी डलर आर्जन गरेको थियो । यो रकम अहिलेकी चर्चित गायिका टेलर स्विफ्टले आफ्नो एराज टुर बाट व्यक्तिगत रूपमा कमाएको आम्दानी आसपास हो । ज्याक्सन जति चर्चित र सफल थिए, जीवन उति नै उतारचढाव, विवाद, कानुनी लडाइँ र कन्स्पिरेसीले भरिएको थियो । र, यो दुःखले उनलाई मृत्युपर्यन्त पनि छोडेको छैन । सन् १९८४ मा पेप्सीको एउटा विज्ञापन सुटिङ गर्ने क्रममा भएको दुर्घटनाले ज्याक्सनको जीवन सधैंका लागि परिवर्तन गरिदियो । त्यही बेला उनको अनुहारको केही भाग आगोले जल्यो । त्यसपछि बारम्बार प्लास्टिक सर्जरी र अन्य प्रतिबन्धित औषधिको सेवनले उनी सधैं चर्चा, विवाद र झमेलामा परिरहे । दजनौं पटक नाक, चिउँडो, अनुहार, छाला लगायतको प्लास्टिक सर्जरी र स्वरूप परिवर्तन गरिरहे । ६५ भन्दा बढी मुद्दा झेलेका उनलाई बालबालिकाहरूमाथि यौन दुर्व्यवहारको आरोप पनि लाग्यो । जीवन नै असहज हुने ऋणको भासमा उनी नराम्रोसँग भास्सिए । सोनीलगायत ठूला कम्पनी, कन्सर्ट आयोजक र आफ्ना कर्मचारीसँगको कानुनी लडाइँले जीवनको उत्तरार्धतिर उनी लगभग टाट पल्टिए । सन् १९९३ बाटै सुरु भएको बालयौन दुराचारको मुद्दामा उनले २५ मिलियन अमेरिकी डलर तिरेर मेलमिलाप गरेका थिए । सन् १९८४ मा अमेरिकाको रंगभेदविरुद्ध बोल्दा र सोनी का तत्कालीन प्रमुखलाई रंगभेदी भएको आरोप लगाउँदा उनले मिडियाको खिचातानी सहनुपरेको थियो । अनेकौं मुद्दामामिला, अव्यवस्थित आर्थिक ब्यहोरा, सनक र मनमौजी शैलीका कारण निधनका समयमा झन्डै ५ सय मिलियन डलर आसपास ऋणमा थिए माइकल । त्यसबेला उनी सन् २००९ को जुलाईमा सुरु हुन लागेको दिस इज इट नामक सांगीतिक यात्रामा ५० वटाभन्दा बढी स्टेज प्रस्तुति दिने तयारीमा थिए । निधनको अघिल्लो साँझसम्म निकै फुर्तिलो भएर रिहर्सलमा व्यस्त रहेका, तर अचानक बितेको समाचार आएसँगै माइकलको मृत्युबारे अनेकथरी हल्ला फैलन सुरु भएका थिए ।ज्याक्सनको मृत्युपछिका कन्स्पिरेसीहरूलाई सामाजिक सञ्जालको व्यापकताले झनै थपथाप गर्ने काम गरे । त्यसबेला सुरुवाती उछालमा रहेका सामाजिक सञ्जाल र फ्यान ग्रुपमा ज्याक्सनका प्रशंसकहरूले उनको मृत्यु नक्कली भएको र उनी जीवित रहेको हल्ला फैलाए । पछि त्यही विषयलाई टेलिभिजन, डकुमेन्ट्री र पुस्तकको विषय बनाइयो । अत्यन्तै ठूलो प्रशंसक समूह भएकाले ज्याक्सनको निधनसम्बन्धी कन्स्पिरेसीहरूमा स्वतः धेरैको चासो हुन्थ्यो ।ल्यारी किङ, न्यान्सी ग्रेसजस्ता टीभी कार्यक्रम सञ्चालकहरूले पनि ज्याक्सन नजिकका व्यक्तिहरूको अन्तर्वार्ता लिने र कन्स्पिरेसीहरूलाई फैलाउने काम गरे । ल्यारीले त झन्डैझन्डै माइकल ज्याक्सनजस्तै देखिने र उनीजस्तै हाउभाउ भएका डेभ नामक प्रशंसकको समेत अन्तर्वार्ता लिएका थिए । डेभलाई कतिपयले माइकल नै भएको ठोकुवा गरे । डेली स्टार अनलाइनजस्ता सेलेब्रिटी गसिपमा आधारित मिडियाले मृत्युदर्ता लगायतका केही दस्तावेजमा माइकलको मिडिल नामहरू फरक रहेको र त्यो नै खतरनाक प्रमाण हो भन्दै यस्ता हल्लालाई बल पुर्याउने काम गरेका थिए । डकुमेन्ट्री निर्माता पर्ल जुनियरले ज्याक्सन जीवितै रहेको भनेका छन् । तीन भागको एउटा डकुमेन्ट्रीमा पर्लले किङ अफ पप को मृत्युसँगै सम्बन्धित विविध विषयमा प्रश्न मात्रै उठाएका छैनन्, ज्याक्सनले नक्कली मृत्यु गराएको दाबी पनि प्रस्तुत गरेका छन् । त्यस डकुमेन्ट्रीको आशय छ ज्याक्सन आफ्नै अन्तिम संस्कारमा उपस्थित थिए, केही सार्वजनिक स्थानमा देखा परेको थिए र यो घटनामा परिवारको समेत साथ छ । सन् २००९ मा बब जोन्स र स्टेसी ब्राउनले ज्याक्सनबारे लेखेको माइकल ज्याक्सन ः द म्यान बिहाइन्ड द मास्क लगायत पुस्तक र लेखहरूले पनि धेरैखाले कन्स्पिरेसी सिद्धान्त फैलाएको थियो । कन्स्पिरेसी फैलाउनेहरूले जोडतोडका साथ अघि सारेको एक प्रमुख विषय हो मृत्युपर्यन्त पनि ज्याक्सन देखिएको दाबी । माइकलजस्तै देखिने व्यक्ति उनका भतिजाको विवाहमा उपस्थित रहेको दाबी कतिपय कन्स्पिरेसी निर्माताहरूको छ । ती भन्छन् छोरी पेरिस ज्याक्सनको २०१६ को भिडियोमा समेत माइकल देखापरेका थिए । यी पप गायक आफ्नो नक्कली मृत्युपछि टेक्ससको ग्रामीण भेगमा गुमनाम बस्दै आएको समाचार सामाजिक सञ्जालमा फैलाउने गरिएको छ । ज्याक्सनको अन्तिम संस्कारमा उनका आफन्तहरू खासै शोकमा नडुबेको र कतिपय त मुस्कुराएको जस्तो देखिने भन्दै कन्स्पिरेन्सी रच्नेहरूले यसलाई अर्को प्रमुख आधार बताउँदै आएका छन् । झन्डै ५०० मिलियन डलर ऋण र असीमित कानुनी झमेलाबाट भाग्न ज्याक्सनले आफ्नै अन्त्येष्टि मञ्चन गरेको सोच्नेहरूको पनि कमी छैन । अघिल्लो दिन अत्यन्तै राम्रो रिहर्सल गरेका ज्याक्सनको कफिन खोल्दै नखोली अन्तिम संस्कार गरिएकोमा शंका गर्नेहरू छन् । र, उनकै मृत्युसँग सम्बन्धित आरोपमा जेल परेका चिकित्सकको भनाइका आधारमा धेरै विषय ठोकुवा गरिएकाले शंका गर्ने ठाउँ रहेको कन्स्पिरेसीवालाको तर्क छ । हलिउडकै चर्चित र ज्याक्सनसँग काम गरिसकेका हेअर स्टाइलिस्ट स्टिभ एर्हार्टले गायक जीवितै रहेको र चाँडै अगाडि आउने दाबी गर्दै सामाजिक सञ्जालमा पोस्ट गरेपछि यो हल्ला अझै बलियो बन्न पुगेको छ । उनले यस्ता विषयको ठोस प्रमाण दिएका छैनन्, न त सो दाबी अहिलेसम्मै सत्य निस्केको छ । सन् २०२४ मा आइपुग्दा आर्टिफिसियल इन्टेलिजेन्सको प्रयोगबाट विभिन्न डिजिटल क्रियटरहरूले झन् बाक्लै रूपमा ज्याक्सनले गीत गाउँदै गरेको फोटो र भिडियोहरू मिथ्या सूचनाका रूपमा फैलाउन थालेका छन् ।ज्याक्सनका परिवार र नजिकका आफन्तहरूले भने उनी जीवितै रहेको वा उनको मृत्यु नक्कली रहेको दाबीहरूलाई नकार्दै आएका छन् । सन् २०१७ मा रोलिङ स्टोनलाई दिएको एक अन्तर्वार्तामा उनकी छोरी पेरिस ज्याक्सनले प्रमुख कन्स्पिरेसीहरूलाई नकार्दै पिताको हत्या भएको बताएकी थिइन् । माइकलकी बहिनी लातोया ज्याक्सनले पनि उनको सांगीतिक सम्पत्तिका लागि आफ्ना दाजुको हत्या भएको दाबी गरेकी थिइन् । द सन पत्रिकाले प्रकाशित गरेका माइकल ज्याक्सनद्वारा लेखिएको भनिएका केही हस्तलिखित नोटहरूमा लेखिएको छ, उनीहरूले मलाई मार्न चाहेका छन्, म मेरो जीवनदेखि डराएको छु । डेली स्टार अनलाइनलाई दिएको एक अन्तर्वार्तामा उनका तत्कालीन अंगरक्षक म्याट फिडेसले बजारका कन्स्पिरेसीहरूमा कुनै सत्यता नभएको र त्यसले ज्याक्सनको परिवार र आफन्तलाई नराम्रो असर पार्ने बताएका थिए । ज्याक्सनको निधनपछि उनकी आमा क्याथेरिन बजार हल्लामाथि टिप्पणी गर्दिनन्, बरु उनको पृष्ठभूमि, परिवार वा सांगीतिक विरासत सम्हाल्नमा समय खर्चिन्छिन् । ज्याक्सनका तत्कालीन चिकित्सक र उनका वकिलले बिग्रँदो आर्थिक अवस्था र तनावका कारण गायकले लागूऔषधको प्रयोगबाट आफैंलाई मारेको अभिव्यक्ति दिएका थिए ।ज्याक्सनका अत्यन्तै नजिकका साथी तथा हलिउड सेलेब्रिटीहरू स्टिभी वन्डर, क्विन्सी जोन्सहरूले पनि उनको निधनसँग सम्बन्धित सबैखाले हल्लालाई नकार्दै आएका छन् । झन्डै १५ वर्षअघि ऋणमा चुर्लुम्मै डुबेर निधन भएका ज्याक्सनको परिवार अहिले अर्बपतिमा गनिन्छ र लगभग सबैजसो कानुनी विवाद सल्ट्याएर आफ्नै काममा व्यस्त छ । उनकी आमा अहिले पनि त्यो सम्पत्तिको प्रमुख हिस्सा व्यवस्थापन गर्छिन् । गायक ज्याक्सनका तीन सन्तानले पनि पिताको निधनपछिको जीवन सम्हाल्ने प्रयास गरेका छन् । जेठा छोरा प्रिन्स युट्युब च्यानल चलाउँछन् भने छोरी पेरिस संगीत र अभिनयमा व्यस्त छिन्, कान्छा छोरा बिगी खासै सक्रिय छैनन् र फिल्म निर्माणमा चासो राख्छन् । ज्याक्सनका बहिनीहरू जानेट र लातोया, दाइहरू टिटो, ज्याकी, मार्लोन संगीतकर्ममै विभिन्न रूपले संलग्न छन् । बाँचिरहेका भए माइकल ज्याक्सन अहिले ६५ वर्षका हुन्थे र सम्भवतः सबैभन्दा चल्तीका गायकमै गनिन्थे । उनको निधनसँग सम्बन्धित कुनै पनि दाबी र कन्स्पिरेसी थ्यौरीहरूको पुष्टि भएको छैन । बरु तिनले मिथ्या र असत्य सूचना फैलाएका छन् । जीवितै हुन्थे भने अहिलेको अटोट्युन र मसिनसँगै एआई र डीजेकेन्द्रित गीतको ट्रेन्डलाई उनी कसरी हेर्थे ? धेरैमा यो उत्सुकता जीवितै छ । एजेन्सीको सहयोगमा"
क्रिकेट उल्लास,"जतिबेला नेपाल प्रिमियर लिग (एनपीएल) २०२४ सकिनेछ, यसका राम्रा पक्षमाथि चर्चा हुनेछ । अनि नराम्रा पक्ष पनि कोट्याइनेछन् । यसपल्टको एनपीएलको साँच्चै सबैभन्दा राम्रो पक्ष के रह्यो ? सीधा उत्तर हुनेछ, दर्शकको अपार समर्थन । समर्थन मात्रै होइन्, टीयू क्रिकेट मैदानमै पुगेर खेल हेरेका दर्शक । अझ पैसै तिरेर क्रिकेट हेरेका दर्शक । प्रतियोगिता सुरु हुनुअगाडि एक प्रकारको डर थियो, कतै दर्शक नै नहुने त होइन ?एनपीएलका हर्ताकर्ता पारस खड्का दाबी गरिरहेका थिए, दर्शक मज्जाले आउनेछन् । दर्शकबाटै राम्रो आम्दानी हुनेछ, उनी यस्तै भनिरहेका थिए । नभन्दै यस्तै भयो । एकाध अपवादलाई छाडेर लगभग सबै खेलमा अहिलेसम्म दर्शक पुग्दो नै रहेको छ । अबका केही दिनमा लिग चरणका सबै खेल सकिनेछन् । यिनै खेलले प्लेअफमा पुग्ने टिम कुन कुन हुन् ? त्यो निर्धारण गर्नेछ । त्यसैले यी खेलमा थप रोमाञ्चकता हुनेछ । क्रिकेट खेल न पर्यो, हिसाबकिताब नै आवश्यक हुन्छ, कुन टिम कहाँ रह्यो भनेर ठ्याक्कै भन्न ।त्यसैले त हो, क्रिकेटलाई अझ रोमाञ्चक बनाउने । पुस ६ मा फाइनल हुनेछ । त्यसअघि प्ले अफका तीन खेल हुनेछन्, एक इलिमिनेटर । अनि दुई क्वालिफायर । यी खेल ठ्याक्कै नकआउट जस्ता त होइनन्, तर लगभग त्यस्तै हुन पनि । त्यसैले सजिलै अनुमान गर्न सकिन्छ, यी खेलमा पनि दर्शकको कमी हुन्न । फाइनलको त झन् कुरै बेग्लै हुनेछ । जति बेला सबै ३२ खेल सकिनेछन्, सम्भवतः कति दर्शकले टिकट नै काटेर हेरे भन्ने तथ्यांक बाहिरिनेछ ।अहिलेलाई प्रश्न हो, साँच्चै यति धेरै दर्शकले किन एनपीएललाई रुचाएका होलान् ? यत्ति विश्लेषण अहिले नै गर्न सक्छौं । टिकट नै काट्ने दर्शन जुट्ने तीन खेल मात्र छन्, नेपालमा । त्यसमा पहिलो भयो, फुटबल । दशरथ रंगशालामा हुने फुटबल हेर्न लाग्ने दर्शकको घुँइचोको इतिहास पुरानो छ । त्यसपछि अर्को खेल भलिबल भयो । पछिल्लो समय भलिबललाई पनि दर्शकको कहिल्यै अभाव छैन । भलिबल भने कडर्भ हलमा हुने खेल भयो । अनि यही क्रिकेट ।एनपीएल त नेपाली क्रिकेटको इतिहासकै कोशेढुंगा सावित भएको छ, दर्शकको ओइरोका कारण । अन्तर्राष्ट्रिय अनुभवलाई पनि आधार मान्ने हो भने प्रायः फुटबल र क्रिकेटका दर्शक फरक हुन्छन् । फुटबल र क्रिकेट दुवैको जन्मथलो इंग्ल्यान्डमै पनि भनिन्छ, क्रिकेट हेर्नेले फुटबल हेर्दैनन्, फुटबल हेर्नेले क्रिकेट हेर्दैनन् । के यो तथ्य नेपालमा पनि लागू हुन्छ त ? यसको उत्तर भने हामीसँग छैन । खालि अनुमान गर्न सकिन्छ, सम्भवतः नेपालमा पनि यस्तै हुँदो हो ।फेरि क्रिकेटकै दर्शकमा केन्द्रित हुने हो भने यसपल्टको एनपीएलमा दर्शक एकाएक आएका होइनन्, यसका लागि पछिल्लो केही वर्षदेखि आधार भने तयार भइरहेका थिए । एक त नेपालमा यो नै पहिलो पटक फ्रेन्चाइज लिग भएको होइन । फेरि उता भारतमा हुने इन्डियन प्रिमियर लिग (आईपीएल) पनि आफैंमा नेपाली दर्शकका लागि नयाँ रहेन । यस्ता फ्रेन्चाइज लिग कसरी खेलाइन्छ ? खेलाडीको लिलामी कसरी चल्छ ? यी तथ्यबाट सबै जानकार नै भइसकेको स्थिति थियो ।धेरैलाई त्यो समय मज्जाले याद हुनुपर्छ, जति बेला पछिल्लो आईसीसी क्रिकेट वर्ल्डकप लिगटु २०१९२०२३ मा नेपालको स्थिति दयनीय बनेको थियो । नेपालको वानडे मान्यता नै खोसिने डर थियो । ठीक त्यही बेला नेपाली टिमका कप्तानमा नियुक्त भए, रोहित पौडेल । अनि प्रशिक्षक बने, मोन्टी देसाई । यिनीहरूको जोडीले नेपाललाई अन्तर्राष्ट्रिय क्रिकेटमा गज्जबको सफलता दिलाए । यसले नेपाली क्रिकेटप्रति दर्शकको मोह गाढा भएको थियो ।नत्र यस अगाडि पनि टीयू मैदानमा दर्शक नै नआएका होइनन् । त्यही गाह्रो समयमा नेपाली दर्शकले टीयूमा गएर क्रिकेट हेर्न छाडेका पनि थिए । हातैले दर्शक गन्न सकिने स्थिति थियो । तिनले पनि सम्भवतः टिकट काटेका थिएनन् । त्यहीबेला एकपल्ट तिनै कप्तान रोहितलाई सोधिएको थियो, क्रिकेटलाई माया गर्ने दर्शकहरू कहिले बाक्लोसँग फर्कन्छन् होला ? उनले त्यसमा साह्रै सटीक उत्तर दिए, जतिजति बेला नेपाली क्रिकेटले अन्तर्राष्ट्रिय सफलता चुम्न थाल्नेछ, दर्शक बढ्नेछन् ।ठ्याक्कै यस्तै भएको हो । नेपालले त्यस लिगटुमा राम्रो मात्रै गरेन, विश्वास नै गर्न नसकिने गरी शृंखलाबद्ध रूपमा एकपछि अर्को खेल जित्यो । ठीक यहीबेला नेपाल टीट्वान्टी विश्वकपमा पनि छनोट भयो । अनि अमेरिका र वेस्ट इन्डिजमा भएको त्यस विश्वकपका बेला नेपालको प्रदर्शन राम्रै जस्तै रह्यो । अनि नेपालले एसियाकपमा भारत र पाकिस्तान जस्ता देशविरुद्ध पनि खेले । त्यसैले बिस्तारै नेपाली खेलकुदमा मज्जाले क्रिकेट हेर्ने र बुझ्ने दर्शक बाक्लो संख्यामा तयार हुँदै थियो ।भलै नेपालमा घरेलु क्रिकेटको ढाँचा कमजोर छ, तर यसबीच पनि पछिल्लो समय अन्तर्राष्ट्रिय क्रिकेट भने एकपछि अर्को चलिरह्यो । महिना दिन बिराएर एकपछि अर्को क्रिकेट भइरह्यो, हाम्रोमा । यस्तोमा दर्शकलाई पनि बानी पर्न थालेको थियो, क्रिकेट हेर्न । यो लगातार क्रिकेटको शृंखलामा क्रमभंग हुनुपर्छ, दर्शक हराउने डर हुन्छ । अझ भनौं, दर्शक पलायन हुन्छन् । क्रिकेट नियमित भइरह्यो भने दर्शक पनि नियमित हुने रहेछ, अनुभवले यस्तै भन्छ ।नेपालले सन् २०१४ मै पनि बंगलादेशमा भएको टीट्वान्टी विश्वकप खेलेको थियो । त्यसको छेउछाउ पारेर त्यही बेलै पनि खासखास प्रतियोगितामा दर्शकहरू टीयू पुग्ने गर्थे, त्यो पनि राम्रै संख्यामा । पछि नेपाली क्रिकेट विवाद र अन्योलतामा फस्यो, खेल आफैं ओरालो लाग्यो । क्रिकेट मन पराउने दर्शक हराए । यसपल्ट भने अपेक्षाभन्दा बढी दर्शक आएको पनि पक्कै हो, यसको तत्कालीन कारण भनेको यो प्रतियोगिताले पाएको चरम चर्चा पनि हो ।एनपीएलका आठ टिम छन्, तिनले प्रतियोगिता सुरु हुनु एक महिना जति अगाडिदेखि नै सक्दो प्रचारप्रसार गरे । त्यसका लागि अहिले फेसबुकको रिलदेखि टिकटकले पनि धेरै काम गरेको छ । अझ भनौं सामाजिक सञ्जालले पनि एनपीएलको लोकप्रियता ह्वात्तै बढाउन मदत गर्यो । अनि नेपाली खेलकुदले अन्तर्राष्ट्रिय खेलकुदमा खासै केही गर्न नसकेको मात्र हो, नत्र खेल मन पराउने दर्शकको कहिल्यै कमी रहेन, विशेषतः क्रिकेटमै पनि ।अन्तर्राष्ट्रिय क्रिकेट काउन्सिल (आईसीसी) देखि लगभग सबैले मानेको एउटा तथ्य के हो भने नेपाली क्रिकेटलाई समर्थकको कहिल्यै कमी छैन । अझ भन्नौं हुन्न । त्यसैले त अन्तर्राष्ट्रिय क्रिकेट नेपालप्रति कायल छ । अन्तर्राष्ट्रिय रूपमै के चर्चा गरिन्छ भने टेस्ट मान्यता पाउने कतिपय देशमा पनि क्रिकेटको लोकप्रियता त्यति छैन, जति नेपालमा छ । इंग्ल्यान्ड, अस्ट्रेलिया र भारतलाई छाडेर अन्यत्र क्रिकेटका दर्शक कहाँ छन् र ? अझ छैन नै भन्दा हुन्छ ।तर, नेपालमा भने दर्शक छन् । त्यसैले धेरै विदेशी खेलाडीले बारम्बार भनेका छन्, नेपालमा दर्शकको उपस्थितिले क्रिकेट खेल स्वयंलाई फरक बनाउँछ, मज्जाको बनाउँछ । खेलाडीलाई पनि लाग्दो हो, भरिभराउ रंगशालामा गएर खेल्ने । तर, सबै खेलाडी भाग्यमानी हुँदैनन्, त्यसैले खालि दर्शकदीर्घा अगाडि खेल्न बाध्य हुन्छन् । नेपाली खेलाडी भने यो कुरामा भाग्यमानी नै छन् । यसपल्टको एनपीएलले त अझ प्रमाणित गरेको छ, खेल मात्र ढंगले गर्न जान्नुपर्छ, दर्शक आइहाल्छन् ।"
