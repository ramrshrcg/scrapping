शीर्षक,विवरण
किसानलाई चाहिएकै बेला मलको हाहाकार,"कान्तिपुर टिमतराईमधेसमा हिउँदे बाली लगाउने बेला किसानले पर्याप्त रासायनिक मल पाउन सकेका छैनन् । मल नपाएकै कारण धेरै किसानले गहुँ, चना, मसुरो, तोरीलगायतका हिउँदे बाली लगाउन पाएका छैनन् । कतिपयले भने मल पाए पनि महँगोमा खरिद गर्नुपरेको छ । बाराको कलैया१६, उत्तर झिटकैंयाका जगरनाथ मण्डलले किलोमा २० रुपैयाँ बढी तिरेर डीएपी मल खरिद गरेको सुनाए । उत्तर झिटकैंयाकै भिरिखन मण्डलले पनि २० रुपैयाँ बढी तिरेर डीएपी मल किनेका छन् । चाहिएको बेला सहकारीमा मल पाइँदैन, सरकारले पनि हाम्रो गुनासो सुन्दैन, उनले भने, खेतमा गहुँ छर्न ढिला भइसक्यो । प्रतिकिलो ५० रुपैयाँ पर्ने मल ७० रुपैयाँमा किनेँ । उनीहरूले सरकारी अनुदानको मल पसलबाटै महँगोमा किसानले मल किनेका हुन् । पर्साको कालिकामाईका पृथ्वी साहका अनुसार स्थानीय दिव्य बचत तथा सहकारी संस्थाले कोटाको ६० बोरा डीएपी मल ल्याउँदा पनि अधिकांश किसानले डीएपी मल पाउन नसकेको बताए । मल नपाउँदा कतिपय किसानले गहुँ छर्न पाएका छैनन्, उनले भने, भारतीय बजारबाट डीएपी ल्याउनुपर्ने बाध्यता छ । पर्सा जगरनाथपुरका सहरूम राउतले मल आपूर्तिको जिम्मेवारी पाएका कृषि सामग्री कम्पनी र साल्ट ट्रेडिङ कर्पोरेसनले समयमै मल वितरण नगर्दा हाहाकार भएको बताए । सहकारीले पनि नातागोता र निकटका किसानलाई हेरेर वितरण गर्छन्, उनले भने, भारु ३ हजारमा ४५ किलो डीएपी खरिद गर्नुपर्ने बाध्यता छ । नेपाल किसान संघ पर्साका पूर्वअध्यक्ष असर्फी साहले डीएपी मलको हाहाकार भएको बताए । मल अभावका कारण गहुँ छर्न ढिला भइरहेको छ, उनले भने, सबै किसानले भारत गएर मल खरिद गर्न सक्दैनन् । सरकारले सहजै मल उपलब्ध गराउनुपर्छ । किसानले मंसिरभित्र हिउँदेबाली लगाइसक्नुपर्छ । गहुँमा ३ पटक मल हाल्ने गरिन्छ । गहुँ छर्दा नै डीएपी हाल्ने गरिन्छ । त्यसपछि २१ देखि २९ र ४५ देखि ६० दिनभित्र युरिया छर्नुपर्ने किसानहरू बताउँछन् । कृषि सामग्रीको प्रादेशिक कार्यालय वीरगन्जका अनुसार कृषि सामग्री कम्पनी र साल्ट ट्रेडिङ कर्पोरेसनसँग मौज्दात सकिएपछि बफर स्टक बाट समेत डीएपी वितरण भइरहेको छ । बफर स्टकमा रहेको ३ हजार ५ सय टन डीएपीमध्ये १ हजार टन वितरण गरिसकेका छौं, कार्यालयका सूचना अधिकृत पुरुषोत्तम सिंहले भने, पाइपलाइनमा रहेको डीएपी कोलकाता बन्दरगाह आइपुग्न अझै केही दिन लाग्ने खबर पाएका छौं । सिंहका अनुसार हाल वीरगन्ज र मधेश प्रदेशभरिमा करिब ७ हजार १ सय ५८ टन डीएपी र २४ हजार ३ सय ३५ टन युरिया मल मौज्दात छ । अहिले युरियाको माग भने नरहेको उनले बताए । साल्टका वीरगन्ज प्रादेशिक कार्यालय प्रमुख अमोज लामिछानेले कार्यालयमा बफर स्टक मा रहेको ३ सय २० टन डीएपी ६ जिल्लाका सहकारीलाई वितरण गर्ने तयारी भइरहेको बताए । हामीसँग डीएपी सीमित मात्रामा मौज्दात छ, बफर स्टकको भएकाले संघीय कृषि मन्त्रालयको निर्देशन कुरेर बसेका छौं, उनले भने । रूपन्देहीको मर्चवारी गाउँपालिका२ अमवाका शैलेन्द्र पाण्डेले ४ बिघा खेतमा गहुँ छर्ने तयारी गरेकामा युरिया र डीएपी दुवै मल नपाएको बताए । धान काटेदेखि मल मागिरहेको छु, पाएकै छैन । अनुदानको मल भन्दै थोरै ल्याउँछन्, संस्थाले ४० जना जतिलाई किलोका आधारमा दिँदा सकिन्छ, हामीले पाएनौं, उनले भने । गैडहवा गाउँपालिका५, ठूलो गिधैयाँका सन्तु धवलले पनि मल नपाएका कारण गहुँ छरेका छैनन् । १२ कठ्ठा खेत बाँझै राखेर मल पर्खिरहेको छु, पारिबाट ल्याउँदा पुलिसले समात्छ, उनले भने, छिमेकीहरूले भारतीय बजारबाट २० किलोको ८ सय रुपैयाँ पर्ने मल किनेर गहुँ छरिसके ।कपिलवस्तुको शुद्धोधन, पतरियाका रामशंकर थारूले डीएपी मलबिनै एक बिघामा गहुँ छरेका छन् । धान पनि राम्रो भएन । मल अभावले गहुँ पनि भने जति छर्न पाइएन, उनले भने । महाराजगन्ज, हदौनाका सत्यदेव चौधरी पनि गहुँमा डीएपी मल छर्न नपाएर चिन्तित छन् । उनले भने, गहुँ छरेको दुई साता हुन लाग्यो, मल पाएको छैन । गहुँका लागि मात्र कृषि सामग्रीको तौलिहवा शाखालाई २ हजार मेट्रिक टन युरिया र १ हजार ५ सय मेट्रिक टन डीएपी चाहिन्छ । यस्तै, बहादुरगन्ज शाखालाई १ हजार मेट्रिक टन युरिया र ५ सय मेट्रिक टन डीएपी चाहिन्छ । तर तौलिहवा शाखामा गहुँका लागि युरिया ४ सय ४७ मेट्रिक टन र डीएपी ३ सय ७३ मेट्रिक टन मात्र आएको थियो । त्यति मल सहकारीले वितरणका लागि लिएर गएका थिए । बहादुरगन्ज शाखामा गहुँका लागि २ सय ९६ मेट्रिक टन डीएपी आएकामा सबै वितरण भइसक्यो । ३ सय ५० मेट्रिक टन युरिया वितरणको प्रक्रियामा छ । बाँकेको जानकी३ रमुवापुरका दीनानाथ बर्माले गहुँ छर्न जमिन ठिक्क पारेका छन् तर मल नपाउँदा हैरान छन् । यस्तै समस्या त्यही वडाका रमेश तेलीको पनि छ । समयमै मल पाएको भए अहिले गहुँ छरिसक्थ्यौं । अहिले पनि मल खोज्न हिँड्नुपरेको छ, उनले भने । कृषि सामग्री कम्पनी नेपालगन्जका शाखा प्रबन्धक पुष्पराज श्रेष्ठले मौज्दात अत्यन्तै न्यून भएका कारण किसानलाई पुर्याउन नसकिएको बताए । मलको अभाव होइन । आउन ढिलाइ भएका कारण थोरै समस्या भएको छ, उनले भने, देशभरि डीएपीको माग बढी छ तर मौज्दात न्यून छ । उनका अनुसार बाँकेमा ५ हजार मेट्रिक टनभन्दा बढी डीएपी मल चाहिएको छ । कृषि सामग्री कम्पनीको भैरहवास्थित प्रादेशिक कार्यालयका सूचना अधिकारी सुमन पन्थीका अनुसार हाल कार्यालयमा ११ हजार ६ सय ४४ टन युरिया, २ हजार ५ सय ५७ टन डीएपी र ८६ पोटास उपलब्ध छ । यस कार्यालयबाट लुम्बिनी, कर्णाली, सुदूरपश्चिम र गण्डकीका जिल्लामा मल पठाउने गरिन्छ । ४ महिनाको कोटा हुन्छ, त्यतिन्जेल संस्थाले लैजान सकेनन् भने मल गोदाममै रहने नियम हुन्छ । एक क्षेत्रको संस्थाले अन्यत्र बिक्री गर्न पाउँदैनन् । त्यसैले मल गोदाममा देखिए पनि कुनै क्षेत्रका किसानलाई अभाव रहन्छ, पन्थीले भनिन् । सुदूरपश्चिममा मलको हाहाकार नभए पनि आवश्यकताअनुसार उपलब्ध हुन सकेको छैन । कृषि सामग्री कम्पनीको प्रदेश कार्यालय धनगढीका प्रमुख नवलसिंह बोगटीले सुदूरपश्चिममा कम्पनीले कैलाली, कञ्चनपुर र डोटीका गरी ५ सय ९ सहकारीमार्फत मल वितरण गर्छ । कम्पनीको महेन्द्रनगर कार्यालयका प्रमखु सुन्दर केसीका अनुसार यो वर्ष गहुँका लागि डीएपी १२ सय मेट्रिक टन र युरिया २४ सय मेट्रिक टन बिक्री भएको छ । कञ्चनपुरमा वर्षभरिमा डीएपी ४ हजार टन र युरिया ५ हजार ५ सय टन आउने गरेको छ । यो जिल्लाभरका लागि पर्याप्त नहुने केसीले बताए । कम्पनीले सुदूरपश्चिमका लागि ९ प्रतिशत कोटा निर्धारण गरेको छ । साल्ट ट्रेडिङको महेन्द्रनगरले पनि यो वर्ष ७ सय ४२ टन युरिया, त्यति नै डीएपी बिक्री गरेको जनाएको छ । कार्यालय प्रमुख दीपक भट्टका अनुसार त्यहाँबाट वर्षभरि ३ हजार टन युरिया र २२ सय टन डीएपी बिक्री हुने गरेको छ । शंकर आचार्य (पर्सा), सञ्जु पौडेल (लुम्बिनी), मनोज पौडेल (कपिलवस्तु), रूपा गहतराज (नेपालगन्ज) र भवानी भट्ट (कञ्चनपुर)"
किन भइरहन्छ मल अभाव ?,"(काठमाडौं)रासायनिक मल किन्न भनेर सरकारले चालु आर्थिक वर्षमा २७ अर्ब ९५ करोड बजेट छुट्याएको छ । कृषि बाली उत्पादनमा मुख्य भूमिका खेल्ने रासायनिक मल किन्न विनियोजित रकम कृषि बजेटको झन्डै ५० प्रतिशत हो । गत वर्ष पनि मल किन्न ३० अर्ब रुपैयाँ छुट्याइएको थियो । यतिका रकम विनियोजन गरिरहे पनि बर्सेनि मल अभाव भइरहन्छ । किन यस्तो हुन्छ ? किसानले किन समयमै मल पाउन्नन् ? जानकार भन्छन् सरकारको नीति र मल आयात तथा व्यवस्थापनको जिम्मा पाएको कृषि सामग्री कम्पनीको कमजोरीले यस्तो समस्या भएको हो ।कृषि सामग्री र साल्ट ट्रेडिङ कम्पनीको गोदाम रित्तै भएको पनि होइन । यी दुवै कम्पनीको गोदाममा पर्याप्त मल छ । साल्ट ट्रेडिङसँग डीएपी करिब १७ हजार टन, युरिया करिब ६० हजार टन छ । साल्टसँग डीएपी १० हजार ७ सय ६५ टन, युरिया ११ हजार ९ सय ८० टन र पोटास ५ हजार ६ सय टन छ । तर तराई क्षेत्रमा गहुँ बालीका लागि डीएपी अभाव छ । वर्षमा तीन बाली लगाउँदा वार्षिक करिब १२ लाख टन आवश्यक पर्ने कृषि मन्त्रालयले जनाएको छ । धान बालीका लागि ४ लाख ४८ हजार ६७ टन, मकैका लागि ३ लाख ११ हजार ६ सय ८६ टन र गहुँका लागि १ लाख ५५ हजार ७ सय ३६ टन मल चाहिन्छ । धानबालीमा लगाउन मल पुगे पनि गहुँ बालीका लागि हाहाकार भएको किसान बताउँछन् । अहिले मल अभाव हुनुका मुख्य दुई कारण छन् । पहिलो, अनुदानको मल वितरण व्यवस्थापन निर्देशिका२०७७ र दोस्रो, कृषि सामग्री कम्पनीले समयमै मल आयात नगर्नु हो, मन्त्रालयका एक अधिकारीले भने । निर्देशिकाअनुसार प्रदेश समितिले प्रत्येक वर्षको असार १५ भित्र प्रदेशभित्रका पालिकाका लागि मलको कोटा तोक्छ । नगरपालिकागाउँपालिकाले कोटा वितरण गर्छन् । र, साल्ट र कृषि कम्पनीले मल सहकारीलाई दिन्छ । जहाँ किसान र माग पनि धेरै छ, त्यहाँ कोटा निर्धारण थोरै भएको छ । थोरै चाहिने ठाउँमा बढी कोटा तोकिएको छ । त्यही कारण पहाडी क्षेत्रमा रासायनिक मल मौज्दात रहन्छ तर तराईमा अभाव हुन्छ, ती अधिकारीले भने । पहुँचको भरमा आवश्यक नभएको ठाउँमा पनि बढी कोटा तोक्ने गरिएको उनको भनाइ छ । पछिल्लो समय कृषि कम्पनीले समयमै ५० हजार टन डीएपी ल्याउन सकेन । गहुँलाई चाहिने डीएपी नआउँदा पनि अभाव देखियो, ती अधिकारीले भने, भारतीय कम्पनी आईपीएलले ५० हजार टन डीएपी आयात गरिदिएन । सन इन्टरनेसनललाई ३० हजार टन युरिया ल्याइदिएन । ८० हजार टन मल नआउँदा पनि बजारमा समस्या देखिएको हो । कृषिले चालु आर्थिक वर्षका लागि १ लाख ५० हजार टन डीएपी र १ लाख ५० हजार टन युरिया ल्याउन ग्लोबल टेन्डर गरेको छ । यसमध्ये ५० हजार टन डीएपी र ३० हजार टन युरियाका लागि तीन पटक रिटेन्डर गर्नुपरेको थियो । कृषि सामग्री कम्पनीका सूचना अधिकारी पुण्य घिमिरेले भने मल अभावबारे आफूलाई जानकारी नभएको बताए । मल अभाव भइरहेको सन्दर्भमा कुनै जिल्लाबाट सूचना आएको छैन । तथ्यांक नहेरी केही भन्न सकिन्न, उनले भने । साल्ट ट्रेडिङका सहमहाप्रबन्धक कुमार राजभण्डारीले मलको आपूर्ति व्यवस्था सहज बनाउन कार्यविधि संशोधन गर्नु पर्ने बताए । त्यसमाथि युरिया निर्यातमा रोक लगाएको चीनले पछिल्लो समय डीएपी निर्यात पनि रोकेको जानकार बताउँछन् । यसले आपूर्तिमा थप समस्या पार्न सक्ने उनीहरूको भनाइ छ । सरकारसँग करिब डेढ लाख टन मौज्दात रहेको मन्त्रालयका प्रवक्ता हरिबहादुर केसीले दाबी गरे । कोटा प्रणालीले नै केही समस्या देखिएको र कार्यविधि संशोधनको अन्तिम तयारी भएको उनले प्रस्ट्याए ।"
सहकारीकै बचतबाट लामिछानेलाई सवा दुई करोडको टोयोटा फर्च्युनर,"(काठमाडौं)गोर्खा मिडिया नेटवर्कका तत्कालीन प्रबन्ध निर्देशक रवि लामिछाने चढ्ने गाडीसमेत स्वर्णलक्ष्मी सहकारीको बचत अपचलनबाट खरिद गरिएको पुष्टि भएको छ । सवा दुई करोडको टोयोटा फर्च्युनर गाडी किन्नेसहित विभिन्न प्रयोजनका लागि स्वर्णलक्ष्मीबाट निकालिएको ऋण भुक्तान गर्न लामिछाने आफैंले काटेका चेक पनि भेटिएका छन् ।२०७७ फागुन ११ मा ग्यालेक्सी टीभीको घोषणासँगै लामिछाने गोर्खा मिडिया नेटवर्क प्रालिको सेयरधनी सञ्चालक र प्रबन्ध निर्देशक बनेका थिए भने १५ महिनापछि २०७९ असार १ मा कम्पनीबाट अलग भएका थिए । योबीचमा गाडी खरिदलगायतका शीर्षकमा जीबी राई र लामिछाने दुई जनाको व्यक्तिगत तथा गोर्खा मिडिया प्रालिका नाममा स्वर्णलक्ष्मीबाट विभिन्न मितिमा ठूलो रकम निकालिएको थियो । कम्पनीका तत्कालीन प्रबन्ध निर्देशक लामिछानेले १५ वटा चेक काटेर ८९ लाख ६ हजार ६ सय ६० रुपैयाँ भुक्तान गरेका थिए । त्यस्तै कम्पनीका अध्यक्ष राईले भने चार लाखको एउटा चेक काटेका थिए । यसरी गोर्खा मिडियाले १६ वटा चेकबाट स्वर्णलक्ष्मी सहकारीलाई ९३ लाख ६ हजार ६ सय ६० रुपैयाँ भुक्तान गरेको छ । सहकारी र कम्पनीबीचको गैरकानुनी कारोबारबारे कुनै जानकारी नभएको दाबी गर्दै सार्वभौम संसद् र आफ्नै मतदातालाई पनि ढाट्दै आएका लामिछानेले सहकारीकै बचत अपचलन गरेर गाडी चढेको र त्यसको भुक्तान कम्पनीबाट गरेको प्रमाण भेटिएपछि उनलाई बयानका लागि पोखराबाट काठमाडौं ल्याइएको छ । यसअघि कात्तिक २७ मा उनलाई भैरहवा पनि लगिएको थियो । काठमाडौं महानगरपालिका१४, कालीमाटीमा मुख्य कार्यालय रही न्युरोड, महाराजगन्ज, स्वयम्भू र जोरपाटीमा समेत शाखा खोलेर सञ्चालन भएको स्वर्णलक्ष्मी सहकारीले ६ हजार ६ सय ६९ सर्वसाधारणबाट २ अर्ब ६५ करोड ९५ लाख बचत संकलन गरेको थियो । त्यसमध्ये १ अर्ब ११ करोड रुपैयाँ अपचलन भएको भन्दै ६ सय ४५ बचतकर्ताले जाहेरी दिएपछि प्रहरीले अनुसन्धान गरिरहेको छ । यद्यपि लामिछाने गृहमन्त्री भएका बेला भने अनुसन्धानमा अवरोध गरिएको थियो । त्यसैले छानबिन गर्न संसदीय समितिसमेत गठन भएको थियो । २०७७ माघमा वीरगन्ज भन्सारबाट भित्रिएको २७५५ सीसीको टोयोटा फर्च्युनर २०७८ असार १३ मा जीबी ग्रुप अफ कम्पनीजका नाममा खरिद गरिएको थियो । त्यसको तीन महिनापछि असोज ६ मा त्यही गाडी गोर्खा मिडिया नेटवर्कका नाममा सारिएको थियो । यी दुई मितिका बीचमा साउन ५ मा जीबी राई र रवि लामिछानेका नाममा चारपांग्रे कर्जा शीर्षकमा ऋण खडा गरी स्वर्णलक्ष्मी सहकारीबाट रकम निकालिएको थियो । गाडी किन् नु अघि र पछि विभिन्न मितिमा रकम लगिए पनि विधिवत कागजी प्रक्रिया पूरा गरिएको थिएन । तर किस्ता तिर्न लामिछाने स्वयंले काटेका चेकबाट उक्त कारोबार पुष्टि भएको छ । कम्पनीले सहकारीलाई तिर्न बाँकी रकमको विषयमा प्रहरीले अनुसन्धान गरिरहेको छ ।उता सूर्यदर्शन सहकारीको बचत अपचलनमा कास्की प्रहरीले अनुसन्धान थालेपछि गोर्खा मिडियाको उक्त गाडी बिक्री भएको पाइएको छ । टोयोटा फर्च्युनर २०८० असोज १२ मा सिन्धुपाल्चोक मेलम्चीका पाण्डे थरका व्यक्तिका नाममा सारिएको छ । त्यसको ६ दिनपछि असोज १८ मा सूर्यदर्शन सहकारी ठगीमा १८ जनाविरुद्ध कास्की जिल्ला अदालतमा १ अर्ब ११ करोड बिगो कायम गरी मुद्दा दायर भएको थियो । त्यसपछि जीबी राई फरार रहेकामा प्रहरी प्रधान कार्यालयले इन्टरपोलमार्फत रेड नोटिस जारी गरेको छ भने लामिछाने कास्की प्रहरीको हिरासतमा छन् ।स्वर्णलक्ष्मीसहित पाँच सहकारीको ६७ करोड ७६ लाख रुपैयाँ गोर्खा मिडिया नेटवर्कमा ल्याएर राई र लामिछानेसहितले अपचलन गरेको तथ्य प्रहरीले प्राप्त गरिसकेको छ । यहीबीच लामिछाने र गोर्खा मिडियाका तत्कालीन सञ्चालक छविलाल जोशीलाई प्रहरीले बुटवलको सुप्रिम सहकारी ठगीमा बयान गर्न लगेको थियो । त्यसपछि दुवै जनालाई कास्की ल्याइएकामा जोशीलाई प्रहरीले काठमाडौं ल्याएर बयान लिइसकेको छ ।"
साउदीमा ज्यान गुमाएका १०९ श्रमिकका परिवारलाई २७ करोड क्षतिपूर्ति,"(काठमाडौं)साउदी अरबमा कार्यस्थलमै ज्यान गुमाएका नेपाली कामदारका परिवारले बल्ल क्षतिपूर्ति पाउन थालेका छन् । साउदीको रियादस्थित नेपाली दूतावास र साउदीको सामाजिक सुरक्षा बिमा (गोसी) बीच समन्वय र सहजीकरण भएपछि क्षतिपूर्ति वितरण हुन थालेको हो । गोसीसमक्ष मृतक श्रमिकका तर्फबाट पूरै कागजात पेस नगरिँदा २००२ देखि परिवारले क्षतिपूर्ति पाएका थिएनन् । रियादस्थित नेपाली दूतावासका अनुसार साउदीमा मृत्यु भएका मध्ये पछिल्लो एक वर्षमा गोसीबाट १ सय ९ कामदारका हकवालाले करिब २७ करोड रुपैयाँ क्षतिपूर्ति पाएका छन् । वैदेशिक रोजगार बोर्डका अनुसार साउदीमा आर्थिक वर्ष २०६५६६ यता ३ हजार ७ सय ९३ नेपाली कामदारको मृत्यु भइसकेको छ । तीमध्ये कार्यस्थलमा दुर्घटना भई मृत्यु भएका मध्ये करिब ७ सय जनाका हकवालाले गोसीमार्फत क्षतिपूर्ति पाउन बाँकी थियो । दूतावासले करिब ६ सय कामदारको परिवारलाई क्षतिपूर्ति दिलाउने प्रक्रिया चलिरहेको जनाएको छ ।साउदी सरकारले कामसँग सम्बन्धित दुर्घटनामा परी घाइते, अंगभंग भएका वा मृतक श्रमिकका परिवारलाई गोसी र ब्लडमनी रकम गरी दुईवटा क्षतिपूर्ति दिने व्यवस्था गरेको छ । तर झन्झटिलो र लामो प्रक्रियाका कारण मृत्यु भएका कामदारका परिवारले क्षतिपूर्तिका लागि वर्षौं सघंर्ष गर्नुपर्छ । गोसीबापत पाउने रकम पाउन हकवालाका तर्फबाट कागजात पेस गरेपछि पाइने व्यवस्था छ । ब्लडमनीका लागि भने दूतावासले वकिलमार्फत अदालतमा मुद्दा लड्नुपर्छ । तेह्रथुमका दलमर्दन कामीले साउदीमा भाइ अजुदाको मृत्यु भएको १५ वर्षपछि मात्र गोसीको रकम (क्षतिपूर्ति) पाउन सकेको सुनाए । अजुदाको २०६६ पुस २८ मा सवारी दुर्घटनामा परी ज्यान गएको थियो । त्यतिखेर अजुदाको मासिक तलब ८ सय ५० रियाल (१६ हजार रुपैयाँ) थियो । म आफैंले २ लाख ऋण खोजेर पठाएको थिएँ । ऋण तिरेकै थिएन । त्योभन्दा ठूलो त भाइ नै रहेन, दलमर्दनले भने । अजुदाको शव डेढ महिनापछि आइपुगेको थियो । त्यति बेला क्षतिपूर्ति पनि तुरुन्तै हात लाग्छ भन्ने दलमर्दनलाई लागेको थियो । जे नहुनु थियो, त्यो भयो । साउदीबाट ब्लडमनी र क्षतिपूर्ति आउला, त्यसले ऋण तिरौंला, बचेको पैसाबाट बुबाआमा र बुहारीको जसोतसो जीवन चल्ला भन्ने सोचेको थिएँ, उनले भने, कन्सुलर विभागमा सबै कागजातको रीत पुर्याएर साउदीमा क्षतिपूर्ति दाबी गरें । हाम्रो परिवारले हार मानिसकेको थियो । मैले त काठमाडौंस्थित साउदी दूतावासमा गएर मुद्दा लड्न जान भिसा मागेको थिएँ । गोसीले १५ वर्षपछि २४ लाख रुपैयाँ पठाइदिएको दलमर्दनले बताए । पाउँदै नपाउनुभन्दा केही पाउनु ठीकै हो । तर यो रकम निकै कम हो, उनले भने ।साउदीको श्रम कानुनअनुसार रोजगारदाताले श्रमिकलाई अनिवार्य रूपमा गोसीमा आबद्ध गराउनुपर्छ । यसरी आबद्ध भएका श्रमिकको प्रत्येक महिनाको तलबबाट दुई प्रतिशतले हुने रकम सामाजिक सुरक्षा बिमाबापत कट्टा गरिएको हुन्छ । मृत्यु भएका श्रमिकको परिवारका हकवालाले गोसीमार्फत ८४ महिना बराबरको तलब वा बढीमा ३ लाख ३० हजार साउदी रियाल प्राप्त गर्ने व्यवस्था छ । त्यस्तो रकम मृतकको हकवाला एक जना मात्र भए ५० प्रतिशत मात्र, दुई जना भए ७५ प्रतिशत मात्र र तीन जना वा सोभन्दा बढी भए सय प्रतिशत रकम दामासाहीले उनीहरूको बैंक खातामा सोझै भुक्तानी गर्नुपर्छ । हकवालामा भने मृतकको पत्नी वा पति, छोरा, अविवाहित छोरी, बुबाआमा, हजुरबुबाहजुरआमा, दाजुभाइ, अविवाहित दिदीबहिनी, नाति तथा अविवाहित नातिनी पर्छन् ।साउदीको सडकमा रङ लगाइरहेका बेला रामेछापका २८ वर्षीय विज्ञान लामाको २०७७ चैत २३ मा गाडीको ठक्करबाट मृत्यु भयो । उक्त दुर्घटनामा अरू ३ श्रमिकको पनि घटनास्थलमै ज्यान गएको थियो । विज्ञानकी आमा, श्रीमती र छोराले तीन वर्षपछि गत साउनमा क्षतिपूर्तिबापत २९ लाख ३१ हजार रुपैयाँ पाएका छन् । विज्ञानकी श्रीमती आशा लामाले क्षतिपूर्तिका लागि धेरै हन्डर खानुपरेको सुनाइन् ।हामी गाउँमा बस्नेलाई सहरमा कहाँ कुन अफिस छ, थाहा हुँदैन । कागजात नमिल्दा धेरै दुःख पाएँ । हार मानेर बसिरहेको बेला रामेछाप सम्पर्क समाज, कतारका अध्यक्ष ललित तामाङले प्रक्रिया अगाडि बढाइदिनुभयो, दूतावाससँग समन्वय गरिदिनुभयो, आशाले भनिन् । क्षतिपूर्तिको रकम मुद्दती खातामा राखेको र त्यसको ब्याजले घर खर्चमा सहयोग पुगेको उनले बताइन् । हाम्रो त एक रुपैयाँ आउने ठाउँ छैन । मेरा लागि त यो पैसा धेरै हो, उनले भनिन् ।साउदीका लागि कार्यवाहक राजदूत डमरुबल्लभ पौडेलले गोसीको क्षतिपूर्तिका लागि कागजात जुटाउन निकै चुनौतीपूर्ण रहेको बताए । गोसीले मागेजति कागजात पूरै जुटाउनुपर्छ, उनले भने, कागजात पूरा नभएसम्म गोसी कार्यालयले हेर्दैन । अहिले गोसी प्रमाणीकरण भएका र नभएका केस पहिचान गरिरहेको उनले जानकारी दिए । पौडेलका अनुसार दूतावासले कन्सुलर विभाग र सुरक्षित आप्रवासन कार्यक्रम (सामी) अन्तर्गतको आप्रवासन स्रोत केन्द्रमार्फत गाउँगाउँबाट हकवालाको कागजात जुटाइरहेको छ । हामीले दुई दशक अगाडिदेखिका फाइलहरू गोसीमा पेस गरिरहेका छौं । क्षतिपूर्ति पाउने कुनै समयसीमा निर्धारण नगरी गोसीबाट सिधै हकवालाको खातामा क्षतिपूर्ति पठाइरहेको छ । हामी गोसीप्रति आभारी छौं, उनले भने, यही रफ्तार अगाडि बढेमा सबै हकवालालाई छिट्टै क्षतिपूर्ति दिलाउन सक्नेछौं । दूतावासका अनुसार साउदीमा १५ वर्षयता कार्यस्थलमा मृत्यु भएका ७ सय कामदारमध्ये कार्यस्थल दुर्घटनामा परेको भनी गोसीबाट प्रमाणीकरण भएका १ सय ६५ जना छन् । गोसीमा कागजात पेस भएर रकम भुक्तानी हुन बाँकी परिवारको संख्या १ सय १५ छ । दुर्घटना दर्ता नगरिएको र क्षतिपूर्तिका लागि दिएको निवेदन अस्वीकृत भई पुनः दर्ता गर्नुपर्ने परिवारको संख्या २ सय ६ छ । कार्यस्थल दुर्घटनाको प्रमाणीकरणको प्रक्रियामा रहेका परिवार २५, क्षतिपूर्तिबापत पाएको चेकको म्याद गुज्रेर नयाँ चेक जारी गर्नुपर्ने एक, दुर्घटनाको कारण पहिचान नभएका १७ र आंशिक रकम पाएर बाकी रकम पाउने प्रतीक्षामा रहेका परिवारको संख्या २८ छ । बाँकीको अपुग कागजात जाँच भइरहेको छ । साउदीका लागि पूर्वराजदूत सुवेदीले आफ्नो पालामा गोसीमा थन्किएको फाइललाई फेरि व्यवस्थित रूपमा ब्युँताइएको बताए । गोसीमा धेरै समयदेखि फाइल थन्किएका थिए । दूतावासको टिम लिएर गोसीको प्रमुखलाई भेटें । अनि हाम्रा सरोकारमा ध्यानार्षण गराएँ । उहाँले पुराना सबै फाइल हेरिदिने प्रतिबद्धता जनाएपछि प्रक्रिया अघि बढ्यो, उनले भने ।वैदेशिक रोजगारीका क्रममा मृत्यु भएकाको परिवारलाई वैदेशिक रोजगार बोर्डले कल्याणकारी कोषबाट पनि क्षतिपूर्ति दिँदै आएको छ । साउदीमा कार्यस्थल दुर्घटनामा परेका श्रमिकबाहेकका परिवारलाई क्षतिपूर्ति दिने कानुनी व्यवस्था छैन । साउदीमा मृत्यु भएका नेपाली कामदारमध्ये करिब २० प्रतिशत मात्र गोसीको क्षतिपूर्तिका लागि समेटिने गरेका छन् । अन्तर्राष्ट्रिय मानवअधिकारवादी संस्थाहरूले भने रोजगारी क्रममा जुनसुकै कारणले मृत्यु भए पनि क्षतिपूर्ति दिनुपर्ने बताउँदै आएका छन् । श्रमिकहरूको २४ घण्टा नै बिमा हुनुपर्ने उनीहरूको जोड छ ।"
ऋण तिर्न ऋण लिँदै सरकार,(नेपाल आर्थिक पत्रकार समाज सेजनद्वारा सञ्जय न्यौपाने रिसर्च ग्रान्ट अन्तर्गत तयार पारिएको)
"बीआरआई परियोजना र अनुदानमा कांग्रेसएमाले मतैक्य, संरचनामा फरक मत","(काठमाडौं)बेल्ट एन्ड रोड इनिसिएटिभ (बीआरआई) अन्तर्गत सञ्चालन गरिने परियोजना र लगानीका विषयमा सत्तारूढ कांग्रेस र एमालेबीच साझा धारणा बने पनि सम्झौताको संरचनागत अवधारणामा अझै मत मिल्न सकेको छैन । दुई दलबीच सहमति नबन्दै बिहीबारै परराष्ट्रमन्त्री आरजु राणा देउवा भने प्रधानमन्त्री केपी शर्मा ओलीको भ्रमणको तयारीका लागि चीन प्रस्थान गरेकी छन् ।चीनले हस्ताक्षरका लागि प्रस्ताव गरेको बीआरआई कार्यान्वयन योजना शीर्षकलाई नै संशोधन गरेर बीआरआई सहकार्य फ्रेमवर्क नामकरण गर्नुपर्ने अडान कांग्रेसले लिइरहेको छ । त्यसैभित्र कनेक्टिभिटी, आर्थिक सहकार्य र पूर्वाधारलाई प्राथमिकता दिने गरी मस्यौदा तयार पारेर कांग्रेसले यसअघि नै प्रधानमन्त्री ओलीलाई बुझाएको थियो । कांग्रेसका एक नेताका अनुसार एमालेले भने चीनले पठाएको प्रस्तावमा शीर्षक कायमै राखेर विषयवस्तुमा संशोधन गरेर अघि बढ्न चाहेको छ । कांग्रेसले तयार गरेकै जस्तो मस्यौदा लिएर जाँदा चिनियाँ पक्षले सहजै नस्विकार्ने प्रधानमन्त्री ओलीको धारणा रहेको छ । प्रधानमन्त्री ओलीको भ्रमण नजिकिएको र भ्रमण तयारीका लागि परराष्ट्रमन्त्री राणा चीन प्रस्थान गरिसकेकी हुनाले बीआरआईका विषयमा शुक्रबार जसरी पनि अन्तिम टुंगो लगाउने कांग्रेस र एमालेको तयारी छ । यता सहमति हुन नसके परराष्ट्रमन्त्री राणालाई नेपालले अघि सार्ने एजेन्डाका विषयमा चिनियाँ अधिकारीहरूसँग बेइजिङमा प्रस्ट कुरा गर्न असहज हुने नेताहरूको भनाइ छ । अन्तर्वस्तुमा हामी सहमतिनिकट छौं । मस्यौदामा चिनियाँ पक्षलाई समेत स्वीकार्य हुने गरी कसरी अघि बढाउने भन्नेबारेमा कुरा मिल्न बाँकी छ, एमालेका एक नेताले भने । ती नेताका अनुसार चीनले विगतमा प्रतिबद्धता जनाएर पनि अघि नबढाइएका परियोजनामा काम गर्ने, अनुदानमा केही परियोजना अघि सार्ने विषयमा कांग्रेस र एमाले सहमत छन् । बीआरआईअन्तर्गत ऋण नलिने विषयमा दुई दलले सहमति गरिसकेका छन् । चीनले प्रस्ताव गरेको बीआरआई कार्यान्वयन योजना शब्दावलीलाई कायमै राख्ने कि कांग्रेसले प्रस्ताव गरेअनुसार बीआरआई सहकार्य फ्रेमवर्क उल्लेख गर्ने भन्नेमा मात्र सहमति जुटाउन बाँकी छ, एमालेका ती नेताले भने । बीआरआईका विषयमा सहमति जुटाउन दुई दलका नेताहरूले केही दिनयता लगातार गृहकार्य गरिरहेका छन् । प्रधानमन्त्री निवास बालुवाटारमा बिहीबार पनि दुई दलका नेता सम्मिलित कार्यदलमा लामो छलफल भएको थियो । बैठकमा एमालेबाट प्रधानमन्त्रीका आर्थिक तथा विकास सल्लाहकार युवराज खतिवडा, राजनीतिक सल्लाहकार विष्णु रिमाल र कांग्रेसबाट महामन्त्री गगन थापा थिए । प्राविधिक सहयोगका लागि अधिवक्ता सेमन्त दाहाललाई समेत बैठकमा बोलाइएको थियो । तर संरचनागत अवधारणामै सहमति बन्न नसकेपछि शुक्रबार फेरि बैठक बस्ने भएको हो । सम्झौता गरिने दस्ताबेजको शीर्षक बीआरआई कार्यान्वयन योजना र सहायक फ्रेमवर्कमध्ये एउटा राख्ने गरी शुक्रबार सहमति गर्छौं, कार्यदलका एक सदस्यले भने । चीन र नेपालका अधिकारीले बीआरआईसम्बन्धी समझदारीपत्रमा सन् २०१७ मा हस्ताक्षर गरेका थिए । त्यही समझदारीअनुरूप परियोजना अघि बढाउन बीआरआई कार्यान्वयन योजना मा सम्झौता गर्न चीनले चाहेको छ र यसैका लागि उसले नेपाललाई सन् २०२० देखि बारम्बार ताकेता गर्दै आएको छ । नेपालमा अहिलेसम्म बीआरआईअन्तर्गत कुनै परियोजना सुरु गरिएको छैन । बीआरआईअन्तर्गत करिब एक दर्जन परियोजना अनुदानमा निर्माण गरिदिन चीनलाई प्रस्ताव गर्ने साझा धारणा कांग्रेस र एमालेले बनाएका छन् । एक नेताका अनुसार काठमाडौंरसुवागढी सडकको स्तरोन्नति, काठमाडौंको टोखादेखि नुवाकोटको छहरेसम्म सुरुङ मार्ग, मुस्ताङको कोरला नाकामा नेपालतर्फ पूर्वाधार विकास, मदन भण्डारी विश्वविद्यालय निर्माण, डडेलधुरामा खेलकुद रंगशाला निर्माण, झापामा पार्क निर्माण, सिमकोटहिल्सा सडक विस्तार, गल्छीरसुवागढी प्रसारण लाइन र एक जलविद्युत् परियोजनाको सूची प्रस्ताव गर्ने तयारी छ ।परराष्ट्रमन्त्री राणाले चिनियाँ समकक्षीसँग भेट गर्नुअघि नै दलहरूबीच सहमति गरिने नेताहरूले जनाएका छन् । कार्यदलमा सहमति भएपछि मस्यौदा तयार पारेर प्रधानमन्त्री ओलीलाई हस्तान्तरण गर्नेछन् । त्यसलाई प्रधानमन्त्री ओली र परराष्ट्रमन्त्री राणाले चिनियाँ पक्षलाई जानकारी गराउनेछन् । उक्त दस्ताबेजमा चीन सहमत भए ओलीको आगामी साता हुने चीन भ्रमणका दौरान दुई पक्षबीचमा हस्ताक्षर हुनेछ ।"
प्रधानमन्त्री ओलीको चीन भ्रमण स्वीकृत,"प्रधानमन्त्री केपी शर्मा ओलीको सोमबारदेखि हुने चारदिने चीन भ्रमणलाई मन्त्रिपरिषद् बैठकले बिहीबार स्वीकृत गरेको छ । प्रधानमन्त्री ओली ३९ सदस्यीय सरकारी टोलीको नेतृत्व गर्दै चीन जानेछन् । एक मन्त्रीका अनुसार निजी क्षेत्रबाट ४८ जना पनि भ्रमण टोलीमा रहनेछन् ।भ्रमण टोलीमा प्रधानमन्त्री पत्नी राधिका शाक्य, परराष्ट्रमन्त्री राणा, प्रधानमन्त्रीका मुख्य सल्लाहकार विष्णु रिमाल, प्रधानमन्त्रीकै आर्थिक तथा विकास सल्लाहकार युवराज खतिवडा रहनेछन् । टोलीमा सांसदहरू अर्जुननरसिंह केसी, बिजुला रायमाझी, रेखा शर्मा, लीलानाथ श्रेष्ठ, सीता गुरुङ, दीपक कार्की, सर्वेन्द्रनाथ शुक्लालगायत छन् । मुख्यसचिव एकनारायण अर्याल, परराष्ट्रका निमित्त सचिव अमृतकुमार राई, लगानी बोर्डका प्रमुख कार्यकारी अधिकृत सुशील ज्ञवाली, प्रधानमन्त्री ओलीकी निजी चिकित्सक डा दिव्या सिंह शाह, ओलीका स्वकीय सचिव राजेश बज्राचार्य, परराष्ट्रका सहसचिव कृष्णप्रसाद ढकाल, परराष्ट्रमन्त्री राणाका स्वकीय कमल रावललगायत पनि भ्रमण दलमा हुनेछन् । निजी क्षेत्रबाट नेपाल उद्योग वाणिज्य संघको नेतृत्वमा व्यापारिक समुदाय चीन भ्रमणमा जानेछ ।मन्त्रिपरिषद् बैठकमा प्रधानमन्त्री ओलीले एजेन्डाहरूका विषयमा पनि मन्त्रीहरूसँग छलफल गरेका थिए । प्रधानमन्त्री ओलीको भ्रमणको तयारीका लागि परराष्ट्रमन्त्री आरजु राणा देउवा बिहीबार चीनको छेन्दु पुगेकी छन् । उनले शुक्रबार चिनियाँ विदेशमन्त्री वाङ यीसँग द्विपक्षीय भेटवार्ता गर्नेछिन् ।प्रधानमन्त्री ओली नेपाली प्रतिनिधिमण्डलको नेतृत्व गर्दै सोमबार बेइजिङ पुग्नेछन् । उनले मंगलबार चिनियाँ समकक्षी ली छ्याङसँग द्विपक्षीय भेटवार्ता गर्नेछन् । त्यही दिन राष्ट्रपति सी चिनफिङसँग पनि भेटवार्ता गर्ने कार्यक्रम रहेको छ । प्रधानमन्त्री ओली बुधबार पनि भेटवार्ता र कार्यक्रममा सामेल हुने र बिहीबार स्वदेश फर्कने कार्यक्रम छ । प्रधानमन्त्री ओली हिमालय एयरलाइन्सबाट चीन जाने तयारी छ ।"
लामिछानेसँग आजदेखि काठमाडौंमा बयान,"(पोखरा)सहकारी ठगी, संगठित अपराध र सम्पत्ति शुद्धीकरण मुद्दाको कसुरमा अनुसन्धानका लागि कास्की प्रहरीको हिरासतमा रहेका रास्वपाका सभापति एवं पूर्वगृहमन्त्री रवि लामिछानेलाई बिहीबार साँझ काठमाडौं पुर्याइएको छ । काठमाडौंको कालीमाटीस्थित स्वर्णलक्ष्मी बचत सहकारीको रकम अपचलनका विषयमा बयान लिन उनलाई जहाजमार्फत काठमाडौं लगिएको हो । स्वर्णलक्ष्मी सहकारीको रकम गोर्खा मिडिया नेटवर्क प्रालिमा लगेर अपचलन गरेको सम्बन्धमा जाहेरी परेपछि काठमाडौं प्रहरी परिसरले लामिछानेविरुद्ध मंसिर २ मा पक्राउ पुर्जी जारी गरेको थियो । उनलाई अहिले काठमाडौं प्रहरी परिसरको हिरासतमा राखिएको छ । उनीसँग जिल्ला सरकारी वकिल कार्यालयमा शुक्रबारदेखि बयान लिने तयारी छ । कास्कीमा जस्तै काठमाडौंमा पनि लामिछानेविरुद्ध सहकारी ठगी, संगठित अपराध, सम्पत्ति शुद्धीकरणमा अनुसन्धान भइरहेको छ । काठमाडौंमा बयान सकिएपछि लामिछानेलाई कास्की नै फिर्ता गरिनेछ । गोर्खा मिडियाका पूर्वप्रबन्ध निर्देशक लामिछाने पोखराको सूर्यदर्शन सहकारीको रकम ठगी प्रकरणमा गत कात्तिक २ मा पोखरामा पक्राउ परेका छन् । कास्की जिल्ला अदालतले आइतबार पाँचौपल्ट म्याद थप्दै १५ दिन हिरासतमा राखेर अनुसन्धान गर्न प्रहरीलाई अनुमति दिएको थियो । सूर्यदर्शन सहकारीसँग सम्बन्धित बयान भने सकिएको प्रहरीका एक अधिकारीले बताए । बुटवलको सुप्रिम सहकारीको बचत अपचलनमा पनि जोडिएका लामिछानेलाई यसअघि रूपन्देही जिल्ला सरकारी वकिल कार्यालयमा पुर्याएर बयान लिइएको थियो । लामिछाने लगायतविरुद्ध चितवनमा पनि पक्राउ पुर्जी जारी भएको छ । साहारा चितवन सहकारीको रकम ठगीको अनुसन्धानमा विरुद्ध पक्राउ पुर्जी जारी भए पनि लामिछानेलाई चितवन लैजाने वा नलैजानेबारे निर्णय भइसकेको छैन । लामिछानेलाई चितवन लैजाने भनेपछि रास्वपाका कार्यकर्ताको धेरै भीड जम्मा हुन सक्छ, प्रहरीका एक अधिकारीले भन्यो, सम्भवतः सरकारी वकिल र प्रहरीको टोलीले पोखरामै आएर बयान लिन सक्छ । उस्तै कसुरमा असोज ६ मा पक्राउ गरेर कास्की प्रहरीको हिरासतमा राखिएका गोर्खा मिडियाका पूर्वउपाध्यक्ष पूर्वडीआईजी छविलाल जोशीविरुद्ध पनि काठमाडौं जिल्ला अदालतबाट पक्राउ पुर्जी जारी भएको थियो । जोशीलाई यसअघि नै बयानका लागि काठमाडौं लगेर फर्काएको छ । उनीसँग यसअघि जिल्ला सरकारी वकिल कार्यालय रूपन्देहीले पनि बयान लिएको थियो । वीरगन्जको सानो पाइला सहकारी र नेपालगन्जको समानता सहकारीबाट समेत गोर्खा मिडियामा रकम गएको देखिएकाले लामिछाने, जोशीलगायतका सञ्चालकमाथि अनुसन्धान गर्नुपर्ने संसदीय छानबिन विशेष समितिको प्रतिवेदनले औंल्याएको थियो ।"
पौडेल र श्रेष्ठलाई आठ वर्ष कैद,"काठमाडौं (कास) अन्तःशुल्क स्टिकर छपाइसम्बन्धी भ्रष्टाचारमा सुरक्षण मुद्रण केन्द्रका तत्कालीन कार्यकारी निर्देशक विकल पौडेल र निर्देशक सफल श्रेष्ठलाई विशेष अदालतले ८८ वर्ष कैद तोकेको छ । विशेषका अध्यक्ष टेकनारायण कुँवर र न्यायाधीशद्वय खुसीप्रसाद थारू तथा रितेन्द्र थापाको इजलासले उनीहरूलाई ३ करोड ४२ लाख २२ हजार ८ सय रुपैयाँ बिगो र सोही बराबर जरिवाना हुने सजाय पनि बिहीबार निर्धारण गरेको छ । पौडेल र श्रेष्ठलाई भ्रष्टाचार निवारण ऐन, २०५९ को दफा १७ को कसुर र सोही ऐनको दफा ३ को उपदफा १झ अनुसार सजाय गरिएको विशेष अदालतको फैसलामा उल्लेख छ । उक्त ऐनको दफा १७ मा सरकारी वा सार्वजनिक सम्पत्ति हिनामिना, हानिनोक्सानी वा दुरुपयोग गर्ने कामलाई भ्रष्टाचारजन्य कसुर भनिएको छ । अन्तःशुल्क स्टिकर छपाइमा भ्रष्टाचार भएको भन्दै तत्कालीन मुख्यसचिव बैकुण्ठ अर्यालसहित १२ जनाविरुद्ध अख्तियार दुरुपयोग अनुसन्धान आयोगले गत असार ९ मा विशेष अदालतमा मुद्दा दायर गरेको थियो । उनीहरूले ३८ करोड ६७ लाख रुपैयाँ भ्रष्टाचार गरेको अख्तियारको दाबी थियो । विशेषले गत कात्तिक १४ मा फैसला सुनाउँदै अर्यालसहित १० जनालाई सफाइ दिएको थियो ।"
उपनिर्वाचनमा मौन अवधि,"(काठमाडौं)स्थानीय तह उपनिर्वाचनका लागि बिहीबार मध्यरातबाट मौन अवधि सुरु भएको छ । मतदानभन्दा ४८ घण्टाअघि प्रचारप्रसारमा रोक लगाइने कानुनी व्यवस्थाअनुसार निर्वाचन आयोगले मौन अवधि लागू गरेको हो । यस अवधिमा कुनै प्रकारको प्रचारप्रसार वा मतदातालाई प्रभावित पार्ने कार्य गर्न नमिल्ने आयोगले जनाएको छ ।निर्वाचन कसुर तथा सजाय ऐन, २०७३ अनुसार मौन अवधिमा सामाजिक सञ्जाल, अनलाइन, छापासहितका कुनै पनि माध्यमबाट चुनावी प्रचार गर्न पाइने छैन । दलका पदाधिकारी, उम्मेदवार, दलको भ्रातृ संगठन वा सम्बन्धित व्यक्तिले कुनै पनि विधि, प्रक्रिया वा माध्यमबाट मत मागेको वा निर्वाचन प्रचार गरेको पाइए कानुनी कारबाही हुने निर्वाचन आयोगले जनाएको छ । मौन अवधि प्रारम्भ हुनुपूर्व भने राजनीतिक दलहरूले प्रचारप्रसारलाई तीव्रता दिएका थिए । राजनीतिक दलका शीर्ष तहका नेताहरू नै स्थानीय तहको चुनावी प्रचारमा खटिएका थिए । माओवादी अध्यक्ष पुष्पकमल दाहाल, एमालेका महासचिव शंकर पोखरेल, कांग्रेसका महामन्त्रीद्वय गगन थापा र विश्वप्रकाश शर्माले कीर्तिपुरमा आआफ्ना उम्मेदवारको पक्षमा मत मागेका थिए । कीर्तिपुरमा नगर प्रमुख पदका लागि २० जनाले उम्मेदवारी दिएका छन् । स्वतन्त्र उम्मेदवार मात्रै ११ जना छन् । कीर्तिपुरका वडा नं १ र ४ मा वडाध्यक्ष पदका लागि पनि आइतबार मतदान हुँदै छ ।विभिन्न पालिकामा ४२ जनप्रतिनिधि छनोटका लागि उपनिर्वाचन गरिएकामा रुकुम पूर्वको पुथा उत्तरगंगा२ को वडाध्यक्षमा माओवादीका जगत घर्ती निर्विरोध निर्वाचित भइसकेका छन् । उपनिर्वाचनअन्तर्गत नै कैलाली र ओखलढुंगामा जिल्ला समन्वय समिति प्रमुख पनि निर्विरोध चयन भइसकेको छ । कैलालीमा कांग्रेसकी टीका कुमारी चौधरी (भुल) र ओखलढुंगामा कांग्रेसकै टेकराज भट्टराई निर्वाचित भएका हुन् । २०७९ को निर्वाचनबाट चुनिएका जनप्रतिनिधिको मृत्यु वा राजीनामाका कारण रिक्त रहेको स्थानमा उपनिर्वाचन हुँदै गरेको हो ।"
हलचल खोजिरहेको आदिवासी आन्दोलन,"गत नोभेम्बर १४ न्युजिल्यान्डको संसद्मा सशक्त हाका नृत्य (माओरी आदिवासीको शक्ति, एकता र गर्वसहितको सांस्कृतिक पहिचान र भावना अभिव्यक्त गर्ने माध्यम) प्रस्तुत भयो । संसारभरि चर्चा भइरहेको प्रतिरोधी नृत्य आदिवासी माओरी समुदायकी २२ वर्षीया युवा सांसद हाना रावहिटी माइपीर्क्लकले सुरु गरेकी थिइन् । सन् १८४० मा बेलायतले उपनिवेश कायम गर्दा बेलायती रानी र ५०० माओरी प्रमुखले हस्ताक्षर गरेको सन्धिलाई पुनःर्व्याख्या गर्ने विवादास्पद विधेयकमा मतदान भइरहँदा संसद्मा उनले विधेयक च्यातेर प्रतिरोधी हाका नृत्य सुरु गरेकी थिइन् । उनलाई अन्य माओरी सांसदले पनि साथ दिएका थिए । त्यसपछि संसद्मा सुरु भएको मतदान स्थगित हुन पुग्यो । त्यसपछि न्युजिल्यान्डको सडकमा प्रदर्शन भए । ५० औं हजार माओरी समुदाय संसद् भवनअगाडि उपस्थित भएर हाका नृत्यसँगै विरोधमा उत्रिए । संसदीय व्यवस्थाभित्रै रहेर आदिवासीले आफ्नो अधिकारका लागि गरेको यो निकै बलियो प्रतिरोध हो । एघारौं शताब्दीमा पूर्वी पोलिनेसियाबाट आएको माओरी समूहले एउटा टापुमा बस्ती विकास गर्यो । भाषा, संस्कृति र शासकीय पद्धतिको विकास गर्यो । संसारभरि उपनिवेश बनाउँदै हिँडेको बेलायत सन् १८४० मा माओरी आदिवासीको सार्वभौमिकताको अभ्यास भइरहेको ठाउँमा पुग्यो र माओरी भूमिसँगै न्युजिल्यान्डको भूभागलाई पनि उपनिवेश बनायो । यसरी माओरीको क्षेत्रलाई उपनिवेश बनाउँदा बेलायती रानी र ५०० माओरी प्रमुखबीच सम्झौता भएको थियो । तर, षड्यन्त्रपूर्वक अंग्रेजी र अनुवादित माओरी भाषामा सम्झौताको विवरण उस्तै थिएन । माओरीको भाषामा लेखिएको सन्धिमा माओरी जनतालाई आफैंले शासन गर्ने अधिकार दिएको थियो तर अंग्रेजीमा लेखिएको सन्धिमा भने माओरीले सबै अधिकार बेलायती रानीलाई सुम्पेको र स्वशासनको कुनै अधिकार नरहेको उल्लेख थियो । बेलायतीले बिस्तारै अंग्रेजी सम्झौताअनुसार माओरीको जग्गा, सम्पदा र पेसा पूर्णरूपमा कब्जा गरे । माओरी भाषामा उल्लेखित आदिवासी माओरीको सार्वभौमिकता सीमित नगर्ने सम्झौता उल्लंघन भयो । एकातिर, स्वायत्तता खोसियो । अर्कोतिर, रंगभेद, हिंसा, दुर्व्यवहार र अत्याचारले निरन्तरता पायो । सन् १९४७ मा न्युजिल्यान्ड बेलायती उपनिवेशबाट मुक्त हुँदा पनि माओरीले विभेद र अत्याचारबाट मुक्ति पाएनन् । सन् १९६२ मा आदिवासी माओरीले आफ्नो समुदायका सवालमा नीति निर्माण गर्न र सरोकारलाई सम्बोधन गराउन संघर्षबाटै माओरी काउन्सिल स्थापना गरे । उपनिवेश र दमनको चपेटामा परेका माओरीका लागि फरक राजनीतिक र कानुनी व्यवस्था हुनुपर्ने सवाल स्थापित गराए । करिब १८ प्रतिशत जनसंख्या रहेको माओरीको संसद्मा अनिवार्य प्रतिनिधित्व हुनैपर्ने व्यवस्था गराए । तर, संसद्मा पेस गरिएको विधेयकको प्रस्तावनामा माओरी र गोरालाई फरकफरक राजनीतिक र कानुनी अधिकार दिइनु वा विशेष व्यवस्था गरिनु जुन रंगका आधारमा गरिने विभेद भएकोले यसको अन्त्य गर्नुपर्ने सवाल समावेश गरिएको छ, जुन आदिवासी माओरीले संघर्षबाट प्राप्त गरेको अधिकार कटौती गर्ने षड्यन्त्र हो । यसले माओरीको अधिकार कटौती गर्ने र हामी सबै समान हौं भन्ने मन्त्रको आवरणमा रंगभेदको प्रवर्द्धन गर्ने भएकोले न्युजिल्यान्डको संसद्देखि सडकसम्म आदिवासी माओरीले संघर्ष गरेका छन् । न्युजिल्यान्डमा आदिवासी माओरी सांसदले अन्यायविरुद्ध गरेको प्रतिरोधको झिल्कोले आर्जन गरेको शक्तिले शासकलाई पछाडि फर्किन बाध्य पारेको छ । यसले आधुनिक समयका आदिवासी युवा न्याय र अधिकारका लागि संघर्ष गर्न तयार छ र सामुदायिक एकता र संघर्षले आदिवासीको आवाजलाई बलियो बनाउँछ भन्ने सन्देश दिएको छ । बलियो बन्दै आदिवासी आवाज संयुक्त राष्ट्रसंघको तथ्यांकअनुसार विश्वको करिब ९ प्रतिशत जनसंख्या आदिवासी जनजातिको छ । विशेषगरी उपनिवेशको विस्तारसँगै आदिवासी जनजातिको ऐतिहासिक भूमिमाथिको अतिक्रमण सुरु भयो । स्रोत, साधन र सीपमाथि उपनिवेशवादी कब्जा बढ्दै गयो । जसरी बेलायती उपनिवेशले न्युजिल्यान्डमा आदिवासी माओरीको भूमि कब्जा गरेको थियो, १६ औं शताब्दीमा त्यसरी नै पोर्चुगिजले ब्राजिलका आदिवासीको उत्पादनशील भूमि कब्जा गरेका थिए । सन् १८२२ मा पोर्चुगलबाट स्वतन्त्र भए पनि भूमिमा आदिवासीको स्वामित्व स्थापित भएन । सैनिक तानाशाहले उनीहरूको जमिनमाथि कब्जा जमायो । ब्राजिलमा भूमिमाथिको स्वामित्वका लागि आदिवासीले सन् १९७० देखि ५० वर्ष संघर्ष गरेपछि गतवर्ष ब्राजिलको सर्वोच्च अदालतले आदिवासीको पैतृक भूमिमा अधिकार स्थापित हुने फैसला गर्यो । यसले आदिवासी संघर्षले भूमिमाथिको अधिकार स्थापित गर्न सकिन्छ भन्ने मानक स्थापित गरेको छ । ब्राजिलमा मात्रै होइन, संसारका अन्य देशमा पनि यस्ता संघर्ष भएका छन् र सफलता पनि हात पारेका छन् ।संसारका धेरैजसो आदिवासी जनजाति उपनिवेशीकरणका कारण प्रताडित त थिए नै, उनीहरू आन्तरिक औपनिवेशीकरणको पनि चपेटामा परे । स्वायत्तता र स्वशासनको अभ्यासमा अभ्यस्त आदिवासी औपचारिक र नियन्त्रित राजनीतिक व्यवस्थालाई स्वीकार गर्नुपर्ने बाध्यतामा पुगे । आदिवासी सार्वभौमिकतासहितको शासन व्यवस्थामाथि अतिक्रमण भएपछि आदिवासीको राज्यसत्तामा पहुँच पुग्न सकेन । त्यसैले संसारभरि नै आदिवासी आन्दोलनले राजनीतिक प्रतिनिधित्वको प्रश्नलाई सशक्त रूपमा उठाएका छन् र केही हदमा सफल पनि भएका छन् । न्युजिल्यान्डको संसद्मा माओरी प्रतिनिधित्वको व्यवस्था हुनु यसको उदाहरण हो । यसैगरी आधुनिक नवउदारवादी पुँजीवादको विस्तारसँगै झन्डै ध्वस्त पारिएको स्वायत्तता, स्वशासन र आत्मनिर्णयको अधिकारको आन्दोलनले गति लिँदै गइरहेको छ । ल्याटिन अमेरिका, एसिया र विकसित देशमा पनि आदिवासीको संगठित आन्दोलन सुरु हुनु यसको परिणाम हो । संसारभरि भइरहेका आदिवासी जनजाति आन्दोलनले निरन्तर सफलता पाउँछ, आधुनिकीकरण र आर्थिक समृद्धिले पहिचानको आन्दोलन कमजोर होइन, बलियो बनाउँदै लैजान्छ भन्ने विश्वका केही अनुभवले देखाउँछ । तथापि आदिवासी जनजातिको आन्दोलनले प्राप्त गरेका केही उपलब्धिलाई मात्रै होइन, मुक्ति आन्दोलनको वैचारिक दृष्टिकोण प्रस्ट्याउन भने जरुरी हुन्छ ।एकीकृत र सशक्त संघर्षको पर्खाइनेपालमा पृथ्वीनारायण शाहको गोरखा राज्य विस्तार सँगसँगै निरन्तर आदिवासी जनजातिले जातीय एकाधिकारवादी सत्ताविरुद्ध संघर्ष गर्दै आइरहेका छन् । तामाङ विद्रोह, माझ किराँत, लिम्बू, नेवार आदिले बेलाबेला राज्यसत्तासँग विद्रोह गरेका थुप्रै इतिहास छन् । कतिपय आन्दोलन कुनै निश्चित समूहले गरेका छन् भने कतिपय सामूहिक । कतिपय आन्दोलन सामाजिक प्रकृतिका छन् भने कतिपय राजनीतिक । विशेषगरी २०४६ को जनआन्दोलनपछि राजनीतिक र सामाजिक दुवै क्षेत्रबाट संगठित आदिवासी आन्दोलन हुँदै आएका छन् । ती आन्दोलनबाट आदिवासी जनजातिले केही उपलब्धि हासिल गरेका छन् । जस्तै, आदिवासी जनजाति मुद्दा नेपालको एउटा महत्त्वपूर्ण राजनीतिक मुद्दाका रूपमा स्थापित भएको छ । आदिवासीको मुद्दा राजनीतिक सरोकारको सवाल भएको हुनाले राजनीतिक रूपमै हल गर्नुपर्छ भन्ने दृष्टिकोण स्थापित छ । यसैगरी राज्यको पुनःसंरचनाको एजेन्डा राजनीतिक रूपमा केही प्रगतिशील राजनीतिक पार्टी र आदिवासी जनजाति, मधेशी र सीमान्तीकृत समुदायले उठाएका हुन् । तिनै आन्दोलनका कारण देश एक हदसम्म पुनःसंरचनातर्फ अगाडि बढेको छ, संघीयताको स्थापना, समानुपातिक प्रतिनिधित्वको सैद्धान्तिक स्वीकारोक्ति र जातीय, भाषिकसांस्कृतिक पहिचानलाई केही मात्रामा स्वीकार गर्ने पर्यावरण निर्माण भएको छ । यद्यपि, अपेक्षित सामाजिकराजनीतिक रूपान्तरण भएको छैन । पहिलो संविधानसभामा जुन रफ्तारमा आदिवासी जनजाति आन्दोलन अगाडि बढेको थियो, नयाँ संविधान जारी भएपछि अन्य आन्दोलनजस्तै यो आन्दोलन पनि मत्थर छ । देशव्यापी बृहत् आन्दोलन नभए पनि खुवालुङ बचाउ आन्दोलन, प्रदेश नामकरणको आन्दोलन, पाथीभराको नाम मुक्कुमुलुङ कायम गर्नुपर्ने आन्दोलनदेखि केबलकारविरोधी संघर्ष, विद्युत् प्रसारणलाइन होस् वा सडक विस्तारविरुद्ध आदिवासी जनजाति आन्दोलनमा छन् । राजनीतिक पार्टी स्थापनादेखि पहिचानमा आधारित मोर्चा निर्माण गर्ने र आदिवासी जनजाति मुक्तिको वैचारिकी निर्माणमा पनि धेरथोर काम भइरहेकै छन् । तथापि, अपेक्षित परिणामका लागि अझै प्रभावकारी आन्दोलनको आवश्यकता छ । यसका लागि आदिवासी जनजाति आन्दोलनले सोच्नुपर्ने केही विषयबारे यहाँ चर्चा गरिएको छ । नेपालका आदिवासी जनजाति आन्दोलनले संविधानसभाको समय वरपर राज्यको पुनःसंरचना र संघीयताका सन्दर्भमा स्पष्ट दृष्टिकोण पेस गरेको थियो । विभिन्न असहमतिकै बाबजुद नयाँ संविधान जारी भयो र यसको कार्यान्वयन भएको पनि ९ वर्ष भइसक्यो । प्रतिनिधिसभामा २४ प्रतिशत, सातवटै प्रदेशसभामा जम्मा २७०९ प्रतिशत, कोशी प्रदेशमा ४५१६ प्रतिशत र वाग्मतीमा ५३६४ प्रतिशत आदिवासी जनजातिको प्रतिनिधित्व छ । यसैगरी स्थानीय तहको कार्यकारी पदहरू, जस्तै मेयर ६१ जना, उपमेयर ५८ जना, गाउँपालिका अध्यक्ष १६० जना, उपाध्यक्ष १५९ र वडाध्यक्ष २०३१ जना आदिवासी जनजातिबाट निर्वाचित छन् । राज्यको नीति निर्माण गर्ने स्थानमा यो उपस्थितिले आदिवासी जनजातिको मुक्तिका लागि काम गर्न सक्यो कि सकेन ? यदि यो प्रतिनिधित्वले काम गरेन भने यसको समस्या कहाँ छ ? राजनीतिक व्यवस्था यसका लागि कतिको जिम्मेवार छ भन्ने विषयलाई केन्द्रमा राखेर समीक्षा गर्न आवश्यक छ । यिनै समीक्षाको आधारमा नेपालको आदिवासी जनजाति आन्दोलनले चाहेको राजनीतिक र शासकीय व्यवस्था कस्तो हो भन्ने प्रस्ट्याउन जरुरी छ । अहिले अभ्यासमा रहेको संसदीय व्यवस्थामा आदिवासीले चाहेको पहिचान, समानता र स्वायत्ततासहितको राजनीतिक व्यवस्था स्थापना कत्तिको सम्भव छ भन्ने राजनीतिक विचारमाथिको बहस आवश्यक छ । यसैगरी नेपालका लोकतान्त्रिक वा कम्युनिस्ट राजनीतिक पार्टी निर्माण र संघर्षमा आदिवासी जनजातिको भूमिका निकै महत्त्वपूर्ण छ । तर, आदिवासी जनजातिको मुक्तिका सवालमा कुनै पार्टीले स्पष्ट विचार र दृष्टिकोण बनाउन सकेका छैनन् । पार्टीमा क्रियाशील आदिवासी जनजाति नेतृत्वले पनि पार्टीभित्र आफ्ना सवालमा बलियो सैद्धान्तिकराजनीतिक बहस निर्माण गर्न सकेका छैनन् । ती पार्टीभित्र आदिवासी जनजाति र अन्य उत्पीडित समुदायको सवालमा किन वैचारिक र नीतिगत बहस हुँदैन ? ती पार्टीभित्र वैचारिक बहस निर्माण गर्ने, पार्टी नेतृत्वमाथि प्रश्न गर्ने हिम्मतलाई केले रोकिरहेको छ ? यो विषयमा पेचिलो बहस र छलफल हुन जरुरी छ । आदिवासी र उत्पीडित समुदायको मुक्तिका लागि पार्टीमा सम्पूर्ण जीवन समर्पण गरेको नेतृत्वले आफ्नो र समुदायको अस्तित्व नै स्वीकार नहुने परिस्थितिमा पार्टीभित्र अन्तरविरोध नगर्नु समुदायमाथि घात गर्नु हो । त्यसैले राजनीतिक पार्टीको विगत र वर्तमानको गहिरो समीक्षा गरेर आगामी रणनीति निर्माण गर्न आवश्यक छ । नेपालको प्रभुत्वशाली वर्ग र समुदायले लामो समयदेखि राज्यसत्ता र राजनीतिक सत्तालाई हातमा लिएर बसेको छ । त्यस्तो एकाधिकारवादी सत्तासँगको संघर्ष र मुक्ति कुनै एउटा उत्पीडित समुदायको संघर्षबाट मात्रै सम्भव छैन । त्यसैले प्रभुत्वशाली राज्य व्यवस्थालाई वास्तवमै रूपान्तरण गरी उत्पीडित समुदायको मुक्तिका लागि उत्पीडित समुदायबीच बलियो एकता र सहकार्य आवश्यक हुन्छ । स्वाभाविक रूपमा उत्पीडित समुदायबीच केही ठोस र साझा एजेन्डा छन् । ती एजेन्डामा साझा अवधारणा, रणनीति निर्माण गर्दै एकीकृत संघर्ष गर्ने, फरकफरक मुद्दामा एकअर्काबीच सहयोगी भूमिका निर्वाह गर्ने र उत्पीडित वर्ग र समुदायको मुद्दाप्रति प्रतिबद्ध वा सहयोगी जातजाति र समुदायको प्रगतिशील हिस्साको साथ लिएर उत्पीडित समुदायको साझा आन्दोलन निर्माण गरिनुपर्छ किनकि उत्पीडित समुदायको मुक्तिबिना समग्र समाजको रूपान्तरण र विकास हुन सक्दैन । यसका साथै उत्पीडित समुदायबीचको अन्तरविरोधको पहिचान र समाधान पनि उत्तिकै महत्त्वपूर्ण छ । त्यसैले उत्पीडित समुदायको मुक्तिको वैचारिकीसहित एकीकृत र बलियो प्रतिरोधले मात्रै राज्य र राजनीतिक दललाई जवाफदेही बनाउन सक्छ ।"
इजरायलहेजबुल्लाह युद्धविरामबाट अपेक्षित अमन,"विश्वयुद्धमै परिणत हुने हो कि भनेर आशंका गरिएको पश्चिम एसियामा जारी युद्ध अन्ततः अवतरणतर्फ उन्मुख भएको छ । एक वर्षभन्दा लामो समयदेखि युद्धरत इजरायल र लेबनानी लडाकु समूह हेजबुल्लाह युद्धविरामका लागि सहमत भएसँगै त्यस क्षेत्रमा शान्ति पुनःस्थापना हुने सम्भावना बढेको छ । विकसित परिस्थितिले लेबनानवासीलाई सबैभन्दा बढी राहत दिएको छ । साथसाथै, युद्धपीडित प्यालेस्टाइनका नागरिकले पनि शान्तिको सास फेर्न पाउने सम्भावना बढेको छ । मूलतः इजरायलहेजबुल्लाह सहमति शान्ति र सहमतिका पक्षधरको जित हो । यसबाट कुनै पनि युद्ध चर्किएर समाधान निस्किँदैन, वार्ता र सहमति नै निकास हो भन्ने मतको पुनः पुष्टि भएको छ । यो अनुभूति इजरायलहमास युद्धका पक्षधरलगायतले पनि गर्नु अनिवार्य छ ।सन् २०२३ अक्टोबर ७ मा प्यालेस्टिनी लडाकु समूह हमासले दक्षिणी इजरायलमा आक्रमण गरेको भोलिपल्टदेखि हेजबुल्लाह र इजरायलबीच पनि युद्ध सुरु भएको थियो । त्यतिबेला हेजबुल्लाहले हमासको समर्थन गर्दै इजरायलमाथि आक्रमण गरेको थियो । इजरायलले दुवै समूहविरुद्ध प्रत्याक्रमण गरेको थियो । हमासको आक्रमणबाट इजरायलमा १२ सय जना मारिएका थिए । त्यस्तै इजरायली प्रतिक्रियामा करिब ४५ हजार प्यालेस्टिनी र ३ हजार ५ सय लेबनानीको मृत्यु भएको छ । घाइते, विस्थापित र भौतिक क्षतिको तथ्यांक त्यसभन्दा कैयौं गुणा बढी छ । प्यालेस्टाइनका अस्पताल र विद्यालयमा समेत क्षति पुगेको छ भने अन्य सार्वजनिक र निजी भौतिक संरचनाको क्षतिको हिसाबकिताब छैन । युद्धविराम सम्झौतामा इजरायली सेना ६० दिनभित्र लेबनानबाट फिर्ता हुने उल्लेख छ । दुई महिनाभित्र लेबनान र इजरायलबीचको अनौपचारिक सीमा ब्लु लाइन र लिटानी नदीबाट इजरायली सेना र हेजबुल्लाह समूह हट्नेछन् । हेजबुल्लाहको बढी प्रभाव रहेको दक्षिणी लेबनानबाट उसका लडाकु अन्यत्र सर्नेछन् र त्यहाँ लेबनानको १० हजार आधिकारिक सेना परिचालन हुनेछन् । अहिलेको यस सम्झौता स्थायी युद्धविराममा परिणत हुने अपेक्षा गरिएको छ । हेजबुल्लाहसँग पटकपटक युद्ध गरेको इजरायलले उसको निःशस्त्रीकरणमा जोड दिँदै आएको थियो । साथसाथै, दक्षिणी लेबनानबाट उसलाई पन्छाउने रणनीति पनि अख्तियार गरिरहेको थियो । किनकि, दक्षिणी लेबनानमा हेजबुल्लाहको उपस्थिति रहुञ्जेल उत्तरी इजरायलका बासिन्दाले सुरक्षाको अनुभूति गर्न सक्दैनन् भन्ने इजरायलको निष्कर्ष थियो । पछिल्लो युद्धविरामसँगै इजरायलले वर्षौंदेखि लिइरहेको रणनीतिले एक हदसम्म सफलता प्राप्त गरेको छ । आफूलाई आक्रमण गर्ने हमास र हेजबुल्लाह दुवै समूहमा व्यापक क्षति पुर्याएसँगै ऊ त्यस क्षेत्रमा थप बलियो बनेको छ । यस युद्धबाट हेजबुल्लाह सर्वाधिक कमजोर अवस्थामा पुगेको छ । उच्च नेतृत्व गुमाएको उसले सञ्चार, सैन्य तथा राजनीतिक क्षति पनि बेहोर्नुपरेको छ । थप क्षति रोक्न उसका लागि यो सहमति अनिवार्य जस्तै थियो । दक्षिणी लेबनान छोड्नुपर्दा उसले आफ्नो पकड क्षेत्रबाट पनि बाहिरिनुपर्ने भएको छ । सम्भवतः ऊ लेबनानको राजनीतिमा पनि थप कमजोर हुन सक्छ । त्यस्तै इजरायलको हमलाले प्यालेस्टाइनको हमास पनि तितरवितर भएको छ । हेजबुल्लाहसमेत युद्धमा संलग्न भइरहँदा उसले जुन आड पाइरहेको थियो, अब त्यो गुम्नेछ । दुवै समूहलाई सहयोग गर्ने इरानले समेत इजरायलहेजबुल्लाह सहमतिप्रति समर्थन जनाउँदा हमासको स्थिति झन् कमजोर हुने निश्चित छ । यो स्थिति महसुस गरेको उसले आफू पनि युद्धविरामका लागि तयार रहेको बताइसकेको छ ।सर्वसाधारणका लागि युद्धविरामको अर्थ कति छ भन्ने अहिले लेबनानमा देखिएको छ । विस्थापित लाखौं नागरिक घर फर्किन हतारिएका छन्, जबकि उनीहरूलाई आफ्नो घर नै बाँकी छ कि छैन भन्ने थाहा छैन । यसले पनि युद्धविरामको सान्दर्भिकतालाई पुष्टि गर्छ । उनीहरूले आफ्ना जीवनका रेखाहरूलाई जोडेर भविष्यको आशामुखी बाटो कोर्न सफल भए भने ठूलो सफलता प्राप्त गर्ने निश्चित छ । त्यसले पनि अहिलेको युद्धविरामलाई दिगो बनाउन जरुरी छ ।पछिल्लो युद्धको १४ महिने यात्राका क्रममा इजरायलको भूमिका विवादास्पद रह्यो । उसले प्यालेस्टाइनमा गरेको नरसंहारको विषय भविष्यमा पनि बहसको विषय हुने नै छ । सम्भवतः इजरायलका शासक र जिम्मेवार अधिकारीहरूले आफ्नो यस कर्मका निम्ति उचित निकायमा जवाफ दिनुपर्नेछ । यद्यपि, त्यस क्षेत्रमा उसको प्रभुत्व अरू बढेको छ । त्यसैले अब उसकै जिम्मेवारपूर्ण भूमिकाको अपेक्षा छ । आफ्नो शक्तिलाई उसले त्यस क्षेत्रमा तनाव बढाउन होइन, शान्ति स्थापनाका लागि जिम्मेवारीका रूपमा बोध गर्नुपर्छ । सैन्यशक्तिको दुरुपयोग र थिचोमिचो गर्ने हो भने पुनः युद्ध बल्झिन सक्छ । पुनः जनधनको अथाह क्षति हुन सक्छ । आखिर त्यो स्थिति इजरायलको पनि हितमा हुने छैन । हमासले पनि युद्धविरामका लागि तयार रहेको बताइसकेकाले इजरायलले पनि लचकता अपनायो भने प्यालेस्टाइनी जनताले पनि राहत पाउनेछन् । मुख्यतः इजरायल, हमास वा हेजबुल्लाह सबैले युद्धको सोच अन्त्य गर्नुपर्छ । एकअर्कालाई चिढ्याउने, धम्कीका भाषा बोल्ने, आक्रमणका लागि अग्रसर हुने भूल गर्नु हुँदैन ।"
स्वास्थ्य बिमा कार्यक्रममा सुधारको आवश्यकता,"नेपालमा लागू गरिएको स्वास्थ्य बिमा कार्यक्रमले धेरैको स्वास्थ्य सुरक्षामा योगदान पुर्याउँदै आएको छ । यो कार्यक्रम विशेष गरी आर्थिक रूपमा कमजोर वर्गका लागि लाभदायक सावित भएको छ । धेरै परिवारले औषधोपचारका लागि आर्थिक बोझबाट राहत पाएका छन् । तथापि, केही नीतिगत तथा व्यावहारिक कमजोरीले अझै पनि सेवाग्राहीलाई अनावश्यक सास्ती भोग्न बाध्य बनाएको छ । खासगरी स्वास्थ्य बिमाको नवीकरण प्रक्रियामा रहेको अव्यावहारिक प्रावधानले सेवाग्राही समस्यामा छन् । अनलाइन प्रणालीबाट नवीकरण शुल्क तिरेपछि पनि बिमा सक्रिय हुन तीन महिना कुर्नुपर्ने व्यवस्था सेवाग्राहीका लागि असहज मात्र नभई कार्यक्रमकै प्रभावकारितामा समेत प्रश्नचिह्न खडा गर्ने खालको देखिन्छ । यस्तो ढिलाइले आकस्मिक स्वास्थ्य समस्या भोगिरहेका व्यक्तिलाई अप्ठ्यारो पारेको तथ्य पटकपटक उजागर भएको छ । बिमा नवीकरण गरिसकेपछि तीन महिनासम्म उपचार खर्च आफैंले व्यहोर्नुपर्ने अवस्थाले सेवाग्राहीलाई आर्थिक र मानसिक तनाव थपिदिएको तितो यथार्थ सबैका सामु जगजाहेर छ । तीन महिनाको अवधिभित्र स्वास्थ्य समस्या परेमा बिमाको लाभ नपाउने अव्यावहारिक व्यवस्थाले पक्कै यो कार्यक्रमप्रतिको विश्वास घटाएको छ । यस्तो अवस्थामा बिमा नवीकरण शुल्क बुझाएकै समयदेखि सहजरूपमा बिमाको सुविधा सक्रिय हुने व्यवस्था गर्नु जरुरी देखिन्छ । अर्को कमजोरी, स्वास्थ्य बिमा व्यवस्थापनको कार्यक्षमतामा देखिएको छ । सेवाग्राहीले समस्या समाधानका लागि सम्पर्क गर्दा स्पष्ट र यथाशीघ्र चित्तबुझ्दो जवाफ नपाउने गुनासा प्रशस्त छन् । अर्कातिर स्थानीय तह र स्वास्थ्य बिमा बोर्डबीच समन्वयको कमीले सेवाको गुणस्तर प्रभावित भएको छ ।बिमाले समेट्ने स्वास्थ्य सेवा तथा अस्पतालको सूचीमा समेत सेवाग्राहीको पहुँचका लागि प्रस्ट र अद्यावधिक जानकारी उपलब्ध गराउने भरपर्दो संयन्त्र आवश्यक देखिन्छ । अतः यो कार्यक्रम सफल बनाउन नवीकरण शुल्क बुझाएकै समयदेखि बिमा सक्रिय हुने व्यवस्था अनिवार्य गरिनुपर्छ । स्थानीय तह, अस्पताल र स्वास्थ्य बिमा बोर्डबीचको समन्वयलाई थप प्रभावकारी बनाउँदै सेवाग्राहीको समस्या समाधानका लागि भरपर्दो सूचना प्रणाली लागू गर्नुपर्छ । तेस्रो, बिमा प्रक्रियालाई डिजिटल प्रणालीमा जोडेर सेवाग्राहीलाई सहज बनाउने तात्कालिक, मध्यकालीन र दीर्घकालीन कार्ययोजनासहित अघि बढ्नु जरुरी देखिन्छ । चौथो, नियमित अनुगमनका आधारमा बिमाले समेट्ने स्वास्थ्य संस्थाको सूचीमा विविधता र सेवाको गुणस्तरलाई वृद्धि गर्नुपर्छ । स्वास्थ्य बिमा कार्यक्रम नागरिकका लागि आशाको किरण हो । आशा छ, माननीय स्वास्थ्यमन्त्रीज्यूले स्वास्थ्य मन्त्रालय र स्वास्थ्य बिमा बोर्डको समन्वयात्मक प्रयासबाट स्वास्थ्य बिमा कार्यक्रममा देखिएका कमीकमजोरी हटाउँदै यसलाई व्यावहारिक र विश्वासिलो बनाउनेतर्फ अग्रसरता लिनुहुनेछ । टेकेन्द्र अधिकारी, विराटनगर"
उकुसमुकुसको अवस्था,"नेपालमा अहिले यति कोलाहल छ कि देशको प्रधानमन्त्री कस्तो र कसको ? यी दुई जटिल प्रश्न उठिरहेका छन् । यी सब किन भए ? जहाँसम्म परिणाम निस्कने कुरा छ, त्यो लाभदायक अवश्य हुने संकेत देखिँदैन । जनताले स्वाभिमान बचाउनुपर्ने विकराल समय आइसकेको छ । जो सत्तासीन छन्, ती आफैं र आफूद्वारा आफूले बनाएका मानिसबाट हठपूर्ण तर्कबाट र सेटिङमार्फत विपरीत विचारमा जानेहरूलाई बलपूर्वक दबाउन लागेको प्रस्ट देखिँदै आएको छ । सबैभन्दा ठूलो कुरा त मानवअधिकार नै तहसनहस पार्ने खालका काम हुन खोजिरहेका छन् । यसमा अब मानवअधिकारमा काम गर्नेहरूको औकात र उनीहरूको जिम्मेवारीप्रति गहन प्रश्न पनि उठ्न सक्ने सम्भावना छ । कानुनको दुरुपयोग र गलत मनसायले प्रेरित भएर गरिएको कामकारबाहीबाट जनता क्षुब्ध हुने अवस्था नआओस् । यज्ञबहादुर कार्की, सूर्यविनायक७, भक्तपुर"
गरिबी र महत्त्वाकांक्षा,"कान्तिपुरमा बुधबार प्रकाशित अमेरिकामा दुर्घटनामा परी ज्यान गुमाएका सुरेश केसी र विवेक सुवेदीको विवरण पढेर दुःखी र सोचमग्न बनें । झट्ट हेर्दा यो केवल भवितव्य लाग्छ । तर, भवितव्य मानेर यस घटनालाई बिर्सन सकिन्न । मेरो बचपनका बेला जब बाढी पस्थ्यो तब मुग्लानबाट मेरो गाउँमा काम गर्ने मानिसको ताँती लाग्थ्यो, जसलाई हामी दखिनाहा भन्थ्यौं । तर आज गंगा उल्टो बगिरहेको छ । नालन्दा, विक्रमशिला र तक्षशिलाको निःशुल्क गुरुकुल शिक्षालाई ध्वस्त पारेर आज हामी सशुल्क शिक्षाका लागि अमेरिकाजस्ता देशमा भौंतारिरहेका छौं । त्यही पैसाको देखासिकी भोकले आज हाम्रोमा पनि पचासौं लाख र करोडभन्दा बढीमा मेडिकललगायतका डिग्री बेचिरहेका छौं । आखिर यस भोकले हामीलाई कहाँ पुर्याउँदै छ ? मैले देखें, आज संसारमा छिटो एक ठाउँबाट अर्को ठाउँमा पुग्नेबाहेक अर्को प्रगति भएको छैन । के पहिलेका मानिसभन्दा आजका मानिस बढी सुखी छन् त ? शोषण हिजो पनि थियो भने आज झन् बढेको छ । भोक र गरिबी हिजो थियो भने आज पनि अफ्रिकामा गिद्ध सुकेनास भएको बालकले मृत्युको प्रतीक्षा गरिरहेको छ । सुखदुःख जति हिजो थियो आज पनि त्यति नै छ । बरु पहिले गरिबीको दुःख मात्र थियो, आज महत्त्वाकांक्षारूपी गरिबीको दुःखले मान्छेलाई गाँजिसकेको छ । अन्यथा ८० लाखको ऋण बोकेर अमेरिका जानुको के मतलब ? दुवै युवाको आत्माको चिरशान्तिको प्रार्थना ! शिवशंकर यादव, छपकैया, वीरगन्ज"
सत्ताको छायामा अपराधको संरक्षण,"नेपालको राजनीतिक परिदृश्यमा पुनः एक पटक सत्ताको छायामा अपराधलाई संरक्षण गर्ने प्रवृत्तिको उदाङ्गो चित्रण भएको छ । कोशी प्रदेशका पूर्वमन्त्री तथा एमाले नेता लीलाबल्लभ अधिकारीसहित १२ जनामाथि किर्ते र मानव तस्करीको अभियोगमा प्रहरीले प्रतिवेदन तयार पारेको थियो । तर, काठमाडौं जिल्लाका सरकारी वकिल कार्यालयले अदालती कारबाहीका लागि अधिकारीलाई उन्मुक्ति दिँदै ११ जनाविरुद्ध मात्र मुद्दा दर्ता गरेको छ । यो घटनाले सत्ताको संरचनाभित्रको द्वैध चरित्र र भ्रष्टाचारको गहिरो जरा प्रकट गरेको छ । जनताको करबाट चल्ने राज्य संयन्त्रको दुरुपयोग गरेर शक्तिकेन्द्रहरूद्वारा अपराधीहरूको संरक्षण भइरहेको यो प्रकरण कुनै नौलो होइन । कसैलाई मामुली घटनामा लहरो तानीतानी थुन्ने कानुनी प्रणालीले मन्त्रीस्तरका नेताहरूसम्म आइपुग्दा किन यति नतमस्तक हुन्छ ? यो प्रश्नले सत्ताको आग्रहपूर्ण र पक्षपाती चरित्रमाथि गम्भीर औंला ठड्याएको छ । सत्ता र प्रशासनले जनतालाई झुक्याउन सत्तासीनहरूको क्लब चलाइरहेको छ, जहाँ तस्कर, बिचौलिया, घुसखोरी र किर्ते अभियुक्तहरू स्वतन्त्र हिँड्न पाउँछन् । यो घटना केवल व्यक्तिहरूको मुद्दा मात्र होइन, सत्तासँग जोडिएको अपराधीकरणको संकेत हो । २०६२६३ को आन्दोलनपछि जनताले शक्तिशाली राज्यसत्ता कल्पना गरेका थिए, तर त्यो बिचौलिया र तस्करहरूको हातमा सुम्पेको आभास दिन्छ । यी शक्तिकेन्द्रहरूले न्यायिक प्रक्रियामाथि हस्तक्षेप गर्दै राजनीतिक अपराधीकरणलाई संस्थागत गरेका छन् । यस्तो अवस्थामा नागरिकहरूले सत्तामाथि विश्वास कसरी गर्ने ? लुटेरा र भ्रष्टहरूको उन्मुक्तिले राज्यको नैतिक धरातललाई गम्भीर क्षति पुर्याएको छ । सरकार आफैं माफिया, दलाल र भ्रष्टाचारको कारखाना बन्न पुगेको अहिलेको अवस्थाले स्पष्ट देखाएको छ कि नेपालमा गरिखाने नागरिकका लागि कुनै ठाउँ छैन । यस्ता घटनाहरूले नेपालको शासन प्रणालीमा सुधारको आवश्यकता छर्लंग पार्छ । सत्ता र प्रशासनलाई जनताको वास्तविक प्रतिनिधित्व गर्न बाध्य बनाउन अब नागरिकस्तरबाट दबाब र निरन्तर प्रश्न उठाउनुपर्छ । सत्ता अपराधको संरक्षण गर्ने होइन, अपराधमुक्त न्याय र सुशासनको परिपूर्ति गर्ने माध्यम बन्नुपर्छ । सन्तोष सिम्खडा, टोकियो, जापान"
स्वैच्छिक यौनकर्मी महिलाका अधिकार,"महिलाबालिकाविरुद्धको हिंसा उन्मूलन गर्ने पहिलो स्वतन्त्र मानवअधिकार संयन्त्रका रूपमा विश्वव्यापी महिला अधिकार आन्दोलनभित्र महत्त्वपूर्ण बेन्चमार्क प्रतिनिधित्व हो यूएन स्पेसल र्यापोर्टर । यसले महिला तथा बालिकाविरुद्धको हिंसा, यसका कारण र परिणामसम्बन्धी विशेष प्रतिवेदनको कार्यादेश तयार पार्छ । महिलाविरुद्ध हुने हिंसालाई महिला मानवअधिकार उल्लंघनविरुद्धको कार्यका रूपमा लिन्छ । संयुक्त राष्ट्रसंघले यस संयन्त्रलाई महिलाविरुद्धको हिंसालाई मानवअधिकार ढाँचा र यसको संयन्त्रमा एकीकृत भएको सुनिश्चित गर्न स्पेसल र्यापोर्टरलाई जिम्मेवारी दिएको छ । जोर्डनकी रिम अलसलिमले महिला तथा बालिकाविरुद्ध हुने हिंसाविरुद्धको संयुक्त राष्ट्रसंघीय स्पेसल र्यापोर्टरको जिम्मेवारी पूरा गर्दै आफ्नो प्रतिवेदन पनि सार्वजनिक गरिन् । उनी लैंगिक सवाल आप्रवासी अधिकार, शरणार्थी अधिकार, संक्रमणकालीन न्याय, मानवीय प्रतिकार्यमा पनि एक स्वतन्त्र कन्सल्ट्यान्टका रूपमा कार्यरत छिन् । तर, अलसलिमको मानव बेचबिखन र यौनकर्मलाई एकै ठाउँमा राखेर स्वैच्छिक र वयस्कको यौन पेसालाई अपमान गरेको भन्दै महिला मानव अधिकारकर्मीले विरोधमा आवाज उठाइरहेका छन् । उनीहरूको भनाइमा बालिका, मानव बेचबिखन र यौनकर्मी महिलाका मुद्दा फरक हुन् । इतिहासको विभिन्न कालखण्डदेखि नै संसारका सबैजसो समाजमा यौन पेसा प्रचलनमा रहेको उनीहरूले प्रस्ट्याएका छन् । नेपाललगायत भारत, बंगलादेश, श्रीलंका जस्ता दक्षिण एसियाका यौनकर्मी तथा सहयोगी, अधिकारकर्मीले अलसलिमको प्रतिवेदनले वास्तविक यौनकर्म गरेर जीविकोपार्जन गरिरहेका महिलाको आत्मसम्मानमा ठेस पुर्याएको धारणा राखेका छन् । साथै उनीहरूको यौनश्रमको अधिकारलाई बन्देज गर्न अलसलिमको प्रतिवेदनले बल पुर्याएको विषयमा पनि विरोध जनाएका छन् । वेश्यावृत्ति र महिलाबालिकाविरुद्ध हिंसासम्बन्धी मानवअधिकार परिषद्लाई प्रतिवेदकको प्रतिवेदनमा इनपुटका लागि आह्वान गर्दाको समयदेखि नै वयस्क र स्वैच्छिक रूपमा यौन पेसा अँगालेका महिलाले यौन पेसा पनि एक प्रकारको श्रम हो, बलजफ्तीको वेश्यावृत्ति होइन भन्ने धारणा आयो । बालिकाहरूलाई यौनकर्मी र वेश्यावृत्तिसँग जोडेर हेर्नुभन्दा पनि बाल अधिकारको मुद्दालाई लिएर हेर्नुपर्छ । मानव बेचबिखन र स्वैच्छिक यौनकर्म फरक हुन् भन्ने आशयका प्रतिवेदन यूएन स्पेसल र्यापोर्टरसमक्ष पुर्याउँदा पनि संयुक्त राष्ट्रसंघलाई बुझाउने अन्तिम प्रतिवेदनमा कल फर इनपुटमै उल्लिखित भाषाशैली र यौन पेसालाई संसारबाट नै निमिट्यान्न नपारेसम्म महिला हिंसाको एउटा स्वरूपलाई मेटाउन सकिँदैन भन्ने आयो । नेपालमा पनि यौनकर्मीसँग कार्यरत संघसंस्था, यौनकर्मीहरूकै नेटवर्क, सहयोगी संस्था, महिला अधिकारकर्मीका समूहले उक्त स्पेसल र्यापोर्टरको प्रतिवेदनमा भएका अमान्य कुराको विरोध गरिरहेका छन् । ती अधिकारकर्मीमध्ये स्वासा साउथ एसिया (सेक्स वर्कर्स एन्ड अलाइज साउथ एसिया) की प्रतिनिधि शान्ति तिवारी भन्छिन्, यूएन स्पेसल र्यापोर्टरले वास्तविक यौनकर्मी र मानव बेचबिखन अलग पाटा हुन् भन्ने वास्तविकताको अनदेखा गर्दा वयस्क महिला यौनकर्मीको पेसा तथा महिला मानवअधिकारको हनन भएको छ । यूएन र्यापोर्टरले प्रयोग गरेको शब्दावली वेश्यावृत्ति या वेश्या नै स्वैच्छिक यौनकर्मी महिलाका लागि आपत्तिको विषय बनेको छ । यौनकर्मीहरू भन्छन्, हामी वेश्या होइनौं, हामीले बेचिएर, जबर्जस्ती बन्धक बनेर यो पेसा अँगालेका पनि होइनौं । जीविकोपार्जनकै सिलसिलामा यौन श्रमिक भयौं र हामी यस पेसालाई काम नै मान्छौं । बरु हामी बेचबिखनविरुद्ध काम पो गर्न सक्छौं । हामी बालिकालाई यौन पेसामा संलग्न गर्नु गराइनु हुँदैन भन्ने मान्यता राख्छौं । त्यसैले मानव बेचबिखन, बालिका तथा महिलाको वेश्यावृत्ति सबै पक्षलाई एउटै डालोमा राखेर संयुक्त राष्ट्रसंघमा प्रतिवेदन बुझाउनु अमान्य छ । यौन पेसाकर्मीहरू आफूलाई यौनकर्मी या यौन श्रमिक भन्न रुचाउँछन् । अहिले सिडको प्रतिवेदन तयार गर्ने कार्य नेपालमा पनि भइरहेकाले यौनकर्मीले पनि आफ्ना भोगाइ, राज्यबाट भएका हिंसाका घटनालाई एकत्रित गर्न लागिपरेका छन् । यौनकर्मीको प्रमुख माग प्रहरी प्रशासनले यौनकर्मी भएकै आधारमा नलखेटोस्, राज्यले यौनकर्मीको पेसालाई निरपराधीकरण गरोस् र स्वैच्छिक यौन पेसालाई बलजफ्तीको बेचबिखन र वेश्यावृत्तिमा नगनियोस् भन्ने रहेको छ । यौनकर्मीमाथिको हिंसा कम गराउन सेवा प्रदायक, प्रहरी प्रशासन र सम्बन्धित यौनकर्मीबीचको सकारात्मक अन्तरक्रिया र सचेतना जरुरी छ । यो नै यौनकर्मीले पनि अन्य आममानिससरह जीवन बिताउन पाउने अधिकार प्राप्त गर्ने एक कडी हो । यदि यौनकर्ममा जोखिम धेरै हुन्छ, स्वास्थ्यमा नै प्रतिकूल असर गर्छ भन्ने मान्यता हो भने यौनकर्मी महिलालाई यो महसुस गराउने खालका सचेतनात्मक शिक्षा र वैकल्पिक जीविकोपार्जनको व्यवस्था भने राज्यले गर्नुपर्छ । स्वविवेक र चेतनाले आफ्नो जीवन धान्ने रोजगारी रोज्न पाउनु पनि महिला अधिकारभित्र नै पर्छ । नेपालको संविधाननले सबै नागरिक कानुनको दृष्टिकोणमा समान हुनेछन् भन्ने उल्लेख गरेको छ । साथै गोपनीयताको हकको समेत व्यवस्था गरेको छ । तर यौन पेसा अँगालेका भरमा अपराधीलाईझैं व्यवहार गरिनु हुन्न । यौनकर्मी महिला पनि अन्य आममहिला जस्तै हुन्, उनीहरूले पनि आफ्नो निजी जीवन, पेसा चयन गर्ने अरूको जस्तै अधिकार पनि छ । सही गलत छुट्याएर आफ्नो पेसा अपनाउँदै आफ्नो घरपरिवार पालेका कैयौं यौनकर्मीका कथा छन् । राज्यले त आफ्नो पेसा छोडेर वैकल्पिक बाटो अपनाउन चाहनेलाई वैकल्पिक रोजगारी सिर्जना गरिदिने हो न कि यौनकर्मीहरूलाई लखेटी लखेटी हतोत्साही गर्ने । जीविकोपार्जनका अनेक श्रम रोज्ने क्रममा महिलाले यौन पेसालाई पनि आफ्नो पेसा मानेर आफ्नो र परिवारको दैनिकी चलाइरहेका छन् । यसरी यौनकर्मीहरू सहायक पेसामा पनि आबद्ध हुने भएकाले कुन पेसाबाट उनीहरूको जीविकोपार्जनमा सहज भइरहेको छ आफैं खुट्याउन दिनुपर्छ । महिलाविरुद्धका सबै प्रकारका विभेद उन्मूलनसम्बन्धी सन् १९७९ मा स्थापित सिडमा महिला मानवअधिकारको सवाल छ । महिला अधिकार मानवअधिकार हो भन्ने भनाइ आजकल प्रचलनमा छ । विश्वभर नै देख्न सक्छौं कि महिला र बालिका लैंगिकताकै आधारमा विभेदमा छन् । महिलाले अधिकार प्राप्त गर्नु भनेको व्यक्तिगत रूपमा मानवअधिकार प्राप्त गर्नु हो । महिला अधिकारको प्रत्याभूतिले देश र समाजको परिवर्तन पनि देखाउँछ । यसअन्तर्गत विद्यमान कानुन र नीति परिवर्तन गर्ने, सचेतना र मनस्थितिमा परिवर्तन गर्ने, महिला संगठन र आन्दोलनहरूमा लगानी पनि पर्दछन् । यसरी सिडले निश्चित गरेका अधिकारका परिभाषाभित्र यौनकर्मी महिलाका अधिकार कतिको कार्यान्वयन भएका छन् भन्ने कुराको पनि लेखाजोखा गर्नुपर्ने हुन्छ । यौनकर्मी महिलाका दैनिक कथा व्यथाबाट नै हामी देख्न सक्छौं, उनीहरू स्वाभिमानपूर्ण बाँच्न पाउने अधिकारबाट कति वञ्चित छन् ।नेपालले हालसम्म यौनकर्मीका विषयमा कुनै कानुनी प्रावधान बनाएको छैन । यौन पेसालाई यो पेसा हो भनेर पहिचान गरेको छैन र पेसालाई प्रत्यक्ष अपराधीकरण पनि गरेको छैन । तर यौन उद्देश्यका लागि या श्रमका लागि हुने मानव बेचबिखनको कानुन भने विद्यमान छ । तिनै कानुनमार्फत कहिलेकाहीं यौनकर्मीलाई अप्ठ्यारोमा पारेको देखिन्छ । तर मानव बेचबिखन र सुरक्षित यौन पेसालाई छुट्याएर हेर्नुपर्ने धारणा मानवअधिकारकर्मीको छ । नेपालले २००७ देखि यौनिक अल्पसंख्यकको पहिचान दिएको छ । नेपाल दक्षिण एसियामै यौनिक अल्पसंख्यकलाई पहिचान दिने अग्रणी देश बन्न पुगेको छ । तर यौनिक अल्पसंख्यक पनि र यौनकर्मी पनि भएर काम गर्दा उनीहरूले दोहोरो घृणा र अपमान भने सहँदै आएका छन् । मेरो शरीर, मेरो छनोट जस्ता नारा महिलावादी आन्दोलनमा देखिए पनि निम्न वर्गका यौन पेसा गरेर जीविकोपार्जन गर्ने महिलालाई कानुनी तथा सामाजिक, आर्थिक बन्देजहरू निकै छन् । यौन श्रमिकमाथिको विभेद वर्ग, जाति, धर्मको विभेदभन्दा पनि बढी छ । यौन श्रमलाई श्रमका रूपमा लिइँदैन । फलस्वरूप यौन श्रममा संलग्नहरूका परिवार मानवअधिकारबाट वञ्चित हुन्छन् । महिलाहरू बारम्बार हिंसा, दुर्व्यवहार र शोषणको सिकार हुन पुग्छन् । एकतर्फी रूपमा यौन पेसा खराब हो भन्ने धारणाले काम गर्नुभन्दा पनि यौनकर्मीका माग र उनीहरूमाथि भइरहेका हिंसाका विषयमा संवेदनशील बन्नुपर्छ । साथै उनीहरूको स्वास्थ्य समस्या समाधानमा सहजीकरण गर्नु राज्यको दायित्व पनि हो ।"
'आईपीएल' का 'टिनएज स्टार' वैभव,"(काठमाडौं) उनी भए, भर्खर १३ वर्षका । तर अहिले नै उनी करोडपति बनिसकेका छन् । कुरा हो, क्रिकेट खेलाडी वैभव सूर्यवंशीको । उनलाई भविष्यका ठूला स्टार मानिएको छ । हालै साउदी अरबको जेद्दामा भएको इन्डियन प्रिमियर लिग (आईपीएल) को मेगाअक्सन का क्रममा उनको चर्चा ह्वात्तै चुलियो ।अक्सनमा उनलाई किन्न राजस्थान रोयल्स र दिल्ली क्यापिटल्सबीच प्रतिस्पर्धा नै चल्यो । अन्त्यमा राजस्थान वैभवलाई १ करोड १० लाख भारुमा किन्न सफल भयो । यस्तोमा उनी विश्व क्रिकेटकै सबैभन्दा ठूलो, धनी र लोकप्रिय फ्रेन्चाइज क्रिकेट लिग खेल्ने खेलाडी हुने भएका छन् । उनी अक्सन हुँदा मात्र १३ वर्ष २ सय ४३ दिनका थिए । यो त टिनएज नै भयो । अनि उनी हुन्, बिहारका । उनी अक्सनमा राखिएका त्यस्तो पहिलो नाम थिए, जसलाई आईपीएलकै १६ वर्षे इतिहासमा सबैभन्दा कान्छा मान्न सकिन्छ ।वैभवमा पक्कै पनि केही हुनुपर्छ, किनभने राजस्थानका प्रशिक्षक हुन्, राहुल द्रविड । भारतीय क्रिकेट टिमसमेत उनले सम्हालिसकेका छन् । उनमा नयाँ खेलाडी खोज्न सक्ने र चिन्न सक्ने गज्जबको क्षमता छ भनिन्छ । हुन सक्छ, सम्भावना धेरै पनि छ, द्रविडले नै वैभवलाई किन्न जोड दिएका हुन् ।बिहारको रणजी टिमका प्रशिक्षक हुन्, प्रमोद कुमार । उनलाई वैभवका पनि प्रशिक्षक मानिन्छ । ती प्रशिक्षकले आफ्ना चेलाबारे निकै मीठो प्रतिक्रिया दिएका छन् । उनले भनेका थिए, वैभव त्यस्ता खेलाडी हुन्, जो क्रिकेट खेल्नकै लागि पृथ्वीमा आएका हुन् र खेल्न सकिएपछि फर्कने छन् । त्योभन्दा तलमाथि उनी कहीं पनि जाँदैनन् । तिनै प्रशिक्षकका अनुसार वैभव जहिले पनि केही न केही सिक्न आतुर भइरहन्छन् । फेरि सिक्न कत्ति पनि समय लगाउँदैनन् ।खासमा राजस्थानले वैभवलाई पछ्याएको अहिले होइन । केही समय अगाडि नागपुरमा राजस्थानले एउटा हाईपरफरमेन्स सेन्टर चलाएको थियो । त्यहीं उनको एकखाले परीक्षा लिएको थियो, जसमा उनको प्रदर्शन असाध्यै राम्रो रह्यो । राजस्थानका सीईओ ज्याक लुक म्याक्रम भन्छन्, उनमा असाधारण प्रतिभा छ, अनि उत्तिकै असीमित सम्भावना पनि । उनले अझै कडा मिहिनेत भने गर्नुपर्नेछ, आईपीएलको माथिल्लो स्तरमा आफूलाई ढाल्न । हामी उनलाई स्वागत गर्न पाउँदा खुसी छौं । वैभवको चर्चा यसै वर्ष सेप्टेम्बरको खेलमा भारत यू१९ का लागि अस्ट्रेलियाविरुद्ध ६२ बलमा १०४ रन बनाएपछि चुलियो ।उनको शतक ५८ बलमै पूरा भएको थियो । यो उपलब्धि चुम्दा उनको उमेर थियो, १३ वर्ष र १ सय ८८ दिन । विहारको समष्टिपुरका वैभवले रणजी ट्रफी पनि खेलिसकेका छन् र डेब्यु गर्दा उनको उमेर १२ वर्ष २ सय ८४ दिन थियो । अझ रमाइलो के भने उनका बुबा सन्जीव सूर्यवंशी पेसाले सामान्य किसान हुन्, अनि पार्टटाइम पत्रकार पनि । उनले आफ्नो छोराको क्रिकेट खेल जीवन अगाडि बढोस् भनेर जग्गा नै बेचेका रहेछन्, खर्च जुटाउन ।एउटा प्रश्न भने बाँकी नै छ, के साँच्चै वैभवले आईपीएल खेल्न पाउलान् ? भारतीय मिडियाका अनुसार अन्तर्राष्ट्रिय क्रिकेट काउन्सिल (आईसीसी) को नियममा माथिल्लो स्तरको क्रिकेट खेल्नका लागि कम्तीमा १५ वर्षको हुनुपर्नेछ । सन् २०२० को नियमले असाधारण अवस्थामा विशेष अनुरोध पनि गर्न पाइन्छ आईसीसीसामु, त्योभन्दा कम उमेरको खेलाडीलाई खेलाउन ।पाकिस्तानका एक खेलाडीे, हसन राजा । उनले ७ टेस्ट र १६ वान डे खेले, सन् १९९६ देखि २००५ बीच । टेस्ट डेब्यु गर्दा उनको उमेर थियो, १४ वर्ष २२७ दिन । यो नै अहिलेसम्मको कम उमेरमा अन्तर्राष्ट्रिय क्रिकेट खेलेको कीर्तिमान हो । आईपीएल कति उमेरकाले खेल्न पाउने भन्ने नियम छैन । यस्तोमा अब यो राजस्थानको निर्णयमा भर पर्नेछ । यसबीच वैभव सूर्यवंशीको नाममा एउटा स्टार क्रिकेट खेलाडीको पनि जन्म भइसकेको छ ।"
ट्यालेन्ट हन्ट बाट छानिएका गुर्खाज,"(काठमाडौं)काठमाडौं गुर्खाजको ट्यालेन्ट हन्ट बाट आइकनिक प्लेयर मा छानिएका कृष कार्की नेपाल प्रिमियर लिग (एनपीएल) लाई लिएर निकै उत्साहित रहेको बताउँछन् । छनोट प्रक्रियाको पहिलो र दोस्रो चरण पार गरेर टप ७ मा पर्नु उनका लागि खुसीको कुरा थियो । सबै जना खेलाडी ट्रेनिङ गरिरहेका र छनोट चरणका लागि तयारी गरिरहेका थिए । सबै जना आफ्नोतर्फबाट बेस्ट दिन्छु भनेरै आएका थिए, उनले थपे, हामी एकै लेभलबाट खेलेर ग्रो भइरहेकाले पनि प्रतिस्पर्धा एकदमै टफ थियो ।दुई चरण पार गरेर फाइनल छनोटमा आएका धेरैजसो खेलाडीहरू अनुभवी र घरेलु मैदानमा कुनै न कुनै खेल खेलिसकेका थिए ।काठमाडौं गुर्खाजको फेसबुक पेजबाट ट्यालेन्ट हन्टका बारेमा थाहा पाएर फर्म भरेका थिए, शार्दूल भट्टले । ट्यालेन्ट हन्टबाट डेभलपमेन्ट स्कट मा छानिएका उनलाई झन्डै ४ सय जनाबाट छनोट हुन पाउँदा एकदमै खुसी लागेको थियो । भन्छन्, काठमाडौंमा अधिकांश राम्रा खेलाडी यहीँ ट्रेनिङ गर्छन् । त्यसैले यहाँ सबै जना बेस्ट प्लेयर नै हुन्छन् । तैपनि छनोटमा पर्छु भन्ने विश्वास थियो । मैले पहिलेदेखि नै मिहिनेत गरिरहेको थिएँ । एनपीएलको पहिलो सिजनमा छनोट हुन पाउँदा खुसी लागेको छ । अथर्व पौड्याल पनि डेभलपमेन्ट स्कट मा छानिएका छन् । छनोटपछि खुसी लागेको बताउँदै उनी भन्छन्, सबै जना खेलाडीहरू १९२० को लेभलमा थिए । प्रायःजसो जिल्लास्तरीयमा सँगै खेलिरहेका खेलाडीहरू थियौं । अन्तिममा सात जनामा जो पनि पर्न सक्थ्यो किनभने ४ सय जनालाई पछि पारेर फाइनल चरणमा आइपुग्नु सामान्य कुरा थिएन । आयोजक नेपाल क्रिकेट संघ (क्यान) ले ट्यालेन्ट हन्ट बाट खेलाडी छनोट गर्न सबै फ्रेन्चाइजलाई अनिवार्य नियम लगाएको थियो ।उनीहरू अहिले एनपीएलका लागि तयारी गरिरहेका छन् । क्यानद्वारा स्थापित एनपीएलको पहिलो संस्करण खेल शनिबारदेखि कीर्तिपुरको खेल मैदानमा हुँदै छ । जहाँ विश्वमा ठूला स्टार खेलाडीहरूसँगै हाम्रा ट्यालेन्ट हन्ट खेलाडीले खेल्न पाउनेछन् । लिगमा ८ टोली समावेश छन् । प्रिमियर कलेजमा स्नातक तेस्रो वर्षमा अध्ययनरत कृष एनपीएल खेलाडीका लागि ठूलो अवसर भएको बताउँछन् । यहाँ घरेलु मात्र नभएर विदेशी खेलाडीले समेत खेल्ने भएकाले सिक्नका लागि धेरै कुरा छ, उनी थप्छन्, ठूलो मैदानमा खेलअघि कसरी मानसिक रूपमा तयार रहने, म्याचको प्रेसरलाई कसरी ह्यान्डिल गर्ने भन्ने सिकिन्छ ।यस्ता ठूला खेलका ब्याट्समेनले सकारात्मक सोच राखेर खेल्ने भएकाले बलिङमा यत्तिकै सुधार आउँछ । बिग स्टेजको खेल भएकाले एनपीएललाई लिएर एकदमै उत्साहित भएको कृष बताउँछन् । सेन्ट जेभियर्स कलेजमा स्नातक प्रथम वर्षमा अध्ययनरत शार्दूल क्यानको यो कदमले नयाँ खेलाडीका लागि सुनौलो मौका सिर्जना गरेको बताउँछन् । पछिल्लो २३ महिनादेखि चर्चामा आएको एनपीएल फेस्टिबलजस्तै भएको अनुभव गर्छन्, अथर्व । गोल्डेन गेटमा १२ कक्षामा अध्ययनरत उनी एनपीएललाई सिक्ने अवसरका रूपमा लिन्छन् । भन्छन्, यसबाट हामीले धेरै सिक्ने मौका पाउँछौं । खेलाडीहरूले परिस्थितिअनुसार कस्तो रियाक्ट गर्छन्, अप्रोच कस्तो हुन्छ, प्रेसर ह्यान्डिल कसरी गर्छन् भन्नेजस्ता कुराहरू सिक्न सकिन्छ । उनले उमेर समूहअन्तर्गत घरेलु प्रतियोगिता खेल्न थालेको धेरै भइसक्यो । एनपीएलमा धेरै कुरा सिकेर घरेलु प्रतियोगितामा लागू गर्न सके राम्रो हुने उनी बताउँछन् ।काठमाडौं गुर्खाजलाई प्रतिनिधित्व गरेर खेल्ने खेलाडीमा युनिटी देखिएको छ । सबैको माइन्ड सेट एउटै छ, सबैलाई जित्नु छ । त्यसैले ट्रेनिङमा सकारात्मक ऊर्जा आइरहेको छ, अथर्व भन्छन्, रिजल्ट के हुन्छ, त्यो हाम्रो हातमा हुँदैन तर हामीले गर्ने प्रक्रिया र प्रयास भने हुन्छ । युवा खेलाडी भएकाले सबैको उत्तिकै प्रयास देखिन्छ जस्तो लाग्छ । एनपीएलमा सबैले आफूलाई प्रमाणित गर्नु छ ।आउँदो संस्करणहरूमा पनि काठमाडौं गुर्खाजकै लागि खेल्ने चाहना राख्ने उनीहरू एनपीएललाई एकदमै ठूलो अवसरका रूपमा लिन्छन् । नेपालको राष्ट्रिय टिममा प्रवेश गर्नका लागि पीएम कप मात्र थियो । एनपीएलबाट पनि त्यो ढोका खुलेको छ । यति मात्र नभएर आफूलाई अन्तर्राष्ट्रियस्तरमा चिनाउने अवसर पनि हो । उनीहरू भन्छन्, सस्टेन्स र ग्रो गर्न सके नेपाली क्रिकेट नै सुधार हुन सक्छ ।"
हाकिम र ब्रिजेशले ल्याए र्याप,"काठमाडौं (कास) र्यापर हाकिम र गायक ब्रिजेश श्रेष्ठले तयार पारेको र्याप गीत चिसो चिसो हावाले सार्वजनिक भएको छ । बिहीबार सार्वजनिक गीतको अडियो गायक श्रेष्ठले तयार गरेका हुन् । भिडियोमा समेत गायक श्रेष्ठ, र्यापर हाकिम, मोडल युकी, एलिसबहादुर सिंहलगायतले अभिनय गरेका छन् । र्यापर गिरीश खतिवडाले र्यापको माहोल राम्रो बनिरहेको देख्दा खुसी लागेको बताउँदै भने, यसरी र्यापर अगाडि आएर आफूलाई चिनाउँदै गर्दा खुसी लाग्छ । नयाँ पुस्ताले र्यापलाई राम्रोसँग अगाडि बढाएका छन् ।"
पश्चिम सेतीको क्षमता अब ८०० मेगावाट,"(काठमाडौं)पश्चिम सेती जलविद्युत् परियोजनाको क्षमता ७ सय ५० मेगावाटबाट बढाएर आठ सय मेगावाट पुर्याइएको छ । प्रधानमन्त्री केपी शर्मा ओलीको अध्यक्षतामा बिहीबार सिंहदरबारमा बसेको लगानी बोर्ड बैठकले पश्चिम सेतीको क्षमता थप ५० मेगावाट बढाउने निर्णय गरेको हो । प्रतिस्पर्धाबिनै पश्चिम सेती जलविद्युत् आयोजना पाएको भारतीय कम्पनी एनएचपीसी लिमिटेडले क्षमता बढाउन र सर्वेक्षण अनुमतिपत्रको म्याद थप्न लगानी बोर्डलाई भनेको थियो । सोहीअनुसार पश्चिम सेतीको क्षमता विस्तारसँगै सर्वेक्षण अनुमतिपत्रको अवधि एक वर्ष थपिएको लगानी बोर्डका प्रवक्ता प्रद्युम्न उपाध्यायले बताए । कम्पनीले पश्चिम सेती आयोजनास्थलको कोर्डिनेट्स परिवर्तन गर्न खोजेको थियो, त्यो पनि स्वीकृत भयो, उनले भने ।एनएचपीसीले यसअघि नै पश्चिम सेतीको डीपीआरको मस्यौदा बुझाइसकेको छ । उक्त मस्यौदा विज्ञहरूले अध्ययन गरिरहेको समेत उपाध्यायले बताए । विज्ञहरूको सुझावपछि मात्रै अन्तिम मस्यौदातर्फ जाने उपाध्यायले बताए । समझदारीअनुसार पश्चिम सेतीको डीपीआरको मस्यौदा बुझाएको ६ महिनामा एसआर६ को पनि मस्यौदा बुझाउनुपर्ने थियो । एनएपीसीले एसआर६ को डीपीआरको मस्यौदा बुझाइसके पनि अध्ययनका लागि विज्ञहरूलाई दिने प्रक्रियामा रहेको बोर्डले जनाएको छ ।आयोजना निर्माण अनुमति पाएर लामो समयसम्म काम नगरेपछि सरकारले चिनियाँ कम्पनी चाइना थ्री गोर्जेज इन्टरनेसनल कर्पोरेसन (सीटीजीआई) सँगको सम्झौता तोडेको थियो । लगत्तै सरकारले ०७५ चैतमा लगानी सम्मेलनका क्रममा पश्चिम सेती आयोजनालाई एसआर६ सँग जोडेर अघि बढाउने गरी सोकेस मा राखेको थियो । पश्चिम सेतीसँग बनाउने प्रस्ताव गरिएको एसआर६ आयोजनको जापान सहयोग नियोग (जाइका) ले सन् १९९३ मै प्रारम्भिक सम्भाव्यता अध्ययन गरेको थियो । यसको विस्तृत सम्भाव्यता अध्ययन भने विद्युत् विकास विभागले गरेको हो । जाइकाको अध्ययनले एसआर६ बाट ६ सय ७० मेगावाटसम्म विद्युत् उत्पादन हुने सम्भावना देखाएकामा विभागले अधिकतम ३ सय मेगावाट मात्रै सम्भावना रहेको जनाएको छ ।०७९ भदौ २ मा तत्कालीन प्रधानमन्त्री शेरबहादुर देउवाको उपस्थितिमा पश्चिम सेती र एसआर ६ जलविद्युत् आयोजनाको जिम्मा दिने गरी लगानी बोर्ड र एनएचपीसी लिमिटेडबीच सम्झौता भएको थियो । लगत्तै २०७९ कात्तिकमा सर्वेक्षण अनुमतिपत्र जारी भएको थियो । सर्वेक्षण अनुमति पाएको दुई वर्षभित्र डीपीआर तयार गरी लगानी बोर्डको कार्यालयमा पेस गर्ने गरी उक्त सम्झौता भएको थियो । त्यसअघि, ०७९ जेठ २३ मा बसेको लगानी बोर्डको ५१औं बैठकले यी दुई आयोजनाको विकास तथा लगानीको खाका तयार पार्ने जिम्मा भारतीय कम्पनी एनएचपीसीची लिमिटेडलाई दिने निर्णय गरेको थियो ।०७९ साउन २३ मा बसेको लगानी बोर्डको ५२औं बैठकले सर्वेक्षण लाइसेन्स जारी गर्ने समझदारीपत्र अनुमोदन गरेको थियो । परियोजनाको अन्तिम डीपीआरले समग्र सामाजिक, आर्थिक, भौगर्भिक, प्राविधिक एवं वातावरणीय पक्षबारे जानकारी दिनेछ । त्यस्तै परियोजनाको अनुमानित लागत, आयोजना निर्माण सुरु तथा सम्पन्न हुने समय र कार्ययोजना, बजार सुनिश्चितता, प्रसारणलाइन निर्माण, वित्तीय स्रोतको उपलब्धतालगायत विषयमा पनि डीपीआरले मार्गदर्शन गर्नेछ । डीपीआरको विश्लेषणपछि परियोजना अगाडि बढाउन चाहेमा परियोजना विकास सम्झौता (पीडीए) हुनेछ ।यसअघिको अध्ययनअनुसार सात सय ५० मेगावाट क्षमताको पश्चिम सेती आयोजनाको लागत एक हजार तीन सय २० मिलियन अमेरिकी डलर र चार सय ५० मेगावाट उत्पादन क्षमताको एसआर६ आयोजनाको लागत आठ सय मिलियन अमेरिकी डलर बराबर अनुमान गरिएको थियो । लगानी बोर्ड, नेपाल र एनएचपीसी लिमिटेडबीच ०७९ भदौ २ मा भएको समझदारीपत्रमा भने व्यावसायिक उत्पादन सुरु भएपछि २१९ प्रतिशत बिजुली दिनुपर्ने उल्लेख छ ।"
तीन जलविद्युत् आयोजनामा १ खर्ब ४१ अर्ब लगानी स्वीकृत,"काठमाडौं (कास) लगानी बोर्डले ३ वटा जलविद्युत् आयोजनामा १ खर्ब ४१ अर्ब १३ करोड रुपैयाँ लगानी स्वीकृत गरेको छ । प्रधानमन्त्री केपी शर्मा ओलीको अध्यक्षतामा बिहीबार बसेको बोर्डको बैठकले बुढीगण्डकी, जगदुल्ला र चैनपुर सेती जलविद्युत् आयोजनामा उक्त लगानी स्वीकृत गरेको हो । बोर्ड बैठकले ३४१ मेगावाट क्षमताको बूढीगण्डकी जलविद्युत् आयोजनाका लागि ७० अर्ब, १०६ मेगावाट क्षमताको जगदुल्ला अर्धजलाशययुक्त जलविद्युत् आयोजनाका लागि २३ अर्ब ५९ करोड रुपैयाँ र २१० मेगावाट क्षमताको चैनपुर सेतीका लागि ४७ अर्ब ५४ करोड रुपैयाँ लगानी स्वीकृति गर्ने निर्णय गरेको बोर्डका प्रवक्ता प्रद्युम्न उपाध्यायले बताए ।सम्राट सिमेन्ट उद्योगको सेयर संरचना परिवर्तन स्वीकृत भएको छ । सम्राट सिमेन्टले सेयर संरचना परिवर्तन गर्न निवदेन दिएको थियो, यसअघि धेरै सेयर सदस्य थिए, उपाध्यायले भने, अब सम्राट सिमेन्टमा चौधरी ग्रुपको ७४८ प्रतिशत, अनिल रुँगटाको १५ प्रतिशत, टोपेन्द्रकुमार शर्माको २ प्रतिशत र क्याम्पर फाइनान्सको ११ प्रतिशत सेयर हुने गरी बोर्डले सेयर संरचना परिवर्तन स्वीकृत गरेको छ । बोर्डले सम्राट सिमेन्टको समझदारीपत्र (एमओयू) समेत स्वीकृत गरेको छ ।"
वर्ल्डलिंकमा फिनफन्डको १ करोड युरो लगानी,"(काठमाडौं) वर्ल्डलिंक कम्युनिकेसन्स्मा फिनल्यान्डको सरकारी लगानी कम्पनी फिनफन्ड ले १ करोड युरो लगानी गरेको छ । यो लगानी डेटा सेन्टर सञ्चालन र फाइबर नेटवर्क विस्तारमा प्रयोग गरिने कम्पनीले जनाएको छ । नेपालमा झन्डै आधा जनसंख्या ब्रोडब्यान्ड इन्टरनेटको पहुँचबाट वञ्चित रहेको भन्दै कनेक्टिभिटी बढाउन चाहेको कम्पनीको विज्ञप्तिमा उल्लेख छ ।विश्वस्तरीय डेटा सेन्टरले नेपालको कनेक्टिभिटीमा सुधार र आर्थिक वृद्धिलाई टेवा पुर्याउने वर्ल्डलिंकको विश्लेषण छ । बिहीबार आयोजित कार्यक्रममा फिनल्यान्डका वैदेशिक व्यापार तथा विकास मन्त्री भीले ट्याभियोको उपस्थितिमा वर्ल्डलिंकका अध्यक्ष दिलीप अग्रवाल र फिनफन्डका तर्फबाट वरिष्ठ लगानी प्रबन्धक, डिजिटल इन्फ्रास्ट्रक्चर र समाधान पोर्टफोलियो प्रमुख कुट्टी किल्पेलेइनले लगानीसम्बन्धी सम्झौतापत्रमा हस्ताक्षर गरे ।वर्ल्डलिंकले नेपालको ग्रामीण क्षेत्र र दुर्गम गाउँहरूमा आफ्ना सेवा विस्तार गरेर नेपालमा डिजिटल विभाजनलाई कम गर्ने दिशामा काम गरिरहेको छ । डिजिटल पूर्वाधारमा फिनफन्डको लगानीले समुदायहरूलाई छिटो, थप किफायती र भरपर्दो इन्टरनेट उपलब्ध गराउन खोजेको छ, फिनफन्डका वरिष्ठ लगानी प्रबन्धक किल्पेलेइनले भने, फिनिस लगानीकर्ता भएकाले हामी पक्कै पनि वर्ल्डलिंकले आफ्नो इन्टरनेट सेवा विस्तार गर्न नोकियाको उन्नत प्रविधि प्रयोग गरोस् भन्ने चाहन्छौं । वर्ल्डलिंकले यसअघि ब्रिटिस इन्टरनेसनल इन्भेस्टमेन्ट (बीआईआई) र डोल्मा इम्प्याक्ट फन्ड (डीआईएफआईआई) मार्फत विदेशी लगानी भित्र्याएको थियो । नेपाल दूरसञ्चार प्राधिकरणको पछिल्लो तथ्यांकअनुसार फिक्स्ड ब्रोडब्यान्ड इन्टरनेट सेवा प्रदायकमध्ये वर्ल्डलिंकको बजार हिस्सा ३२६१ प्रतिशत छ । दोस्रोमा रहेको डिस मिडियाको बजार हिस्सा ११३५ प्रतिशत र तेस्रोमा रहेको नेपाल दूरसञ्चार कम्पनी लिमिटेड (नेपाल टेलिकमको) बजार हिस्सा १११३ प्रतिशत छ । वर्ल्डलिंकले पायो नयाँ लाइसेन्सगएको चैतयता अनुमतिपत्रको अवधि सकिएर लाइसेन्सविहीन वर्ल्डलिंक कम्युनिकेसन्सले अन्ततः नयाँ लाइसेन्स पाएको छ । नेपाल दूरसञ्चार प्राधिकरणले बिहीबार वर्ल्डलिंकलाई इन्टरनेट सेवा प्रदायक (आईएसपी) र नेटवर्क सेवा प्रदायक (एनएसपी) का लागि छुट्टाछुट्टै अनुमतिपत्र उपलब्ध गराएको हो । पाँच वर्षका लागि मान्य हुने गरी प्राधिकरणले वर्ल्डलिंकलाई दुईवटा लाइसेन्स उपलब्ध गराएको छ, प्राधिकरणका प्रवक्ता सन्तोष पौडेलले भने, अघिल्ला दुई लाइसेन्सको २५ वर्षे अवधि पूरा भएपछि हाल ५ वर्षका लागि नयाँ लाइसेन्स दिइएको हो ।वर्ल्डलिंकले कात्तिक ३० मा प्राधिकरणलाई झन्डै एक दशकदेखिको सम्पूर्ण बक्यौता रकम भुक्तानी गरेपछि नयाँ लाइसेन्स पाएको हो । कम्पनीले रोयल्टी र ग्रामीण दूरसञ्चार विकास कोष (आरटीडीएफ) बापत २ अर्ब १५ करोड १४ लाख रुपैयाँ बुझाएको थियो । कात्तिक १२ मा राजपत्रमा प्रकाशित दूरसञ्चार नियामावली, ०५४ को दसौं संशोधनमार्फत सरकारले २५ वर्ष पुगेका सेवा प्रदायकहरूलाई बक्यौता चुक्ता गरेर नयाँ अनुमतिपत्रका लागि प्रक्रिया अघि बढाउन सक्ने बाटो खुला गरिदिएको थियो ।त्यसअघि दूरसञ्चार क्षेत्रमा अनुमतिपत्रको २५ वर्षे अवधि सकिएपछि के गर्ने भन्नेमा स्पष्ट उल्लेख थिएन । यो कानुनी अस्पष्टताले गर्दा नै वर्ल्डलिंकलगायत अन्य केही सेवा प्रदायक बिनालाइसेन्स सञ्चालन हुने स्थितिमा पुगेका थिए । लामो समयदेखिको उक्त नीतिगत अन्योल चिर्दै सरकारले पुनः अनुमतिपत्र उपलब्ध गराउने बाटो खुला गरेको थियो । यससँगै वर्ल्डलिंकजस्ता सेवा प्रदायकले सरकार तथा नियामकलाई बुझाउन बाँकी रोयल्टी तथा आरटीडीएफ रकम चुक्ता गरेपछि नयाँ अनुमतिपत्रका लागि प्रक्रिया अघि बढाउन सक्ने भएका हुन् ।वर्ल्डलिंकले १ अर्ब ३८ करोड ९० लाख रुपैयाँ रोयल्टी र ७६ करोड २३ लाख रुपैयाँ आरटीडीएफअन्तर्गत बक्यौता रकम चुक्ता गरेको थियो । कम्पनीले आर्थिक वर्ष ०६९७० देखि ०७९८० सम्मको सम्पूर्ण बक्यौता, ब्याज र जरिवानासमेत भुक्तानी गरेपछि नयाँ लाइसेन्सको प्रक्रिया अघि बढाइएको प्राधिकरणले जनाएको थियो । यसमा न्यायिक हस्तक्षेपले पनि विशेष भूमिका खेल्यो । वर्ल्डलिंकले मर्मतसम्भार खर्चमा कर नलाग्ने दाबी गर्दै सर्वोच्च अदालतमा मुद्दा हालेको थियो । यसमा अदालतले कम्पनीको विपक्षमा फैसला गर्दै बक्यौता रकम तिर्न निर्देशन दिएपछि वर्ल्डलिंकले सबै रकम प्राधिकरणलाई बुझाएको हो ।"
"उखुको समर्थन मूल्य तोकियो, तोकिएन अनुदान",काठमाडौं (कास) सरकारले उखुको समर्थन मूल्य तोकेको छ । गत वर्षको तुलनामा क्विन्टलमा २० रुपैयाँ बढाएर ५ सय ८५ रुपैयाँ निर्धारण गरिएको हो । मन्त्रिपरिषद् बैठकले बिहीबार उद्योगी (उखु मिल) ले किसानलाई उपलब्ध गराउने मूल्य तोकेको हो । गत वर्ष सरकारले प्रतिक्विन्टल ५ सय ६५ रुपैयाँ निर्धारण गरेको थियो । यो मूल्य सरकारी अनुदानबाहेकको मूल्य हो । सरकारले यसअघि प्रतिक्विन्टल ७० रुपैयाँ अनुदान दिएको थियो । यसपालि भने सरकारले दिने अनुदान रकमको निर्णय हुन सकेन । कृषि तथा पशुपन्छी विकासमन्त्री रामनाथ अधिकारीले उखु किसानलाई अनुदानबापत दिने रकम वृद्धि गर्नुपर्ने प्रस्ताव गरेका थिए । तर मुलुकको आर्थिक अवस्थालाई ध्यान राख्दै अनुदानबापत किसानलाई दिइने रकम पछि निर्धारण गर्ने मन्त्रिपरिषद्ले निर्णय गरेको हो । किसानका अनुसार उखुको क्रसिङ मंसिरदेखि सुरु हुन्छ । क्रसिङ चैतसम्म चल्छ । तर सरकारले मूल्य तोक्न जहिलै ढिलाइ गर्छ । सरकारले समयमै समर्थन मूल्य नतोक्दा हरेक वर्ष किसान उधारोमै उखु बिक्री गर्न बाध्य छन् । यसपालि पनि उद्योगीले गत वर्षकै मूल्यमा क्रसिङ गरिरहेका छन् । परासीमा रहेको इन्दिरा सुगर मिलले कात्तिक ३० देखि नै क्रसिङ सुरु गरेको थियो ।
बजारमा रोयल इन्फिल्ड क्लासिक ३५० एडिसन,"काठमाडौं (कास) नेपालका लागि रोयल इन्फिल्डको आधिकारिक वितरक अल्फा अटोमोटिभले क्लासिक ३५० सिग्नल एडिसन सार्वजनिक गरेको छ । एक समारोहबीच कम्पनीले बिहीबार उक्त मोडल नेपाली बजारमा सार्वजनिक गरेको हो । ३५० सीसी इन्जिनको क्लासिक मोटरसाइकललाई रोयलको पोस्ट वार जीटू मोडलका रूपमा लिइने कम्पनीको भनाइ छ । यसैगरी सिग्नल एडिसन डेजर्ट र मार्स ग्रे रङमा उपलब्ध हुनेछन् । कम्पनीका अनुसार यस मोडलमा एयर आयल कुल्ड इन्जिन, बलियो टर्क, फराकिलो सिट प्रोफाइल, नरम फोम कुसन प्याडिङलगायत विशेषता छन् । क्लासिक ३५० सिग्नल एडिसनमा एर्गोनोमिक्स, ग्रिप्स, रोटरी स्विच, इन्फो स्विच र ओभल मास्टर सिलिन्डरलगायत थप विशेषता छन् ।"
प्रेसिडेन्सियल एनपीएलको शैक्षिक साझेदार,"काठमाडौं (कास) प्रेसिडेन्सियल ग्राजुएट स्कुलले नेपाल प्रिमियर लिग (एनपीएल) सँग साझेदारी गरेको छ । यसपछि स्कुल एनपीएलको आधिकारिक शैक्षिक साझेदार बनेको जनाइएको छ । राजधानीमा आयोजित एक समारोहबीच नेपाल क्रिकेट संघका सचिव पारस खड्का र स्कुलका अध्यक्ष लक्ष्मण केसीले यससम्बन्धी सम्झौतापत्रमा हस्ताक्षर गरे । प्रतिभालाई प्रेरित गर्न, शिक्षालाई प्रदान गर्न र खेलको महत्त्वपूर्ण भूमिकालाई प्रवर्द्धन गर्ने साझा उद्देश्यले उक्त सहकार्य गरिएको जानकारी दिइएको छ ।"
पब्लिकमा जाँदै मोरु डिजिटल वालेट,काठमाडौं (कास) नेपालमा डिजिटल भुक्तानीको ब्रान्ड मोरु डिजिटल वालेटले आफ्नो सेयर सर्वसाधारणका लागि खुला गर्ने तयारी थालेको छ । कम्पनीले पब्लिक लिमिटेड कम्पनीका रूपमा परिवर्तन हुँदै नेपाल राष्ट्र बैंक र नेपाल धितोपत्र बोर्डको आवश्यक प्रक्रिया पूरा गरेर आईपीओ (प्रारम्भिक सार्वजनिक प्रस्ताव) ल्याउने योजना बनाएको छ । कम्पनीलाई पब्लिक लिमिटेडमा रूपान्तरण गर्ने प्रक्रिया अगाडि बढिसकेको मोरुका सञ्चालक ऋषिराम अधिकारीले जनाए । नियामक निकायहरूको स्वीकृति प्राप्त गरेपछि आईपीओ ल्याउने उद्देश्य रहेको उनले बताए । मोरुले सार्वजनिक गरेको पेमेन्ट लेजर र च्याटजस्ता सुविधाले ग्राहकको कारोबारमा सुधार ल्याएको अधिकारीको दाबी छ ।
एनवाईईएफको 'स्टार्टअफ अवार्ड्स ४०',"काठमाडौं (कास) नेप्लिज योङ इन्टरप्रेनियर्स फोरम (एनवाईईएफ) काठमाडौं च्याप्टरले ग्लोबल आईएमई बैंक एनवाईईएफ स्टार्टअप अवार्ड्स ४० ओरिएन्टेसन सम्पन्न गरेको छ । ललितपुरको पाटन कलेज फर प्रोफेसनल स्टडिजमा उक्त कार्यक्रम सम्पन्न गरिएको फोरमले जनाएको छ । कार्यक्रमले नेपालमा उद्यमशीलताको सम्भावनालाई मजबुत बनाउने आयोजकको भनाइ छ । प्रतियोगितामा देशभरका १७० भन्दा बढी स्टार्टअप दर्ता भएका छन् । ओरिएन्टेसनले प्रतियोगिताको प्रक्रिया, मेन्टरसिप र वृद्धिका अवसरबारे जानकारी प्रदान गरेको आयोजकले बताएको छ ।"
"एनपीएलमा चौका, विद्यार्थीलाई मौका",काठमाडौं (कास) एनसेल फाउन्डेसनले नेपाल प्रिमियर लिग (एनपीएल) का प्रत्येक चौकामा सामुदायिक विद्यालयका विद्यार्थीलाई ४ वटा शैक्षिक सामग्री वितरण गर्ने घोषणा गरेको छ । शिक्षाको प्रवर्द्धन गर्दै विद्यार्थीहरूको उज्ज्वल भविष्यका लागि अवसरका ढोका खोल्न यो पहलले सघाउने एनसेलले जारी गरेको विज्ञप्तिमा उल्लेख छ । यसले स्रोतको अभाव घटाउन सहयोग गर्ने र विद्यार्थीलाई पठनपाठनमा योगदान पुर्याउने एनसेलको दाबी छ ।
एकाएक राहुल च्याम्पियन,"(काठमाडौं)उदीयमान एमेच्योर गल्फर राहुल बिकेले सूर्य नेपाल सेन्ट्रल ओपनको उपाधि जितेका छन् । उनले सूर्य नेपाल गल्फ टुर २०२४०२५ अन्तर्गत प्रतियोगिताको अन्तिम दिन ५ अन्डर ६७ को उत्कृष्ट स्कोरसहित समग्रमा १२ अन्डर २७६ को नतिजामा उपाधि जिते । उनले अनुभवी प्रो तोरणविक्रम शाहीलाई एक स्ट्रोकले पछाडि पारेका थिए । तोरणले तीन दिनसम्म एकल अग्रता कायम गरेको थियो । राहुलको सूर्य नेपाल गल्फ टुरमा यो पहिलो उपाधि हो । गोकर्ण गल्फ क्लबमा तोरणले अन्तिम दिन इभन पार ७२ को नतिजा बनाएपछि समग्रमा ११ अन्डर २७७ सहित दोस्रो स्थानमा चित्त बुझाए । प्रोफेसनलतर्फ भने पहिलो हुँदै उनले १ लाख ५० हजार पुरस्कार प्राप्त गरे । नेपाल नम्बर एक एमेच्योर गल्फर सद्भाव आचार्य समग्रमा ७ अन्डर २८१ सहित तेस्रो भए । उनले बिहीबार इभन पार ७२ मा खेल टुंग्याए ।समग्रमा ३ अन्डर २८५ सहित धरानका प्रो नीरज तामाङ र नेपाल नम्बर एक प्रो भुवन नगरकोटीले चौथो स्थान बाँडे । नीरजले बिहीबार १ ओभर ७३ र भुवनले २ अन्डर ७० मा खेल टुंग्याए । प्रोफेसनलतर्फ संयुक्त दोस्रो भएका उनीहरूले समान ८७ हजार ५ सय पुरस्कार प्राप्त गरे ।समग्रमा इभन पार २८८ को नतिजामा सुनील केसी र जयराम श्रेष्ठ संयुक्त छैटौं भए । सुनीलले २ अन्डर ७० र जयरामले इभन पार ७२ को स्कोर बनाए । दुवैले जनही ५८ हजार पुरस्कार पाए । समग्रमा ३ ओभर २९१ सहित राजेन्द्र थापामगरले आठौं स्थान ओगटे । उनले बिहीबार इभन पार ७२ मा खेल सके । ४ ओभर २९२ को नतिजामा सञ्जय लामा नवौं र ५ ओभर २९३ सहित भुवनकुमार रोक्का दसौं भए । अन्तिम दिन सञ्जयले इभन पार र भुवनले १ ओभर ७३ को स्कोर बनाएका थिए । उनीहरूले क्रमशः ४६ हजार, ४२ हजार र ३८ हजार रुपैयाँ पुरस्कार पाए । एमेच्योर गजेन्द्र गुरुङले १०औं होलमा होल इन वान गरेका थिए ।अन्तिम १८ होलको खेल सुरु गर्दा राहुल र सद्भावविरुद्ध तोरणसँग ४ स्ट्रोकको अग्रता थियो । तोरणको उपाधि जित्ने सम्भावना उच्च थियो । तर, पहिलो पटक फाइनल ग्रुपमा खेलिरहेका राहुलले अन्तिम दिन उच्च प्रदर्शन गरेका थिए । दोस्रो, तेस्रो, सातौं र नवौं होलमा बर्डी प्रहार गरे । उनले बोगीरहित फ्रन्टनाइन खेल्दै ४ अन्डर ३२ मा सके ।तोरणले पहिलो होलको बोगीविरुद्ध तेस्रो होलको बर्डीले फ्रन्टनाइन इभन पार ३६ मा सके । फ्रन्टनाइनको खेल सकिँदा राहुलले खेललाई बराबरीमा पुर्याए । तोरण र राहुल समान ११ अन्डरमा थिए । दुवैको बाँकी ९ होलमा कडा प्रतिस्पर्धा चल्यो । राहुलले ११ र १२ औं होलमा बर्डी प्रहार गरे । तोरणले भने १० र १३ औं होलमा एक एक शट बचाए भने १५ औं होलमा बोगी प्रहार सकिँदा खेल बराबरीमा पुग्यो । १६ औं होल राहुलका लागि टर्निङ प्वाइन्ट भयो । उनले करिब २५ फिटबाट बर्डी प्रहार गरे । राहुलले एक स्ट्रोकको अग्रता बनाए । १७ औं होलमा दुवैले बोगी र १८ औं होलमा दुवैले पार खेल्दा राहुलले एक स्ट्रोकको अग्रताबाट उपाधि जितेका हुन् ।राहुलले दाबेदार सद्भावलाई ५ स्ट्रोकले पछाडि छाड्दै एमेच्योरतर्फको पनि उपाधि जिते । डिफेन्डिङ च्याम्पियन सद्भावले पहिलो र तेस्रो होलमा बर्डी प्रहार गरे पनि दोस्रो छैटौं र नवौं होलको बोगीले फ्रन्टनाइन १ ओभर ३७ मा सके । ब्याकनाइन १ अन्डर ३५ मा सके । उनी समग्रमा तेस्रो र एमेच्योरतर्फ दोस्रो भए ।विजेतालाई सूर्य नेपाल प्रालिका मार्केटिङ भाइस प्रेसिडेन्ट दीप्रा लहरी र पीजीए नेपालका सल्लाहकार घनश्याम थापाले पुरस्कृत गरे ।"
श्रीलंकासँग खेल्दै नेपाल,"काठमाडौं (कास) नेपालले शुक्रबार श्रीलंकासँग खेलेर एसीसी यू१९ एसिया कपमा आफ्नो यात्रा सुरु गर्दै छ । यूएईमा हुने प्रतियोगितामा दिनको अर्को खेलमा अफगानिस्तान र बंगलादेश आमनेसामने हुनेछन् । नेपाल र श्रीलंका शारजहाँ तथा अफगानिस्तान र बंगलादेश दुबईमा खेल्नेछन् ।यी चारै टोली समूह बी मा छन् । समूह ए मा भारत, पाकिस्तान, यूएई र जापान छन् । समूहको शीर्ष दुई टोली सेमिफाइनल पुग्नेछन् । नेपाल रहेको समूहमा सबै टेस्ट राष्ट्र भए पनि नतिजाका हिसाबमा कुनै दबाब नरहेको प्रशिक्षक शक्ति गौचन बताउँछन् । खेलाडी हुँदा लोकप्रिय छवि बनाएका उनले पहिलो पटक मुख्य प्रशिक्षकको जिम्मेवारी पाएका हुन् ।नेपाल पहिला पनि सेमिफाइनलसम्म पुगेको थियो, त्यसैले सेमिफाइनल पुग्नु कुनै नौलो होइन, कठिन भने छ, प्रशिक्षक गौचनले भने, हामीले हारेर गुमाउनु केही छैन, त्यसैले हामीमाथि कुनै दबाब छैन । एसियाली क्रिकेट परिषद् (एसीसी) ले आयोजना गर्ने यो प्रतियोगितामा नेपालले सन् २०१२ देखि निरन्तर खेल्दै आएको छ ।सन् २०१७ को संस्करणमा भारतमाथि १९ रनको विजय हात पार्दै नेपाल सेमिफाइनल पुगेको थियो । अन्यमा भने नेपाललाई सेमिफाइनलमा पुग्न धौधौ पर्दै आएको छ । एकदिवसीय अन्तर्राष्ट्रिय खेलिसकेका हेमन्त धामीको नेतृत्वमा रहेको नेपालसामु यसपालि भने कठिन चुनौती छ । नेपाली टोलीका आकाश त्रिपाठी, अर्जुन कुमाल र विकेटकिपर उत्तम थापामगरले जनवरीमा यू१९ विश्वकप खेलिसकेका छन् । श्रीलंकाले सन् २०१८ र २०२१ मा गरी दुई पटक फाइनल खेलिसकेको छ । तर, पछिल्लो पटक श्रीलंकालाई उछिन्दै यूएई सेमिफाइनल पुगको थियो ।"
अम्पायरिङमा गुरुङ,"नेपालका सञ्जय गुरुङले एसीसी यू१९ एसिया कपमा अम्पायरिङ गर्ने भएका छन् । त्यसका लागि उनी बुधबार यूएई लागिसकेका छन् । उनले लगातार दोस्रो वर्ष एसीसी यू१९ एसिया कपमा अम्पायरको भूमिका निभाउन लागेका हुन् । गत वर्ष डिसेम्बरमा यूएईमै भएको प्रतियोगिताको पछिल्लो संस्करणको चार खेलमा निर्णायक भएका थिए ।रूपन्देही जिल्ला क्रिकेट संघका सचिव गुरुङ लुम्बिनी प्रदेश क्रिकेट संघका अध्यक्ष पनि हुन् । उनले सन् २००९ देखि अन्तर्राष्ट्रिय क्रिकेटमा अम्पायरिङ गर्न सुरु गरेका थिए ।नेपाली राष्ट्रिय क्रिकेट टोलीको पहिलो पुस्ताका सदस्य गुरुङले एक एकदिवसीय अन्तर्राष्ट्रिय, ११ ट्वान्टी२० अन्तर्राष्ट्रिय र चार महिला ट्वान्टी२० अन्तर्राष्ट्रियमा अम्पायरिङ गरिसकेका छन् ।"
जनकपुर बोल्ट्ससँग टेक्नो र गल्फ,काठमाडौं (कास) नेपाल प्रिमियर लिग (एनपीएल) क्रिकेटको फ्रेन्चाइज टोली जनकपुर बोल्ट्सले बिहीबार दुई प्रायोजकसँग सम्झौता गरेको छ । टोलीले गोल्ड प्रायोजकमा टेक्नो मोबाइल र लुब्रिकेन्ट पार्टनरमा नेपाल ल्युब आयलको गल्फसँग सम्झौता गरेको हो ।जनकपुर र टेक्नोबीच ३ वर्षे सम्झौता भएको हो । जनकपुरका महाप्रवन्धक नीरज खतिवडा र टेक्नोको आधिकारिक बिक्रेता महालक्ष्मी मोबाइल्स प्रालिका सीईओ सन्तोष भण्डारीले सम्झौतापत्रमा हस्ताक्षर गरे । सम्झौताको आर्थिक पक्ष भने खुलाइएको छैन ।भारत र नेपाल हेर्ने टेक्नो मोबाइलका प्रमुख चार्ल्स गोङले जनकपुर च्याम्पियन भएमा टोलीका सम्पूर्ण सदस्यलाई चीन भ्रमण गराएर विशेष कार्यक्रम गर्ने घोषणा गरे । टेक्नोले यसअघि नै शेख दाजुभाइ आरिफ र आशिफलाई आफ्नो ब्रान्ड एम्बासडर बनाएको थियो । आसिफ जनकपुरका मार्की हुन् ।जनकपुरले गल्फलाई नयाँ प्रायोजकमा ल्याएको हो । यस सिजनमा जनकपुरसँग जोडिएवापत गल्फले ७ लाख प्रदान गर्ने सम्झौता भएको नेपाल ल्युबका नायब महाप्रबन्धक दिवाकर मिश्रले बताए । भारतमा पूर्वकप्तान महेन्द्रसिंह धोनी र चेन्नई सुपर किंग्ससँग जोडिएको कम्पनी भएकाले अहिले सानो सम्झौतामा जनकपुरसँग आबद्ध भएको मिश्रले खुलाए । उनका अनुसार गल्फको कम्पनी मधेश प्रदेशमा भएकाले पनि जनकपुरसँग जोडिएको हो । बोल्ट्सका महाप्रबन्धक खतिवडाका अनुसार गल्फबाट आएको रकम अर्को वर्ष मधेश प्रदेशका आठै जिल्लामा ट्यालेन्ट हन्टमा खर्च गरिने बताए ।
एकेडेमीले १८ खेलको प्रतियोगिता गर्ने,"काठमाडौं (कास) मदन भण्डारी स्पोर्टस एकेडेमीले वार्षिक कार्यक्रम सार्वजनिक गर्दै विभिन्न १८ खेलको राष्ट्रव्यापी प्रतियोगिता गर्ने भएको छ ।एकेडेमीले भलिबल, फुटसल, तेक्वान्दो, टेबलटेनिस, बास्केटबल, फुटबल, फुल कन्ट्याक्ट, रेस्लिङ, ब्याडमिन्टन, कराते, क्रिकेट, शारीरिक सुगठन, रोड रेस, चेस, आर्चरी, कबड्डी, छेलो र हक्की खेलको राष्ट्रिय प्रतियोगिता गर्ने एकेडेमीका अध्यक्ष ध्रुव आचार्यले जानकारी गराए । एकेडेमीले तेक्वान्दो, फुलकन्ट्याक्ट, कराते, रेस्लिङ, शारीरिक सुगठन, चेस र हक्कीमा महिलाको प्रतिस्पर्धा गर्नेछ । रोड रेसमा यू२० र यू१६ उमेर समूहमा प्रतिस्पर्धा गराइने छ ।पोखरा वा काठमाडौंमा चैत २५ देखि वैशाख ३ सम्म केपी ओली कप राष्ट्रिय पुरुष क्रिकेट गरिनेछ । विजेताले १० लाख र उपविजेताले ५ लाख पाउनेछन् । सबैभन्दा पहिला पुरुष इन्डोनेपाल भलिबल प्रतियोगिता बुटवलमा पुस १७ मा सुरु हुनेछ । विजेताले ७ लाख ५० हजार र उपविजेताले ३ लाख ५० हजार पाउनेछन् । सबै कार्यक्रमका लागि एकेडेमीले करिब १० करोड ६६ लाख ९७ हजार खर्च अनुमान गरेको छ ।"
लिभरपुलको उच्च प्रदर्शन,"पेरिस (एएफपी) लिभरपुल यसपल्टको युरोपेली च्याम्पियन्स लिग फुटबलमा शतप्रतिशत नतिजा निकाल्ने एकमात्र टिम रहेको छ । टोलीले युरोपेली च्याम्पियन्स लिगमा बुधबार राति डिफेन्डिङ च्याम्पियन रियल म्याड्रिडलाई २० ले हराएको छ ।इंग्लिस प्रिमियर लिग क्लबका लागि एलेक्स म्याक एलिस्टर र कोडी गाक्पोले गोल गरेका थिए । लिभरपुल ५ खेलबाट १५ अंक बटुल्दै शीर्षस्थानमा छ । एलिस्टरले ५२ औं मिनेटमा पहिलो गोल गरे भने गाक्पोले ७६ औं मिनेटमा दोस्रो गोल थपे ।एनफिल्डमा भएको खेलमा रियलबाट केलियन एमबाप्पे पेनाल्टीमा गोल गर्न चुकेका थिए । लिभरपुलका मोहम्मद सलाहले पनि पेनाल्टीमा गोल गर्न सकेनन् । लिभरपुलमा नयाँ प्रशिक्षकको रूपमा आर्ने स्लट आएयता टोलीको १९ खेलमा यो १७ औं जित हो । जितसँगै रियलविरुद्ध लिभरपुलले पछिल्ला ८ खेलको जितविहीन यात्रा टुंग्याएको छ । लिभरपुललाई घरेलु प्रिमियर लिगको शीर्षमा पनि ८ अंकको अग्रता प्राप्त छ । एकै समय टोली च्याम्पियन्स लिगमा पनि सबैभन्दा अगाडि छ ।यो जित विशेष छ । किनभने रियल युरोपको सबैभन्दा सफल क्लब हो । रियल डिफेन्डिङ च्याम्पियन पनि हो । त्यसमाथि लिभरपुलले रियलविरुद्ध पछिल्लो समय धेरै खेल गुमाएको पनि छ, स्लटले भने, यो खेलमा हाम्रो प्रदर्शन उच्च रह्यो । विशेषतः दोस्रो हाफमा हामी पूर्णतः हाबी रह्यौं । यो यस्तो खेल रह्यो, जसमा जित निकाल्दा धेरे खुसी मिल्छ । यस्तै जित रियलविरुद्ध नकआउट चरणमा प्राप्त हुने हो भने अझ मजजाको हुनेछ । डिफेन्डिङ च्याम्पियन रियलको ५ खेलमा यो तेस्रो हार हो । यससँगै टोलीको नकआउट चरण यात्रा अब गाह्रो हुने भएको छ । कार्लो एन्सेलोट्टीको रियल अंकतालिकाको २४ औं स्थानमा छ ।"
