शीर्षक,विवरण
३५ जनालाई डाक्टर पढाउँदै सुदूरपश्चिम सरकार,"(धनगढी)कैलालीको गौरीगंगा नगरपालिका६ कठौतियाका सुरत नेपाली भारतको पञ्जाबमा मजदुरी गर्छन् । छोरा राहुल पढाइमा अब्बल भए पनि परिवारले शुल्क तिरेर डाक्टरी पढाउन सक्ने अवस्था थिएन । तर सुदूरपश्चिम सरकारले शुल्क तिरिदिने भएपछि राहुलको डाक्टर बन्ने सपना पूरा हुँदै छ । सुदूरपश्चिम सरकारले राहुलजस्तै ३५ जना विद्यार्थीलाई एमबीबीएस पढाइरहेको छ । चिकित्सक संख्या न्यून रहेको सुदूरपश्चिममा प्रदेश सरकारले हरेक वर्ष नौ जनाका दरले हालसम्म ३५ जनालाई छात्रवृत्ति दिएर चिकित्सा शास्त्र संकायतर्फ स्नातक (एमबीबीएस) अध्यापन गराइरहेको छ । एमबीबीएस अध्ययनमा लाग्ने सम्पूर्ण शुल्क प्रदेश सरकारले छात्रवृत्तिका रूपमा तिर्ने गरेको छ । अध्ययनरत ३५ जनामध्ये २७ छात्र र ८ छात्रा छन् । उनीहरू मुलुकका विभिन्न मेडिकल कलेजहरूमा अध्ययनरत छन् । एमबीबीएस अध्ययन पूरा गरेपछि उनीहरूले दुई वर्ष अनिवार्य रूपमा प्रदेशमै सेवा गर्नुपर्ने सर्त छ । दुई वर्ष त प्रदेशमै काम गर्नुपर्ने सर्त राखेर कबुलियतनामा नै गराइएको हुन्छ, सामाजिक विकास मन्त्रालयका शिक्षा अधिकृत गोपालदत्त जोशीले भने । चालु आर्थिक वर्षमा पनि थप ९ जनालाई छात्रवृत्ति प्रदान गर्न प्रक्रिया सुरु भइसकेको उनको भनाइ छ । प्रदेश सरकारको छात्रवृत्तिमा एमबीबीएस अध्ययनरत विद्यार्थीमध्ये सबैभन्दा धेरै बझाङका छन् । बझाङबाट ६ छात्र र दुई छात्रा अध्ययनरत छन् । बाजुराबाट तीन छात्र, कञ्चनपुरबाट तीन छात्र र दुई छात्रा, दार्चुलाबाट चार छात्र र एक छात्रा, डोटीबाट तीन छात्र र एक छात्रा, कैलालीबाट चार छात्र, अछामबाट तीन छात्र, डडेलधुराबाट एक छात्र र एक छात्रा तथा बैतडीबाट एक छात्रा छात्रवृत्तिमा एमबीबीएस अध्ययनरत रहेको मन्त्रालयकी प्राविधिक सहायक तुलसी ओझाले बताइन् ।प्रदेश सरकारले ०७८ देखि छात्रवृत्ति दिन थालेको हो । ०७९ मा भने दुई चरण गरी १८ जनालाई छात्रवृत्ति दिइएको मन्त्रालयले जनाएको छ । पहिलो ब्याचमा छात्रवृत्ति पाएका विद्यार्थी अहिले पढाइको अन्तिम वर्षमा रहेको सामाजिक विकास मन्त्रालयले जनाएको छ ।छात्रवृत्ति प्राप्त गर्न प्रदेश सरकारले मापदण्ड बनाएको छ । चिकित्सा शिक्षा आयोगले लिने एकीकृत प्रवेश परीक्षामा उत्तीर्ण भएकाले मात्र दाबी गर्न सक्ने प्रावधान छ । साथै, सुदूरपश्चिम प्रदेशमा स्थायी बसोबास भएका दलित, आदिवासी, जनजाति, सीमान्तकृत, लोपोन्मुख समुदाय, पिछडिएको क्षेत्र र जेहेन्दार तथा उत्कृष्ट अंक ल्याएका विद्यार्थीलाई एमबीबीएस अध्ययनका लागि छात्रवृत्ति प्रदान गरिँदै आएको हो । प्रतिस्पर्धीबाट मूल्यांकनमा उत्कृष्ट अंक ल्याउने छात्रछात्रालाई छात्रवृत्तिका लागि सामाजिक विकास मन्त्रालयले छनोट गर्दै आएको छ । सामुदायिक, सार्वजनिक गुठी, निजी गुठी र निजी विद्यालयमा कक्षा आठ, एसईई र प्लस टु अध्ययन गरेको, प्रदेशभित्र र प्रदेश बाहिरका विद्यालयमा अध्ययन गरेको, प्राप्तांकलगायतलाई मूल्यांकनका आधार मान्ने गरिएको छ । निर्देशिकामै छनोटका आधार र अंक निर्धारण गरिएको छ, मन्त्रालयका शिक्षा अधिकृत जोशीले भने, सामुदायिक विद्यालयमा पढेका विद्यार्थीले मात्र छात्रवृत्तिमा दाबी गर्न पाउने नियम भने छैन । जहाँ पढेका विद्यार्थीले पनि दाबी गर्न पाउँछन् तर अंक फरक छ । छात्रवृत्तिमा छनोट भएका विद्यार्थीलाई प्रतिवर्ष १० लाख रुपैयाँका दरले पाँच वर्षसम्म निरन्तर छात्रवृत्ति रकम प्रदान गरिँदै आएको शिक्षा अधिकृत जोशी बताउँछन् । प्रदेश सरकारको छात्रवृत्ति दिएर चिकित्सा शास्त्र अध्ययन गर्ने नीतिले प्रदेशका जेहेन्दार र विपन्न समुदायका विद्यार्थीले पनि डाक्टर बन्ने अवसर प्राप्त गरिरहेका छन् ।"
"ठूला दलबाट ६ पटक मन्त्री बनाइएका मनाङे ज्यान मार्ने उद्योगमा दोषी, ५ वर्ष कैद","ज्यान मार्ने उद्योगमा दोषी ठहर भएका मनाङेको कसुर नैतिक पतन देखिने अन्य फौजदारी कसुर भित्र पर्छ कि पर्दैन भन्नेमा अदालतको फैसला नै अन्तिम निर्णायक हुने कानुनविद्हरू बताउँछन् । फैसला नहेरी यसमा उनको पद जाने नजाने भन्न सकिने अवस्था छैन, वरिष्ठ अधिवक्ता शम्भु थापाले भने, यो मुद्दाको प्रकृति नै कस्तो छ भने फैसलामा पद जान्छ भनियो भने जान्छ, जाँदैन भनिए जाँदैन । केलाई नैतिक पतन हुने फौजदारी अपराध भन्नेमा कुनै कानुनी व्याख्या नभएकाले अदालतको फैसलाबाट नै मामिलाको छिनोफानो हुने भएको हो । राजनीतिक साँठगाँठ दुरुपयोग गर्दै मनाङेले आफूविरुद्ध चलेको मुद्दा छिनोफानो हुनबाट लामो समयदेखि रोक्दै आएका थिए । पछिल्लो समय सर्वोच्चले पुराना मुद्दा द्रुत गतिमा किनारा लगाउने पाँचौं पञ्चवर्षीय रणनीति लागू गरेको छ, जसअनुसार पाँच वर्ष पुराना मुद्दालाई अभियान फाँट अन्तर्गत राखेर द्रुत गतिले छिनोफानो गर्ने नीति लिएको छ । यो वर्ष आठ वर्ष पुराना मुद्दालाई शून्यमा झार्ने अभियानमा छौं, त्यसै अभियानअन्तर्गत यो मुद्दा पनि छिनोफानो भएको हो, सर्वोच्चका प्रवक्ता कुइँकेलले भने । मनाङे हाल दोषी करार भएको मुद्दाको घटना २०६१ वैशाख ३१ को हो, जुन दिन मनाङेले आफ्ना प्रतिद्वन्द्वी गुन्डा नाइके चक्रे मिलनको देब्रे हात तरबारले हानेर छिनालेका थिए । त्यतिबेला चक्रे मिलन छिनेको हात बोकेर अस्पताल पुगेका थिए । उक्त घटनाको मुचुल्का २०६१ जेठ ६ मा प्रहरीले तयार पारेको अदालती मिसिलमा उल्लेख छ । मुचुल्का तयार पारेको १२ दिनपछि हुलाकबाट जाहेरी परेको थियो भने त्यसको दुई महिनापछि मात्रै प्रहरीले त्यसलाई दर्ता गरेको थियो । मुद्दा दायर भएको साढे दुई वर्षपछि २०६३ माघ ७ मा काठमाडौं जिल्ला अदालतले कुटपिट गरेको अभियोगमा मनाङेलाई २ वर्ष कैद हुने फैसला सुनायो । त्यसपछि उनी जेल परे । काठमाडौं जिल्ला अदालतको फैसलामा चित्त नबुझाएर सरकारी वकिलको कार्यालयले तत्कालीन पुनरावेदन अदालत पाटनमा ज्यान मार्ने उद्योग गरेको कसुरमा निवेदन दियो । पुनरावेदन परेको ६ वर्षपछि २०६९ साउन २८ मा पाटन अदालतले मनाङेले ज्यान मार्ने उद्योग गरेको र त्यसबापत उनलाई ५ वर्ष कैद सजाय हुने फैसला सुनायो । फैसलापछि पनि प्रहरीले उनलाई पक्राउ गरेन । मनाङे पनि पुनरावेदन गएनन् । एकै पटक उनी २०७४ मा मनाङ १ (२) बाट स्वतन्त्र उम्मेदवार बनेर प्रदेशसभा सदस्यमा निर्वाचित भएपछि मनाङेले पाएको कैद सजायको चर्चा चल्यो, पत्रपत्रिकामा समाचार आए । फरार अभियुक्तको सूचीमा रहेका उनलाई प्रहरीले २०७५ वैशाखमा पक्राउ गर्यो । अदालतले आफूलाई दोषी करार गरेकै थाहा नभएको दलिल मनाङेले पेस गरे र थाहा पाएको मितिले नक्कल सारी मिति २०७५ वैशाख १४ ले म्यादभित्रै पुनरावेदन गरेको भनी सर्वोच्चमा पाटनको फैसलाविरुद्ध निवेदन दिए । २०७५ पुस १७ मा उनको मुद्दा सर्वोच्चमा दर्ता भयो । लगत्तै, उनले धरौटीमा बसेर मुद्दा लड्ने सुविधा लिई थुनामुक्त हुन पाऊँ भनी सर्वोच्चमा रिट दिए । तत्कालै सर्वोच्चले उनी रिहा हुने आदेश गर्यो । सर्वोच्चमा दर्ता भएको दुई वर्षसम्म मुद्दा कुनै पेसीमै चढेन । प्राविधिक रूपमा लामो समयसम्म मुद्दा विचाराधीन अवस्थामा राखेर मनाङेले भने सत्ताको सुखभोग गरिरहे । उनी दोहोर्याएर प्रदेशसभा सदस्य बने भने छ पटक मन्त्री भए । मुद्दा दर्ता भएको दुई वर्षपछि एकै पटक २०७७ माघ ७ मा मनाङेको मुद्दाले सर्वोच्चमा पेसी पायो । त्यसपछिको १२ औं पेसीमा मंगलबार उनको मुद्दा टुंगो लाग्नुअघि २०७९ असार १५ मा बाहेक अन्य सबै दिन मुद्दामा सुनुवाइ हुन सकेन । मुद्दा परेदेखिको चौथो पेसी २०७९ असार १५ का दिन न्यायाधीशहरू कुमार रेग्मी र हरिप्रसाद फुयालको इजलासले प्रत्यर्थी झिकाउने अर्थात् झगडियालाई अदालत उपस्थित गराउने आदेश गरेको थियो । त्यसपछि पनि मुद्दा पेसीमा चढ्दै हट्दै गरेको थियो । यो वर्ष मात्रै मुद्दा चार पटक पेसीमा चढेको थियो । मंगलबार भने न्यायालयले मनाङेको पुरानो मिसिल सदाका लागि बन्द गरिदिएको छ ।"
अब केवाईसी भर्नु नपर्ने,"सूचक संस्थाले ऐनको दफा ७ क बमोजिम ग्राहकको पहिचान गर्दा त्यस्तो व्यक्तिले नेपाली नागरिकताको प्रमाणपत्र वा राष्ट्रिय परिचयपत्र प्राप्त गर्ने क्रममा नेपाल सरकारले विद्युतीय अभिलेखमा राखेको व्यक्तिगत विवरणमा सूचक संस्थालाई पहुँच दिएको भएमा सम्बन्धित व्यक्तिको सहमतिमा त्यस्तो विद्युतीय अभिलेखबाट आवश्यक विवरण आन्तरिक प्रणालीमा लिई ग्राहक पहिचान गर्न सक्नेछ, नियमावलीमा भनिएको छ, प्राप्त विद्युतीय अभिलेखको विवरणलाई थप सम्पुष्टि गर्न सूचक संस्थाले सम्बन्धित ग्राहकको सहमतिमा त्यस्तो अभिलेखमा ग्राहकलाई हस्ताक्षर गराउने वा विद्युतीय ल्याप्चेको माध्यमबाट सोही अभिलेखमा पहुँच गरी सम्पुष्टि गर्न सक्नेछ । नियमावलीमा सूचक संस्था भन्नाले बैंक तथा वित्तीय संस्था, बिमा कम्पनी, सहकारी संस्था, सेयर ब्रोकरलगायत वित्तीय कारोबार गर्ने निकाय वा कम्पनीलाई बुझिने उल्लेख छ । सूचक संस्थाले यस नियमबमोजिम ग्राहकको पहिचान, सम्पुष्टि तथा कारोबारको सिलसिलामा आवश्यक पर्ने सूचना यथासम्भव राष्ट्रिय परिचयपत्रमा सम्बन्धित ग्राहकले उल्लेख गरेको मोबाइल नम्बरका आधारमा प्राप्त गर्नुपर्नेछ, नियमावलीमा भनिएको छ, यस नियमबमोजिम सूचक संस्थाले ग्राहक पहिचान तथा सम्पुष्टि गर्दा निजसँग सम्बन्धित अन्य विवरण आवश्यक भएमा ग्राहकसँग थप विवरण माग गरी ग्राहक पहिचान तथा सम्पुष्टि गर्नुपर्नेछ । सूचक संस्थाले ग्राहक पहिचान वा सम्पुष्टिसँग सम्बन्धित विवरण अद्यावधिक गर्दा जोखिमका आधारमा प्राथमिकीकरण गरी विद्युतीय माध्यमबाट हुने गरी आवश्यक व्यवस्था गर्न सकिने नियमावलीमा उल्लेख छ । सूचक संस्थाले कुनै कानुनी व्यक्ति वा कानुनी प्रबन्धको पहिचान गर्दा त्यस्तो कानुनी व्यक्ति वा कानुनी प्रबन्धको सञ्चालक समितिको विवरण लिनुपर्नेछ । त्यस्तो समिति नरहेको अवस्थामा कानुनी व्यक्ति वा कानुनी प्रबन्धको सञ्चालक तथा व्यवस्थापनका सम्बन्धमा निर्णय लिने समिति भए समितिका पदाधिकारीको विवरण लिनुपर्नेछ । त्यस्तो समिति पनि नभए प्रमुख व्यक्तिको व्यक्तिगत विवरण सम्बन्धित नियमनकारी निकायले निर्धारण गरेको ढाँचामा प्रमाणित गराई एकीकृत रूपमा लिनुपर्ने व्यवस्था नियमावलीमा छ । सम्पत्ति शुद्धीकरण निवारणसम्बन्धी ऐनको व्यवस्थाबमोजिम सूचक संस्थाले माग गरेबमोजिम विवरण उपलब्ध नगराउने ग्राहकसँग व्यावसायिक कारोबार गर्न नहुने व्यवस्था पनि नियमावलीमा छ । तर माग गरेका कागजात तथा विवरण पेस गर्न नसकेको कारण खुलाई ग्राहकले सोलाई पुष्टि गर्ने कागजात तथा विवरण पेस गरेमा र त्यस्तो कारण मनासिब देखिएमा सूचक संस्थाले ग्राहकको विवरण अद्यावधिक गरी निजसँग व्यावसायिक सम्बन्ध स्थापना गर्न वा कारोबार गर्न बाधा पर्ने छैन, नियमावलीमा भनिएको छ ।"
ह्वाइटहाउसको प्रतिस्पर्धामा साढे १० अर्ब डलरको विज्ञापन,नेभादा स्विङ स्टेट्समध्ये सबैभन्दा कम इलेक्टोरल मत भएको राज्य नेभादा हो । ६ मत रहेको राज्यमा यसअघि बाइडेन ३४ हजार मतान्तरले विजयी भएका थिए । अधिकांश राष्ट्रपतीय चुनावमा डेमोक्रेटिक दलका उम्मेदवारलाई जिताएको नेभादाले यस पटक भने रिपब्लिकनको पनि सम्भावना उत्तिकै देखिएको छ । चुनावी सर्वेक्षणहरूमा यो राज्यमा बाइडेनभन्दा ट्रम्पले ठूलो अग्रता पाएका थिए । तर बाइडेन चुनावी प्रतिस्पर्धाबाट बाहिरिएसँगै ह्यारिस डेमोक्रेटिक दलबाट उम्मेदवार बनेपछि त्यस्तो मतान्तर घट्दै गएको हो । (एजेन्सीहरूको सहयोगमा)
कोरला नाका : अस्थायी संरचनामा सुरक्षा पोस्ट,"(कोरला, मुस्ताङ)नेपालचीनबीचको महत्त्वपूर्ण नाकामध्येको कोरलामा सरकारले अध्यागमन कार्यालय खुलाउने निर्णय गरे पनि पूर्वाधार अस्थायी प्रकृतिका छन् । गृहमन्त्री रमेश लेखकले यही कात्तिक १४ मा कोरला नाका पुगेर अध्यागमन कार्यालयको भवनको उद्घाटन गरे, तर त्यो पक्की नभएर प्रिफ्याबको हो । प्रिफ्याब प्रविधिको यो भवन गण्डकी प्रदेश सरकारले बनाइदिएको हो ।पारि चीनको तिब्बततर्फ भने ठूलो र व्यवस्थित खालका पक्की भवन छन् । बीचमा सीमा खम्बा र तारबारले नेपाल र चीनबीचको सीमा छुट्याइएको छ । उही प्रकृतिको भूगोलमा वारि र पारिमा अध्यागमन कार्यालय र अन्य पूर्वाधारका निर्माणलाई हेर्दा आकाशजमिनको फरक देखिन्छ ।अध्यागमन कार्यालय उपल्लो मुस्ताङको लोमन्थाङमा छ, जुन नेपालचीनबीचको २४ नम्बरको सीमास्तम्भमा रहेको छ । लोमन्थाङ गाउँपालिका१ नेचुङमा पर्ने कोरला नाकामा अध्यागमन कार्यालयमा १० कोठे अध्यागमन तथा सुरक्षा पोस्ट स्थापना भएको हो । अध्यागमन कार्यालय सञ्चालनका लागि सरकारले कोरला नाकासम्म विद्युत् प्राधिकरणको केन्द्रीय प्रसारण लाइनको विस्तार गरिसकेको छ भने नेपाल टेलिकमको इन्टरनेटसहित मोबाइलको सेवा पुर्याएको छ ।कोरोला नाकामा यसअघि जिल्ला प्रशासन कार्यालयबाट अनुमति लिएका मुस्ताङवासीले मात्र व्यापारका लागि आवतजावत गर्दथे । कार्यालय सञ्चालनले अब भने यस नाकाबाट आवतजावत गर्न चाहने जोकोही नेपालीलाई सहज हुने देखिन्छ । गृहमन्त्री लेखकले नाकामा अध्यागमन कार्यालय उद्घाटन गर्दै भनेका थिए, अध्यागमन कार्यालय सञ्चालनसँगै चीनसँगको द्विपक्षीय सम्बन्ध अझै प्रगाढ बन्ने विश्वास छ । दुई देशका नागरिक आवतजावतसँगै द्विपक्षीय व्यापार अभिवृद्धिका लागि अध्यागमन कार्यालय महत्त्वपूर्ण हुन्छ । समुद्र सतहदेखि चार हजार ६ सय ५० मिटर उचाइमा रहेको यो नाकाको गत वर्ष कात्तिक २७ मा चीनको सिगात्से प्रान्तको झोम्वा काउन्ट्रीका मेजेस्ट्री नुर्बु छिरिङ र मुस्ताङका प्रमुख जिल्ला अधिकारी जनकराज पन्तले संयुक्त रूपमा उद्घाटन गरेका थिए । गण्डकी प्रदेशको उत्तरी भूभागमा अवस्थित कोरला नाका सञ्चालनमा आएसँगै प्रदेशकै दक्षिणी नाका भारतसँग जोडिने त्रिवेणी रहेका कारण व्यापार प्रवर्द्धन, पर्यटन विस्तार आदिका लागि यो बहुउपयोगी मार्ग बन्ने विश्वास लिइएको छ । दुई ठूला छिमेकी राष्ट्रसँग जोडिएको गण्डकी प्रदेशको समृद्धिमा यो नाका सञ्चालन कोशेढुंगा सावित हुने विश्वास लिइएको छ ।मुस्ताङका प्रमुख जिल्ला अधिकारी विष्णुप्रसाद भुसालले सीमापारको जस्तो भौतिक पूर्वाधार निर्माण भइनसके पनि कोरला नाकालाई व्यवस्थित गर्न अध्यागमन कार्यालय सञ्चालन भएको उल्लेख गरे । उनले थपे, यसबाट कोरला सुक्खा बन्दरगाहबाट हुने पारवहन सहज र व्यवस्थित हुनेछ । नेपाल इन्टरमोडल ट्रान्सपोर्ट डेभलपमेन्ट बोर्डले कोरोला नाकामा दशगजा छोडेर १ हजार रोपनी र १२ किलोमिटर तल नेचुङमा गरी दुई स्थानमा भौगोलिक अवस्था पहिचान, बन्दरगाह निर्माणको विस्तृत खाका र लागत अनुमान (डीपीआर) बनाएको थियो । सोही डीपीआर कार्यान्वयन गर्ने क्रममा पहिलो चरणमा विद्युत् र सञ्चार सुविधा पुर्याइएको हो । चिनियाँ पक्षले भने दशगजा छोडेर आधुनिक सूचानाप्रविधि जडित भन्सार कार्यालयका अतिरिक्त क्वारेन्टाइन, एनिमल क्वारेन्टाइन, कर्मचारी आवस गृह, प्रयोगशाला, गोदाम घर, ट्रक तथा कन्टेरन पार्किङ र सुरक्षा प्रबन्धलगायत आवश्यक पूर्वाधार बनाइसकेको छ । नेपालचीनबीच ०७५ मा हस्ताक्षर भएको पारवहन तथा यातायात सम्झौताको प्रोक्टोकलअनुसार सुक्खा बन्दरगाहसम्म आवतजावत गर्न खुल्ला भए पनि कोरोला नाकामा अहिले सन् १९८१ को नेपालचीनबीच व्यापार सम्झौताअनुसार सीमाबाट मुस्ताङका लोमन्थाङ र लोघेकरदामोदरकुण्ड गाउँपालिकावासीले मात्र सीमा वारपार गरी सामान किनबेच गर्दै आएका छन् । नेपाली अध्यागमन स्थापना भएपछि सबै नेपालीले पास लिएर कोरला सीमा वारपार गर्न पाउने भएका छन् । स्थानीयका अनुसार नेपालीले आवश्यक सामान चीनतर्फबाट ल्याए पनि नेपालबाट लाने बेलामा भने ब्रान्डिङ सामान खोज्छन् । जसले गर्दा नेपालबाट निर्यात गर्न सामग्री हुन्न र आयातमात्र बढी हुन्छ । गण्डकी प्रदेशको लाइफलाइन मानिएको कोरला नाकामा बन्ने सुक्खा बन्दरगाहबाट हुने पारवहन तथा सामान ढुवानी गर्न चौडा र मापदण्ड योग्य सडक निर्माणमा ढिलाइ भइरहेको छ । अहिले बेनीजोमसोमकोरला १ सय ८६ किलोमिटर सडक ७ मिटर पिचसहित ११ मिटर चौडा स्तरमा निर्माण भइरहेको छ ।पोखराबाट भूपी शेरचन मार्ग हुँदै म्याग्दीको बेनी पुगेपछि कालीगण्डकी नदी पछ्याउँदै हिमालय शृंखलालाई दक्षिण पारेर उकालो लागेको छ, बेनीजोमसोमलोमन्थाङकोरला राजमार्ग । कोरला नाकासँग जोडिन लुम्बिनी प्रदेशको बुटवल र कर्णाली प्रदेशको रुकुमबाट पस्ने मध्यपहाडी राजमार्ग र कालीगण्डकी करिडोर राजमार्ग भएर मालढुंगा जोडिएपछि म्याग्दी बेनी हुँदै कोरला नाकातर्फ उकालो लाग्छन् ।"
प्रधानमन्त्री अस्वस्थ,"काठमाडौं (कास) प्रधानमन्त्री केपी शर्मा ओली अस्वस्थ भएका छन् । प्रधानमन्त्रीको सचिवालयका सदस्यका अनुसार सोमबार बेलुका १०३ डिग्री ज्वरो आएपछि ओलीले मंगलबार अत्यावश्यक भेटघाटबाहेक सबै कार्यक्रम स्थगित गरे । उनले दिनभर नै बालुवाटारमा आराम गरेका छन् । मंगलबार बिहान निजी चिकित्सक डा दिव्यासिंह शाहले प्रधानमन्त्रीको स्वास्थ्य परीक्षण गरेकी थिइन् । हामीले रगत जाँचका लागि नमुना संकलन गरेर पठाएका थियौं । डेंगी हो कि भन्ने शंका थियो तर परीक्षणमा देखिएन, डा शाहले भनिन्, साँझ ज्वरो घट्दै गएको छ । प्रधानमन्त्रीको सचिवालयका एक अधिकारीका अनुसार अघिपछि सामान्य ज्वरो आउँदा ओली कार्यक्रममा जाने गर्थे । तर, यस पटक कडा ज्वरो आएकाले अत्यावश्यकबाहेकका कार्यक्रममा जानुभएको छैन, उनले भने, उहाँ प्रधानमन्त्री निवास, बालुवाटारमा आराम गरिरहनुभएको छ ।"
मानव बेचबिखन मुद्दामा फरार राउत कुवेतमा पक्राउ,काठमाडौं (कास) मानव बेचबिखन तथा ओसारपसार मुद्दामा फरार रहेका दिलीप राउत कुवेतमा पक्राउ परेका छन् । इन्टरपोलको खोजी सूचीमा रहेका धनुषाका राउतलाई कुवेत प्रहरीले पक्राउ गरेको हो । राउतलाई मंगलबार नेपाल ल्याइएको छ । इन्टरपोलले उनीविरुद्ध गत असोज १८ मा रेड नोटिस जारी गरेको थियो । राउत कुवेतमा लुकेर बसेको आशंकामा प्रहरीले कुवेत प्रहरीलाई पनि अनुरोध गरेको थियो । प्रहरी प्रधान कार्यालयका अनुसार नेपाल ल्याइएपछि राउतलाई प्रहरीको मानव बेचबिखन अनुसन्धान ब्युरोको जिम्मा लगाइएको छ ।
जाडो लाग्दा पनि सर्पदंशको जोखिम उस्तै,"(झापा)इलाम नगरपालिका११ निरपुरका सन्तोष नेम्वाङ गत मंगलबार पैदल घर जाँदै थिए । घर नजिकै पुगेपछि देब्रे खुट्टामा च्यास्स घोचेजस्तो भयो । मोबाइलको बत्ती बालेर हेर्दा रगत बगिरहेको थियो । केले टोक्यो भनेर यसो वरपर हेरेको त सर्प गुडुल्किएर बसिरहेको रहेछ, झापाको चारआलीस्थित नेपाली सेनाको सर्पदंश उपचार केन्द्रमा उपचाररत नेम्वाङले सुनाए । सर्पले डसेको थाहा पाएपछि उनी जिउँदो सर्प बोकेर आफैं बाइक कुदाएर उपचारका लागि राति नै चारआली आइपुगेका थिए । बेलैमा आएकाले ज्यान बच्यो, उनले भने, नत्र जे पनि हुने रहेछ । उपचारमा संलग्न चिकित्सकका अनुसार उनलाई हरेउ नामको सर्पले टोकेको हो । पहाडी क्षेत्रमा पाइने हरियो रङको यो सर्प विशालु हुन्छ । नेम्वाङले अरू पाँच दिन उपचार केन्द्रमा बस्नुपर्ने चिकित्सकले जनाएका छन् । चिसो याम सुरु भइसक्दा पनि चारआली उपचार केन्द्रमा सर्पदंशका बिरामीको चाप कम भएको छैन । गत बुधबार मात्रै सर्पले डसेका ७ जना उपचारका लागि आएका थिए । केही डिस्चार्च भइसके । केही उपचाररत नै छन् । खासगरी गर्मीयाममा सर्पको जोखिम बढी हुने गर्छ । यस पटक भने हिउँद सुरु हुँदै गर्दासम्म सर्पदंशको जोखिम कम हुन सकेको छैन । प्रायः गर्मीमा सर्प जमिन बाहिर निस्किँदा जोखिम धेरै हुन्छ । हिउँदमा भने सर्पहरू दुलोभित्र पस्ने गर्छन् । पछिल्लो समय भने कात्तिक मध्य भइसक्दा पनि सर्पदंशको जोखिम कम हुन नसकेको उपचारमा संलग्न चिकित्सकहरूले जनाएका छन् । सर्पदंश उपचार केन्द्रमा भारतीय बिरामीको पनि चाप लाग्ने गरेको छ । बुधबार राति भारतको नक्सलबारीबाट मोहम्मद फरिद मेची तरेर आएका थिए । जंगल नजिकै पिसाब फेर्ने क्रममा उनलाई सर्पले डसेको थियो । अत्तालिएर उनी राति नै उपचारका लागि नेपाल आएका थिए । उपचार क्रममा थाहा भयो, उनलाई ढोडिया नामको कम विशालु सर्पले डसेको रहेछ । सर्पले टोक्दा हामी आउने ठाउँ चारआलीको सर्पदंश उपचार केन्द्र नै हो, मोहम्मदले भने, सीमा क्षेत्रवासीका लागि ठूलो सहयोग भएको छ यो केन्द्रले । भारततिर नजिकै उपचार केन्द्र नहुँदा उनीहरूका लागि यो नजिकको उपचार गन्तव्य बनेको छ । झापा, पाँचथर, इलाम र ताप्लेजुङसहित तेह्रथुम जिल्लाबाट पनि केन्द्रमा बिरामी अत्यधिक आउने गरेको पाइएको छ ।"
घडियाल गोहीलाई माछा मार्ने जालको पासो,(चितवन) दुर्लभ जीव घडियाल गोहीका लागि माछा मार्न थापेका जालले जोखिम बढाएको छ । चितवन राष्ट्रिय निकुञ्जको टोलीले कात्तिक १२ मा राप्ती नदीमा माछा मार्ने जालमा बेरिएको एउटा घडियाल गोहीको उद्धार गरेको थियो । मेघौली नजिक राप्ती नदीमा जालमा बेरिएको अवस्थामा भेटिएको उक्त पोथी घडियाललाई संयोगले जिउँदै उद्धार गर्न सकेको चितवन राष्ट्रिय निकुञ्जका सूचना अधिकारी अविनाश थापा मगरले बताए । माछा मार्नेहरूले थापेको जालले घडियाल गोहीलाई समस्यामा पार्ने गरेको उनले बताए । निकुञ्ज सिमाना भएर बग्ने खोला र नदीमा स्वीकृति लिएका बोटे तथा अन्य व्यक्तिले निश्चित समय गोही तथा अन्य जलचरलाई नोक्सानी नहुने खालका हाते जाल प्रयोग गरेर माछा मार्न पाउँछन् । तर मापदण्ड विपरीतका जाल प्रयोगले घडियालसँगै अन्य जलचर पनि जोखिममा परेका छन् । निकुञ्जका संरक्षण अधिकृत थापा मगरले निकुञ्जको गस्ती टोलीले कात्तिक महिनामा मात्रै तियारी जाल प्रयोग गरेर माछा मार्ने तीन जनालाई समाएको बताए । चितवन निकुञ्ज कार्यालयले गत वर्षको पुसमा गरेको सर्वेक्षणमा निकुञ्ज हुँदै बग्ने राप्ती नदी र यसका सहायक खोलाहरूमा १५२ र नारायणी नदीमा ११३ गरी निकुञ्ज आसपासका खोला र नदीमा २६५ वटा घडियाल गोही देखिएका थिए । निकुञ्ज कार्यालयका अनुसार गत वर्ष दुईवटा घडियाल गोही मृत फेला परेका थिए ।
राज्यद्वारा नागरिकमाथि गरिने उपेक्षाको स्पष्ट तस्बिर,"आधुनिक राज्यले आफ्ना नागरिकप्रति गर्नुपर्ने आदर्श व्यवहार कस्तो हुनुपर्छ भन्ने विषयमा अनेकौं मतहरू पाइन्छन् । यसका सैद्धान्तिक व्याख्यालाई छाडौं, कैयौं देशमा विपत् बेहोरेका नागरिकप्रति राज्यले गर्ने सहयोगबाट पनि अरूले पनि सिक्न सक्छन् । तर नेपाली राज्यको तौरतरिका भने बिलकुल बेपर्वाह खालको छ । त्यसको एउटा सन्दर्भ हो गत वर्षको जाजरकोट भूकम्प प्रभावितप्रति राज्यले गरिरहेको उपेक्षा । यो उपेक्षा आधुनिक राज्यको कर्तव्यअनुरूपको छैन । साथसाथै, अप्ठ्यारोमा परेका मानिसप्रति देखाउनुपर्ने सार्वभौम मानवीय व्यवहारअनुरूपको पनि छैन । त्यसैले सरकारले भूकम्प प्रभावितका सम्बन्धमा गरेका वाचालाई तत्काल पूरा गर्दै र उनीहरूको जीवनलाई सहजीकरण गर्ने आफ्नो दायित्व निर्वाहका लागि गम्भीर बन्न आग्रह छ ।२०८० कात्तिक १७ गते मध्यरात ११ः४७ मा जाजरकोटको रामीडाँडालाई केन्द्रबिन्दु बनाएर ६४ रेक्टर स्केलको भूकम्प गएको थियो । त्यसबाट सुर्खेत, रुकुम पश्चिम र जाजरकोट बढी प्रभावित भएका थिए । आकार र क्षतिका हिसाबले २०७२ को महाभूकम्पपछि नेपालले भोगेको यो नै ठूलो आकारको भूकम्प हो । भूकम्पमा परेर त्यतिबेला जाजरकोटमा १ सय १ र रुकुम पश्चिममा ५६ गरी १ सय ५७ जनाको ज्यान गएको थियो । भूकम्पमा परेर तत्कालै वा उपचारका क्रममा हुने मृत्यु शोकको विषय अवश्य पनि हो । तर यसमा सामान्यतयाः राज्यलाई जोडिँदैन । राज्यका नीतिहरूले भूकम्पबाट हुन सक्ने क्षतिलाई न्यूनीकरण गर्न भूमिका खेल्ने भए पनि मूलतः प्राकृतिक प्रकोपकै रूपमा लिइन्छ । तर, भूकम्पपछि भने राज्यको उपस्थितिको खोजी हुन्छ, उसको कार्यशैलीको मूल्यांकन हुन्छ । त्यसमा उसको दायित्व र जवाफदेही भूमिकाको खोजी हुन्छ । जाजरकोटमा गएको भूकम्पपछि राज्यको जिम्मेवारी बोध कमजोर देखियो । त्यो सिलसिला अद्यापि जारी छ ।तिहार नजिकिँदै गर्दा भूकम्प गएको थियो । रमाइलो साटासाट गर्ने पर्वको मुखमा त्यस क्षेत्रका नागरिकले आफन्तको मृत्यु खेपे । बस्ने घर नै गुमाए । एकाएक त्रिपालमुनि बस्न बाध्य भए । कतिपयले सामान्य टहराको जोहो गरे । त्यसपछि उनीहरू हिउँदको चिसोबाट कठ्यांग्रिए, वर्षात्को झरीमा रुझे, बाढीपहिरो भोगे । भूकम्पपछि प्रभावितहरूको सुरक्षित बसोबास सुनिश्चित हुन नसक्दा हिउँदको चिसो थेग्न नसकेर जाजरकोटमा त्रिपालमै ४३ जनाको ज्यान गयो । झन्डै ६ हजार बालबालिका, वृद्धवृद्धा, सुत्केरी र गर्भवती बिरामी परेका थिए । त्यस्तै, टहरामा रहेका १२ जनाले बाढीपहिरोमा परेर ज्यान गुमाए । भूकम्प जानुमा राज्यको दोष थिएन । तर, त्यसपछि भएका मृत्यु र बिरामीमा भने अवश्य दोष छ । र, त्यो दोषलाई अनुभूत नगर्ने हो र जिम्मेवारी बोध नगर्ने हो भने दुःखदायी घटनाको पुनरावृत्ति हुन सक्छ ।भूकम्पपछि तत्काल त्रिपालमा बसेका नागरिकलाई अस्थायी टहरा हुँदै स्थायी बसोबासतर्फ लैजानका लागि गम्भीर पहल हुन सकेको छैन । सरकारले भूकम्पबाट प्रभावित घरपरिवारलाई अस्थायी आवास निर्माण अनुदान कार्यविधि, २०८० तयार गरेको थियो । उसले टहरा निर्माणका लागि दुई किस्तामा प्रतिपरिवार ५० हजार अनुदानको व्यवस्था पनि गरेको थियो । तर, कैयौंले पहिलो किस्ता नै पाएका छैनन् । जाजरकोटमा ४८ हजार ५ सय १६ लाभग्राहीमध्ये ४० हजार ४१ लाभग्राहीले अस्थायी आवास निर्माणका लागि २५ हजार रुपैयाँका दरले पहिलो किस्ताको रकम पाएका छन् । तर, ८ हजार ४ सय ७५ ले पहिलो किस्ताको रकम पाउन बाँकी छ । त्यस्तै, रुकुम पश्चिमका ३२ हजार ९ सय ९६ ले पहिलो किस्ता पाए भने २ हजार १ परिवारले अझै पाएका छैनन् । सल्यानका ४ हजार ४ सय ७ परिवारमध्ये २ हजार ७ सय २५ परिवारले मात्रै पहिलो किस्ता पाएका छन् । यसैबीच, जाजरकोटमा ६ हजार ६ सय ६३ र रुकुम पश्चिममा १६ हजारले दोस्रो किस्ताबापतको रकम पाएका छन् । सल्यानमा त्यो प्रक्रिया नै सुरु भएको छैन । एक वर्षसम्म अस्थायी टहरा निर्माणका लागि राज्यले हेलचेक्य्राइँ गरेपछि सुरक्षित र स्थायी बासस्थान निर्माणको काम कहिले सुरु हुने निश्चित छैन । पुनर्निर्माणको काम कहिले सुरु हुने हो भन्ने कुनै ठेगान छैन ।राज्यले परिस्थितिलाई गम्भीरतापूर्वक लिन सकेको भए, आफ्नो दायित्व बोध गर्न सकेको भए, नागरिकले यतिञ्जेलसम्म आफ्नो पीडाका बीच पनि अगाडिको बाटो पहिल्याइसक्ने थिए । दैनिकीलाई पुनः एउटा लयमा ल्याइसक्ने थिए । तर सरकारी उपेक्षाका कारण भूकम्प प्रभावित नागरिकले यतिञ्जेल भोगेको कष्टकर दैनिकी थप लम्बिने सम्भावना बढेको छ । अस्थायी बसोबासका लागि निर्माण गरिएका टहरामा सातआठ जनासम्म कोचिएर बस्नुपर्दा कैयौं परिवारले अप्ठ्यारो भोग्नुपरेको छ । उनीहरूको जीविकोपार्जनका आधारहरू पनि बिथोलिएका छन् । उत्पादन वा रोजगारीसँगको आधार टुटेका कारण खाद्यान्नदेखि दैनिक आवश्यकताका अन्य वस्तुको अभाव भोग्नुपरेको छ । नागरिकको जीवनलाई सहज तुल्याउन राज्य आफैंले अग्रसरता लिनुपर्नेमा वर्ष दिनसम्म भइरहेको बेवास्ता अक्षम्य छ । अब भने सरकारले आफ्नो दायित्व बोध गर्न सक्नुपर्छ । भूकम्पपीडितलाई राज्य भएको अनुभूति दिलाउन सक्नुपर्छ ।"
किन बिदेसिन्छन् युवा ?,"विदेश अध्ययनका लागि मात्रै दुई महिनाको अवधिमा २८ अर्ब रुपैयाँ बाहिरिएको समाचार आएका छन् । पैसा बाहिरिनु मात्र ठूलो कुरा होइन, अहिले पढ्न गएका धेरै युवा स्वदेश फर्कंदैनन्, यसले देशलाई कति घाटा होला ? अमेरिका, अस्ट्रेलिया, क्यानडा, जापान जस्ता देशमा नेपाली युवायुवतीको संख्या अधिक छ । विदेशमा अध्ययनका लागि भनेर गएका उनीहरूलाई पछि स्वदेशमा ल्याउने र सीपअनुसारको काम दिने सरकारको कुनै योजना छैन । बरु विदेशसँग श्रम सम्झौता गरेर बाँकी रहेका कम शिक्षित युवालाई पनि विदेश नै पठाउने सोच देख्दा अचम्म लाग्छ । भाषण गर्दा मैले यसो गरें, उसो गरें तर जनताले देखेननन् भनेर केही हुँदैन । गर्न सकिने न्यूनतम कामसम्म सरकारबाट नहुनु नेपालीका लागि दुःखद हो ।पछिल्लो समय अध्ययनका लागि बाहिर जाने युवाको संख्याले भविष्यमा यहाँ दक्ष जनशक्तिको अभाव हुने जोखिम देखाउँछ । युवापुस्ता विदेशप्रति आकर्षित भए, देशमा किन बस्न चाहेनन् भन्ने विषयमा सरकारले सोच्न ढिला भइसक्यो । देशमा भएका विश्वविद्यालयमा विद्यार्थी रित्तिँदै गएका छन् । विद्यार्थी विदेश जाने, शिक्षकहरू राजनीति गर्ने हुँदा हाम्रो शिक्षा क्षेत्र पनि अस्तव्यस्त हुन पुग्यो । सबभन्दा पुरानो त्रिभुवन विश्वविद्यालय अहिले राजनीतिक अखडा बनेको छ । शिक्षालाई राजनीतिको घेराभन्दा पर राख्नुपर्छ भन्दा सरकार सुन्दैन । भोलि युवाविहीन देश बन्यो भने अवस्था के होला, सोचौं त ! युरोप, अमेरिका, अस्ट्रेलिया, क्यानडाजस्ता विकसित देशमा अध्ययन गर्न गएका ९० प्रतिशत विद्यार्थी फर्कनेवाला छैनन्् । यसलाई कसरी रोक्ने, के गर्दा युवालाई स्वदेशमै अध्ययन गर्ने वातावरण बनाउन सकिन्छ भन्ने विषयमा राज्यले कहिले सोच्ने ? पुरुषोत्तम घिमिरे, जोरपाटी, काठमाडौं"
ओलीको घट्दो ओज,"खरो वक्ता र अरूको चर्को आलोचना गर्ने पात्रका रूपमा चित्रित नेकपा एमालेका अध्यक्ष एवं प्रधानमन्त्री केपी शर्मा ओली पछिल्लो समय निष्क्रिय जस्तै देखिन्छन् । यसअघि प्रधानमन्त्री हुँदा होस् या विपक्षी दलको नेता हुँदा, निकै कडा अभिव्यक्ति आइरहेका हुन्थे । जब उनी पछिल्लो पटक प्रधानमन्त्री भए, त्यसपछि उनमा एकाएक शिथिलता देखा पर्न थालेको छ । प्रधानमन्त्रीको पद सम्हालेको डेढ महिना पुग्दा नपुग्दै गत भदौ १० गते राजधानीको टुँडिखेलमा गौरा पर्वको उद्घाटन गर्न पुगेका ओली र सत्ता गठबन्धनको मुख्य घटक कांग्रेस सभापति शेरबहादुर देउवाका विरुद्ध सर्वसाधारण नागरिकका तर्फबाट चर्को नाराबाजी भएको थियो । ओली प्रधानमन्त्री भएपछि नै बंगलादेशमा राजनीतिक घटनाक्रम परिवर्तन भएको थियो । जसका कारण त्यहाँकी प्रधानमन्त्री शेख हसिना देश छोडेर भारतमा शरण लिन पुगेकी थिइन् । बंगलादेशमा विकसित राजनीतिक परिस्थिति र नेपालमा पनि प्रधानमन्त्री र पूर्वप्रधानमन्त्रीका विरुद्धमा सार्वजनिक रूपमै नारा लाग्नुले पनि ओली केही हच्किएका हुन् । त्यतिमात्रै होइन संयुक्त राष्ट्रसंघको महासभामा भाग लिन अमेरिका पुगेका ओलीका सामु पनि त्यहाँका नेपालीले चर्को नाराबाजी गरेका कारण उनले कतिपय कार्यक्रम नै स्थगित गर्नुपरेको थियो । बाहिर देखिएका यस्ता केही कारणले ओलीलाई झड्का पुगेको हो भने थुप्रै अदृश्य कारणले पनि पहिले जस्तो उत्तेजित र आक्रामक किमिमले बोल्न नसकेका हुन् ।वेटिङ प्रधानमन्त्रीका रूपमा बसेका कांग्रेस सभापति देउवाकी पत्नी आरजु राणा र कांग्रेसकै उपसभापति धनराज गुरुङका कारण पनि ओली यतिबेला अप्ठ्यारो अवस्थामा परेका छन् भन्ने बुझिन्छ । उस्तै उस्तै प्रकृतिको प्रकरणमा राष्ट्रिय स्वतन्त्र पार्टीका सभापति रवि लामिछानेलाई प्रहरीले हिरासतमा लिनु र गुरुङमाथि सामान्य सोधपुछसम्म पनि नहुनुले बाहिरी वृत्तमा सर्वसाधारण जनता र अन्य पार्टीका नेता कार्यकर्तामा आक्रोश देखिएको छ र यो देखिनु स्वाभाविक पनि हो । आम नागरिकले सिधा देखेको कुरा धनराज र आरजुमाथि त्यत्रो आरोप लाग्दा पनि किन खुलेआम छाडिदिएको ? ओलीका सामु यही बाध्यता छ, आम जनताले देखेका उनै व्यक्तिहरूमाथि हात उठाए भने सरकार धरापमा पर्ने निश्चित छ । प्रधानमन्त्रीको कुर्सीमा ओली बसेको भए तापनि त्यसको चाबी देउवाले गोजीमा राखेर हिँडेका छन् । ओली, देउवा वा प्रचण्ड जोसुकै हुन्, गठबन्धन सरकारको नेतृत्व गर्ने कसैको हातमा पनि सत्ताको चाबी हुँदैन । यसैले पनि ओली अहिले मूकदर्शक भएर बसेका छन् । सरकारमा मात्रै होइन पार्टीमा समेत ओलीका विरुद्ध आवाज उठ्न थालेका छन् । सायद एउटै व्यक्ति पटक पटक नेतृत्वमा बसिरहनुको उपज यही हो । सुजन देवकोटा, पालुङ्टार४, गोरखा"
एक जुगमा एक दिन एकचोटि आउँछ,"सन्दर्भहरूःपहिलो सन्दर्भ छ, मार्टिन लुथर किङ जुनियरको । उनको नेतृत्वमा सन् १९५० र १९६० को दशकमा अमेरिकामा ऐतिहासिक नागरिक आन्दोलन भएको थियो । मार्टिन लुथर किङ महात्मा गान्धीको अहिंसात्मक प्रतिरोधबाट प्रेरित थिए । त्यसैअनुसार उनको नेतृत्वमा त्यो समय अनेकौं सत्याग्रह, बहिष्कार, जनसभा र मार्चहरू आयोजना भए । जसको मुख्य उद्देश्य थियो, अमेरिकी लोकतन्त्रलाई अझ विस्तारित, न्यायपूर्ण र गहिरो बनाउनु । रंगभेदको अन्त्य गर्नु र सबैका लागि स्वाभिमानको प्रत्याभूति दिलाउनु । नागरिक अधिकार आन्दोलन मूलतः अश्वेतहरूका लागि शिक्षा, स्वास्थ्य, रोजगार, आवास र मतदानको अधिकारमा केन्द्रित थियो । आन्दोलनका क्रममा मोंटगोमरी बस बहिष्कारदेखि वासिङ्टन मार्च जस्ता विशाल प्रदर्शनहरू भएका थिए । जसमा लाखौं नागरिकको सहभागिता थियो । वासिङ्टन मार्चकै सन्दर्भमा मार्टिन लुथर किङले गरेको भाषण आई ह्याभ अ ड्रिम समयक्रममा विश्व प्रख्यात भयो । जसलाई समानता र न्यायको विश्व प्रसिद्ध उद्घोषण मानिन्छ । त्यही आन्दोलनको प्रतिफल, अमेरिकाले सन् १९६४ मा सिभिल राइट्स एक्ट र सन् १९६५ मा भोटिङ राइट्स एक्ट पारित गर्यो । इतिहासले भन्छ, अमेरिकी लोकतन्त्रलाई न्यायपूर्ण, समावेशी र समानतामूलक बनाउन मार्टिन लुथर किङको नेतृत्वमा भएको आन्दोलन एक युगीन परिघटना थियो । जसलाई अमेरिकी लोकतन्त्रवादीहरूले गौरवपूर्ण आन्दोलनका रूपमा आज पनि सम्झना गर्दछन् । यसैगरी, सन् १९७० को दशकमा भारत ठूलो आर्थिक संकट, बेरोजगारी र महँगीको सिकार भयो । लोकतन्त्रले परिणाम दिन सकेन । दलहरू नागरिकप्रति बेपर्वाह भए । र, सरकार तानाशाही बन्दै गयो । भ्रष्टाचार, गरिबी, भोकमरी र निराशाले जर्जर भारतमा नागरिक असन्तुष्टि र निराशा तीव्र बन्दै गयो । परिणाम, सन् १९७४ मा जयप्रकाश नारायणले (जेपी नारायण) सम्पूर्ण क्रान्ति को आह्वान गर्दै आन्दोलन सुरु गरे । उनले लोकतन्त्रलाई प्रभावकारी बनाउन टोटल रिभोल्युसन भने । प्रारम्भमा युवा विद्यार्थीहरूको सहभागिता रहेको आन्दोलन बिस्तारै फैलिँदै गयो । आन्दोलनको बल र समर्थन बढ्दै गएपछि प्रधानमन्त्री इन्दिरा गान्धीले २५ जुन १९७५ मा आपत्काल घोषणा गरिन् । जयप्रकाश नारायणसहित प्रमुख नेताहरू जेल परे । तर आन्दोलनको प्रभावले आपत्कालको प्रतिरोध बढ्दै गयो । आन्दोलनले नागरिक अधिकार र स्वतन्त्रताको पक्षमा व्यापक जनलहर ल्यायो । र, त्यो आन्दोलनले भारतीय राज्य, राजनीति र समाजको लोकतन्त्रीकरणमा महत्त्वपूर्ण योगदान पुर्यायो । भनिन्छ, भारतमा लोकतन्त्रलाई अझ व्यापक र विस्तारित गर्न त्यो आन्दोलनको ऐतिहासिक योगदान थियो । त्यसैले जेपी नारायण बने, लोकनायक ।यसैगरी, राममनोहर लोहियाको नेतृत्वमा भएको आन्दोलन भारतको अर्को एक चर्चित आन्दोलन हो । जसले सामाजिक न्याय, आर्थिक समानता र समावेशीकरणमा महत्त्वपूर्ण भूमिका खेलेको थियो । त्यसैले लोहियाको आन्दोलनलाई भारतको स्वतन्त्रतापछि गरिएको सामाजिक परिवर्तन र राजनीतिक सुधारको युगीन घटना मानिन्छ । लोहिया स्वयं स्वतन्त्रता आन्दोलनमा महात्मा गान्धीका समर्थक थिए र स्वतन्त्रता संग्राममा नेतृत्वदायी भूमिका खेलेका थिए । तर उनले स्वतन्त्रता प्राप्तिपछि पनि आन्दोलनको औचित्य देखे र त्यसको नेतृत्व गरे । उनी लोकतन्त्रलाई जीवन्त बनाउन आन्दोलन एक निरन्तरको प्रक्रिया मान्दथे । लोहियाको चर्चित नारा थियो पिछडा पावें सौ में साठ । जसको राजनीतिक अर्थ थियो, किसान, पिछडावर्ग र गरिबका लागि सयमा साठी भाग । पिछडिएका वर्गका लागि आरक्षण र समान अवसर । उनको आन्दोलनलाई सप्तक्रान्ति आन्दोलन पनि भनिन्छ । किनभने उनले लोकतन्त्रलाई प्रभावकारी बनाउन सातवटा बुँदामा सुधारको प्रस्ताव गरेका थिए । पहिलो, महिला र पुरुषमा सम्पूर्ण समानता । दोस्रो, रंगका आधारमा गरिने भेदभावको अन्त्य । तेस्रो, जन्म र जातका आधारमा गरिने भेदभावको अन्त्य । चौथो, विदेशी हस्तक्षेपविरुद्ध राष्ट्रिय स्वाधीनताको प्रवर्द्धन । पाँचौं, आर्थिक समानता । छैटौं, व्यक्तिको निजत्वको रक्षा । सातौं, मानवताको रक्षा ।लोहिया गरिब र मजदुर वर्गको अधिकारको पक्षमा थिए । उनले आन्दोलनका क्रममा भूमिसुधार र आर्थिक समानताको सशक्त वकालत गरे । परिणाम, यही आन्दोलनका कारण भारतमा पिछडिएका समुदायका लागि आरक्षणको नीति आयो । भूमिसुधार प्रारम्भ भयो । यसैगरी, लोहिया भारतीय राजनीतिक प्रणालीमा लोकतान्त्रिक मूल्यहरूको पुनःस्थापना आवश्यक ठान्दथे । उनी स्थानीय निकायलाई सशक्त बनाउन जोड दिन्थे । लोहियाको आन्दोलनले भारतमा दलित, पिछडावर्ग, महिला र गरिबहरूको अधिकारका लागि नयाँ युगको प्रारम्भ गरेको मानिन्छ । जसले भारतीय समाजमा समानता, स्वतन्त्रता र सामाजिक न्यायको सिद्धान्तलाई गहिराइसम्म पुर्यायो । स्पष्ट छ कि, यी आन्दोलन लोकतन्त्रविरोधी आन्दोलन थिएनन् । बरु यी प्राप्त उपलब्धिलाई कसरी गहिरो र जनमुखी बनाउने भन्नेमा केन्द्रित अग्रगामी आन्दोलनहरू थिए । जसले लोकतन्त्रलाई गतिशील र न्यायपूर्ण बनाउन (भारत र अमेरिकामा) ठूलो योगदान गरेका थिए । जसको अर्थ स्पष्ट थियो, लोकतन्त्रमा पनि आन्दोलन आवश्यक हुन्छ । अन्यथा, आन्दोलनबाट नागरिकले आफ्नो शक्ति र सामर्थ्य नदेखाउने हो भने, लोकतन्त्र निर्वाचित सर्वसत्तावादमा फेरिन्छ । जो निकै खतरनाक कुरा हो । अन्त्यमा, यी आन्दोलनसँगै विश्व चर्चित बनेको एउटा गीतको स्मरण गरौं । त्यो गीत हो हामी जित्नेछौं एकदिन । अर्थात्, वि स्याल ओवरकम सम डे । यो गीत मार्टिन लुथर किङको नेतृत्वमा भएको अमेरिकी नागरिक अधिकार आन्दोलनको एक चर्चित र प्रमुख गीत थियो । जसलाई त्यहाँ सिभिल राइट्स एन्थम पनि भनिन्छ । रोचक कुरा के भने यो गीत नेपालमा पनि लोकप्रिय छ र हामीले पनि आन्दोलनताका यो गीत खुबै गायौं । तर दुर्भाग्य गीतले भनेझैं हामी नागरिकले अझै जित्न पाएका छैनौं । अझै भोट हाल्नेहरूले हार्ने र भोट पाउनेहरूले जित्ने सर्वसत्तावादी लोकतन्त्रले हामीमाथि शासन गरिरहेको छ । अझै पनि दलतन्त्रले लोकतन्त्रको आत्मा मारेको छ र हामी लोकतन्त्रको भ्रममा बाँच्न बाध्य छौं । अतः यो लोकतन्त्रलाई अझ धेरै लोकतन्त्रीकरण गर्न आवश्यक भएको छ । अर्थात्, साँचो लोकतन्त्र । कञ्चन लोकतन्त्र । नागरिकको सम्पूर्ण जीवनलाई प्रज्वलित गर्ने लोकतन्त्र । र, त्यसका लागि हामीलाई चाहिएको छ, सम्पूर्ण क्रान्ति (बिम्बमा भन्दा) । र, चाहिएको छ, त्यो क्रान्ति (आन्दोलन) को नेतृत्व गर्ने नयाँ मार्टिन, जेपी र लोहिया । को होलान् हाम्रा मार्टिन, जेपी र लोहिया ? कसले गाउन सुरु गर्ला फेरि त्यही गीत एक जुगमा एकदिन एकचोटि आउँछ, उलटपुलट, उथलपुथल हेरफेर ल्याउँछ । जसलाई हामीले लोकतान्त्रिक जनआन्दोलनका ती दिनहरूमा हामी जित्नेछौं एकदिन सँगै गाएका थियौं । प्रिय देवेन्द्रराज पाण्डे, केदारभक्त माथेमा, सुशीला कार्की, खगेन्द्र संग्रौला, भोजराज पोख्रेल, कृष्ण खनाल, सीके लाल (मात्र यी केही नाम हुन्, जसले ०६२६३ मा लोकतान्त्रिक आन्दोलनको नेतृत्व गरेका थिए) के तपाईंहरू लोकतन्त्रको आत्मा फर्काउन तयार हो ? किनभने, हामीलाई फेरि एउटा जनआन्दोलनको आवश्यकता पर्यो । सम्पूर्ण लोकतन्त्र प्राप्तिको एउटा परिपक्व जनआन्दोलन । जसले राज्य, राजनीति दल र नेतृत्वको सफाइ गरोस् । जसले लोकतन्त्रको आत्मालाई पुनर्जीवित गरोस् । जसले दलतन्त्रको अन्त्य गरोस् । जसले भ्रष्टाचारीलाई जेल पठाओस् र सुशासनको प्रत्याभूति गरोस् । अन्यथा, यही अवस्था रहे लोकतन्त्र, लोकतन्त्र रहने छैन र हामी फेरि हार्नेछौं । त्यसैले आन्दोलन आजको आवश्यकता हो । के हामी इतिहासको त्यो अद्भुत समय पर्खिरहेका छौं ? आउनुहोस्, फेरि सडकमा निस्किएर गीत गाऔं एक जुगमा एकदिन एकचोटि आउँछ, उलटपुलट, उथलपुथल हेरफेर ल्याउँछ ।"
सूचना युगको संसार,"डिजिटल डिभाइडसूचना युगले अभूतपूर्व कनेक्टिभिटी र सूचनामा पहुँचको अवसर दिएको भए पनि डिजिटल क्रान्तिको प्रभाव सबैतिर समान रूपमा फैलिएको छैन । परिणामस्वरूप डिजिटल डिभाइड का रूपमा नयाँ समस्या सिर्जना भएको छ । यो विभाजनले सामाजिक समानता, आर्थिक अवसर र समग्र सामाजिक विकासमा गहिरो असर पार्छ । डिजिटल विभाजनको मुख्य कारण प्रविधिमा पहुँचको असमानता हो । विश्वका धेरै भागमा विशेषगरी ग्रामीण र कम आय भएका सहरी क्षेत्रमा कम्प्युटर, स्मार्टफोन र उच्च गतिको इन्टरनेट जडान जस्ता उपकरण र प्रविधिहरूको पहुँच सीमित छ । प्रविधि उपलब्ध भए तापनि यसको प्रभावकारी प्रयोग गर्ने क्षमतामा प्रायः खाडल हुन्छ । प्रविधिको प्रयोग गर्ने तरिकामा पनि भिन्नता हुन सक्छ । उच्चआय र शिक्षित व्यक्तिहरूले रोजगारी, शिक्षा र वाणिज्य जस्ता कार्यको लागि प्रविधि र इन्टरनेट प्रयोग गर्छन् भने गरिब तथा कम साक्षर आधारभूत सञ्चार र मनोरञ्जनका लागि मात्र प्रयोग गर्न सक्छन् । यसमा डिजिटल साक्षरताको पनि ठूलो भूमिका रहन्छ । डिजिटल टेक्नोलोजी र इन्टरनेटमा पहुँच भएका विद्यार्थीले अनलाइन स्रोत, शैक्षिक सफ्टवेयर र भर्चुअल लर्निङ वातावरणबाट फाइदा उठाउन सक्छन् । यसको विपरीत, पहुँच नभएका विद्यार्थीले शैक्षिक असमानतालाई अझ बढाउँदै ठूलो नोक्सानी बेहोर्नुपरेको छ । इन्टरनेट र डिजिटल उपकरणको पहुँच रोजगारी खोज्न, सरकारी सेवामा प्रवेश गर्न र डिजिटल अर्थव्यवस्थामा भाग लिन जरुरी भइसकेको छ । पहुँच नभएकाहरूलाई प्रायः यी अवसरबाट वञ्चित गरिन्छ, उनीहरूको आर्थिक गतिशीलता सीमित हुन्छ र गरिबीको चक्रलाई कायम राख्छ । टेलिमेडिसिन, इलेक्ट्रोनिक स्वास्थ्य रेकर्ड र अनलाइन स्वास्थ्य जानकारीले स्वास्थ्य सेवाको पहुँच र गुणस्तर सुधार गर्न सहयोग पुर्याएको छ तर यी प्रविधिमा पहुँच नभएका व्यक्ति र समुदाय पछाडि छोडिएका छन् । डिजिटल डिभाइडले सार्वजनिक स्वास्थ्य प्रयासलाई पनि असर गर्न सक्छ । डिजिटल सञ्चार उपकरणमा पर्याप्त पहुँच नहुँदा केही जनसंख्याले महत्त्वपूर्ण स्वास्थ्य जानकारी नपाउन सक्छन् । सूचना र सञ्चार प्रविधिको पहुँचले सामाजिक गतिविधिमा संलग्न हुन र राजनीतिक मुद्दाबारे सूचित रहन सजिलो बनाउँछ । सामाजिक र राजनीतिक आन्दोलनलाई संगठित र परिचालन गर्न सामाजिक सञ्जाल प्लेटफर्म र अनलाइन फोरम महत्त्वपूर्ण भएका छन् । डिजिटल डिभाइडले यसमा पहुँच नभएकाहरू प्रायः यी प्रक्रियाबाट सीमान्तकृत भएका छन् । डिजिटल डिभाइडलाई सम्बोधन गर्न बहुआयामिक प्रयास आवश्यक पर्छ । ब्रोडब्यान्ड पूर्वाधारलाई पहुँच नपुगेका क्षेत्रमा विस्तार गर्नु जरुरी छ । अनुदान तथा छुट दिएर कम आय भएका परिवारका लागि डिजिटल प्रविधि र इन्टरनेट पहुँच सुनिश्चित गर्नुपर्छ । प्रविधिको प्रभावकारी प्रयोग गर्न सक्षम बनाउन डिजिटल साक्षरता कार्यक्रममा लगानी गर्नुपर्छ । सूचना युगको प्रमुख चुनौती बनेको डिजिटल डिभाइडले शिक्षा, आर्थिक अवसर, स्वास्थ्य सेवा र सामाजिक सहभागिताका लागि दूरगामी प्रभाव पार्न सक्छ । त्यसैले डिजिटल टेक्नोलोजीका लाभ समान रूपमा वितरण गर्न र सबैले डिजिटल संसारमा पूर्णरूपमा भाग लिने अवसर सुनिश्चित गर्नुपर्छ । वाग्ले चीनको सञ्चार विश्वविद्यालयमा विद्यावारिधि गर्दै छन् ।"
वातावरणमा असर गर्ने खाना अशुद्ध,"धर्महरूमा तीर्थव्रत गर्दा चोखो खानुपर्छ भन्ने मान्यता छ । दसैं, तिहार जस्ता चाडपर्व मिठोमसिनो खाने भनेर नै चिनिन्छन् । अगाडिका केही दशकसम्म चोखो, मिठो स्वास्थ्यका पनि परिचायक थिए, धेरै खाएर यदाकदा अपच हुनेबाहेक । तर अब चोखो वा मिठो स्वस्थ खानाका परिचायक रहेनन् । धार्मिक होस् वा व्यावहारिक, कुन खाना चोखो वा शुद्ध भनेर पुनः परिभाषित गर्नुपर्ने बेला भएको छ ।कुरा मांसाहारबाटै (लेखक शाकाहारी भए पनि) सुरु गरौं । सामान्यतः ठूलो मात्रामा उत्पादन गरिएको बजारमा पाइने मासु न स्वस्थ हुने भो, न चोखो । कुखुरा वा खसी खेतबारी वा जंगलमा खाना खोजेर हुर्काइँदैनन् । खासगरी कुखुरा त कारखानामा उत्पादन गरिएका जीवित औद्योगिक उत्पादन हुन् । उनीहरूलाई सानो ठाउँमा हुर्काइएकाले तिनको स्वास्थ्यमा पर्ने प्रभावको कुरै छाडौं । तिनीहरूलाई जीवित र मोटो राख्न थुप्रै कृत्रिम खाना र बिरामी नपार्न एन्टिबायोटिकलगायतका औषधि खुवाइन्छन् । यसले मानिसको स्वास्थ्यमा पार्ने असरको फेहरिस्त लामै छ । यसो भनेर मांसाहार नगर्ने तर दूधजन्य उत्पादन उपभोग गर्ने शाकाहारी पनि हर्मन र एन्टिबायोटिकबाट मुक्त छन् भन्ने होइन । एक तहमा जस्तो खराब असर खराब मासुबाट स्वास्थ्यमा पर्छ, त्यस्तै असर दूध, दहीबाट पनि पर्छ । नियमित पुनरुत्पादनका लागि कथित सुधारिएको नश्लका ब्याडबाट गराइने गर्भाधान र कृत्रिम गर्भाधान पशुको स्वास्थ्यका लागि उपयोगी छैनन् । अझ हिंसाका कारण मासु सेवन नगर्ने व्यक्तिको कुरा गर्ने हो भने त यी जनावर निकै हिंसाका सिकार हुन्छन् । गाईको मासु नखानेहरूले पनि वत्सहत्या भएका गाईको दूध खाइरहेका छौं । भन्न खोजिएको, मासु वा दूधजन्य पदार्थ न चोखा छन्, न स्वस्थ नै ।अब स्वास्थ्य र वातावरणवादी दृष्टिले जनावरजन्य उपज नखाने विशुद्ध शाकाहारी अर्थात् भिगन वा अतिशाक्य का कुरा गरौं । उनीहरू वनस्पतिजन्य खाना मात्र खान्छन् तर त्यस्तो खाना कतिलाई कसरी उत्पादन हुन्छ भन्ने जानकारी छैन । जनावरको भूमिकाबिना कृत्रिम रसायनरहित खाना उब्जाउनु सजिलो छैन यद्यपि असम्भव भने छैन । ठूलो स्केलमा मुनाफा हुने गरी उमार्न या त जनावरको मल चाहिन्छ या रासायनिक मलमा भर पर्नुपर्छ । धार्मिक कारणबाहेक मानवीय स्वास्थ्य वा पृथ्वीको स्वास्थ्य जुन कारणले मानिस वनस्पति आहारी अतिशाक्य हुन्छन् । बृहत् चित्रमा पर्याप्त रूपमा विचार गर्ने हो पूर्ण शाकाहारी हुन कठिन छ । पूर्ण शाकाहारी हुनुभन्दा जनावरको मानवीय तहमा स्याहार गरेर खेती प्रणाली कायम राख्न सीमित मांसाहार गर्नु सम्भवतः बढी शुद्ध र पवित्र कार्य हो कि ? व्रत लिएकी एक महिलाले साथीलाई पेय देखाउँदै भनिन्, यो त सुन्तलाको रस जस्तै हो, जस्तै कडा व्रतमा पनि खान हुन्छ । दुवैले एउटा कार्बनयुक्त चिसो पेय किनेर खाए । प्लास्टिकको बोतल कतै मिल्काए । पक्कै पनि यो मांसाहार जस्तो हर्मन वा एन्टिबायोटिकयुक्त छैन होला तर यसले विश्वमा सिर्जना गर्ने प्लास्टिकजन्य प्रदूषण अक्षम्य छ । प्रकृति ईश्वर हो भने उसलाई प्रकृति ध्वस्त गर्ने गतिविधि गरेकोमा पुण्य कमाएको भन्न पटक्कै मिल्दैन । अब पवित्रताको परिभाषा बदल्नुपर्छ । मानिसको स्वास्थ्य र पृथ्वीको वातावरण विनाश गर्ने खानपान पवित्र होइनन् । प्रदूषण बढाउने, मानिसको दीर्घकालीन स्वास्थ्यमा असर पार्ने खाना चोखा होइनन् । प्रदूषण बढाउने र मानवीय तथा वातावरणीय स्वास्थ्यमा नकारात्मक असर पार्ने सबैखाले गतिविधि र त्यसलाई पर्याप्त ध्यानमा नराखी उब्जाइने खानपिन अपवित्र हुन् । त्यसैगरी किसानले मनासिब ज्याला नपाएका उत्पादन पनि अपवित्र नै हुन् । सम्भव भएसम्म कमसेकम हामीले पवित्र मानेका दिन अपवित्र वा बिटुला खानेकुरा नखाऔं । त्यो व्रतको दिन हुन सक्छ या कुनै धार्मिक वा पितृकार्य गरिने वा विश्व वातावरणीय स्वास्थ्य वा आत्मशान्तिका लागि उपवास गरिने दिन हुन सक्छ । बरु परम्परागत रूपमा बिटुला मानिने गरेका खाद्यपदार्थहरूलाई नयाँ आँखाले हेर्न भने जरुरी छ । कोदो या भटमास जस्ता अन्नलाई कुअन्न भनेर अपवित्र मान्न हुन्न । कति अन्नबाली हाम्रो सांस्कृतिक अभ्यास निर्माण हुँदा उत्पादन प्रणालीमा परिचित भइसकेका पनि थिएनन् । त्यसकारण हाम्रा संस्कारमा वर्जित ठहरिएका हुन सक्छन् । तर अहिले कति खाना कृत्रिम रूपमा पनि तयार गरिन्छन् । नउम्रिने वा पुनरुत्पादन नहुने बाली वा जनावरबाट तयार भएका खाद्यपदार्थ पनि पवित्र होइनन् । जति पुनरुत्पादन प्रणाली र खाने दूरी नजिक रहन्छ, त्यति नै त्यसलाई पवित्र मान्नुपर्ने हुन्छ । किनभने यसबाट भण्डारण प्रक्रियामा वातावरण र मानवीय स्वास्थ्यलाई हानि गर्ने रसायन वा प्लास्टिकजन्य पदार्थ उपयोग हुँदैनन् । सकेसम्म ताजा र लामो भण्डारण समय भएका खाद्यहरू पवित्र हुन् । लामो दूरीबाट ल्याइएकाभन्दा स्थानीय खाद्य पवित्र हुन्, किनभने यसले ढुवानीमा अतिरिक्त इन्धन माग गर्छ । समग्र रूपमा उत्पादन प्रणालीमा अजैविक ऊर्जा खर्च हुने खाद्य अपवित्र मान्नुपर्छ । गोरुले जोतेर उत्पादन गरिएका खाद्यवस्तुभन्दा नवीकरण नहुने ऊर्जा अर्थात् डिजेल जस्तो इन्धन प्रयोग भएका ट्र्याक्टरले जोतेर उत्पादन गरिएका खाद्यवस्तु अपवित्र हुन् । बेलायती कृषिविज्ञ सर एडवर्ड हवार्डले सन् ४० को दशकमै भनेका थिए, कृत्रिम मलले पोषण कृत्रिम र त्यसले खाद्यवस्तु कृत्रिम हुन्छ र आखिरमा मानिसहरू नै कृत्रिम हुन्छन् । माटो, जनावर र मानिसको स्वास्थ्य अविभाज्य विषय हो । ऋग्वेददेखि नै म पुत्र तिम्रो, तिमी धर्ती माता भन्नेहरूले पक्कै यो महसुस गर्नु धर्मको मर्मकै कुरा हो । चाडपर्वमा खाने, पिउने, रमाइलो गर्ने सकारात्मक पक्ष हुन् । तर जुन गतिविधिले स्वास्थ्यमा प्रतिकूल प्रभाव पार्छ र पृथ्वीलाई अनावश्यक भार पार्छ ती कुरा वर्जित गर्न अबका धर्माधिकारी अगाडि सर्नुपर्छ । धर्मग्रन्थमा के लेखेको छ भनेर त्यसको व्याख्या गर्नुमा मात्र कुनै पण्डित्याइँ ठहर्दैन । शिक्षक पनि पण्डित जस्तै हुन् । अझ उनीहरूलाई धर्मको सीमाले पनि छेक्दैन । उनीहरूले विज्ञानमा आधारित भएर पनि के पौष्टिक र वातावरणसम्मत खाना हुन् बताउनुपर्छ । हरेक विद्यालयमा यसअनुसार कमसेकम तरकारी उब्जाउने अभ्यास गर्न सकिन्छ । उपभोक्ताका हिसाबले मिलेसम्म किसानसँग प्रत्यक्ष रूपमा खाद्यवस्तु खरिद गर्दा किसानले सामान्यतः अलि फाइदा पाउन सक्छन् । यस्तो दृष्टिकोणमा सहमत हुने हो भने हजारौं वर्षदेखि अक्षरशः संस्कारको अभ्यास गर्ने समाजले यो कुरा पत्ता लगाउन सक्छ । मुख्य कुरा त यसबारे विचार र छलफल सुरु गर्ने नै हो । किनभने कुन तहको पवित्रता चाहने त्यो व्यक्तिगत कुरा पनि हो । कोही व्रत बस्ने दिन पानी पनि पिउँदैनन् । कोही खानेकुरा खाँदैनन् । कोही निश्चित किसिमका खाद्यवस्तु मात्र खान्छन् । अतिशाक्यहरू जनावरबाट उत्पादन हुने कुनै उपज खाँदैनन् । मुख्य कुरा जुन खानाले दीर्घकालमा समेत मानिसको स्वास्थ्यमा र पृथ्वीको वातावरणमा नकारात्मक असर गर्छन् ती खाना चोखा होइनन् भनेर बुझौं । खानाका दृष्टिले आफ्नो पवित्रताको तह आफैं तोकौं ।"
लैंगिक मूलप्रवाहीकरणको संस्कृति,"बहुलवादले सामाजिक जीवन र चिन्तनको विविध क्षेत्रमा बहुलताको पक्षपोषण गर्छ । यसले विविधताको स्वीकृति, समर्थनसहित विविध अभिरुचि, विश्वास र जीवनशैलीको शान्तिपूर्ण सहअस्तित्वलाई स्थान दिन्छ । संस्कृति, भाषा, राजनीतिक विविधता, जातजाति, वर्ग, आर्थिक विविधता, जनसंख्याको संरचना आदि बहुलवादका आधार हुन् । लैंगिक समानता हासिल गर्न बहुलवादको अवलम्बनलाई अन्तर्राष्ट्रिय दृष्टिमा निकै महत्त्वसाथ हेरिने गरिन्छ । नेपाल जस्तो बहुलताले भरिपूर्ण सुन्दर भूमिमा यसको महत्त्व नहुने कुरै भएन ।लैंगिक मूलप्रवाहीकरण समावेशी कार्यस्थल निर्माण तथा बहुलवादको अभ्यासको एक महत्त्वपूर्ण आधार हो । जसमा कर्मचारी तहमा हुने महिला र पुरुषहरूको समान सहभागितालाई एक महत्त्वपूर्ण दृष्टिकोणबाट हेरिन्छ । अवसरको समान उपयोग गर्न पाउने वातावरण निर्माण साथै विशेष परिस्थिति र आवश्यकताबमोजिमको सम्बोधन गर्ने संयन्त्रले लैंगिक समानतालाई सम्मान गर्ने वातावरण निर्माण गर्छ । समन्वय र सहकार्यलाई संस्थाको प्रमुख कार्यशैलीका रूपमा अवलम्बन गर्न सकिएमा यसले स्रोतसाधनको मितव्ययिता, नवप्रवर्तन र ज्ञान व्यवस्थापन, लैंगिक सवालको सम्बोधन, सौहार्दपूर्ण कार्य वातावरण निर्माण गरी विविधताभित्रको एकताको प्रवर्द्धन गर्छ ।खासगरी मानवअधिकारसम्बन्धी राष्ट्रिय संस्थाहरू कानुनी रूपमा अब्बल, कार्यगत रूपमा विश्वासिलो, नागरिक दृष्टिकोणमा जवाफदेही एवम् निर्णय निर्माणमा पारदर्शी हुनुपर्छ । आफ्नो रणनीति योजना, नीति र कार्यक्रम तर्जुमा गर्दा साथै मानवअधिकारसँग सम्बन्धित महत्त्वपूर्ण एवम् संवेदनशील विषयमा निर्णय गर्दा सरोकारवाला तथा विज्ञको बृहत् सहभागितासहितको छलफलबाट प्राप्त सुझाव मध्यनजर गरी लैंगिक दृष्टिकोणसहितको उचित निर्णयमा पुग्ने अभ्यासलाई अवलम्बन गरिनुपर्छ । जसले बहुलवादको कार्यान्वयन र लैंगिक सवालहरूको सम्बोधनलाई थप मजबुत पार्न मद्दत पुर्याउँछ । विशेषतः गरिबी र लैंगिक विभेद तथा असमानताले महिला, बालबालिका तथा सीमान्तकृत वर्ग समुदायको मानवअधिकार जोखिममा परिरहेको हुन्छ । पितृसत्तात्मक सामाजिक संरचना र पद्धतिमा परिवर्तन आउन नसक्नु, राज्यका नीति, योजना, बजेट र कार्यक्रम उल्लेखित वर्गभित्रका पनि वास्तविक प्रभावितप्रति लक्षित हुन सकेको अवस्था अझै छैन । शिक्षा, स्वास्थ्य, रोजगारी प्राप्त गर्ने अवसरबाट अझै उनीहरू पछाडि छन् । राज्यका प्रतिबद्धता पूरा गर्न विभिन्न माध्यमबाट राज्यलाई घचघच्याइरहनु नागरिक संघसंस्थाहरूको कर्तव्य हो । आफ्नो कर्तव्य पूरा गर्दा मानवअधिकारसम्बन्धी कानुन, नीति र कार्यक्रमहरूको निर्माण गर्न, कानुन निर्माण र पुनरावलोकनको चरणमा मानवअधिकारको दृष्टिकोणबाट सल्लाह, सुझाव एवम् सिफारिसहरू गर्नुले दिगो रूपमा मानवअधिकारमैत्री वातावरण निर्माणमा मद्दत पुग्छ । लैंगिक मूलप्रवाहीकरणले लैंगिक समानता अभिवृद्धि गर्न, लैंगिक उत्तरदायी बजेट निर्माण र कार्ययोजनाको कार्यान्वयन अवस्थाको लैंगिक दृष्टिकोणबाट अनुगमन गर्न थप जिम्मेवार र जवाफदेही बनाउँछ । यसबाट लैंगिक समानता हासिल गर्ने दिगो विकास लक्ष्य प्राप्तिमा योगदान पुग्छ । विभिन्न राष्ट्रिय, क्षेत्रीय तथा अन्तर्राष्ट्रिय संयन्त्रहरूमा राष्ट्रिय संस्थाहरूको उपस्थितिलाई अर्थपूर्ण बनाउन अत्यन्त आवश्यक देखिन्छ ।लैंगिक समानताको बुझाइमा एकरूपता हुन नसक्दा पीडितहरू मर्कामा पर्ने जोखिम छ । यस्तो अवस्था हटाउन र मानवअधिकारप्रतिको बुझाइमा एकरूपता कायम गर्न विशेषगरी हिंसामा परेका तथा हिंसा प्रभावित पीडितसँग कार्य गर्ने क्षेत्रका कर्मचारीलाई निरन्तर तालिम तथा अभिमुखीकरणमार्फत क्षमता अभिवृद्धि गरिनु अत्यावश्यक छ । यस्ता पक्षहरूमा राज्यको दृिष्ट सही ढंगले पर्न नसक्दा तालिमलगायतका शीर्षकमा बजेटको विनियोजन नै नगरिदिने परिपाटी हाबी भई क्षमता सबलीकरणका कार्यमा शिथिलता आउन थालेको छ । जोखिममा रहेका समुदायको मानवअधिकारका बारेमा संवेदनशील बन्न र अधिकार हननका घटनाहरूको छानबिन तथा अनुसन्धानलाई प्रमुख प्राथमिकताका साथ कार्य गर्ने क्षमता अभिवृद्धि गर्न लगानी बढाउनुपर्ने देखिन्छ । सामाजिक मुद्दाको बहस र पैरवी गर्ने राज्यको महत्त्वपूर्ण साझेदारका रूपमा रहेका नागरिक समाजहरू पनि पछिल्ला दिनहरूमा दण्डविहीनताको वकालतमा सुस्ताएका देखिन्छन् । जसले लैंगिक समावेशीकरण र बहुलवादको कार्यान्वयन ओझेलमा पर्ने जोखिम छ । उनीहरूमा मानवअधिकारसम्बन्धी विभिन्न विषयमा विशेषज्ञता रहे पनि उक्त विशेषज्ञताको उपयोग यथोचित हुन नसक्नु राम्रो संकेत होइन । विकट, ग्रामीण दूरदराजमा समेत नागरिक संघसंस्थाको राम्रो पहुँच हुने हुँदा लैंगिक सचेतना प्रवर्द्धनमा उनीहरूको दखल बढाउन आवश्यक छ । उपलब्ध स्रोत साधनको समन्वयात्मक उपयोगबाट समेत मानवअधिकारप्रतिको नागरिक कर्तव्य र राज्यको दायित्वको विषयमा सचेतना अभियान सञ्चालन गर्न सकिन्छ । दाइजो, छाउपडी, बालविवाह, बोक्सीको आरोपलगायत कतिपय परम्परागत हानिकारक अभ्यासले आज पनि समाज हिंसाबाट आक्रान्त छ । यसै कारणबाट कैयौं महिला, बालबालिका तथा सीमान्तकृत वर्ग समुदायहरूको मानवअधिकार हनन भइरहेको देखिन्छ । लैंगिक समानता र समतामूलक समाज निर्माणका बलिया आधार तयार गर्न अध्ययन अनुसन्धानका लागि स्थानीय सरोकारवालाको क्षमता अभिवृद्धि, सबै किसिमका प्रवर्द्धनात्मक कार्यमा लैंगिक समानतालाई समावेश गर्नुपर्छ । लैंगिक समानता कायम गरी सबै प्रकारका विभेदको अन्त्यका लागि राष्ट्रिय संस्थाहरू स्वयम्ले एक नमुना संस्थाका रूपमा आफूलाई स्थापित गर्नुपर्दछ । यसका लागि कानुन कार्यान्वयन पक्षको अब्बलता, सिफारिस कार्यान्वयनको अवस्था, प्रभावकारी अनुगमन संयन्त्र, पीडित तथा आम नागरिकको विश्वास आर्जन गर्ने सक्षमता महत्त्वपूर्ण कसी हुन् । कुनै पनि संस्थामा नियुक्त हुने पदाधिकारी र छनोट हुने कर्मचारी लैंगिक रूपमा संवेदनशील हुनै पर्दछ । लैंगिक समावेशीकरणलाई आफ्ना नीति योजना, बजेट र कार्यक्रमहरूमा मात्र समावेश भएर हुँदैन । वास्तविक रूपमा कार्यव्यवहार तथा अभ्यासमा अनुभूति गर्न सक्ने हुनुले मात्र अर्थपूर्ण बन्न सक्छ । विभेदको विरुद्धमा खुलेर बोल्न सक्ने कार्य वातावरण, समावेशी गुनासो संयन्त्र निर्माण, गुनासो सुनुवाइपश्चात् न्याय अनुभूतिको अवस्था बन्नुपर्छ । संस्थागत प्रतिनिधित्वको सवालमा महिला र पुरुष कर्मचारीको समान सहभागिताको सवालको स्थिति, समान पद, योग्यता र क्षमता तोकिनुपर्छ । महिला, पुरुष तथा अन्य कर्मचारीप्रति प्रदान गरिने जिम्मेवारी र कार्यसम्पादन अवस्था, स्रोतसाधनको प्रयोगका मापदण्ड निर्माणका आधार तय हुन जरुरी छ । कार्यस्थलहरूको सुरक्षा प्रबन्ध, कार्यस्थलमा हुने दुर्व्यवहारका घटना र यसको सम्बोधनको अवस्था, लैंगिक नीतिमा समयसापेक्ष पुनरावलोकन गरिनुपर्छ । नीति कार्यान्वयन अवस्थाको अनुगमन, लैंगिक बजेट निर्माण, लैंगिक अडिट र यसपछिका सुधारका प्रयास आदि सूचकहरूले लैंगिक मूलप्रवाहीकरणको अवस्था यकिन गर्न मद्दत पुग्छ । सामूहिक प्रयास, समन्वय र सहकार्यको संस्कृतिले विभेदको अन्त्य गरी लैंगिक समानता र समतामूलक समाज निर्माणमा योगदान पुर्याउँछ ।"
पातलिँदै जोगबुडापारिको बस्ती,"(कञ्चनपुर)पूर्वमा जोगबुडा नदी पश्चिमपट्टि भारत उत्तर प्रदेशको पिलिभित जिल्लाको बोदीपुर गाउँ । खेतको साँध भारतसँगै जोडिएको छ । एकान्त कुनामा रहेको यो ठाउँ दोधारा चाँदनी नगरपालिका१० मा पर्ने जोगबुडा नदी किनारको १८ नम्बर बस्ती हो । त्यहाँ ७ परिवारको मात्रै बसोबास छ । केही वर्षअघिसम्म यो बस्ती पूर्ण रूपमा भारततर्फै निर्भर थियो । यहाँका बासिन्दा किनमेलदेखि औषधि उपचारका लागि भारतकै भर पर्थे । बारीमा उत्पादन भएको साग, तरकारी पनि भारतीय बजारमै बिक्री गर्थे । अहिले बस्तीको अवस्था फेरिएको छ । जोगबुडा नदीमा झोलुंगे पुल निर्माणपछि किनमेलदेखि औषधि उपचार र कृषिजन्य उत्पादन बेच्न दोधारा चाँदनीमै तथा महेन्द्रनगर बजारसम्म पुग्न थालेका छन् । तरकारी झोलुंगे पुलबाटै लैजान्छौं । धान, गहुँ नदीमा पानी घटेपछि हिउँदमा मात्रै लैजान सकिन्छ, १८ नं बस्तीका दिलबहादुर राना क्षेत्रीले भने, यसपटक जोगबुडाले कटान गरेर बस्ती नै जोखिममा छ । असार अन्तिम साताको भीषण वर्षापछि आएको बाढीले उक्त क्षेत्रको झोलुंगे पुलसमेत जोखिममा परेको छ । विभिन्न संघसंस्था र वडा कार्यालयको सहयोगमा कटान रोकथामका लागि अस्थायी तटबन्ध निर्माण गरिए पनि यस पटकको जस्तै बाढी आए पुलसँगै बस्तीसमेत बगाउने जोखिम रहेको स्थानीय बताउँछन् । यहाँ धान, गहुँ र उखुसँगै बेमौसमी तरकारी खेती पनि गरिन्छ । अहिले मुला, भान्टालगायत तरकारी दोधारा चाँदनीका मुख्य बजार बाबाथान र चाँदनीमा बिक्री भइरहेको छ । बढी उत्पादन भएका बेला महेन्द्रनगरसम्म पुर्याउने गरेको क्षेत्रीले बताए । यहाँका युवा रोजगारीका लागि भारत पसेका छन् । उनीहरू दिल्ली, गुजरात र मुम्बई लगायतका ठाउँमा रोजगारी गर्छन् । यहाँ रहेका १७ युवामध्ये एकदुई जना मात्रै गाउँमै खेतीपाती गर्छन् । अन्य घरमा भने महिला र वृद्धवृद्धाले खेतीपाती गर्छन् । यसैका भरमा उनीहरूले घरव्यवहार चलाएका छन् । बस्तीमा दुई दशकअघिसम्म करिब ४० परिवारको बसोबास थियो । जोगबुडा नदीले धार परिवर्तन गर्दै जमिन कटान गर्न थालेपछि स्थानीय विस्थापित हुन थालेका हुन् । उनीहरू जोबगुडा पारि पुगेका छन् । खोलाले जमिन काट्दै गएपछि परिवार घट्दै गए, अब हामी थोरै मात्रै वारि रह्यौं, स्थानीय मायादेवी सुनारले भनिन्, धेरै परिवार नदी पारि गइहाले, अचेल उतै बस्न थालेका छन् । असार अन्तिम साता र भदौ अन्तिम साताको बाढीले यसपटक पनि उखु खेत पुरै पटान गरेको छ । घर भएको अग्लो ठाउँमा मात्रै बाढी पसेन । तर नदी कटानका कारण निरन्तर बस्ती जोखिममा रहेको छ । उक्त क्षेत्रमा पक्की तटबन्ध निर्माण हुन सके मात्रै बस्ती जोगिने स्थानीय बताउँछन् । दोधारा चाँदनी१० कै जोगबुडा पारिको कुतियाकभर पनि उच्च जोखिममा छ । यहाँ ३५ परिवारको बसोबास छ । यस पटकको बाढीले कुतियाकभरमा पनि खेतीयोग्य जमिन बाढीले पटान गरेर बगरजस्तै बनाएको छ । कुतियाकभरमा सबैको ध्यान पुग्छ, तर हामीकहाँ बाढीमा फसेका बेलासमेत कोही पुग्दैन, १८ नं बस्तीकी लक्ष्मी राना क्षेत्रीले भनिन्, बाढीले झोलुंगे पुलको एकातिरको बाटो बगाएपछि केही दिन आउजाउ नै बन्द भयो, हामीले सुरक्षित ठाउँमा जाने बाटो नै पाएनौं । छाडा चौपायाबाट पनि उक्त क्षेत्रमा खेतीपाती जोगाउन मुस्किल भएको क्षेत्रीले बताइन् । उनका अनुसार छाडा चौपायाले उखु पुरै खाएर नोक्सान गरेको छ । विगतमा यहाँको बस्तीमा भारतीय सीमा सुरक्षा बल (एसएसबी) ले पनि दुःख दिने गरेको थियो । तर अहिले नजिकै कञ्जभोजमा सशस्त्र प्रहरी बलको बीओपी बसेपछि केही सजिलो भएको छ । विगतको जस्तो एसएसबीका जवानले गाउँमै पसेर धम्क्याउन छाडेका छन् ।"
"६ पल्ट मन्त्री, रोजेको मन्त्रालय नपाएपछि राजीनामा","मनाङ १ (२) बाट दुई पटक निर्वाचित स्वतन्त्र सांसद मनाङे गण्डकी प्रदेश सरकारको पहिलो र दोस्रो कार्यकालमा तीनतीनपल्ट मन्त्री भए । प्रदेशसभाको पहिलो कार्यकालदेखि नै सत्ता समीकरणमा निर्णायक बन्दै आएका कारण उनले पटकपटक मन्त्री बन्ने मौका पाएका थिए । गण्डकीमा हालसम्म मुख्यमन्त्री भएका पृथ्वीसुब्बा गुरुङ, कृष्णचन्द्र नेपाली, खगराज अधिकारी र सुरेन्द्रराज पाण्डे गरी चारै जनाको क्याबिनेटमा मन्त्री बन्ने सौभाग्य पाउनेमा उनी एक्ला प्रदेशसभा सदस्य हुन् । पछिल्लो समय कांग्रेस र एमालेको समीकरण बनेपछि उनलाई मन्त्रालय परिवर्तन गरेर वन तथा वातावरण मन्त्रालयमा पुर्याइएको थियो । त्यसपछि रोजेको मन्त्रालय नपाएको भन्दै उनले राजीनामा दिएका थिए । २०७७ मा नेकपा फुटेपछि माओवादी केन्द्रले पृथ्वीसुब्बा गुरुङलाई दिएको समर्थन फिर्ता लिएको थियो । गुरुङले २०७८ वैशाख १६ मा सरकार जोगाउन मनाङेलाई युवा तथा खेलकुद मन्त्रालय दिए । गुरुङले राजीनामा दिएर ठूलो दलको हैसियतमा मुख्यमन्त्री बनेका बेला मनाङे २०७८ जेठ ९ मा फेरि मन्त्री बने । गुरुङको सरकार ढलेपछि २०७८ जेठ २९ मा कांग्रेसका कृष्णचन्द्र नेपाली पोखरेललाई सघाएर तेस्रो पटक युवा तथा खेलकुदमन्त्री भए ।२०७९ को प्रदेशसभा सदस्य निर्वाचनमा मनाङे निर्विरोध छानिए । त्यसपछि मन्त्रीकै लोभमा उनी एकीकृत समाजवादीमा प्रवेश गरे । माओवादी केन्द्र, राप्रपा र मनाङेको समेत समर्थनमा एमालेका खगराज अधिकारी मुख्यमन्त्री चुनिए । तर उनले मनाङेलाई मन्त्री बनाएनन् । माओवादी केन्द्रले अधिकारीलाई दिएको समर्थन फिर्ता लिएर २०८० वैशाख १४ मा कांग्रेसका सुरेन्द्रराज पाण्डेलाई मुख्यमन्त्रीमा सघायो । त्यतिबेला पनि मनाङेले मन्त्री बन्ने मौका पाएनन् । केन्द्रमा समीकरण बदलिएपछि २०८० चैतमा पाण्डेको सरकार अल्पमतमा पर्यो । पाण्डेले सरकार जोगाउन मनाङेलाई चैत ५ मा भौतिक पूर्वाधार मन्त्रालयको जिम्मा दिए । एकीकृत समाजवादी छाडेको भोलिपल्ट उनले मन्त्री हुने अवसर पाएका थिए ।माओवादीले अधिकारीलाई समर्थन गरेपछि मनाङे पुनः एमालेमाओवादी गठबन्धन सरकारमा भौतिक पूर्वाधार मन्त्रालय नै लिएर सामेल भए । तत्कालीन मुख्यमन्त्री अधिकारीले २०८० चैत २५ मा सुरुमा बिनाविभागीय र पछि भौतिक मन्त्रालयको जिम्मा मनाङेलाई दिएका थिए । सर्वोच्चको परमादेशले अधिकारीको मुख्यमन्त्री पद गुम्यो । मुख्यमन्त्रीमा पुनः सुरेन्द्र पाण्डे आए । पाण्डेको सरकारमा उनी २०८१ जेठ २९ मा भौतिक पूर्वाधार तथा यातायात व्यवस्था मन्त्रीमा दोहोरिए । कांग्रेसएमाले गठबन्धन बनेपछि भने पाण्डेले उक्त मन्त्रालय एमालेलाई दिए र भदौ १७ मा मनाङेलाई वन तथा वातावरण मन्त्री नियुक्त गरे । आफूले रोजेको मन्त्रालय नपाएको भन्दै मनाङेले त्यसै दिन राजीनामा बुझाए ।"
दसैंतिहार लक्षित सामान चीनतर्फ अड्किँदा व्यवसायीलाई घाटा,"(काठमाडौं) बाढीपहिरोले उत्तरी नाका जोड्ने सडक तथा पुलमा क्षति पुर्याएका कारण यस वर्ष दसैंतिहार लक्षित सामान चीनतर्फ अड्किँदा व्यवसायीले करोडौंको क्षति व्यहोर्नुपरेको छ । चीन जोड्ने प्रमुख दुई नाका तातोपानी र रसुवागढी हुँदै आयात गर्न लागिएका करोडौं मूल्यका मालवस्तु नेपाल भित्रिन नपाउँदा व्यवसायीले घाटा व्यहोरेका हुन् । गत असोजको दोस्रो साता आएको बाढीले तातोपानी र रसुवागढी नाका जोड्ने सडक तथा पुलमा क्षति पुर्याएको थियो । जसका कारण नेपाल भित्र्याउने तयारीमा रहेका चाडपर्ड लक्षित सयौं कन्टेनर मालवस्तु चिनियाँ भूभागमै अड्किएको थियो । विशेषतः तिहारलक्षित झिलिमिली बत्ती, स्याउ, नास्पाती, अम्बा, किबी, आँप, ओखर, लसुन जस्ता फलफूल र मसलाजस्ता खाद्य वस्तुको आयात रोकिएको छ । थोरै परिमाणमा तयारी पोसाक पनि सीमामै अड्किएको व्यवसायीले जानकारी दिएका छन् । तातोपानी भन्सारबाट मात्र गत आर्थिक वर्षमा ४ अर्ब ६५ करोड १३ लाख रुपैयाँ बराबरको स्याउलगायत फलफूल आयात भएको थियो । उक्त नाकाबाट स्याललगायतका फलफूलबाट मात्र गत वर्षमा १ अर्ब १४ करोड १३ लाख राजस्व संकलन गरेको थियो । रसुवाबाट पनि स्याउको आयात तातोपानी बराबरमै हुने गरेको भन्सार कार्यालयको तथ्यांक छ । दुवै भन्सारले जनाएअनुसार बर्सेनि झन्डै १० अर्ब मूल्यको फलफूल मात्र आयात हुने गरेको छ ।तर यो वर्षको दसैंतिहारमा भने छोटो समयमा सडेर जाने फलफूलमा गरेको लगानी डुबेको छ भने तिहारका लागि झिकाइएका झिलिमिली बत्तीको बिक्री अब अर्को वर्ष मात्र हुने व्यवसायी बताउँछन् । झन्डै ४० करोड मूल्यका बिजुलीका सामान नेपाल भित्रिन नपाएको आयातकर्ताहरूले जानकारी दिए । नेपाल हिमालय सीमापार वाणिज्य संघका महासचिव रामचन्द्र तिमिल्सिनाका अनुसार बिजुली बत्तीका सामान र फलफूल आयातमा लगानी गरेका व्यवसायी मारमा परेका छन् । चीनका विभिन्न सहरबाट ६ देखि ७ सय नेपाली कन्टेनर सिगात्सेबाट आए पनि नेपाल भित्रिन नपाएको उनले जानकारी दिए । तिब्बतको सिगात्सेबाट तातोपानी र केरुङमध्ये कुन नाकामा लैजाने व्यवसायीले सोहीअनुसार व्यवस्थापन मिलाएका हुन्छन् । सिगात्सेबाट केरुङ र तातोपानीको दूरी लगभग बराबरी भएकाले दुवै नाकामा सामानको गोदाम भरिएका छन् । केरुङमा खुला स्थान र गोदामको सुविधा भए पनि तातोपानीको खासातर्फ उक्त सुविधा छैन । खासामा गोदाम नभएकाले कतिपय सामान तिब्बतको नेलाममा राखिएको छ । भूकम्पपछि खासाको पुनर्निर्माण सुरु गरेकाले त्यहाँ गोदामको व्यवस्था हुन नसकेको हो । भूकम्पपछि तातोपानी नाका चार वर्ष पूर्ण रूपमा बन्द भएर २०७६ देखि मात्र सञ्चालनमा आएको हो । खासामा अझै नेपालीलाई प्रवेश दिइएको छैन । खासाबाट चिनियाँ कन्टेनरले सामान मितेरी पुलसम्म ल्याउने गरेको छ । भूकम्पपछि गरिएको यो व्यवस्था अझै हटाइएको छैन । तातोपानीबाट नियमित र सहज रूपमा व्यापार बढ्दै गएको दुई वर्ष मात्र भएको छ । भूकम्पलगायतका प्राकृतिक विपत्तिले बेलाबेलामा बन्द हुँदै आएको तातोपानी जोड्ने लार्चा र लिपिङ पुल गत असोजको बाढीले बगाएपछि आयात व्यापारमा समस्या थपिएको हो । दुवै स्थानमा अस्थायी डाइभर्सन बनाएर यातायात सञ्चालन गरिएको छ । सिन्धुपाल्चोक उद्योग वाणिज्य संघका अध्यक्ष बुद्धराज बस्नेतका अनुसार उत्तरका दुवै नाकाबाट ल्याउन खोजिएको तिहार लक्षित धेरै सामान बजारमा माग भएको समयमा व्यवसायीले भित्र्याउन सकेनन् । बस्नेतका अनुसार भित्रेका सामान पनि काठमाडौंबाहेकका सहरमा पुर्याउन समय अभाव भएका कारण बिक्री हुन सकेको छैन ।यस्तै, केरुङ ल्याइएको फलफूल क्वारेन्टाइनले कन्टेनर नै चीनतर्फ पठाएर डम्पिङ गराउन थालेको छ । स्याउ आयातकर्ता व्यवसायी राजेश भण्डारीका अनुसार फलफूल र मसलालगायत खाद्य वस्तु कुहिएर तिब्बतको डम्पिङ साइटमा फ्याँक्न सुरु गरिएको हो । एक महिनाभन्दा बढी समय गोदाम र कन्टेनरमा राखेको आँप कुहिएर गन्हाउन थालेपछि केरुङको क्वारेन्टाइनले नेपाल ल्याउने अनुमति नदिएको उनले बताए । चीनबाट आयात हुने फलफूलमा सबैभन्दा धेरै स्याउ छ । कुहिएर डम्पिङ गरिएको फलफूलको नोक्सानी सबै नेपाली व्यवसायीको हो, उनले भने, यसपालि धेरै व्यवसायीले करोडौं नोक्सानी बेहोरेका छन् । नेपाली बजारमा बेमौसमी फलफूल तथा तिहार र छठका लागि आवश्यक बिजुलीका अधिकांश सामान चीनबाट आउने गरेको छ । मध्यम र निम्न परिवारले प्रयोग गर्ने तयारी पोसाक, जुत्ता, चप्पल, ब्याग, कस्मेटिक सामान, मोबाइललगायत दैनिक जीवनमा आवश्यक वस्तु धेरैजसो चीनबाट आयात हुने गरेको छ । मोबाइल, बिजुलीका सामान, कम्प्युटर पार्ट्स जस्ता इलेक्ट्रोनिक वस्तु चीनबाट ठूलो परिमाणमा आउने गरेको छ । पछिल्लो समय विद्युत् आयोजनाका लागि आवश्यक मेसिनरी सामान पनि चीनबाट आउने गरेको छ । तातोपानीबाट मात्र गत वर्ष ७ अर्ब ६२ करोडको इलेक्ट्रिक गाडी आयात भएको छ । चीनमै बसेर लामो समयदेखि व्यापार गर्दै आएका राजनकुमार जम्मकटेलका अनुसार यस पटकको तिहारलाई लक्षित गरे खरिद गरिएको ३० देखि ४० करोड मूल्यका बिजुलीका सामान नेपाल भित्रिन पाएन । अहिले झिकाएको बिजुलीका सामान अर्को सालसम्म बिक्री गर्न सकिँदैन, कटेलले भने, सिजनल सामानमा गरिएको करोडौं लगानी एक वर्षसम्म डम्पिङ हुँदा व्यवसायी ठूलो मर्कामा पर्छन् ।"
नेपालभारत विद्युत् व्यापार सम्झौताविरुद्धको रिट खारेज,"(काठमाडौं)सर्वोच्च अदालतले नेपाल र भारतबीच भएको विद्युत् व्यापार सम्झौताविरुद्धको रिट निवेदन खारेज गरेको छ । पूर्वजलस्रोत सचिव सूर्यनाथ उपाध्यायले ०८० फागुन २२ मा दायर गरेको रिटको मंगलबार सुनुवाइ गर्दै सर्वोच्चले खारेज हुने ठहर गरेको हो ।सर्वोच्च अदालतका प्रधानन्यायाधीश प्रकाशमान सिंह राउत, सपना प्रधान मल्ल र महेश शर्मा पौडेलको पूर्ण इजलासले रिट खारेजको आदेश गरेको हो । सर्वोच्चले सम्झौताका सम्बन्धमा निर्देशनात्मक आदेश जारी गरेको छ । निर्देशनात्मक आदेश के हुन् भन्ने सार्वजनिक भइसकेको छैन । लिखित आदेशमा निर्देशनात्मक विषय सार्वजनिक हुने सर्वोच्च अदालतका प्रवक्ता अच्युत कुइँकेलले बताए । उपाध्यायले प्रधानमन्त्री, प्रधानमन्त्री तथा मन्त्रिपरिषद्को कार्यालय, ऊर्जा जलस्रोत तथा सिँचाइ मन्त्रालय, परराष्ट्र मन्त्रालय, अर्थ मन्त्रालय र कानुन न्याय तथा संसदीय व्यवस्था मन्त्रालयलाई विपक्षी बनाएर रिट दायर गरेका थिए । ०८० जेठमा प्रधानमन्त्री पुष्पकमल दाहालको भारत भ्रमणका क्रममा मध्यकालीन र दीर्घकालीन विद्युत् व्यापार गर्ने गरी द्विपक्षीय समझदारीपत्र (एमओयू) मा हस्ताक्षर भएको थियो । समझदारीपत्रमा हस्ताक्षर गरेको सात महिनापछि ०८० पुस १९ मा भारतीय विदेशमन्त्री एस जयशंकरको नेपाल भ्रमणका क्रममा दीर्घकालीन सम्झौता भएको हो । सम्झौताको अवधि २५ वर्ष कायम गरिएको छ । हरेक १० वर्षमा सम्झौतापत्र स्वतः नवीकरण हुने उल्लेख छ ।"
हिमाल स्टिलले डेडिकेटेड र ट्रंकलाइनको बक्यौता तिर्नुपर्ने,"प्राधिकरणले पछिल्लो कात्तिक ८ यता विभिन्न उद्योगहरूको बिजुली काट्न सुरु गरेको थियो । तर अन्तरिम आदेश लिएका ७ वटा र २ वटा सरकारी उद्योगको बिजुली काटेको थिएन । कात्तिक ८ मा बिजुली कटौती गरेका २८ वटा उद्योगमा अझै जडान भइनसकेको प्राधिकरणले जनाएको छ । बिजुली काट्न सुरु गरेसँगै १२ उद्योगले किस्ताबन्दी सुविधा लिएर बक्यौता तिर्न थालेसँगै प्राधिकरणले बिजुली जोडिदिएको थियो । यसअघि डेडिकेटेड र ट्रंकलाइन बक्यौता विवादमा उद्योगीको लाइन नकाट्न माग गर्दै परेको रिट निवेदनमा उच्च अदालतले अन्तरकालीन आदेश दिन अस्वीकार गरेको छ । हुलास स्टिल इन्डस्ट्रिजका अधिकार प्राप्त सञ्चालक हिमान्सु गोल्छाले प्राधिकरणविरुद्ध उच्च अदालत जनकपुरको अस्थायी इजलास वीरगन्जमा ०८१ कात्तिक ७ मा रिट दायर गरेका थिए । न्यायाधीशद्वय नीलम पौडेल र अर्जुन महर्जनको संयुक्त इजलासले रिटमा अन्तरकालीन आदेश जारी गर्न अस्वीकार गरेको हो । मुलुकी देवानी कार्यविधि संहिता, २०७४ को दफा १५६ को अवस्था विद्यमान रहेको नदेखिँदा निवेदन मागबमोजिम अन्तरकालीन आदेश जारी गर्नुपर्ने देखिएन, आदेशमा उल्लेख छ । हुलास स्टिलको सम्बन्धमा अदालतमा निवेदन सुनुवाइ हुनु पहिल्यै माग गरिएको विषयको काम भइसकेको हुनाले अन्तरकालीन आदेश जारी नभएको हो ।"
नेपाली वेबसाइट दुरूपयोग गरेर च्याटजीपीटी प्रयोगकर्तालाई फिसिङ इमेल,"माइक्रोसफ्ट र ओपनएआई आफैंले पनि गएको फेब्रुअरीमा ह्याकरहरूले च्याटजीपीटीजस्ता लार्ज ल्यांग्वेज मोडेलहरूको प्रयोग गरी आफ्ना विद्यमान साइबर आक्रमणहरू सुधार र परिष्कृत गर्न थालेको बताएका थिए । माइक्रोसफ्ट र ओपनएआईको अध्ययनमा रुसी, उत्तर कोरियाली, इरानी र चिनियाँ ह्याकर समूहहरूले च्याटजीपीटीजस्ता एआई टुलहरू प्रयोग गरी लक्षित वर्गको अनुसन्धान गर्ने, आफ्ना स्क्रिप्ट सुधार गर्ने र सोसल इन्जिनियरिङ प्रविधि निर्माण गर्ने तरिका सिक्ने गरेको देखिएको छ ।"
गोल्यान समूहले लुम्बिनीमा हयात होटल सञ्चालन गर्ने,"काठमाडौं (कास) गोल्यान समूहले लुम्बिनीमा हयात होटल सञ्चालन गर्ने भएको छ । यसका लागि गोल्यान समूहको लगानी रहेको वेदा हस्पिटालिटी प्राइभेट लिमिटेडले हयात रेजेन्सी लुम्बिनीसँग सम्झौता गरेको छ । सम्झौतापछि उक्त रेजेन्सी हयात कर्पोरेसनको चौथो हयात ब्रान्ड बनेको कम्पनीले जनाएको छ । उक्त रेजेन्सीमा १७५ कोठा रहनेछन् । जुन गोल्यान समूहअन्तर्गतको दोस्रो होटलका रूपमा सञ्चालनमा रहनेछ । यसअघि काठमाडौंको सोल्टीमोडमा हयात प्यालेस होटल हयातको होटल चेनसँग आबद्ध रही सञ्चालनमा छ । उक्त रेजेन्सी सन् २०२८ सम्ममा पूर्ण रूपमा सञ्चालनमा आउने गरी तयारी गरिएको गोल्यान समूहले जानकारी दिएको छ । लुम्बिनीमा पहिलो हयात रेजेन्सी ब्रान्डको होटलको उद्घाटन गर्न पाउँदा अत्यन्तै खुसी छौं, गोल्यान समूहका व्यवस्थापकीय निर्देशक अक्षय गोल्यानले भने, गोल्यान हयात रेजेन्सी लुम्बिनीको हाम्रो रणनीति विश्वस्तरीय गन्तव्य सिर्जना गर्नु हो ।यसैगरी हयातका भारत र दक्षिण पश्चिम एसिया विकासका उपाध्यक्ष ध्रुवा राठौरले हयात रेजेन्सी ब्रान्डसँग लुम्बिनी प्रदेशमा अन्तर्राष्ट्रियस्तरको आतिथ्य प्रदान गर्न गोल्यान ग्रुपसँग निरन्तर सहकार्य गर्ने बताए ।"
"सालझण्डीढोरपाटन सडक अलपत्र, किसान र पर्यटकलाई सास्ती","(बागलुङ)ढोरपाटन आरक्षमा सिकार खुलेपछि विदेशी सिकारीहरू आएका छन् । मौसम खुलेकाले ढोरपाटन र बुकीसम्म घुम्ने आन्तरिक पर्यटक पनि बढेका छन् । तर सडक अप्ठ्यारो भएकाले कैयौं पर्यटक ढोरपाटन पुग्नै नसकेर फर्कनुपरेको छ । निर्माण सुरु भएको १६ वर्ष पुग्दा पनि सालझण्डीढोरपाटन सडकको बागलुङ खण्डमा काम नसकिएपछि यात्रा गर्नेहरू कष्ट भोग्न बाध्य भएका हुन् । अझै पनि बागलुङभित्रको ६१ किलोमिटरमध्ये अधिकांश स्थानमा ट्रयाक मात्रै खुलेको छ । यसअघि नै ग्रामीण सडकका रूपमा खुलेको खण्ड अवस्था पनि उस्तै छ ।बुर्तिवाङदेखि ढोरपाटन पुग्ने २२ किमि खण्डको ठेक्का अलपत्र छ । बुर्तिवाङ फल्लेघर ग्राभेल गर्न ठेक्का लिएको स्वच्छन्दओमबुद्ध संयुक्त निर्माण कम्पनीले तोकिएको समयमा ३५ प्रतिशत मात्रै काम गरेर अलपत्र पारेको हो । तोकिएको समय सकेर थपिएको समयमा पनि कुनै प्रगति नभएको सालभण्डीढोरपाटन सडक आयोजना प्रमुख गागलबहादुर भण्डारीले बताए । २०७८ कात्तिकमा ठेक्का लिएर २०८१ वैशाखमा पूरा गर्ने लक्ष्य लिए पनि उक्त खण्डमा अहिलेसम्म ३० प्रतिशत मात्रै काम भएको छ । २५ करोड ६१ लाख रुपैयाँमा ठेक्का सम्झौता भएको थियो । आगामी पुस मसान्तका लागि थप गरेको समयमा पनि प्रगति नबढेपछि ठेक्का तोड्नुपर्ने अवस्था आएको भण्डारीले बताए । आगामी असार मसान्तभित्र सक्ने भरपर्दो आधार नपाएमा ठेक्का रद्द गरेर नयाँ प्रक्रियामा जाने उनको भनाइ छ । आयोजनाले समयमा काम गर्न ताकेता गर्दै अहिलेसम्म ठेकेदार कम्पनीलाई १० पटक पत्राचार गरेको छ । आयोजनाको पत्राचारको समेत बेवास्ता गरेपछि ठेकेदार कम्पनीको ३ करोड ५६ लाख रुपैयाँ बैंक जमानत रोक्का गरिएको आयोजना प्रमुख भण्डारीले बताए ।जिल्ला समन्वय समिति प्रमुख अमरबहादुर थापाले सडक अलपत्र पर्दा पर्यटक फर्केको र जिल्लाको राजस्व संकलनमा समेत असर परेको बताए । सडक अप्ठ्यारो भएकै कारण ढोरपाटनका गर्भवती, सुत्केरीले समयमा उपचार पाउन नसकेको, नेपाली सेना र आरक्ष कार्यालयको रासन ढुवानीमा समेत असर परेको उनको भनाइ छ । लुम्बिनीमा आएका पर्यटकलाई ढोरपाटनसम्म लैजान सहज हुने उद्देश्यले निर्माण थालिएको यो सडकले पहाड र ढोरपाटनको हिमाली क्षेत्रलाई तराईसँग जोड्छ । कुल १ सय ९७ किमि लामो सडकको अहिलेसम्म अर्घाखाँचीतर्फको १८ किमि मात्रै कालोपत्र भएको छ । रूपन्देहीको सालझण्डी क्षेत्रमा ५ किमि, पाल्पाको छहरा खुर्साने, अर्घाखाँचीको पाणिनी र मालारानी, सन्धिखर्क तथा गुल्मीको मदाने र मालिका हुँदै बागलुङको निसीखोला र ढोरपाटन पुग्ने सडक कहिले बनिसक्छ भन्ने आयोजनाकै प्राविधिकले पनि बताउन सकेका छैनन् । गाउँमा पहिरो गएको छ, किसानको घरबस्ती पुरिएका छन् तर सडक मर्मत गर्न पनि डुब्लिकेसन हुने भएकाले काम गर्न पाएका छैनौं, निसीखोला गाउँपालिकाका उपाध्यक्ष प्रेमबहादुर घर्तीले भने, आयोजना कहिले बन्छ भन्ने भन्दा पनि जोखिम बनाएर नछाडिदिनुहोस् । निसीखोलातर्फको देवीस्थानमा अधिकांश सडक खण्ड झन् जोखिम बनेको उनले बताए ।ढोरपाटन नगरपालिका७, ८ र ९ मा २०७७ सालमा गएको पहिरोपछि यो सडक खण्ड सामान्य मर्मत गरेर जोखिमपूर्ण रूपमा यातायात सञ्चालनमा छ । पिकअप जिपबाहेक सबै सवारी जोखिम मोलेर गुड्ने गरेका छन् । आयोजनाको कार्यक्षेत्रमा स्थानीय सरकार वा अन्य संस्थाले लगानी गर्दा महालेखा परीक्षकले दोहोरो अर्थात् डुब्लिकेसन देखाएर बेरुजु आउने गरेको छ । अघिल्ला वर्ष ढोरपाटन नगरपालिका र निसीखोलाले यी खण्डमा लगानी गर्दा उक्त समस्या भोगेका थिए ।सडक मर्मत नभएकै कारण ढुवानी समस्याले ढोरपाटनका किसानले फलाएको आलु अझै बजार पठाउन सकेका छैनन् । एकै पटक बजार पठाउन नसकेका किसानले परम्परागत तरिकाले भण्डारण गरेका छन्, स्थानीय हरिबहादुर घर्तीले भने, समयमा बजार पठाउन सकेमा किसानले कमाइ गर्न सक्थे । दसैं आसपास भएको वर्षात्पछि सडक चिप्लो भएर ट्र्याक्टरसमेत जान कठिन हुँदा आलु बजार पठाउन नसकेको उनले गुनासो गरे ।"
अर्थ संक्षेप,"महासंघ अध्यक्ष ढकाललाई इन्डोनेसिया सरकारको सम्मानकाठमाडौं (कास) नेपाल उद्योग वाणिज्य महासंघका अध्यक्ष तथा नेपालका लागि इन्डोनेसियाका अवैतनिक वाणिज्यदूत चन्द्रप्रसाद ढकाल इन्डोनेसिया सरकारबाट सम्मानित भएका छन् । नेपाल र इन्डोनेसियाबीच द्विपक्षीय सम्बन्धलाई सुदृढ बनाउन अध्यक्ष ढकालले निर्वाह गरेको भूमिकाको कदर गर्दै इन्डोनेसिया सरकारले करका बुवाना अवार्ड बाट सम्मानित गरेको हो । इन्डोनेसियाली परराष्ट्रमन्त्रीका तर्फबाट नेपालका लागि इन्डोनेसियाली राजदूत हेरू एच सुवोलोले ढकाललाई काठमाडौंमा मंगलबार आयोजित कार्यक्रमकाबीच उक्त सम्मान हस्तान्तरण गरे । राजदूत सुवोलोले ढकालको प्रयासले दुई देशबीचको सम्बन्ध सुदृढ हुनुका साथै आर्थिक, सांस्कृतिक र कूटनैतिक सहकार्य विस्तारमा फाइदा पुगेको बताए । नेपाल र इन्डोनेसियाबीच हालै द्विपक्षीय परामर्श संयन्त्र तथा दुई देशका सरकारी अधिकारीलाई फ्री भिसा सम्झौताले कूटनीतिक सम्बन्धलाई सुदृढ गर्ने र सरकारी भ्रमणलाई सहज बनाउने उनको भनाइ छ । इन्डोनेसियाको परराष्ट्र मन्त्रालयद्वारा प्रदान गरिएको उक्त सम्मान इन्डोनेसियासँगको सम्बन्धमा उल्लेख्य भूमिका निर्वाह गर्ने विदेशी विशिष्ट व्यक्तित्वलाई प्रदान गर्ने गरिएको मन्त्रालयले जनाएको छ । टीभीएसको उपहार योजनाका विजेता सार्वजनिक काठमाडौं (कास) टीभीएस नेपालले टीभीएससँग नयाँ युगको आरम्भ २०२४ उपहार योजनाका विजेताहरू सार्वजनिक गरेको छ । कम्पनीले दसैं, तिहार र छठको अवसरमा ल्याएको उक्त उपहार योजनाका विजेताहरू मंगलबार सार्वजनिक गरेको हो । टीभीएसको मोटरसाइकल खरिद गरेका जनकपुरका उतीमलाल साहले १० लाख पाँच हजार रुपैयाँ जित्न सफल भएको कम्पनीले जानकारी दिएको छ । उनले मोटरसाइकल खरिद गर्नु अघि ५ हजार र किनिसकेपछि १० लाख रुपैयाँ जितेका छन् । धनगढीका सञ्जित चौधरीले २५ प्रतिशत क्यासब्याक र ५ हजार रुपैयाँ हात पारेका छन् । यसैगरी काठमाडौंको भृकुटीमण्डपमा आयोजित महा एक्सचेन्ज मेला मा टेकराज गुरुङले ५ लाख ५ हजार रुपैयाँ जित्न सफल भएको कम्पनीको विज्ञप्तिमा उल्लेख छ । कउपहार योजनाअन्तर्गत दुई जनाले १ लाख, ४ जनाले ५० हजार, १० जनाले २५ हजार, १५ जनाले १५ हजार र १८ जनाले ५ हजार रुपैयाँ जित्न सफल भइसकेको कम्पनीले जानकारी दिएको छ ।कौशलटारमा बाल्ट्रा नेपालको नयाँ रिटेल आउटलेटकाठमाडौं (कास) घरेलु उपकरण ब्रान्ड बाल्ट्रा नेपालले भक्तपुरको कौशलटारमा नयाँ रिटेल आउटलेटको सुरुवात गरेको छ । कम्पनीले गत कात्तिक १३ मा उक्त रिटेलको उद्घाटन गरी सुरुवात गरेको हो । यो बाल्ट्राको तेस्रो रिटेल आउटलेट रहेको कम्पनीले जानकारी दिएको छ । यसबाहेक बाल्ट्राको काठमाडौंको टेकु र इन्द्रचोकमा आउटलेट छन् । उक्त आउटलेटमा ग्राहकले घरेलु इलेक्ट्रोनिक्स उपकरण आकर्षक मूल्यमा पाउने कम्पनीले जनाएको छ । उक्त आउटलेटले भक्तपुरका उपभोक्तालाई बाल्ट्राको घरेलु इलेक्ट्रोनिक्स सामान किन्न सहज हुने कम्पनीको भनाइ छ ।"
लोफ्टी इटन चितवनमा,"काठमाडौं (कास) नामिबियाका ब्याटर जान निकोल लोफ्टीइटनलाई नेपाल प्रिमियर लिग (एनपीएल) चितवन राइनोजले अनुबन्ध गरेको छ । राइनोजमा अनुबन्ध हुने लोफ्टी चौथो विदेशी खेलाडी हुन् । यसअघि मर्चेन्ट डी ल्याङ्गा, ल्युक मार्टिन बेनकेन्स्टाइन र हसन इशाखिललाई अनुबन्ध गरिसकेको छ ।बायाँहाते २३ वर्षीय ब्याटरले फ्रेबुअरीमा ट्वान्टी२० आईमा सबैभन्दा छिटो शतकको कीर्तिमान बनाएका थिए । अहिले छिटो शतक बनाउने सूचीमा उनी दोस्रो स्थानमा छन् । नेपालमा भएको घरेलु टोली, नामिबिया र नेदरल्यान्ड्ससम्मिलित त्रिदेशीय शृंखलाको उद्घाटन खेलमा उनले उक्त सफलता पाएका हुन् । कीर्तिपुरस्थित त्रिवि क्रिकेट मैदानमा नेपालविरुद्ध उनले ३३ बलमा शतक बनाएका थिए । एक बल कम खेल्दै उनले नेपाली अलराउन्डर कुशल मल्लको कीर्तिमान तोडेका थिए । हाल छिटो शतक बनाउने सूचीमा चौथो स्थानमा छन् । कुशलले गत वर्ष चीनको हाङचाउमा सम्पन्न १९औं एसियाली खेलकुदमा मंगोलियाविरुद्ध ३४ वर्षमा शतक पूरा गरेका थिए । कुशल र लोफ्टी इटन दुवैले चितवन राइनोजबाट एनपीएल खेल्नेछन् । चितवन राइनोजमा अनुबन्ध हुन पाउँदा लोफ्टीइटने खुसी व्यक्त गरेका छन् । त्रिवि क्रिकेट मैदानको सम्झना मेरो मानसपटलमा कोरिएको छ । यो मैदानले मलाई टी२० क्रिकेटको सबैभन्दा अविस्मरणीय इनिङ्स खेल्ने अवसर दिएको छ । अब नेपाली क्रिकेट समर्थकसामु चितवन राइनोजबाट त्यस्तै प्रदर्शन गर्ने समय आएको छ, उनले विज्ञप्तिमा भनेका छन् । चितवन मेडिकल कलेजको स्वामित्वमा रहेको राइनोजका प्रबन्ध निर्देशक आयुष न्यौपानेले लोफ्टी इटर र कुशल मल्ल एकै टोलीमा भएका कारण एनपीएल थप रोमाञ्चक हुने विश्वास व्यक्त गरेका छन् ।"
लाहिरू नेपाल फर्कंदै,"काठमाडौं (कास) श्रीलंकाका अमेरिकन क्रिकेटर लाहिरु मिलान्थाले जनकपुर बोल्ट्सबाट मंसिर १५ देखि काठमाडौंमा हुने नेपाल प्रिमियर लिग (एनपीएल) खेल्ने भएका छन् । एक समय श्रीलंका ए र श्रीलंकाको इमर्जिङ टोलीबाट खेलेका मिलान्था नेपाली भूमिसँग परिचित छन् ।नेपाल क्रिकेट संघले दुई वर्षअघि आयोजना गरेको नेपाल टी२० लिगमा लुम्बिनी अलस्टार्सबाट खेलेका मिलान्थाले टोलीलाई विजयी बनाउने क्रममा १२२ माथिको स्ट्राइक रेटमा ३ सय ४९ रन बनाएका थिए । उनी प्रतियोगितामा सर्वाधिक रन बनाउने खेलाडी सूचीमा तेस्रो स्थानमा थिए । मिलान्थाले फाइनलमा २८ बलमा सर्वाधिक ४१ रन बनाएका थिए । लाहिरू मिलान्थालाई अनुबन्ध गर्नु जनकपुर बोल्ट्सको रणनीतिक कदम हो । लाहिरूको नेपालमा खेल्ने अघिल्लो अनुभव एउटा ठूलो सम्पत्ति हो, जसले उनलाई स्थानीय अवस्था र प्रशंसकको अपेक्षाहरूबारे अद्वितीय अन्तरदृष्टि दिन्छ । त्यसले नेपाल प्रिमियर लिगमा हाम्रो समग्र प्रदर्शनमा महत्त्वपूर्ण मूल्य ल्याउने छ, जनकपुर बोल्ट्सका निर्देशक अमितराम श्रेष्ठले भने । एनपीएलका लागि ड्रिम स्पोर्टसको स्वामित्व रहेको जनकपुर बोल्ट्समा अनुबन्ध हुने मिलान्था चौथो विदेशी खेलाडी हुन् । बोल्ट्सले न्युजिल्यान्डका चर्चित क्रिकेटर जिमी निसमलाई अनुबन्ध गरिसकेको छ । अरू दुई विदेशी खेलाडीमा जोसुआ ट्रम्प र मोहम्मद मोहसिन छन् । लाहिरू जस्तै ट्रम्प र मोहसिन पनि अमेरिकी बेस क्रिकेटर हुन् । आसिफ शेख मार्की खेलाडी रहेको जनकपुरको मुख्य प्रशिक्षकमा श्रीलंकाका पुबुदु दासानायके र प्रशिक्षकमा मनोज कटुवाल छन् ।"
निराशाजनक उत्तर अमेरिकी भ्रमण,काठमाडौं (कास) स्कटल्यान्डसँग विश्वकप क्रिकेट लिग २ को खेल वर्षाका कारण रद्द भएसँगै नेपालले निराशाजनक रूपमा उत्तर अमेरिकी भ्रमण टुंग्याएको छ । अमेरिकाको डालासस्थित ग्रान्ड प्रेरी रंगशालामा वर्षासँगै हावाहुरी चलेपछि नेपाल र स्कटल्यान्डलाई ११ अंक दिइएको थियो ।वर्षाका कारण ढिला सुरु भएको खेल स्कटल्यान्डले टस जितेर नेपाललाई ब्याटिङमा बोलाइएको थियो । १ ओभरको खेल भएसँगैं वर्षाले खेल स्थगित हुन पुग्यो । पछि पुनः सुरु भएको खेल ६ ओभरमा पुग्दा वर्षा भएपछि रद्द भएको हो । नेपालले ६ ओभरमा १ विकेट गुमाई २६ रन बनाएको थियो । अनिल साह १९ बलमा २ चौका प्रहार गरी १० रन बनाई ब्राड करीको बलमा एलबीडब्लू आउट भए । अर्का ओपनर आसिफ शेख १४ बल खेल्दै २ चौकासहित ९ रनमा अविजित रहे । अनिलको स्थानमा क्रिजमा कुशल भुर्तेलले ३ बल खेले पनि खाता खोल्न बाँकी थियो । अमेरिकामा नेपालले खेलेको ४ खेलमा ३ अंकमात्र बटुल्न सक्यो । पहिलो खेलमा २ सय ७६ रन बनाए पनि अमेरिकासँग ३ विकेटको हार बेहोरेको नेपालले त्यसपछि स्कटल्यान्डलाई ५ विकेटले हराएको थियो । अघिल्लो खेलमा नेपाल पुनः अमेरिकासँग ३७ रनले पराजित भयो । क्यानडाबाट नेपाली क्रिकेट टोली अमेरिका पुगेको थियो । क्यानडामा सन् २०२७ को एकदिवसीय विश्वकप क्रिकेटको छनोटको आधार रहेको लिग २ का ४ खेलमा ३ मा हार बेहोरेको थियो भने ओमानसँगको १ खेल वर्षाका कारण रद्द भएको थियो ।
