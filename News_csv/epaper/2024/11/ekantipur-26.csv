शीर्षक,विवरण
"किर्ते कागज बनाएर मान्छे जापान लैजाने मन्त्रीलाई चैन, पैसा बुझाएर जाने युवालाई ऐन","(काठमाडौं)मानव तस्करी आरोपमा पक्राउ परेका कोशी प्रदेशका पूर्वआन्तरिक मामिला तथा कानुनमन्त्री लीलाबल्लभ अधिकारीलाई काठमाडौं जिल्ला सरकारी वकिलको कार्यालयले मुद्दा नचलाई उन्मुक्ति दिएको छ । अधिकारीसँग जापान पुगेर फर्काइएका ३ युवासहित ११ जनाविरुद्ध भने सोमबार मुद्दा दायर भएको छ । जबकि प्रहरीले बाह्रै जनाविरुद्ध किर्ते र मानव तस्करीमा मुद्दा चलाउन आइतबार प्रतिवेदन दिएको थियो । सरकारी वकिलको कार्यालयको निर्णयका आधारमा अधिकारीलाई सोमबारै प्रहरी हिरासतबाट मुक्त गरिएको छ । गिरोहको योजनामा तत्कालीन मन्त्री र तीन युवा कात्तिक १३ मा जापान उडेका थिए । तर कागजपत्र शंकास्पद देखिएपछि जापान अध्यागमनले फर्काएको थियो । अधिकारीसँगै तीन युवा रसुवाका कञ्चन देवकोटा तथा खोटाङका दावा शेर्पा र जनक राई फर्काइएका थिए । अधिकारीको साथ लगाएर जापान पठाइएका युवासँग गिरोहले जापानमा लुकाउने योजनासहित रकम असुलेको थियो ।सरकारी वकिलको कार्यालयबाट उन्मुक्ति पाएका अधिकारी प्रधानमन्त्रीको दल एमालेका नेता तथा कोशी प्रदेशका सांसद हुन् । उनी मोरङ २(२) बाट निर्वाचित हुन् । मानव तस्करीमा मुछिएपछि उनी मन्त्रीबाट हटाइएका थिए भने एमालेले पार्टीका सबै जिम्मेवारीबाट निलम्बन गरेको थियो । अनुसन्धानका लागि गत कात्तिक २५ मा पक्राउ परेका उनको प्रदेश सांसद पद पनि निलम्बनमा परेको थियो । टोकियो अध्यागमनबाट फर्काइएका चारै जना कात्तिक १८ मा त्रिभुवन अन्तर्राष्ट्रिय विमानस्थल आइपुगेका थिए । विमानस्थलमा अध्यागमनका कर्मचारीलाई म मन्त्री हुँ भन्दै अधिकारी उम्किएका थिए । अरू तीन युवालाई विमानस्थलमै पक्राउ गरिएको थियो । संघ र प्रदेश सरकारबाट अनुमति नलिई विदेश गएको भन्दै कोशीका मुख्यमन्त्री हिक्मतकुमार कार्कीले अधिकारीको राजीनामा मागेका थिए । राजीनामा दिएर बसेका उनलाई कात्तिक २५ मा प्रहरीले मोरङको बरगाछीस्थित निवासबाटै पक्राउ गरी अनुसन्धानका लागि काठमाडौं ल्याएको थियो । पक्राउ परेका अन्य आरोपितको बयान तथा अनुसन्धानबाट खुलेका तथ्य र प्रमाणका आधारमा अधिकारीको पनि कसुर पुष्टि हुने आधार देखिएको भन्दै प्रहरीले प्रतिवादी बनाएर मुद्दा चलाउन राय दिएको थियो । तर, जापानबाट फर्केका तीन युवा शेर्पा, राई र देवकोटासहित धादिङका महेश पाण्डे, दोलखा जिरीका वीरबहादुर सुनुवार, ओखलढुंगा रातमाटेका नवीन राई र गुडी राई, मोरङ इटहरीका गोपाल भनिने योगराज गौतम, उदयपुर त्रियुगाका दिवाकर भट्टराई र विष्णुप्रसाद भट्टराईविरुद्ध मात्र मुद्दा चलाइएको छ ।जिल्ला न्यायाधिवक्ता सीताराम अर्यालले अधिकारीको संलग्नता पुष्टि हुने आधार र तथ्य नभेटिएकाले उनीबाहेक अरूको हकमा मात्र प्रतिवादी बनाएर मुद्दा दायर गरिएको बताए । तथ्य र प्रमाण पुगेकाको हकमा मुद्दा दायर गर्ने हो, उहाँको हकमा त्यस्तो देखिएन, अर्यालले भने, जोजसको संलग्नता कसुरमा पुष्टि भयो, उनीहरूको हकमा मुद्दा दायर भएको हो । प्रतिवादीमध्येका मोरङ इटहरीका गौतम र उदयपुरका भट्टराईद्वय हाल फरार छन् । प्रतिवादीविरुद्ध किर्ते र मानव बेचबिखन तथा ओसारपसारको कसुरमा सजाय हुनुपर्ने मागदाबी गरिएको छ । तर, यही कसुरमा पक्राउ परेर अनुसन्धानको दायरामा आएका अधिकारीलाई मुद्दा चलाउनुपर्ने प्रहरी रायविपरीत सरकारी वकिल कार्यालयबाट चोख्याइएको हो । फरारमध्येका दिवाकर भट्टराई भिजिट भिसामा अमेरिका गएर उतै लुकी ७ वर्षपछि स्थायी आवासीय अनुमतिपत्र (ग्रिनकार्ड) पाएर गएको वर्ष मात्र नेपाल आएको खुलेको छ । उनै भट्टराईमार्फत जापानको कार्यक्रम तय गरेर तीन जनालाई आफूसहितका व्यक्ति मिलेर पठाएको बयान प्रतिवादीमध्येका महेश पाण्डेले दिएका छन् ।अनुसन्धानमा संलग्न एक प्रहरी अधिकृतले जापानमा गैरकानुनी रूपमा मानिस लगेर उतै लुकाउने गिरोहको योजनामा अधिकारीको संलग्नता पुष्टि हुने आधार र प्रमाण भेटिएरै उनीसमेतलाई प्रतिवादी बनाएर रायसहित अनुसन्धान प्रतिवेदन सरकारी वकिल कार्यालयमा बुझाइएको तर अभियोगपत्र दायर हुँदा अधिकारीलाई उन्मुक्ति दिइएको गुनासो गरे ।प्रदेश र संघ सरकारको स्वीकृति नलिइकनै गिरोहको योजनामा तीन युवालाई जापान छाड्ने तयारीका साथ आर्ट्स काउन्सिल टोकियो ले अक्टोबर २९ देखि नोभेम्बर ३ सम्म आयोजना गर्ने भनिएको कल्चर एन्ड होम कार्यक्रममा भाग लिन अधिकारी गएका थिए । त्यसका लागि खोटाङ ऐंसेलुखर्क गाउँपालिकाका शेर्पालाई सोही पालिकाको २ नम्बर वडाको सदस्य तथा देवकोटा र राईलाई कोशी प्रदेशको कानुन मन्त्रालयको कर्मचारी बनाइएको थियो । जापान पठाएबापत गिरोहले रसुवाका देवकोटा र खोटाङ केपिलासगढीका राईबाट १०१० लाख रुपैयाँ र ऐंसेलुखर्कका शेर्पाबाट ११ लाख ५५ हजार रुपैयाँ असुलेको अनुसन्धानबाट खुलेको थियो । त्यसरी असुलेको रकम नक्कली परिचयपत्र बनाउनेदेखि जापान उडाउने सेटिङमा संलग्नले बाँडेर लगेको पनि खुलेको छ । रकम असुल गर्नेमध्येका महेश पाण्डे र गिरोहकै सञ्जालका मोरङ इटहरीका गौतमसहित बसेर अधिकारीले जापान उड्नुअघि त्रिभुवन विमानस्थल आसपासमा सामूहिक तस्बिर पनि खिचाएका थिए । सरकारी वकिल कार्यालयले भने अधिकारीलाई मुद्दा नचल्नुका नौवटा आधार देखाएको छ । अधिकारी स्वयंले जापानको नारिता विमानस्थलबाट घटनाको सम्बन्धमा नेपाल प्रहरीलाई खबर गरेको भनिएको विषयलाई मुद्दा नचल्नुको पहिलो आधार मानिएको छ । जापान सरकारले अन्य तीन प्रतिवादीलाई एउटा प्रक्रिया र अधिकारीलाई अर्कै प्रक्रिया अपनाएर फर्काएको भन्ने विषय उन्मुक्तिको दोस्रो आधारका रूपमा लिइएको छ । रकम बुझाएर गएका युवालाई एक्सक्लुजन अर्डर (अपवाद आदेश) बाट फर्काइएको तर अधिकारीको हकमा निज स्वयंले अनुरोध गरी फिर्ता भई आएको दाबी सरकारी वकिलको पनि दाबी छ । अन्य प्रतिवादीले अनुसन्धानका क्रममा बयान गर्दा निजको संलग्नता सम्बन्धमा केही नबोलेको, अधिकारीले आरोप इन्कार गरेको, मिसिलमा संलग्न रहेको त्रिभुवन अन्तर्राष्ट्रिय विमानस्थलको सीसी फुटेजमा समेत निज एक्लै सवार भएको देखिएको, पक्राउ परेका व्यक्तिले पठाएका सन्देश पनि हेरेको नदेखिएको लगायतलाई उन्मुक्तिको आधार बनाइएको छ ।जापान उड्नु अघिल्लो दिन कात्तिक १२ मा अधिकारीलाई मुख्यमन्त्री कार्कीले विदेश यात्राको मापदण्ड स्मरण गराएका थिए तर उनले यसलाई बेवास्ता गरे । मन्त्रीजस्तो सार्वजनिक ओहदा र जनप्रतिनिधिले गिरोहलाई राहदानी दिएर भिसा प्रबन्ध गरेका थिए । मन्त्रीको विदेश यात्रामा सहजीकरण र भिसालगायतका बन्दोबस्ती सरकारले गर्छ, अधिकारी भने गिरोहको योजनामा जापान उडेका थिए । जापानबाट फिर्ता भएपछि अधिकारीले तस्करीमा संलग्न कसैलाई आफूले नचिन्ने दाबी गरे, तर जापान उड्नुअघि गिरोहकै महेश पाण्डे र अर्का प्रतिवादी गौतमसँग सामूहिक तस्बिर खिचाएको अनुसन्धानबाटै पुष्टि भइसकेको छ ।हङकङ पुगेपछि मात्र आफू गिरोहको फन्दामा परेको चाल पाएको र जापान पुगेपछि आफूले प्रहरीका केही अधिकृतलाई गिरोहबारे सूचना दिएको अधिकारीको भनाइ छ । तर, हङकङमै थाहा पाएको भए उनले किन त्यहींबाट अपराधबारे नेपालमा खबर गरेनन् भन्ने कुराले पनि उनको यात्रा योजनाबद्ध नै थियो भन्ने विषय स्थापित गराएको प्रहरीका एक अधिकारी बताउँछन् । उनले जापानबाट फर्केपछि मन्त्री पदबाट राजीनामा गरेका थिएनन्, मुख्यमन्त्री कार्कीले राजीनामा गर्न दबाब दिएपछि मात्रै पद छाड्न बाध्य भएका थिए ।"
अनलाइन अवरुद्ध हुँदा एक सातादेखि राहदानी वितरण प्रभावित,"(काठमाडौं)राहदानी विभागको अनलाइन प्रणाली बुधबारदेखि अवरुद्ध छ । प्रणाली अवरुद्ध हुँदा राहदानी वितरण प्रभावित भएको छ । आइतबारदेखि आंशिक सुचारु भए पनि देशभित्र र बाहिरका हजारौं सेवाग्राही मर्काका परेका छन् । म्याग्दी घर भएका नवराज जैसी कतारमा काम गर्छन् । त्रिपुरेश्वरस्थित विभाग परिसरमा भेटिएका जैसीले केही दिनमा कतार फर्कनुपर्ने भएकाले राहदानी नवीकरण चाँडो हुन्छ भनेर काठमाडौं आएर निवेदन दिएको बताए । तर, विभागको सेवा अवरुद्ध भएकाले राहदानी समयमै नवीकरण नहुने हो कि भन्नेमा उनी चिन्तित देखिए । मलाई राहदानी छिटो चाहिएको थियो, जिल्लामा ढिलो हुने र केही दिनयता नचलेपछि काठमाडौंमै आएर आज निवेदन दिएको छु । तीन दिनभित्रमा राहदानी लिनका लागि बोलाइएको छ, ४६ वर्षीय जैसीले भने । विभागको सेवा अवरुद्ध हुँदा जैसीजस्ता थुप्रै सेवाग्राही मर्कामा परेका छन् । विभागले भने राहदानी आवेदन प्रणालीका केही कम्प्युटरमा भाइरस छिरेको र यसलाई थप फैलिन नदिन सेवा बन्द गर्नुपरेको जनाएको छ । सेवा पूर्ण रूपमा सुचारु गर्न एकदेखि दुई हप्ता लाग्ने विभागले जनाएको छ । सयौं सेवाग्राहीलाई मर्कामा पार्ने गरी यस पटक भएको राहदानी विभागको कम्प्युटर प्रणाली नै अवरुद्ध भएको घटनाले सरकारी वेबसाइटहरूको सुरक्षा प्रणालीमाथि प्रश्न उठाएको छ । त्यसो त नेपालको सरकारी कार्यालयका वेबसाइट र डिजिटल प्रणाली बारम्बार अवरुद्ध हुने समस्या नयाँ होइन । सर्वसाधारणसँग प्रत्यक्ष सम्बन्धित सरकारी वेबसाइटहरू यसअघि पनि पटकपटक अवरुद्ध हुँदै आएका छन् ।यातायात व्यवस्था विभाग, राहदानी विभाग, निर्वाचन आयोगदेखि त्रिभुवन अन्तर्राष्ट्रिय विमानस्थल, त्रिभुवन विश्वविद्यालयसम्मका अनलाइन प्रणालीहरू कुनै न कुनै समयमा सर्भर बिग्रेर वा साइबर आक्रमणका कारण नचल्ने भएपछि सेवाग्राही मर्कामा पर्ने गरेका छन् । यस्ता समस्या किन बारम्बार हुन्छन् वा यसको पछाडि के कस्ता कारण छन् भन्ने विषयमा गहिरो अध्ययन चाहिँ भएको छैन । यस्ता घटना हुँदा केही चासो दिएको जस्तो गरे पनि जिम्मेवार निकाय र अधिकारीहरू साइबर सुरक्षा र सूचना प्रविधि प्रणाली व्यवस्थापनको मामिलामा अनविज्ञ वा अनिच्छुक देखिने गरेका छन् । सरकारी वेबसाइटहरू बारम्बार बन्द हुने समस्याले सेवाग्राहीको काममा अवरोध त ल्याएको छ नै राज्यका महत्त्वपूर्ण डेटा सुरक्षामा गम्भीर जोखिम खडा गरेको साइबर सुरक्षा विज्ञहरूको धारणा छ । पछिल्लो घटनामा विभागले भाइरसको फैलावट रोक्न सेवा बन्द गरेको र प्रणाली पुनः सञ्चालनमा आउन एकदेखि दुई हप्ता लाग्ने जनाएको छ । तर, साइबर सुरक्षा विज्ञ विजय लिम्बू यो भनाइप्रति आश्चर्य प्रकट गर्छन् । उनका अनुसार उचित ब्याकअप अर्थात् डिजास्टर रिकभरी प्रणाली र बिजनेस कन्टिन्युटी प्लान भएको खण्डमा सामान्य समस्याहरू ८ देखि ९ घण्टामै समाधान गर्न सकिन्छ । एकदुई हप्ता नै लाग्ने भनेको सारा प्रणालीमै मालवेयर फैलिएको हो कि भन्ने आशंका उब्जाएको छ, उनले भने, यस्तोमा सेवाग्राहीका बायोमेट्रिकजस्ता अति संवेदनशील डेटा सुरक्षित छन् कि छैनन् भन्नेमा सेवाग्राहीका रूपमा मेरो पनि चासो छ । यस विषयमा विभागले पारदर्शी ढंगले सूचना प्रवाह गर्नुका साथै नागरिकका डेटा सुरक्षित छन् भन्ने सुनिश्चितता गर्नुपर्ने विज्ञ लिम्बूले बताए । सरकारी प्रणालीको सुरक्षामा आवश्यक ध्यान नदिँदा यस्ता समस्या आउने गरेको विज्ञहरूको राय छ । एउटा कम्प्युटरमा भाइरस पस्यो भन्दैमा सारा प्रणाली नै ठप्प हुनु लाजमर्दो कुरा हो, सिंहदरबारमै कार्यरत एक कम्प्युटर इन्जिनियर भन्छन्, प्रत्येक डेटाबेससँग छुट्टै सुरक्षा सर्भर हुनुपर्ने हो तर हामीकहाँ न सर्भर न क्लाइन्ट कम्प्युटर, कतै पनि समेत साइबर सुरक्षाका लागि कुनै पनि मेकानिजम छैन । उपराष्ट्रपतिको कार्यालय, नेपाल राजपत्रजस्ता निकायको वेबसाइटमा एसएसएल प्रमाणपत्रजस्ता अत्यन्तै आधारभूत सुरक्षासम्बन्धी व्यवस्थासमेत नगरिएको देखिन्छ । यसले यी वेबसाइटहरूलाई ह्याकिङ र अन्य साइबर आक्रमणका लागि सजिलो निसाना बनाइदिएको छ । विज्ञ लिम्बूका अनुसार साइबर सुरक्षासम्बन्धी समस्या आउँदा सरकारी निकायहरूले पारदर्शी रूपमा विवरण सार्वजनिक गर्दैनन् । यो ढाकछोप गर्ने प्रवृत्तिले समस्यालाई झनै गम्भीर बनाउने उनले बताए । राहदानी विभागको हालको समस्यामा पनि यो प्रवृत्ति देखियो, विभागले प्रणाली सुरक्षित रहेको भने पनि सेवाग्राहीको बायोमेट्रिक विवरणसहितका संवेदनशील डेटा कसरी सुरक्षित राखिएको छ भन्ने कुनै स्पष्ट विवरण दिएको छैन, उनले औंल्याए । सरकारी प्रणालीको बारम्बार ठप्प हुनुका प्रमुख कारणहरूमध्ये एउटा कमजोर पूर्वाधार पनि हो । सिंहदरबारस्थित एकीकृत डेटा व्यवस्थापन केन्द्र (राष्ट्रिय सूचना प्रविधि केन्द्र) ले सरकारी वेबसाइटहरूको होस्टिङ गरिरहँदा त्यहाँ पर्याप्त सुरक्षा उपायहरू अपनाइएको पाइँदैन । हाम्रो सबैभन्दा संवेदनशील पूर्वाधार भनेको डेटा हो, जसलाई डेटा व्यवस्थापन केन्द्रले व्यवस्थापन गर्ने जिम्मा लिएको छ तर बजेट अभावका कारण डेटा सेन्टरले एसएसएल लाइसेन्स नवीकरणसमेत गर्न सकेको छैन, एक कम्प्युटर इन्जिनियरले भने । नेपालमा धेरै सरकारी सेवा अनलाइन प्रणालीमा निर्भर हुन थालेका छन् । राहदानी, यातायात व्यवस्था, कर कार्यालय, मालपोतजस्ता निकायले आफ्ना सेवाहरू अनलाइनमार्फत उपलब्ध गराउन थालेका छन् । तर कमजोर सर्भर क्षमता, अपग्रेड नभएको सफ्टवेयर र अत्यधिक चापका कारण प्रणाली ठप्प हुने समस्या ज्युँका त्युँ छन् । सूचना प्रविधि विभागको तथ्यांकअनुसार आर्थिक वर्ष २०८०८१ मा ६४ वटा सरकारी निकायका ९० वेबसाइट एवं एप्लिकेसनहरूमा सूचना प्रविधि प्रणाली सुरक्षा परीक्षण गरिएको उल्लेख छ । तर, यो संख्या देशभरका विभिन्न निकायको संख्या हेर्दा नगन्य हो ।सरकारले साइबर सुरक्षासँग सम्बन्धित अनुसन्धान, अनुगमन, नीति निर्माणलगायत कार्य गर्ने गरी करिब एक वर्षअघि स्थापना गरेको राष्ट्रिय साइबर सुरक्षा केन्द्रसँग कम्प्युटरसमेतका उपकरण छैनन् भने दरबन्दीअनुसार जनशक्ति वा विज्ञ पनि उपलब्ध छैनन् । सिंहदरबार परिसरमा पुरानो गृह मन्त्रालयको एक कुनामा बेवास्तापूर्वक राखिएको यस केन्द्रले साइबर सुरक्षामा सरकारको अनिच्छालाई प्रतिबिम्बित गर्छ । नेपालको सरकारी वेबसाइटहरू बारम्बार डाउन हुने समस्यालाई प्रशासनिक लापरबाही र साइबर सुरक्षामा ध्यान नदिँदाको परिणाम भएको जानकारहरू बताउँछन् । डेटा एन्ड कम्प्युटर साइन्सका प्राध्यापक राजन थपलियाका अनुसार नेपालमा साइबर सुरक्षासम्बन्धी सचेतनाको पनि कमी छ । उनले प्रणालीलाई सुरक्षित राख्न नियमित रूपमा निगरानी र मूल्यांकन गरिरहनुपर्नेमा जोड दिए ।जबकि सरकारले आगामी दशकलाई सूचना प्रविधि दशक घोषणा गरिरहँदा सरकारी निकाय र अधिकारीहरूको डिजिटल वा साइबर प्राथमिकता भने हार्डवेयर र सफ्टवेयर खरिदमा केन्द्रित देखिन्छ । अर्थ मन्त्रालयको केही तथ्यांक हेर्दा गएको दस वर्षमा झन्डै ३ खर्ब रुपैयाँ सूचना प्रविधिसम्बन्धी खरिदमा खर्च भएको छ र बर्सेनि त्यसको व्यवस्थापन र मर्मतमा अर्बौं रुपैयाँ लाग्ने गरेको अर्थका अधिकारीहरूको अनुभव छ । यत्तिका खर्चिलो प्रणाली र प्रविधिहरूको व्यवस्थापन र नियन्त्रण केही निकायलाई छोडेर निजी क्षेत्र, करारका कर्मचारी, विदेशी भेन्डर वा कम्प्युटर अपरेटरको जिम्मामा छोड्ने गरिएको पाइन्छ । यसले गर्दा विभागमा आएको शैलीका समस्या पर्दा अरूको भर पर्नुपर्ने अवस्था छ ।नियोग र जिल्लाबाट वितरणमा अझै समय लाग्नेराहदानी वितरण सेवा आइतबारबाट आंशिक सुचारु भए पनि विदेशस्थित नियोग र जिल्ला तथा इलाका कार्यालयबाट वितरण गर्न भने अझै केही दिन लाग्ने विभागको भनाइ छ । राहदानी विभागका महानिर्देशक तीर्थराज अर्यालका अनुसार राहदानी आवेदन प्रणालीसँग सम्बन्धित केही कम्प्युटरहरूमा भाइरस प्रवेश गरेको प्रारम्भिक सूचना प्राप्त भएपछि सम्पूर्ण प्रणालीको परीक्षण गरिएको छ । भाइरस परीक्षणका क्रममा राहदानी विभागको केन्द्रीय प्रणालीमा समस्या नभएको सुचारु गरिएको छ । तर अझैसम्म कुन कम्प्युटर वा स्थानबाट भाइरस छिर्यो भन्ने थाहा हुन सकेको छैन, उनले कान्तिपुरसँग भने, हामीले आइतबार १६ सय र सोमबार २४ सय जना सेवाग्राहीका लागि फारम खुला गरेका छौं । विभागमा राहदानी वितरणको अवस्था सहज भइसकेको छ । उनले जिल्ला र नियोगहरूमा रहेको कम्प्युटरहरूमा भाइरसको परीक्षण गरिने र त्यसलाई रोक्नका लागि आवश्यक गृहकार्य भइरहेको जानकारी दिए । भविष्यमा फेरि भाइरसले प्रभाव नहोस् भन्ने गरी काम गर्नेछौं र त्यसपछि मात्र जिल्ला र नियोगहरूमा फारम खुला गर्नेछौं, उनले भने ।उनका अनुसार राहदानीको प्रक्रियामा प्रिइनरोलमेन्ट, त्यसपछि भेरिफिकेसन, इनरोलमेन्ट र अन्त्यमा भ्यालिडेसन हुन्छ । ती प्रक्रियाको पहिलो प्रिइनरोलमेन्ट हरेकले घरघरबाट गर्ने नै हो । तर भेरिफिकेसनको दौरानमा केही स्थानका कम्प्युटरमा भाइरस छिरेको थाहा भयो । त्यसपछि हामीले सतर्कता अपनाएर सम्पूर्ण सिस्टमको परीक्षण गरिरहेका छौं, उनले भने, तर हालसम्म कुन कम्प्युटर वा स्थानबाट यो भाइरस आयो भन्ने थाहा छैन । तर विभाग रहेको कम्प्युटर वा सिस्टमबाट भने होइन भन्ने थाहा पाएपछि केन्द्रमा नियमित रूपमा काम थालेका छौं । उनले भाइरसको विषय सामान्य देखिए पनि ठूलो थ्रेट भएको उल्लेख गरे ।"
सुन एकै दिन तोलामा १६ हजार रुपैयाँ सस्तो,"काठमाडौं (कास) सुनको मूल्यमा ऐतिहासिक गिरावट आएको छ । सरकारले भन्सार दर ५० प्रतिशत घटाएसँगै नेपालमा मूल्य घटेको हो । अन्तर्राष्ट्रिय बजारमा पनि मूल्य घटेपछि नेपालमा एकै दिन प्रतितोला १५ हजार ९ सय रुपैयाँ सस्तिएको छ । नेपाल सुनचाँदी व्यवसायी महासंघले आइतबार प्रतितोला सुनको मूल्य १ लाख ६७ हजार २ रुपैयाँ तोकेको थियो । सोमबार घटेर प्रतितोला १ लाख ५१ हजार ३ सय रुपैयाँ निर्धारण गरेको छ । मूल्य घट्नुको पहिलो कारण भन्सार दर नै हो, त्यसपछि अन्तर्राष्ट्रिय बजारभाउ । अन्तर्राष्ट्रिय बजारमा आइतबार प्रतिऔंस सुन २७२६ अमेरिकी डलरमा कारोबार भएको थियो, सोमबार घटेर प्रतिऔंस २६७० डलरमा झर्यो, महासंघका पूर्वअध्यक्ष तेजरत्न शाक्यले भने, त्यसैले नेपालमा पनि भारी गिरावट आएको हो । गत बिहीबार बसेको मन्त्रिपरिषद् बैठकले भन्सार दर २० प्रतिशतबाट १० प्रतिशत कायम गरेको थियो । नेपाल र भारतबीचको भन्सार दर एउटै बनाउन १० प्रतिशत गर्ने निर्णय भएको हो । आर्थिक वर्ष ०८१८२ को बजेट भाषणबाट सरकारले भन्सार दर ५ प्रतिशत बढाएर २० प्रतिशत बनाएको थियो । तर व्यवसायीले भन्सार घटाउन माग गर्दै आएका थिए । केही महिनाअघि नेपाल सुनचाँदी व्यवसायी महासंघको प्रतिनिधिमण्डलले उपप्रधान एवं अर्थमन्त्री विष्णु पौडेलसँग भेटेर भन्सार दर समायोजन गर्न आग्रहसमेत गरेका थिए । अन्तर्राष्ट्रिय बजारमा मूल्य अझै अनिश्चित छ । भाउमा उतारचढाव भइरहेको छ । सोमबार राति १० बजे मूल्य थप घटेर प्रतिऔंस २६३२ अमेरिकी डलरमा कारोबार भइरहेको थियो । एकै दिन १५ हजार ९ सयले भाउ घट्दा ढिक्का सुन खरिद गर्न चाहने धेरै देखिएका छन्, महासंघका एक अधिकारीले भने, व्यवसायीले महँगोमा किनेको सस्तोमा बेच्न चाहेका छैनन् । नेपालमा वाणिज्य बैंकले मात्रै सुन आयात गर्ने अनुमति पाएका छन् । सुनको भाउले कीर्तिमानीमाथि कीर्तिमानी बनाएपछि बैंकहरूले थोरैथोरै आयात गरेका थिए । वाणिज्य बैंकहरूले तिहारताका ३२ किलो सुन आयात गरेका थिए । त्यस बेला व्यवसायीले महँगोमा खरिद गरेको सुन सोमबार सस्तोमा बिक्री गर्न चाहेनन् । अब बैंकहरूले सुन आयात गरेपछि मात्रै बजार चलायमान हुन्छ, सर्वसाधारणलाई दिन सकिन्छ, ती व्यवसायीले भने । भाउ घटेपछि बैंकले पनि सुन आयातको प्रक्रिया थालेका छन् । उनीहरूले आयातको पालो लगाइदिन बैंकर संघलाई आग्रह गरेका छन् । बैंकको सुन बिक्री नहुँदा बैंकहरूले आयात गर्न चाहेनन् । सस्तो भएपछि बैंकहरूले इच्छुक छन्, पालो लगाइदिन आग्रह गरेका छन्, संघले भनेको छ ।"
बीआरआईमा दलहरू विभाजित,"(काठमाडौं)प्रधानमन्त्री केपी शर्मा ओलीको आसन्न चीन भ्रमणमा बेल्ट एन्ड रोड इनिसियटिभ (बीआरआई) परियोजनाको कार्यान्वयन सम्झौताको विषयमा दलहरू विभाजित भएका छन् । एमालेसँग सत्ता गठबन्धनमा रहेको कांग्रेस बीआरआई अघि बढाउन इच्छुक देखिएको छैन । एमाले, माओवादी, एकीकृत समाजवादी भने ओलीको चीन भ्रमणमा बीआरआई कार्यान्वयन सम्झौता गर्नुपर्ने पक्षमा छन् ।माओवादी अध्यक्ष पुष्पकमल दाहाल प्रधानमन्त्री हुँदा मे १२, २०१७ (२०७४ वैशाख २९) नेपाल र चीनबीच काठमाडौंमा बीआरआईमा हस्ताक्षर भएको थियो । त्यसबेला कांग्रेस, माओवादीसहित गठबन्धन सरकार थियो । त्यतिबेला पनि बीआरआई अघि बढाउन कांग्रेस इच्छुक नभए पनि दाहालकै जोडबलले सहमतिमा हस्ताक्षर भएको थियो । बीआरआईको विषयमा सत्ता गठबन्धनभित्रै मतैक्य बन्न सकेको छैन । एमाले बीआरआई कार्यान्वयन सम्झौता गरी अघि बढ्ने पक्षमा छ भने थप गृहकार्यको आवश्यकता रहेको कांग्रेसको भनाइ छ । बीआरआईका विषयमा कांग्रेस सकारात्मक नभएपछि प्रधानमन्त्री ओलीले यही मंसिर १७ देखि हुने आफ्नो चीन भ्रमणमा ऋणसम्बन्धी कुनै सम्झौता नहुने स्पष्ट पारेका छन् । चीन भ्रमणका सम्बन्धमा पूर्वप्रधानमन्त्री र पूर्वपरराष्ट्रमन्त्रीहरूसँग सोमबार भएको छलफलमा पनि प्रधानमन्त्री ओलीले बीआरआई ऋणको परियोजना नभएको उल्लेख गर्दै चीनसँग ऋण लिनेनलिने भन्ने अहिले विवादको विषय नभएको उल्लेख गरे । हामीलाई आवश्यक भएमा जुनसुकै मुलुक र निकायबाट राष्ट्रिय स्वार्थका आधारमा ऋण वा अनुदान लिन सक्छौं । ऋणको पासोमा पार्न ऋण लिइँदै छ भनेर गरिने अनावश्यक हल्लामा लाग्नु हुँदैन, उनले भने, दुई देशको मित्रतालाई थप बहुआयामिक बनाउन यो भ्रमण गर्न लागिएको हो । उनले चीन भ्रमणमा विशेष गरी विगतमा भएका सहमति र सम्झौताको प्रभावकारी कार्यान्वयनका साथै प्रसारण लाइन विस्तार, नेपालको उत्पादन चीनमा निर्यात र अन्य सहयोगका विषयमा छलफल हुने गरी तयारी भएको जानकारी दिएका थिए ।एमाले र चिनियाँ पक्षबीच बीआरआई अघि बढाउने विषयमा छलफल भए पनि ठोस आकार लिइनसकेको स्रोतको भनाइ छ । चिनियाँ पक्ष कुनै न कुनै रूपमा बीआरआई कार्यान्वयनमा लैजान चाहन्छ । प्रधानमन्त्री ओलीको पनि असहमति छैन तर कांग्रेसको अडानका कारण ठोस आकार आइसकेको छैन, एमाले स्रोतको भनाइ छ । चीनले अब दिने अनुदान वा सहुलियत ऋणलाई बीआरई परियोजनाअन्तर्गत राख्ने भएकाले आगामी दिनमा चीनले दिने सहयोग कुन रूपमा लिने भन्ने स्पष्ट भइसकेको छैन । बीआरआईबारे एमाले र कांग्रेसबीच समान मत बनाउन प्रयास भइरहेको र मंगलबारसम्म सहमति जुट्ने कांग्रेसका एक नेताले बताए ।पूर्वपरराष्ट्रमन्त्री एवं चीनका लागि पूर्वराजदूत महेन्द्रबहादुर पाण्डे बीआरआई चीनको विशाल परियोजना भएकाले यसबारे ठूलो विवाद गर्नु गलत भएको बताए । बीआरआईलाई अनावश्यक मुद्दा बनाइयो । बीआरआई ठूलो परियोजना हो । चीनले बाहिर जति अनुदान दिए पनि ऋण दिए पनि बीआरई अन्तर्गत गर्ने हो उनले भने, ऋण लिए पनि, अनुदान लिए पनि राष्ट्रिय हित हुनुपर्छ । यसमा स्पष्ट हुने हो । अनावश्यक चर्चा गर्नु आवश्यक छैन ।प्रधानमन्त्रीको चीन भ्रमणमा जाँदा नयाँ सम्झौतामा भन्दा पुरानालाई कार्यान्वयनमा दिन प्राथमिकता दिनुपर्ने उनले बताए । कांग्रेसमा पनि बीआरआईबारे ठूलो रिजर्भेसन छैन । मुख्य नेतृत्वले यसबारेमा बुझेको छ, उनले भने, केही व्यक्तिको फरक मत देखिन्छ । प्रमुख प्रतिपक्ष माओवादीसहित एकीकृत समाजवादीले बीआरआई अघि बढाउन अनुदान वा ऋणको विवादले रोक्न नहुने सुझाव ओलीलाई दिएका छन् । बैठकमा माओवादी अध्यक्ष पुष्पकमल दाहालले आफ्नो पछिल्लो कार्यकालमा बीआरआई अघि बढाउने समझदारी भइसकेको बताए । बैठकमा सहभागी माओवादी वरिष्ठ उपाध्यक्ष एवं पूर्वपरराष्ट्रमन्त्री नारायणकाजी श्रेष्ठले बीआरआई परियोजना अघि बढाउने विषयमा अनुदान वा सहुलियत ऋणको विवादमा अल्झिएर यसको कार्यान्वयन सम्झौता रोक्न नहुने पार्टीले सुझाव दिएको जानकारी दिए । परियोजना अघि बढाउँदा अनुदान वा सफ्ट लोनको विकल्प खुला राखेर सम्झौता गर्नु उचित हुन्छ, उनले भने, अहिले नै कुनै पनि ऋण लिन्नौँ भनेर ढोका बन्द गर्नुहुँदैन ।एकीकृत समाजवादीका अध्यक्ष तथा पूर्वप्रधानमन्त्री माधवकुमार नेपालले बीआरआई नेपालको हितविरुद्ध नरहेकाले यसबाट लाभ लिनुपर्ने सुझाव दिएका छन् । बीआरआईमा त हामी पहिले नै आबद्ध छौं । त्यसैले यसलाई पनि अघि बढाउनुपर्छ, उनले भने । छिमेकीका कुनै आशंका छन् भने त्यसलाई ध्यानमा राखेर नेपालको असंलग्न परराष्ट्र नीतिबारे बुझाउनुपर्ने नेपालको भनाइ छ ।अर्का पूर्वप्रधानमन्त्री झलनाथ खनालले कुन ऋण, कुन अनुदान लिने नेपालको सार्वभौम विषय भएको र आवश्यकताका आधारमा तय हुने बताए । प्रधानमन्त्रीले यसपालि भ्रमणमा लोन सम्झौता गर्दिनँ भन्नुभयो । चीनसँग ऋण लिनै हुन्न भन्ने नीति बनाउन लागिएको हो भने आपत्तिजनक हो, उनले भने, अब बीआरआई ग्लोबल प्रोजेक्ट भइसक्यो । बीआरआईबाट लोन लिन हुँदैन भन्ने पूर्वाग्रह हो । यस्ता कुरामा नेपालजस्तो देशले स्वतन्त्र निर्णय गर्नुपर्छ कुनै प्रेसर लिनु हुँदैन ।अर्का पूर्वप्रधानमन्त्री तथा नेपाल समाजवादी पार्टीका अध्यक्ष बाबुराम भट्टराईले चीनको बीआरआई प्रोजेक्टलाई राष्ट्रिय हितअनुकूल हुने गरी ग्रहण गर्नुपर्ने बताएका छन् । गोरखा पुगेका भट्टराईले सोमबार पत्रकारहरूसँग बीआरआई प्रोजेक्टप्रति तर्सिएर लिनै हुन्न भन्नु सही नभएको उल्लेख गर्दै यसलाई नेपालको हित अनुकूलका पक्षलाई ग्रहण गरेर अघि बढाउनुपर्ने बताए । बीआरआईमा अनुदान पनि छ, ऋण पनि छ, लगानी पनि छ, व्यापार पनि छ, अन्य कुरा पनि छन्, हाम्रो हितमा के चाहिन्छ, प्राथमिकता के हो भन्ने आधारमा हामीले छनोट गर्ने विषय हो, उनले भने, चीनजस्तो उदीयमान शक्तिलाई बढी चिढ्याउने गरी प्रस्तुत भयौं भने राष्ट्रिय हितचाहिँ गर्दैन, अहित हुने गरी सम्झौता गर्नुहुन्न । तर बीआरआई बहिस्कार गर्ने, सहयोग लिन्नँ भन्ने ढंगबाट गयौं भने बिच्कने खतरा हुन्छ, त्यसो गर्न हुन्न ।कांग्रेस नेता एवं पूर्वपरराष्ट्रमन्त्री एनपी साउद प्रधानमन्त्री ओलीको चीन भ्रमणलाई सद्भावना भ्रमण बनाउनुपर्ने बताए । प्रधानमन्त्रीको भ्रमणलाई सद्भावना भ्रमणको रूपमा मात्र बनाउनुपर्छ । बीआरआईको सैद्धान्तिक पक्षमा हामीले सन् २०१७ मा हस्ताक्षर गर्यौँ । अब यसलाई उपयुक्त समयमा छलफल गर्नुपर्छ । बीआरआईको विषय बहुआयामिक छ, उनले भने, यसमा सुरक्षा, आर्थिक विकास, जनस्तरलगायतको सम्बन्ध छ । यस विषयमा कसरी हामी अघि बढ्ने र प्रतिक्रिया दिने भन्नेमा दुवै पक्षबीचमा आवश्यक संयन्त्रहरू बनाएर छलफल गर्न आवश्यक छ ।बीआरआईमा ऋण होइन अनुदान:देउवाकांग्रेस सभापति शेरबहादुर देउवाले चिनियाँ परियोजना बीआरआईमार्फत अनुदानमा सहयोग लिइने बताएका छन् । बीआरआई परियोजनामा हामी प्रस्ट छौं । ऋण होइन अनुदान लिनुपर्छ, जनकपुर विमानस्थलमा सोमबार सञ्चारकर्मीसँग देउवाले भने, बीआरआई परियोजनामा छलफल जारी छ । छिट्टै निष्कर्षमा पुग्छौं ।"
स्वर्णलक्ष्मी सहकारी ठगीमा बयान लिन लामिछानेलाई काठमाडौं पुर्याइँदै,"(पोखरा)सहकारी ठगी प्रकरणमा अनुसन्धानका लागि कास्की प्रहरीको हिरासतमा रहेका राष्ट्रिय स्वतन्त्र पार्टी (रास्वपा) का सभापति रवि लामिछानेलाई मंगलबार काठमाडौं पुर्याइने भएको छ । पोखराको सूर्यदर्शन सहकारीसँग सम्बन्धित बयान सकिएकाले काठमाडौंको कालिमाटीस्थित स्वर्णलक्ष्मी सहकारी ठगीसँग सम्बन्धित रहेर थप बयान लिन उनलाई काठमाडौं लैजान लागिएको हो ।प्रहरी स्रोतका अनुसार उनलाई मंगलबार बिहान जहाजमार्फत काठमाडौं लैजाने तयारी छ । स्वर्णलक्ष्मी सहकारीको बचत अपचलनको आरोपमा अनुसन्धानका लागि काठमाडौं जिल्ला अदालतले यही मंसिर २ मा लामिछानेविरुद्ध पक्राउ पुर्जी जारी गरिसकेको छ । बयान सकिएपछि उनलाई पुनः कास्की नै ल्याइनेछ । बुटवलको सुप्रिम सहकारीको बचत अपचलनमा पनि जोडिएका लामिछानेलाई यसअघि रूपन्देहीको जिल्ला सरकारी वकिल कार्यालयमा बयानका लागि लगिएको थियो । लामिछाने लगायतविरुद्ध चितवनमा पनि पक्राउ पुर्जी जारी भएको छ ।स्वर्णलक्ष्मी सहकारीको बचत अपचलनको आरोपमा गोर्खा मिडियाका पूर्वसञ्चालक एवं पूर्वडीआईजी जोशीविरुद्ध पनि काठमाडौं जिल्ला अदालतबाट पक्राउ पुर्जी जारी भएको थियो । जोशीलाई जिल्ला सरकारी वकिल कार्यालय काठमाडौंमा बयान लिएर पोखरा फर्किइसकेका छन् । उनीसँग यसअघि जिल्ला सरकारी वकिल कार्यालय रूपन्देहीले पनि बयान लिएको थियो । कास्की जिल्ला अदालतले आइतबार लामिछानेलाई थप १५ दिन हिरासतमा राखेर अनुसन्धान गर्न अनुमति दिएको थियो । कास्कीमा लामिछानेमाथि सहकारी ठगी, संगठित अपराध र सम्पत्ति शुद्धीकरणसम्बन्धी कसुरमा अनुसन्धान भइरहेको छ । आइतबार न्यायाधीश हिमलाल बेल्वासेको इजलासले लामिछानेसहित समान कसुरमा हिरासतमा रहेका चार जनालाई अनुसन्धानका लागि म्याद थप गरेको हो ।लामिछाने र जोशीसहित उस्तै कसुरमा पक्राउ परेका लीला पछाईं र रामबहादुर खनाललाई हिरासतमा राख्न म्याद थप भएको छ । लामिछानेलाई कात्तिक २ मा रास्वपाको केन्द्रीय कार्यालयबाट पक्राउ गरेर कास्की ल्याइएको थियो । उनीविरुद्ध यसअघि ६ दिन, त्यसपछि ७ दिन, १० दिन र १३ दिन म्याद थप भएको थियो । लामिछाने लगायतविरुद्ध चितवनमा पनि पक्राउ पुर्जी जारी भएको छ ।काठमाडौं प्रहरीले स्वर्णलक्ष्मी सहकारी प्रकरणमा ठगी, संगठित अपराध र सम्पत्ति शुद्धीकरणको कसुरमा अनुसन्धान गरिरहेको छ । गोर्खा मिडिया नेटवर्कमा लामिछाने प्रबन्ध निर्देशक र जोशी उपाध्यक्ष रहेका बेला स्वर्णलक्ष्मी सहकारीको रकम लगेर अपचलन गरेको प्रकरणमा काठमाडौं प्रहरीले अनुसन्धान गरिरहेको हो । उक्त सहकारी ठगीमा लामिछाने र जोशीको पनि संलग्नता भेटिएपछि अनुसन्धानका लागि अदालतबाट पक्राउ पुर्जी लिइएको काठमाडौं प्रहरीका एक अधिकारीले बताए ।यही प्रकरणमा गत कात्तिकमा काठमाडौं जिल्ला अदालतले गोर्खा मिडियाका अध्यक्ष गितेन्द्रबाबु (जीबी) राईसहित २४ जनाविरुद्ध पक्राउ पुर्जी जारी गरिसकेको छ, जसमध्ये राईसहित केही आरोपित फरार छन् । पोखराको सूर्यदर्शन सहकारी ठगी प्रकरणको अनुसन्धान अघि बढेपछि राईसहितका आरोपित फरार भएका हुन् । सूर्यदर्शन सहकारी र बुटवलको सुप्रिम सहकारी ठगीमा पनि राई संलग्न रहेको संसदीय छानबिन समिति तथा प्रहरी अनुसन्धानबाट खुलिसकेको छ ।स्वर्णलक्ष्मीबाट १ अर्ब ११ करोड १८ लाख ५८ हजार हिनामिना गरेको भन्दै ६ सय ४५ सदस्यले ठगीमा जाहेरी दिएका थिए । सहकारीका तत्कालीन सञ्चालक, कर्मचारी, गोर्खा मिडियाका पदाधिकारीलगायतको मिलेमतोमा बचत अपचलन भएको अनुसन्धानका क्रममा भेटिएको छ । स्वर्णलक्ष्मीबाट गोर्खा मिडियासहित एक दर्जन कम्पनीमा गैरकानुनी रूपमा रकम प्रवाह भएको पनि खुलेको छ ।सहकारीको बचत गोर्खा मिडिया नेटवर्कमा लगेर अपचलन गरेको भन्दै संसदीय छानबिन विशेष समितिले पनि नेटवर्कका तत्कालीन अध्यक्ष राई, तत्कालीन उपाध्यक्ष तथा पूर्वडीआईजी जोशी, तत्कालीन प्रबन्ध निर्देशक लामिछाने र सञ्चालक कुमार रम्तेललाई कारबाही गर्न सिफारिस गरेको थियो । त्यसपछि प्रहरीले सहकारी ठगीमा अनुसन्धान अघि बढाएको हो । त्यही क्रममा स्वर्णलक्ष्मीको बचत ठगी प्रकरणमाथि पनि अनुसन्धान भएको थियो ।काठमाडौं महानगरपालिका१४, कालिमाटीमा मुख्य कार्यालय रही न्युरोड, महाराजगन्ज, स्वयम्भू र जोरपाटीमा शाखा खोली ६ हजार ६ सय ६९ जनाबाट स्वर्णलक्ष्मी सहकारीले २ अर्ब ६५ करोड ९५ लाख ५९ हजार ५८ रुपैयाँ बचत संकलन गरेको थियो । सदस्यहरूको उजुरीपछि अनुसन्धान गर्दा हिनामिनामा जीबी राईसहित स्वर्णलक्ष्मीका पदाधिकारी संलग्न देखिएका थिए । स्वर्णलक्ष्मीबाट ११ कम्पनीमा सहकारीको बचत लगेको देखिएको छ ।"
सर्वोच्चमा ४ र उच्चमा १८ न्यायाधीश पद रिक्त,"(काठमाडौं) सर्वोच्च र उच्च अदालतमा लामो समयदेखि रिक्त न्यायाधीश पदमा नियुक्ति हुन नसक्दा न्याय सेवा प्रभावित भएको छ । सर्वोच्चमा ४ र उच्च अदालतमा १८ न्यायाधीश पद रिक्त छ । ती पदमा नियुक्तिका लागि न्याय परिषद्को बैठक पटकपटक बसे पनि प्रक्रिया अघि बढ्न सकेको छैन । गत असोजको तेस्रो साता प्रधानन्यायाधीश बनेका प्रकाशमान सिंह राउतले न्यायालयलाई चुस्त दुरुस्त राख्न रिक्त सबै पदमा तदारुकताका साथ नियुक्ति गर्ने प्रतिबद्धता व्यक्त गरेका थिए । राउत प्रधानन्यायाधीश बनेयता परिषद्को बैठक पटकपटक बसेको छ, तर न्यायाधीश भने नियुक्ति हुन सकेको छैन । पछिल्लो पटक गत बिहीबार बसेको परिषद्को बैठकमा भक्तपुरमा बाल अदालत गठनका लागि सरकारलाई सिफारिस गर्ने निर्णय भयो । तर न्यायाधीश नियुक्तिका विषयमा छलफल पनि हुन सकेन । जानकारका अनुसार परिषद्का सदस्यबीच कसलाई नियुक्त गर्ने भन्नेबारेमै छलफल हुन सकेको छैन । अवकाश पाउनु केही दिनअघि गत असोज ११ मा तत्कालीन प्रधानन्यायाधीश विश्वम्भरप्रसाद श्रेष्ठले रिक्त ६ पदमध्ये दुई न्यायाधीशमा नृपध्वज निरौला र नित्यानन्द पाण्डेलाई नियुक्त गरेका थिए । त्यसपछि रिक्त चार पदमा हालसम्म नियुक्ति हुन सकेको छैन ।नियुक्तिकै विषयलाई लिएर परिषद्को अर्को बैठक मंगलबार बस्ने तय भएको छ । मंगलबार नियुक्ति हुन सक्यो भने सक्यो नत्र त्यसपछि नियुक्ति केही समयका लागि चाहेर पनि गर्न नसकिने अवस्था आउनेछ, सर्वोच्चका एक अधिकारीले भने, परिषद्का एक सदस्य रामप्रसाद श्रेष्ठको पदावधि त्यसको ३ दिनपछि सकिँदै छ । चार सदस्यले मात्रै न्यायाधीश नियुक्तिको सिफारिस गर्ने निर्णय गर्न अप्ठ्यारो पर्नेछ ।मंसिर १४ मा चारवर्षे पदावधि पुगेर परिषद् सदस्यबाट अवकाश पाउँदै गरेका श्रेष्ठ नेपाल बारका प्रतिनिधि हुन् । बारले आफ्नो उचित प्रतिनिधित्व नगरेको भन्दै सात महिनाअघि नै श्रेष्ठलाई पदबाट राजीनामा दिन पत्र काटेको थियो । न्याय परिषद् नियमावलीमा अधिवक्ताहरूलाई पछि पार्ने गरी गरिएको संशोधनमा श्रेष्ठले विरोध नजनाएकामा बार उनीप्रति रुष्ट बनेको थियो । संविधानमा परिषद्मा पाँच सदस्य रहने र त्यसमा प्रधानन्यायाधीश पदेन अध्यक्ष तथा कानुनमन्त्री र सर्वोच्चका वरिष्ठतम् न्यायाधीश पदेन सदस्य हुने व्यवस्था छ । बाँकी दुई सदस्यमा भने एक जना कानुन व्यवसायीको प्रतिनिधित्व हुने गरी नेपाल बारबाट मनोनीत हुने र अर्कोचाहिँ प्रधानमन्त्रीको सिफारिसमा नियुक्त हुने व्यवस्था छ । बारको प्रतिनिधि श्रेष्ठको पदावधि सकिन लागेपछि उनको ठाउँमा अरू कसैलाई पठाउन परिषद्ले बारलाई केहीअघि पत्राचारसमेत गरिसकेको छ । बारले अब श्रेष्ठका ठाउँमा कसलाई पठाउँछ र कहिले पठाउँछ भन्नेले परिषद्को बैठक, निर्णय र नियुक्तिमा प्रभाव पार्नेछ । परिषद्मा बारको प्रतिनिधित्व अब थप सुनिश्चित हुन सकोस् भन्नेमा हामी सचेत छौं, बारकी महासचिव अञ्जिता खनाल भन्छिन्, यसै महिनाभित्र उपयुक्त प्रतिनिधि पठाउनेछौं र त्यसका लागि छिटै नै केन्द्रीय कार्यसमितिको बैठक डाक्दै छौं ।सर्वोच्च अदालतमा कुनै न्यायाधीशको पद रिक्त हुनु एक महिनाअघि नै नियुक्तिका लागि न्याय परिषद्ले संवैधानिक इजलासलाई सिफारिस पत्र लेखिपठाउने संवैधानिक व्यवस्था छ । संविधानको व्याख्या गर्ने विशेष अधिकार पाएको न्यायालयसँगै जोडिएको यो मामिलामा भने न्याय परिषद्ले पालना गर्न सकेको छैन । सर्वोच्च अदालतमा बेलैमा न्यायाधीश नियुक्ति हुन नसक्नु संविधानको उल्लंघन भएको कानुनविद्हरूको विश्लेषण छ । हाम्रो संविधान सिद्धान्तमा राम्रो छ, तर व्यवहारमा विगतका विकृति कायमै रहेकाले संविधानको पटकपटक उल्लंघन हुँदै आएको छ । सर्वोच्चमा समयमै नियुक्ति हुन नसक्नु त्यसैको एक प्रमाण हो, कानुनविद् माधवप्रसाद पौडेल भन्छन्, न्याय परिषद्ले उच्च र जिल्ला अदालतमा जाँच लिएर न्यायाधीश छान्ने अनि सर्वोच्चमा योग्यता पुगेकाहरू मध्येबाट उच्चतम गुण भएकालाई नियुक्ति गर्ने परिपाटी बसाल्ने हो भने यो विलम्ब हुने थिएन । योग्यभन्दा पनि आफ्ना मान्छे नियुक्ति गर्ने परिपाटीका कारण समयमै नियुक्ति हुन नसकेको उनको आरोप छ ।समयमै न्यायाधीश नियुक्त हुन नसक्दा सर्वोच्च अदालतमा मुद्दाको संख्या बढेर गत वर्ष ३० हजारसम्म पुगेको थियो । गत वर्ष मंसिर ५ मा लामो समयदेखि रोकिएको नियुक्तिको गतिरोधलाई चिर्दै ६ न्यायाधीशहरू सारंगा सुवेदी, अब्दुल अजिज मुसलमान, महेश शर्मा पौडेल, टेकप्रसाद ढुंगाना, सुनीलकुमार पोखरेल र बालकृष्ण ढकाललाई सर्वोच्चमा आएपछि मुद्दा छिनोफानोको क्रम केही बढेको थियो । हाल सर्वोच्चमा २५ हजार मुद्दाको छिनोफानो हुन बाँकी छ । दुई वर्षभित्र यसलाई आधाभन्दा बढी घटाउने योजना न्यायालयको छ । तर, न्यायाधीशको संख्या पूर्ण नहुनाले मुद्दा छिनोफानोमा समय लाग्ने र पालो पाउनै वर्षौं कुर्नुपर्ने अवस्था सर्वोच्चमा छ, जसले सेवाग्राहीहरू समयमै न्याय पाउनबाट वञ्चित छन् ।"
एमालेले बुझ्न नमानेपछि महानगरले हुलाक र इमेलबाट पठायो जरिवाना पत्र,"(काठमाडौं)सरकारको नेतृत्व गरिरहेको एमालेले गत मंसिर ७ (शुक्रबार) मा दरबारमार्गमा जागरणसभा आयोजना गर्यो । सभाका कारण सार्वजनिक स्थानमा फोहोरमैला भएको भन्दै काठमाडौं महानगरले एक लाख रुपैयाँ जरिवाना तिराउने निर्णय गर्यो । उक्त निर्णयबारे पत्र बुझाउन महानगर प्रहरी बलको टोली आइतबार एमाले पार्टी कार्यालय च्यासल पुगेको थियो ।एमालेले पत्र बुझ्न अस्वीकार गरेपछि महानगरले सोमबार हुलाक र इमेलबाट जरिवाना पत्र पठाएको छ ।एमालेबाट भने कुनै प्रतिक्रिया नआएको महानगर प्रमुख बालेन्द्र शाहका स्वकीय सचिव भूपदेव शाहले बताए । हरेक दिन फोहोरमैला र अखाद्य सामग्री बिक्री गर्ने व्यक्ति, कम्पनी, होटलहरूलाई कारबाहीस्वरूप जरिवाना गराएका हुन्छौं । एमालेको विषयमा पनि महानगरले नियमित कामकारबाही अन्तर्गत जरिवाना गराएको हो । सम्पर्कमा नआए थप ७ अनि १५ दिनभित्र जरिवाना तिर्न चिठी काट्छौं, उनले भने ।एमालेको काठमाडौं, भक्तपुर र ललितपुर जिल्ला कमिटीले कार्यक्रम आयोजना गरेको भन्दै केन्द्रले पत्र बुझ्न नमानेको हो । सभामा पार्टी अध्यक्ष तथा प्रधानमन्त्री केपी शर्मा ओलीसहित एमालेका शीर्ष नेताले सम्बोधन गरेका थिए । तर, जिल्ला कमिटीबाट आयोजना गरिएको कार्यक्रम भए पनि त्यसको जवाफदेही केन्द्र हुनुपर्ने महानगर प्रमुखका सल्लाहकार सुनील लम्सालले बताए । लम्सालका अनुसार महानगरपालिकाले अतिरिक्त जनशक्ति खर्च गरेर सफा गर्नुपरेको अवस्थामा फोहोर गर्नेलाई स्रोत असुली गर्न जरिवाना तिराउने गरेको छ ।नियतवश तिराउने र नतिराउने भन्ने हुँदैन । महानगरले स्रोतको असुली गरेको हो, उनले भने । एमालेको उक्त जागरणसभाबाट करिब २५ टन फोहोर संकलन गरेको महानगरले जानकारी दिएको छ । फोहोर सफा गर्न शनिबार बिहान ४ बजेदेखि तीन घण्टा लागेको लम्सालले जानकारी दिए । उहाँहरूले फोहोर उठाएको भने पनि शनिबार बिहान हामीले टन्नै फोहोर निकाल्यौं, लम्सालले भने, सूचीकार, लोडिङ गर्ने गरेर २५ जनाभन्दा बढी जनशक्ति लाग्यो । महानगरले एमालेलाई सडक तथा सडकपेटीमा जथाभावी फोहोरमैला गरी वातावरण प्रदूषण गरेको भन्दै फोहोरमैला व्यवस्थापन ऐन, २०६८ र महानगरपालिकाको आर्थिक ऐन, २०८१ बमोजिम जरिवाना तिराउन निर्णय गरेको हो । महानगर प्रमुखका स्वकीय सचिव शाहले एमालेलाई जरिवाना तिराउनकाटेको पत्रको बोधार्थ निर्वाचन आयोगमा पनि पठाएको बताए । महानगरको नजरमा सबै बराबर हो । कानुनबाहेक अरू चिन्दैन, उनले भने, नतिर्ने भन्नेले भोलि निर्वाचन आयोग र जनतालाई स्पष्टीकरण दिनुपर्ला नि ? यसअघि राष्ट्रिय प्रजातन्त्र पार्टी (राप्रपा) ले २०८० चैत २७ मा भृकुटीमण्डपमा प्रदर्शन गरेको थियो । प्रदर्शनका क्रममा राप्रपाले फोहोरमैला गरेको र ट्राफिक आइल्यान्डमा क्षति पुर्याएको भन्दै महानगरले ५ हजार रुपैयाँ जरिवाना तिर्न भनी पत्र काटेको थियो । पत्र काटेलगत्तै राप्रपाले जरिवाना तिरेको थियो । महानगरले वातावरण विभाग, महानगर प्रहरी बल र टेकु ट्रान्सफर स्टेसनमार्फत जरिवाना असुल गर्दै आएको छ । महानगर वातावरण विभागले २०८१ मंसिर ६ मा ललितपुर महानगरलाई बञ्चरे डाँडामा फोहोर बोक्ने क्रममा स्वास्थ्य संस्थाजन्य हानिकारक फोहोरमैला विसर्जन गरेको पाइएको भन्दै एक लाख रुपैयाँ जरिवाना तिर्न पत्र काटेकोथियो । ललितपुरले एक पटकका लागि भनेर काठमाडौं महानगरसँग माफीसमेत मागेको थियो । स्थानीय सरकार भएकाले ललितपुरसँग भने महानगरले अन्य माध्यमबाट सोधभर्ना गर्ने लम्सालले जानकारी दिए । विभागले वातावरणीय अध्ययन जरिवाना अन्तर्गत एक कम्पनीबाट समेत पाँच लाख रुपैयाँ जरिवाना संकलन गरिसकेको छ । यसैगरी गत २०८१ को कात्तिक १ मा टेकुस्थित बुद्धमाई अस्पताललाई वातावरण तथा प्राकृतिक स्रोत संरक्षण ऐन, २०७७ को दफा ५१ को (ट) र (ठ) बमोजिम एक लाख रुपैयाँ जरिवाना तिर्न पत्र काटेको थियो । अस्पतालले पनि महानगरलाई जरिवाना बुझाइसकेको छ । स्टेसनबाट चालु आर्थिक वर्षको साउनदेखि हालसम्म व्यक्ति, निजी कम्पनी तथा विभिन्न फर्ममार्फत एक लाख १० हजार रुपैयाँ जरिवाना असुल गरिसकेको छ । यसैगरी महानगर प्रहरी बलद्वारा आर्थिक वर्ष २०८०८१ मा २१ लाख ८ हजार रुपैयाँ जरिवाना संकलन गरेको छ । यसैगरी आव २०८१८२ को कात्तिकसम्म ६ लाख २० हजार रुपैयाँ जरिवाना असुल गरेको महानगरले जानकारी दिएको छ ।"
श्रम आप्रवासनले पलाएको आत्मविश्वास,"लुम्बिनी प्रदेशको दक्षिणी भेगको एउटा गाउँमा अति निम्न आर्थिक स्थिति भएको तराई दलित परिवारकी जेठी सन्तानका रूपमा जन्मिएकी हुन्, सीता (परिवर्तित नाम) । परिवार ठूलो भए पनि जग्गाजमिनको नाममा एउटा कटेरो मात्र थियो । आमाबुवा मुख्यतः अर्काको खेत जोत्थे र बनिबुतो गर्थे । नपुगेको टार्न स्थानीय गैरदलित कृषक, जसलाई स्थानीयहरू साहु भनेर चिन्थे, उनैसँग चर्को ब्याजमा ऋण लिन्थे । यसरी जेनतेन गरेर चार सन्तानसहित ६ जनाको परिवारको गर्जो धानिन्थ्यो । भाइबहिनीहरूको धरालो गर्दै हुर्किरहेकी सीतालाई पनि १० वर्ष पुगेपछि त्यही साहुको घरमा घरेलु श्रमिक बनाइयो । किनकि, उनका बुवाले लिएको दुई हजार रुपैयाँ ऋण ६ वर्षमा ब्याजसहित ३२ हजार रुपैयाँ पुगिसकेको भनेर साहुले कागज गराएका थिए । साहुले दुई महिनाभित्र तिर्नू, नत्र कटेरो पनि छाड्नू भनेपछि सीताका बुवाले सबैभन्दा पाको सन्तान १० वर्षीया सीतालाई नै बाध्यतात्मक श्रममा हेलेका थिए । उनीसँग न त दुई हजार लिँदाको कुनै कागज थियो, न त ब्याजको दर नै थाहा थियो । केवल थाहा थियो, सीताका ११ महिनाको भाइलाई निमोनिया भएपछि उपचार गर्न ऋण लिएको । आखिर साहुले भने जति तिर्नु त थियो नै, किनकि त्यही हिसाबकिताबबिनाको ऋणले उनको छोरो बचाइदिएको थियो । अनि न त उनका लागि बालश्रम अपराध हो भन्ने कानुनसँग कुनै सम्बन्ध रह्यो, न त सीताका लागि बालिका अधिकारको अर्थ नै । बर्सेनि जस्तो सन्तान जन्माउने तर पौष्टिक आहार तथा सामान्य खानासमेत नपाएकी सीताकी आमा रक्तअल्पताले गाँजिएकी थिइन् । दैनिक ज्याला मजदुरी गर्न र साना सन्तानको हेरचाह गर्न पनि धौधौ थियो ।जोकोहीलाई पनि बुझ्न कठिन छैन कि सीताका बुवाको वर्गका जनताका लागि राज्य भने पनि, बैंक भने पनि, गर्जो टार्ने छिमेकी भने पनि तिनै मिटरब्याजी साहुहरू नै थिए, अहिले पनि छन् नै । एउटा निश्चित र मुट्ठीभर वर्गको आर्थिक लगानीमा सञ्चालित वर्तमान राजनीतिले सीताहरू च्यापिएको समाजको पिँध भेटाउने त कुरै भएन । त्यसैले त यो परिवारलाई गणतान्त्रिक नेपालले तय गरेको भनिएको शिक्षा र स्वास्थ्य जस्ता मौलिक अधिकारको प्रावधानको कुनै अर्थ भएन । स्थानीय बैंकबाट लिन सकिने भनिएको सुलभ ऋणको पनि अर्थ रहेन । त्यसैले त, यस्ता स्थानीय साहुले मनलाग्दी ब्याज असुली गर्दै आर्थिक रूपमा चुसिएका, सामाजिकसांस्कृतिक रूपमा समाजको पिँधमा हुत्याइएका र केही वर्षमा एक दिनका लागि राजनीतिक रूपमा प्रयोग गरिएका सीताहरूका परिवारको उठीबास लगाउने शोषणको चक्र चलाइरहेका छन् । सीताहरूलाई त्यसमै हेलिनुपर्ने बाध्यता छ । केही महिनाअगाडि मसँगको कुराकानीमा उनी भन्दै थिए, ती गाउँले साहु भनेका त मिटरब्याजी साहु पो रहेछन् । हामीले त गाउँका भगवान् पो मानेका थियौं । होइन रहेछ ।यसरी एउटी बालिका श्रम शोषणको चक्रमा परिन् । र, कहिल्यै तिरेर नसकिने दुई हजारका लागि आफ्नै छिमेकमा बेचिइन् । यो बृहत् आप्रवासनभित्रको नकारात्मक आयाम भनेर बुझिने मानव बेचबिखनको अनेक स्वरूपमध्ये एउटा स्वरूप हो । किनकि त्यहाँ सहमति छैन, बाध्यता छ । श्रमको परिभाषा होइन, जालझेल छ । पारदर्शिता छैन, छलछाम छ । त्यहाँ कानुनी कागजात अथवा करारपत्र छैन, बन्धकीको चरित्र छ । र, सबैभन्दा जटिल त त्यहाँ बाध्यात्मक बालश्रम छ । त्यस्तो श्रम जहाँ श्रमिकको स्वीकृति वा सहमतिको कुनै अर्थ नै हुँदैन । झट्ट सुन्दा, मानव बेचबिखनका विरुद्धमा लगानी गर्ने पश्चिमा उदारवादी दाता र तिनका स्थानीय धनाढ्य गैरसरकारी संस्थाहरूले सीताका बुवालाई दोषी ठान्लान् । किनकि, उनले दुई हजार लिएबापत ३२ हजार तिर्न नसकेर नाबालिका छोरीलाई बालश्रममा साहुलाई सुम्पिए । तर, एकछिन हामीले आफूलाई सीताका बुवा र समग्र परिवारको ठाउँमा राखेर सोच्ने हो भने बुझ्न सकिन्छ, यस्तो निर्णयमा किन, कसरी, कसबाट गराइयो ? सीताले अनेकौं प्रकृतिका शोषण र उत्पीडन सहेर त्यो साहुकोमा आफ्नो उमेरभन्दा कैयौं गुणा गह्रौं श्रम गरिन् । तर, ११ वर्षसम्म पनि त्यो दुई हजारले सिर्जना गरेको ऋणको पासोबाट उम्कन सकिनन् । किनकि साहु आर्थिक, सामाजिकसांस्कृतिक र राजनीतिक रूपले पहुँचवाला थिए । अर्कोतिर, सीताको परिवार सबै पक्षबाट सीमान्तकृत भई समाजको पिँधमा च्यापिएको थियो ।यस्ता थुप्रै पक्षहरू छन्, जसबारे यहाँ चर्चा गरिरहन सम्भव छैन । तर, श्रम आप्रवासनले उनी र उनको परिवारलाई कसरी आर्थिक रूपमा उकास्यो, उनको वैयक्तिक स्वाभिमान र आत्मविश्वास जगेर्ना गर्न सघायो भन्ने पक्ष थोरै कोट्याउने प्रयास गर्न खोजेका छु ।श्रम आप्रवासनले फेरिदिएको पारिवारिक अर्थतन्त्रसाहुको घरमा श्रम गरेरै बालापन र किशोर अवस्था गुजारेकी सीताले राम्ररी लेखपढ गर्न पाइनन् । तर, भाइबहिनीको धरालो गर्दैगर्दा स्थानीय प्राथमिक स्कुलबाट नामसम्म लेख्न सक्ने भएकी थिइन् । अनि आफ्ना दौंतरीले वैदेशिक रोजगारीमा अरबका विभिन्न श्रम बजारमा श्रम गरेको र परिवारको आर्थिक स्थिति विगतको भन्दा सबल बनाएको साक्षी पनि भइन् । उमेर पुगेपछि नागरिकतासँगै राहदानी बनाएर वैदेशिक रोजगारीमा जाने सपना देख्न थालिन् । पछि कुवेत पुगिन् । तत्कालीन सरकारले महिलालाई घरेलु श्रमका लागि प्रतिबन्ध लगाएलगत्तै केही महिनामै दलालमार्फत उनी त्यहाँ पुगेकी थिइन् । उनीभन्दा केही अगाडि गएकी एक साथीको सहयोगमा एउटा घरमा घरेलु श्रमिकका रूपमा काम गर्न थालिन् ।यस पटक पनि सीताका लागि राज्यको भूमिका नागरिकता र राहदानी दिनेमै सीमित भयो । किनकि उनलाई औपचारिक बाटो हुँदै, उनले गर्न सक्ने, जानेको र साहुको घरमा गरिरहेकै घरेलु श्रमका लागि वैदेशिक रोजगारीमा जान राज्यले नै बन्देज गरेको थियो । उनको सानैदेखिको सामाजिकीकरण घरभित्रको बढारकुँडारमा सीमित थियो । त्यसैले त उनलाई उनकी साथीले घरेलु श्रमको सुइँको दिइन् र उनै साहुभन्दा महँगा दलालमार्फत गन्तव्य श्रम बजार पुग्ने उपाय सुझाइन् ।श्रम आप्रवासन व्यक्ति र उसको परिवारको हर्षित चाहनाभन्दा पनि परिवारको हैरान दैनिकीले निम्त्याएको परिस्थितिको बाध्यात्मक निर्णय हो । त्यस्तो परिस्थितिको सम्बोधन गर्दै परिवारको आर्थिक अवस्था उकास्ने महत्त्वपूर्ण आयाम पनि हो । हामीले श्रम आप्रवासनलाई जति सतही रूपमा बुझेका छौं र युवा पलायनको नकारात्मक भाष्य निर्माण गरिरहेका छौं, त्यसभन्दा कैयौं गुणा सम्भावनाको अवसर र जटिल चुनौतीहरूको योगफल हो, श्रम आप्रवासन । किनकि, उदार लोकतन्त्रका राजनीतिक पक्षहरूले सिर्जना गरेका श्रम बजारको जटिलताको सम्बोधन र समन्वय गर्न परम्परावादी राजनीतिक नेतृत्वको संकुचित दृष्टिकोणले नसक्दा सिर्जित युवा बेरोजगारी घरेलु श्रम बजारले थेग्न सक्ने कुरा भएन । त्यस्तो अवस्थामा विश्व श्रम बजार नै सीताहरूका जीविकोपार्जनको आधार बन्ने नै भयो । यद्यपि, सीताहरूका लागि विश्व श्रम बजारको लैंगिक आयाम पनि कम जटिल छैन । किनकि, सीताहरू जन्मे, हुर्केको घरेलु समाज र युवा अवस्थामा उनीहरूले श्रम गर्ने, विश्व श्रम बजारलाई संयोजन गर्ने सामाजिक मूल्यमान्यता, सांस्कृतिक तगारा र तिनलाई संरक्षण गर्ने पितृसत्ताको चरित्र र प्रवृत्तिमा तात्त्विक भिन्नता पाइँदैन । चाहे त्यो पुँजीवादी पितृसत्ता होस् या समाजवादी, विषाक्ततामा थोरबहुत भिन्नता होला, आखिर पितृसत्ता आखिरमा पितृसत्ता नै हो । त्यसैले त अनेक बहानामा समाजमा जबर्जस्त स्थापना गरिएका लैंगिक मूल्यमान्यता र तिनका आडमा गरिने विभेदहरूले विभिन्न लैंगिक पहिचान भएका व्यक्तिको दैनिकीमा जसरी असर पारिरहेका हुन्छन्, त्यसभन्दा झन् मिहिन प्रकृतिका असरहरू पारेको आप्रवासनको गन्तव्य छनोट, श्रमको प्रकृति र बजारको प्रवृत्तिलगायत सुरुदेखि अन्त्यसम्मको समग्र प्रक्रियाका अनुभूतिले पुष्टि गरेका पाइएको छ । लैंगिक विभेद अन्य सामाजिकसांस्कृतिक, रंगभेद, जातीय, भौगोलिक, शारीरिक र मानसिक फरक क्षमता हुँदा गरिने विभेद र वर्गीय विभेदसँगै थप चुनौतीको धारमा अडिएको हुन्छ र अवसर र चुनौतीहरूको सम्भावनाहरूलाई निर्देश गर्छ । स्वाभाविकै रूपमा महिला र यौनिक अल्पसंख्यकका लागि अवसर कम र चुनौती बढी हुने गर्छन् । श्रम बजार र त्यसमा पनि आप्रवासन गन्तव्यको श्रम बजारमा यी चुनौतीहरू झन् जटिल हुने गरेको विभिन्न तहमा भए गरेका अनुसन्धानहरूले नै पुष्टि गरेका छन् । तर पनि श्रम आप्रवासन नै घरको आर्थिक चुनौती सम्बोधन गर्ने एउटा भरपर्दो विकल्पका रूपमा अधिकांश युवाले देख्नु एउटा अनिवार्य वास्तविकता हो ।त्यसैले त राज्यले अनेक कानुनी बन्देज थोपरे पनि, समाजले लैंगिक विभेदले डामे पनि सीताहरू दलालकै पछि लागेर भए पनि थुप्रै चुनौतीको सामना गर्दै आफ्नो र परिवारको अर्थतन्त्र उकास्न श्रम आप्रवासनको निर्णय गरी विश्वका करोडौं महिला आप्रवासीको संख्यामा आफूलाई पनि थपिरहेका छन् । संयुक्त राष्ट्रसंघको आप्रवासन निकायले निकालेको पछिल्लो प्रतिवेदनका अनुसार आप्रवासनको समग्र तथ्यांकमा करिब ४८१ प्रतिशत महिला आप्रवासी छन् । यद्यपि यो तथ्यांक पूर्ण भने होइन । विभिन्न स्रोतसँग समन्वय गरी निकालेको उत्कृष्ट अनुमानित तथ्यांक भने हो । किनकि, सीताहरू जस्तै दलालमार्फत लगिएका श्रमिकको लेखाजोखा राज्यसँग हुँदैन । उसो त पुरुष आप्रवासीले ओगटेको ५१९ प्रतिशत पनि उस्तै अनुमानित हो । यसले के प्रस्ट पार्छ भने राज्य संयन्त्रभन्दा गैरराज्य संयन्त्र संगठित छ र त आप्रवासनको नाममा मानव तस्करी र बेचबिखन जस्ता सामाजिक अपराधले समग्र आप्रवासन प्रक्रियामा चुनौती थपेको छ ।यति बिघ्न विभेद हुँदाहुँदै र श्रम आप्रवासनमा जान राज्यले रोके पनि सीताहरूले दलालमार्फत नै भए पनि जोखिमपूर्ण निर्णय गर्छन् त ? यो प्रश्नको जवाफ हामीले आफूलाई सीताको ठाउँमा राखेर खोज्नुपर्छ । अनि बुझ्नुपर्छ कि, सीता जस्ता श्रमिक हजारमा होइन, लाखौंको संख्यामा नेपाली महिलाहरू बाहिर छन् । र, हिजो आफ्नो घरमा जुन श्रमका लागि तयार पारिएका थिए, उस्तै श्रम गन्तव्य मुलुकका घरहरूमा पनि गर्दै छन् । फरक यति हो, उनीहरू राज्यको श्रम आप्रवासनको तथ्यांकमा पर्दैनन् अनि उनीहरूले पठाएको विप्रेषणको गणना पनि सांकेतिक रूपमा मात्र हुने गर्छ । तर, परिवारको महत्त्वपूर्ण टेको भई आर्थिक अवस्था उकासेका छन् । अनि आफ्नो घरमा गरेको घरेलु श्रमको आर्थिक मूल्यज्याला हुँदैन तर गन्तव्य मुलुकमा विभेदी नै भए पनि ज्याला पाइन्छ ।मैले पछिल्लो पटक भेट्दा सीता एउटा सानोतिनो व्यवसायी बनिसकेकी थिइन् र गर्वसाथ भन्दै थिइन् केही वर्ष कुवेतमा काम गरेको कमाइले साहुको ऋण तिरें । भाइलाई कृषि प्राविधिक (जेटीए) पढाएँ । कान्छी बहिनी ११ मा पढ्दै छ । आमालाई बचाउन नसके पनि मुटुको रोगी बुवाको औषधि उपचार गर्न सकिएको छ । अलिकति जमिन भाडामा लिएर तरकारी खेती गर्दै छु । अब कुखुरा थपेर व्यवसाय बढाउने योजना छ । बुवाआमाले भोगे जस्तो कष्टकर जीवन अब नहोला ।नफेरिएको जातीय सोचआर्थिक हैसियत फेरिएसँगै सीता र उनको परिवारलाई उनका छिमेकी र आफन्तले गर्ने व्यवहार पनि फेरिएको छ । तर उनीप्रति जातीयताका आधारमा गरिने व्यवहार भने त्यति फेरिएको पाइएन । तर, आर्थिक रूपले अलिक दह्रो भएपछि भने आफ्नै आत्मविश्वास बढेको सुनाउँदै उनले थपिन्, स्थानीय महिला समूह, कृषि उद्यम समूह, तरकारी व्यवसायी समूह जस्ता गाउँका टोल समूहमा उनलाई कतै सदस्य त कतै उपाध्यक्ष चुनेका छन् । कतिपय छिमेकी त पैसा सापट माग्न आउँछन् । साहुनी दिदी भन्छन् । यस्ता सन्दर्भ सुनाउँदा उनी हाँस्छिन् । उनका लागि प्रयोग भएको साहुनी शब्दसँगै छुटेको हाँसोले उनी हुर्केको समाजमा सामाजिकसांस्कृतिक रूपमा ठूलो अर्थ राख्छ । मैले प्रश्न गरेकी थिएँ, तराई मूलको दलित भएकोमा कस्तो व्यवहार छ त ? त्यो पनि तराई मूलकै गैरदलित समूहको दबदबा भएको त्यो गाउँमा ? मेरो प्रश्न नसकिँदै उनले जवाफ दिइन्, जातका आधारमा समान व्यवहार हुन त म फेरि कुवेत नै जानुपर्छ । जहाँ हामी काम गर्नेहरू भेट्दा जात, धर्म, देश केही पनि नमान्ने । सबै दिदीबहिनी र दाजुभाइ । सबै नेपाली, सबै परदेशी तर नेपाल आएपछि त फेरि को के, को के ।आफ्नो भनाइ पुष्टि गर्दै उनी मलाई सुनाउँदै थिइन् कि उनलाई वैदेशिक रोजगारमा घरेलु श्रमिकका रूपमा कुवेत जान सुझाएकी छिमेकी साथी गैरदलित थिइन् र कुवेतमा बिदामा भेट्दा सँगै बसेर खाजा खाने तर नेपाल फर्केपछि सीताले आफ्नो घरमा चिया निम्तो दिँदा परिवारले थाहा पाए नराम्रो मान्छ भनेर निम्तो अस्वीकार गरिछन् । सीताको जस्तै श्रम आप्रवासनबाट फर्केकाले भोगेको जातीय विभेदको भोगाइ मैले आफ्नो अनुसन्धानको अन्य सन्दर्भमा पनि भेटेको छु । श्रम आप्रवासन सिर्जित आर्थिकसँगै सामाजिकसांस्कृतिक, प्राविधिक विप्रेषणपुँजीले समाजमा निकै सकारात्मक प्रभाव पारे पनि हाम्रो जस्तो सांस्कृतिक रूपान्तरणको दृष्टिकोणबिनाको राजनीतिक परिवर्तनले सामाजिक चेतना त्यति फेर्न सकेको जस्तो देखिन्न । यो एउटा छुट्टै र अलिक गहिरो अनुसन्धानको विषय हुन सक्ला । तर सीताका लागि अहिले भने जातीय विभेदभन्दा पनि श्रम आप्रवासनले सुधारिएको उनको आर्थिक स्थितिलाई दीर्घकालसम्म टिकाउन र कुवेतमा गरेको श्रमले बढाएको आत्मविश्वास कायम राख्दै सुरु गरिएका व्यवसायलार्ई अगाडि बढाउनु नै मूल उद्देश्य हो भन्ने लाग्छ । नत्र, उनका भाइबहिनी, उनी र उनका बाआमा जस्तै साहुको ऋणको चक्रमा फेरि नपर्लान् भन्न सकिन्न ।"
काठमाडौं उपत्यकामा मेट्रोको सपना,"ठूलासाना सवारीसाधनको प्रतिस्पर्धायुक्त दौड, कोचाकोच गर्दै गाडी चढ्न हतारो गरिरहेका यात्रु, ट्राफिक जाम । हर्नको कर्कस ध्वनि । काठमाडौं उपत्यकाको कुनै पनि मुख्य चोकमा देखिने दृश्य यही हो । काठमाडौं उपत्यकामा झन्डै १२ लाख सवारीसाधन छन्, जसको तथ्यांक बर्सेनि बढिरहन्छ, तर यात्रुका लागि आधारभूत सुविधा पनि दुर्लभ छ । सार्वजनिक ठूला सवारीसाधनमा यात्रा गर्नु सकसपूर्ण र निजी साना साधनमा यात्रा गर्नु जोखिमपूर्ण छ । तर अहिलेकै यातायात प्रणालीलाई व्यवस्थित बनाउने वा पूरकवैकल्पिक प्रणाली खोज्नेतर्फ सरोकारवाला संवेदनशील छैनन् । यद्यपि, मेट्रो रेल चलाएर काठमाडौं उपत्यकाभित्रको आवागमनलाई व्यवस्थित बनाउन सकिने विज्ञले बताउँदै आएका छन् । सरकारले यो र यस्तै विकल्पमाथि गम्भीरतापूर्वक सोच्न आवश्यक छ ।काठमाडौं उपत्यकामा मेट्रो चलाउने विषय राजनीतिक भाषणबाजी र चुनावी घोषणापत्रका लागि नयाँ विषय भने होइनन् । पहिल्यैदेखि छिटपुट चर्चा हुने विषयलाई केपी शर्मा ओली पहिलो पटक प्रधानमन्त्री बनेका बेलामा बढी नै चर्चा दिलाएका थिए । उनले काठमाडौं उपत्यकामा विद्युतीय मेट्रो रेलका लागि तत्काल कार्य अगाडि बढाउने वाचा गरेका थिए । २०७४ मा सम्पन्न स्थानीय तहको निर्वाचनको आसपास यो विषयले फेरि चर्चा पाएको थियो । काठमाडौं महानगरपालिकाको मेयरमा विजयी भएका विद्यासुन्दर शाक्यले तीन वर्षमै मेट्रो रेल चलाउने घोषणा गरेका थिए । विद्यासुन्दरका धेरै भनाइजस्तै यो वाचा पनि हरायो । त्यसपछि यो विषय चर्चाबाट पनि हराउन लागेका बेला बेलायतका इन्जिनियरहरूले काठमाडौं उपत्यकामा मेट्रो रेल चलाउन सकिने विभिन्न आधार प्रस्तुत गरेका छन् । इन्स्टिच्युसन अफ सिभिल इन्जिनियर्स र सोसाइटी अफ नेप्लिज इन्जिनियर्स यूके ले गत बुधबार आयोजना गरेको कार्यक्रममा यसको सम्भाव्यता र दीर्घकालीन प्रभावसहित गुरुयोजनाबारे छलफल भएको छ । जसले मेट्रो रेलको सम्भावनालाई जीवित राखेको छ । प्रस्तावित गुरुयोजनामा काठमाडौं उपत्यकामा पाँच लाइन मेट्रो चलाउने भनिएको छ । काठमाडौं लाइन (बनेपा, धुलिखेल, कोटेश्वर, भृकुटीमण्डप भएर थानकोट), पाटन लाइन (गोदावरीदेखि भृकुटीमण्डप, बुढानीलकण्ठ), विष्णुमती लाइन (दक्षिणकाली, चोभार, बल्खु, टंकेश्वर, नयाँ बसपार्क, धर्मस्थली), चक्रपथ लाइन (रिङरोड आसपास) र भ्याली लाइन (आउटर रिङरोड) प्रस्ताव गरिएको छ । यो कुल १९२५ किमि लामो हुनेछ भने ८५ किमि भूमिगत टनेल र १०७५ किमि ओभरहेड (जमिनमाथि) हुनेछ । यो एउटा सम्भावनाको विषय हो । यस्ता अन्य सम्भावनाहरू पनि हुन सक्छन् । तर हामीलाई अहिलेको यातायात प्रणालीलाई व्यवस्थित गर्न विकल्पको खोजी आवश्यक भइसकेको भने निश्चित हो ।काठमाडौं उपत्यकामा अहिलेकै दरमा सवारीसाधनको वृद्धि हुँदै जाने, निजी सवारीसाधनको बाध्यता वा मोह पनि बढ्दै जाने, काठमाडौं भित्रिने दर पनि बढ्दै जाने हो भने यहाँको यातायात प्रणाली भयावह हुनेछ । त्यसैले अहिले नै विकल्पबारे सोच्न र कार्यान्वयन थालिहाल्न आवश्यक छ । पहिलो, अहिलेको सवारी चापको असरलाई न्यूनीकरण गर्न मेट्रो रेल विकल्प हुन सक्छ । तर यो चुनावी भाषण वा विज्ञका मन्तव्यमा सीमित रहनु हुँदैन । प्रतिफल नै देखिनुपर्छ । दोस्रो, निजी सवारीसाधन कम मात्रै आवश्यक पर्ने गरी सार्वजनिक यातायात प्रणालीलाई व्यवस्थित र प्रभावकारी बनाउने उपाय पनि खोज्न सकिन्छ । यात्रुलाई हिँड्न, साइकल प्रयोग गर्न वा सार्वजनिक सवारीसाधनमा यात्रा गर्न अभिप्रेरित गर्ने नीति ल्याउन सकिन्छ । धेरै यात्रु अट्ने विद्युतीय बस वा लाइट रेललाई पनि प्राथमिकता दिन सकिन्छ । मानिस र सवारीसाधनको उच्च चाप भएका विश्वका प्रतिष्ठित सहरमा अपनाइएका उपाय यहाँ पनि अपनाउन सकिन्छ ।मेट्रो रेल आर्थिक लगानीको हिसाबले उच्च लगानीको परियोजना हो । जस्तो कि, ३६५ किमि दूरीको काठमाडौं लाइन बनाउन २६ अर्ब अमेरिकी डलर लाग्ने अनुमान गरिएको छ । जमिनमै कालोपत्र बिछ्याउन कठिन भइरहेको देशमा ठाउँठाउँ जमिनमुनि र जमिनमाथि नयाँनयाँ संरचना निर्माण गरेर रेल कुदाउनु सामान्य योजना होइन । यात्रुको चापको अनुपलब्धता, यात्रु भाडा, सञ्चालन खर्च, मर्मत खर्च पनि महँगो नै पर्ने विज्ञहरू बताउँछन् । तर यसका अन्य आर्थिक तथा वातावरणीय नाफा भने हुनेछन् । मेट्रो रेलमा सफलता प्राप्त गरेका अन्य सहरका उदाहरण हेर्ने हो भने अप्रत्यक्ष लाभको सूची लामै बन्छ । यसले सडकमा ट्राफिक जाम कम हुनेछ, इन्धन बचत हुनेछ र वातावरण प्रदूषण कम हुनेछ । दुर्घटना न्यूनीकरण हुनेछ र त्यसमार्फत मानवीय तथा आर्थिक क्षतिमा कमी आउनेछ । सार्वजनिक सवारी र रेल दुवैतर्फको यात्रा सहज हुनेछ । त्यसैले पनि तीनै तहका सरकारले स्रोतको खोजीमार्फत मेट्रो रेल सञ्चालन गर्न सक्दा काठमाडौं उपत्यकाको हित नै हुनेछ ।"
सामाजिक सञ्जालको बढ्दो विभ्रम,"छापा माध्यम, रेडियो, टेलिभिजन, इन्टरनेटको आविष्कारपश्चात् विकसित डिजिटल प्रविधिको विकासले अहिले सामाजिक सञ्जाल तथा नागरिक पत्रकारिताको रजगज बढेको छ । यसले एकातिर जनताले तत्कालै घटेका घटना विवरण प्राप्त गर्न सक्छन् र हरेक पल अपडेट हुने वातावरण मिलेको पाइन्छ । अझ एआई को आविष्कारसँगै अहिले सञ्चारको क्षेत्र यति विचित्रको बनेको छ कि आफूलाई परेको हरेक समस्याको उत्तर उसैले दिन सक्छ र हरेक क्षेत्रमा एआई टुल्सको प्रयोग गर्न थालिएको छ । यसका सकारात्मक तथा नकारात्मक दुवै पक्ष छन् । तथापि हाल विकसित तथा अल्पविकसित देशमा सञ्चारको आधुनिक सुविधा प्राप्त भएसँगै समाजमा दुविधा पनि फैलिएको छ । अझ नेपालजस्तो देशको कुरा गर्ने हो भने त त्यही सामाजिक सञ्जालको प्रयोग गरी नयाँनयाँ पार्टी चाँडै नै सत्तामा आए, भलै यसको सदुपयोग या दुरुपयोग भन्ने कुरा त नेपाली जनताले बिस्तारै बुझ्दै जानेछन् । यही सामाजिक सञ्जालले उचाइमा पुर्याएका कैयौं नेतालाई ओरालो यात्रा तय गर्न बाध्य भएका उदाहरण अनेक छन् । सामाजिक सञ्जालको लहैलहैमा लागेर हतारमा निर्णय गर्ने र फुर्सदमा पछुताउने रोगले अहिले नेपालको राजनीतिक परिवेश घुमिरहेको देखिन्छ । वास्तवमा मेन स्ट्रिम मिडियामा हुनुपर्ने सबै गुणहरू देखिन्छ र मिडिया सञ्चालक तथा सम्पादक पनि यस कुरामा सजग भएका छन् । जसले प्रसारित समाचारप्रतिको जिम्मेवारीबोध गरेको हुन्छ । तर अहिलेको नयाँ मिडिया अझ खासगरी युट्युब चलाउनेहरू र फेसबुक प्रयोग गर्नेहरूले त अनाहकमा राजनीतिक दलका नेता तथा कार्यकर्ता जुधाउने, भ्युज बढाउन तथा भाइरल बन्नका लागि अपुष्ट समाचार प्रसारित गरिरहेका छन् । समाजमा फैलाइएका भ्रम र डिजिटल रूपमा गरिएको दादागिरीबारे अब हरेक नेपाली जनता सजग हुनुपर्ने बेला आएको छ । एउटै व्यक्तिले सय वटासम्म फेक आईडी खोल्ने र सञ्जालमा नेपाली समाजमा पाच्य नहुने शब्द प्रयोग गर्ने गरेकाले यस सम्बन्धमा नियामक निकायको पनि ध्यानाकर्षण हुनुपर्ने जरुरी देखिन्छ । हो, पुराना दलहरूले नेपाली जनताले सोचेअनुरूपको काम गरेर देखाउन सकिरहेको अवस्था छैन र राजनीतिक आडमा केही मुट्ठीभरका व्यक्तिको भ्रष्टाचारको गन्धले देशलाई नराम्ररी गाँजेको छ । हाल केही व्यक्तिहरूको अनुसन्धान पनि भइरहेको छ, तथापि सरकारले पनि बिनाराजनीतिक स्वार्थ यो ऊ नभनी भ्रष्टाचार गर्ने जोकोहीलाई पनि कानुनी दायरामा ल्याउन ढिला गर्नु हुँदैन । किनकि अहिले यसै त पुराना दलप्रति सामाजिक सञ्जाल खनिएको छ भने कमसेकम निष्पक्ष रूपमा अहिलेको सरकारले आफूले गरेका कार्यप्रतिको पारदर्शिता र अब गरिन लागेको कामको वास्तविकता जनतासामु स्पष्ट रूपमा प्रस्ट्याउनु जरुरी छ । अन्यथा आगामी चुनावी माहोल धमिलिन सक्छ । हामी सबै भ्रष्टाचारको विरुद्धमा एक हुनु जरुरी छ । अन्यथा सामाजिक सञ्जालको निगरानी नगर्ने हो भने नेपाली समाजलाई सञ्जालले भोलिका दिनमा राजनीतिक, सामाजिक, आर्थिक, सांस्कृतिक तथा धार्मिक क्षेत्रमा अवश्य पनि ह्रास ल्याउने नै छ । खिमराज गिरी, काठमाडौं"
यात्रु बिचल्ली पार्ने पाइलटलाई कारबाही गरियोस्,"सरकारी सेवा सुविधा लिने अनि काम गर्नुपर्यो भने बिरामी भएँ भनेर बिदामा बस्ने पाइलटहरूलाई कारबाही गर्नुपर्छ । बिरामी पर्नु अस्वाभाविक होइन तर सबै पाइलट एकै पटक बिरामी पर्दैनन् होला नि ? आफ्नो जिम्मेवारी के हो भन्ने बोध गर्न नसक्ने कर्मचारीकै कारण नेपाल वायुसेवा निगम सधैं घाटामा गएको हो । निजी कम्पनी जहिले फाइदामा, सरकारी कम्पनी भने घाटामा किन गइरहेको छ ? कारण, कर्मचारीहरूको लापरबाही ।यात्रुसामु आफ्नो विश्वास गुमाएको निगमले फेरि एक पटक यात्रुलाई मारमा पारेको छ । निगम डुबाएर कर्मचारीको उन्नति होला र ? जुन थालमा खायो, त्यही थालमा प्वाल पार्ने काम सरासर गलत हो । नीति, नियम, कानुनभन्दा माथि कोही छैन, नीतिमा बस्न नमान्ने जोकोही कारबाहीको भागीदार बन्नुपर्छ । मेरो स्थायी दरबन्दी हो, कसैले केही गर्न सक्दैन भनेर मनलागी गर्ने छुट कसैलाई छैन । अनुगमन, नियमन र कारबाही गर्ने निकाय कमजोर भएकाले हरेक सरकारी अड्डा अदालतमा कर्मचारी हाबी भएका हुन् । निगमका स्थायी पाइलटहरू बिरामी बिदामा बस्दा आइतबार मात्र आधा दर्जर्न उडान रद्द हुँदा ९ सय ६३ यात्रु अलपत्र परे भन्ने समाचार आएको छ । पाइलटहरूको मागमा यात्रुको कुनै सरोकार छैन । यात्रुले पैसा तिरेपछि गन्तव्यसम्म सुरक्षित यात्रा गर्न पाउनुपर्यो । पुरुषोत्तम घिमिरे, जोरपाटी, काठमाडौं"
पर्यटनमन्त्रीलाई अनुरोध,"त्रिभुवन अन्तर्राष्ट्रिय विमानस्थलको मूलगेटबाट भित्र प्रस्थान गर्दा देब्रेतर्फको पैदल बाटो लामो समयदेखि सुरक्षाको कारण देखाई बन्द गरिएको छ । विशेषतः डोमेस्टिकतर्फ जाने पैदल यात्रुहरूले अनावश्यक रूपमा दुई पटक सडक पार गर्ने हैरानी खेप्नुपरेको छ । एकातिर सडक पार गर्नुपर्दा दुर्घटनाको जोखिम बढेको छ भने अर्कोतर्फ हतारमा भएका यात्रुको समय खाइदिएको छ । साथै बाटोमा थप जाम सिर्जना भएको छ । यात्रुको सहजताका लागि बनाइएको पैदल बाटो बन्द गरेर सर्वसाधारण नागरिकको अपमान गर्ने कार्य तुरुन्त बन्द होस् । र यस्तो गलत कार्य गर्ने निकायमाथि छानबिन होस् । सञ्जय अधिकारी, काठमाडौं"
बीआरआईमा अघि बढ्ने बाटो,"प्रधानमन्त्री केपी शर्मा ओलीले यसपल्टको चीन भ्रमणमा दुई देशको सम्बन्धले नयाँ फड्को मार्ने उद्घोष गरेका छन् । उनको भ्रमणको केन्द्रबिन्दुमा छ बीआरआई (बेल्ट एन्ड रोड इनिसिएटिभ) कार्यान्वयन सम्झौता । बीआरआई सम्झौता नेपालचीन द्विपक्षीय सम्बन्धको विषय मात्र नभएर राष्ट्रिय हित र भूराजनीतिक तानातानको विषय बन्न पुगेको छ । कार्यान्वयन सम्झौता अघि बढाउने कि नबढाउने भन्ने विषय नेपाली कांग्रेसका लागि पनि टाउको दुखाइ बनेको छ । राजनीतिक र भूराजनीतिक अन्तरद्वन्द्वका कारण कार्यान्वयन सम्झौताले नेपालको राजनीतिक स्थायित्वलाई नै प्रभाव पार्न सक्छ । एकातिर यो विषय नेपालको दीर्घकालीन हितसँग जोडिएको छ भने अर्कातिर भूराजनीतिक द्वन्द्व र राजनीतिक अस्थिरतासँग पनि । चीनको बीआरआई पहललाई आमरूपमा हामीले पूर्वाधार विकास परियोजनाका लागि पाइने ऋण सहयोगका रूपमा बुझेका छौं । तर चीनका लागि बीआरआई भनेको पूर्वाधार वा ऋण मात्रै होइन । चीनले केही वर्षदेखि नेपालसँगको समग्र सम्बन्धलाई बीआरआईको ढाँचाबाट अघि बढाउन खोजेको छ, चाहे त्यो विकास सहयोग होस् या कूटनीतिक सम्बन्ध । त्यसैले बीआरआईमा बहस गर्दै गर्दा यसलाई हामीले एमसीसीजस्तो ठान्न हुँदैन । एमसीसी विद्युतीय प्रसारण लाइन र त्यससँग जोडिएको सडक निर्माण परियोजना हो भने बीआरआई कार्यान्वयन योजना विस्तृत रणनीतिक सम्झौता । एउटा यस्तो सम्झौता जसले नेपालको राजनीतिक, सामाजिक, आर्थिक र रणनीतिक क्षेत्रलाई दीर्घकालीन प्रभाव पार्नेछ ।किन महत्त्वपूर्ण छ कार्यान्वयन सम्झौता ?अहिले छलफलमा रहेको बीआरआई कार्यान्वयन योजना सम्झौता परियोजनाभन्दा पनि नेपालप्रतिको समग्र कूटनीतिक रणनीतिमा आधारित छ । यो सम्झौताले नेपाली कांग्रेसलाई मात्र नभएर भारत र अमेरिकालाई पनि झस्काएको छ । यदि वर्तमान मस्यौदालाई परिमार्जन नगरी प्रधानमन्त्री ओलीले सम्झौतामा हस्ताक्षर गरे भने नेपालको आन्तरिक राजनीति मात्र होइन भारत र अमेरिकासँगको सम्बन्ध पनि लामो समयका लागि अस्थिर हुनेछ । नेपालसँगको सीमापार कनेक्टिभिटीलाई चीनले अन्ततः भारतीय बजारसम्म पुग्ने माध्यमका रूपमा लिएको छ । चीनका विभिन्न आधिकारिक दस्ताबेजमा यो प्रस्टसँग लेखिएको छ । भारतीय बजारसम्म पहुँच नहुने हो भने रेलमार्ग र औद्योगिक पार्कजस्ता सीमापार कनेक्टिभिटीका ठूला परियोजना आर्थिक रूपमा दिगो हुने छैनन् । त्यसैले बीआरआईलाई सफल बनाउन र चीन र भारतबीच सेतुको काम गर्नका लागि पनि नेपालले चीन र भारतसँग आपसी विश्वासका आधारमा भरपर्दो सम्बन्ध बनाउनुपर्छ ।चीनले हाल नेपालसँगको द्विपक्षीय सम्बन्धलाई प्रस्ट रूपमा बीआरआई ढाँचाअन्तर्गत अघि बढाउन चाहेको देखिन्छ । वर्तमान कार्यान्वयन योजना नेपालप्रतिको त्यही कूटनीतिक रणनीतिका रूपमा देखापरेको छ । त्यसैले हामीले यो कार्यान्वयन योजना सम्झौतामा के छ भन्ने कुरा गहिरिएर हेर्न जरुरी छ । बीआरआईको ढाँचाले सहकार्यका पाँच क्षेत्रलाई जोड दिन्छ सरकारहरूबीच नीतिगत समन्वय, पूर्वाधार विकास, अवरोधरहित व्यापार सहजीकरण, वित्तीय एकीकरण र घनिष्ठ जनस्तरको सम्बन्ध । नेपाल र चीनले अहिले नेगोसिएट गरिरहेको बीआरआई कार्यान्वयन योजनाले नेपालमा बन्ने पूर्वाधारलाई मात्र नभएर राजनीतिक सम्बन्ध, बजार, आर्थिक नीति, व्यापार, वित्तीय नीति, सुरक्षा व्यवस्था र वातावरणजस्ता विभिन्न आन्तरिक नीतिलाई समेटेको छ । हाल नेपालमा चीन र भारतका विषयमा कुरा गर्न पत्रकार, विज्ञ र राजनीतिज्ञहरू डराउँछन् । यो समस्या श्रीलंका, बंगलादेश र पाकिस्तानमा त अझ व्यापक छ । कूटनीतिक सम्बन्धका विषयमा नागरिक समाज र संसद्मा खुला रूपमा छलफल हुन सक्नुपर्छ । आखिरमा नेपालको हित र जनताको स्वार्थ कुनै पार्टी विशेषको हित र नेताको स्वार्थभन्दा माथि हुन्छ । कांग्रेस र एमालेबीच बीआरआई कार्यान्वयन योजना सम्झौताबारे ठूलो मतभेद देखिएको छ । नेपाल र चीनले सन् २०१७ मा बीआरआई सम्झौतामा हस्ताक्षर गरे तापनि अहिलेसम्म नेपालमा बीआरआई योजना अघि बढ्न सकेको छैन । चीनले यसबीच योजना अघि बढाउन नेपाली पक्षलाई ठूलो दबाब दिँदै आएको छ । पुष्पकमल दाहाल प्रधानमन्त्री भएका बेला लगभग नेपाल र चीन कार्यान्वयन सम्झौताको मस्यौदामा सहमत भएका थिए तर कांग्रेस र भूराजनीतिक शक्तिहरूको विरोधका कारण अन्तिम अवस्थामा त्यो सम्झौतामा हस्ताक्षर गर्न दाहाल झस्किएका थिए ।कार्यान्वयन सम्झौताको मस्यौदा बनाउने क्रममा चीनको राष्ट्रिय विकास तथा सुधार आयोग (एनडीआरसी) ले महत्त्वपूर्ण भूमिका खेलेको छ । समग्रमा एनडीआरसीले चिनियाँ कम्पनीका वैदेशिक लगानी अनुगमन गर्छ, संवेदनशील योजना स्वीकृत गर्छ र अन्तर्राष्ट्रिय विकास साझेदारीमा वैदेशिक सहयोग समन्वय गर्छ । नेपालका सन्दर्भमा बीआरआई सहकार्यका लागि विभिन्न निकायमार्फत नेगोसिएसन अगाडि बढेको थियो । तर पछिल्लो चरणमा कार्यान्वयन योजनाको दस्ताबेज एनडीआरसी र नेपालको योजना आयोग मिलेर बनाएका थिए ।कार्यान्वयन सम्झौताले जन्माएका प्रश्नयो दस्ताबेज केही वर्षअघि बने तापनि नेपालले प्रस्ट रूपमा आफ्नो हितअनुकूल परिमार्जन गर्न असफल भएको देखियो । चीनलाई रिझाउन चाहने र बीआरआई बिर्सन चाहने दुई खालका पात्रहरूका कारण पनि यसो भएको हुन सक्छ । सम्झौतापत्रमा पनि केही जटिल बुँदा परेका थिए, जसमध्ये खुला व्यापार सम्झौताको प्रावधानलाई नेपालले अस्वीकार गरेको थियो । हुन पनि नेपालले गरेको आन्तरिक अध्ययनअनुसार चीनसँग खुला व्यापार सम्झौता गरेको अवस्थामा नेपालको समग्र जीडीपी खुम्चिने आकलन थियो । तैपनि चीनले खुला व्यापार र वित्तीय एकीकरणको एजेन्डालाई अगाडि बढाउन खोजिरहेको छ । वर्तमान कार्यान्वयन योजनाको दस्ताबेजमा तीन मूल सहकार्यका सिद्धान्त अवलम्बन गरिएको छ साझा विकासका लागि संयुक्त परामर्श, अर्थपूर्ण नतिजाका लागि व्यावहारिक सहकार्य र सरकारी निर्देशनमा बजारउन्मुखताको अवधारणा । साझा विकासका लागि संयुक्त परामर्श र रेशममार्गको भावनाले विश्वमा सकारात्मक प्रभाव पारेका छन् । विश्व बैंककै अध्ययनअनुसार पनि यो पहलले विश्वको कुल आय ०७ प्रतिशतले बढ्ने र विकासशील देशहरूमा गरिबी न्यूनीकरणमा सबैभन्दा बढी योगदान पुर्याउने देखाएको छ । व्यावहारिक सहकार्य र अर्थपूर्ण नतिजाको सिद्धान्त पनि सकारात्मक छ । बीआरआईमार्फत दुई देशको दीर्घकालीन हित का लागि काम गर्ने व्यवस्था छ । साथै मस्यौदामा प्रस्ट किटान नभए तापनि यसअन्तर्गत नेपालले परियोजनाहरू आफ्नो दीर्घकालीन हितमा केन्द्रित हुनुपर्ने मान्यता राख्न सक्छ । अर्थात् ठोस र दिगो परियोजना छान्ने र निजी क्षेत्रको सहभागिता बढाउने नीति अवलम्बन गर्न सक्छ । त्यसैगरी कार्यान्वयन प्रक्रियामा पनि नेपालले साना तर व्यावहारिक परियोजनाबाट सुरुवात गर्ने, ऋण तिर्न सक्ने क्षमता भएका र दिगो परियोजना मात्र अघि बढाउने र पारदर्शिता, स्थानीय आवश्यकता र जोखिम व्यवस्थापनलाई प्राथमिकतामा राख्ने काम गर्न सक्छ । नेपालका लागि अलि जटिल हुन सक्ने अवधारणा हो सरकारी निर्देशनमा बजारउन्मुखीकरण को सिद्धान्त । नेपालको सन्दर्भमा चीनको त्रिआयामिक आर्थिक सिद्धान्तको वास्तविक प्रभाव नकारात्मक हुनेछ । उद्यमनेतृत्वको अवधारणाअनुसार कागजमा निजी र सरकारी उद्यमहरूले स्वतन्त्र व्यावसायिक निर्णय लिन पाउँछन् । तर वास्तविकता के हो भने चीनका सरकारी उद्यमहरूको एकाधिकार र प्रभुत्व कायमै रहनेछ । हाल मस्यौदा भएको बीआरआई कार्यान्वयन सम्झौता लागू भयो भने नेपालका ठूला आयोजनामा चिनियाँ सरकारी कम्पनीहरूको वर्चस्व रहनेछ र नेपाली कम्पनीले कमै मौका पाउनेछन् । नेपालभित्रै पनि क्रोनी अर्थव्यवस्था र भ्रष्टाचारले झन् बलियो जरा गाड्नेछ । देखाउँदा बजारउन्मुखीकरणको मान्यताअनुसार बजार शक्तिले स्रोत साधनको बाँडफाँट गर्छ । तर यथार्थ के हो भने चिनियाँ कम्युनिस्ट पार्टीको नियन्त्रण कायमै रहनेछ । यसले नेपालमा स्थानीय उद्यमीको सहभागिता सीमित हुनेछ र उनीहरू ठूला कम्पनीसँग प्रतिस्पर्धा गर्न सक्ने छैनन् ।सरकारी मार्गदर्शनलाई कागजमा रणनीतिक दिशानिर्देश मात्र भनेर व्याख्या गरिएको छ । तर व्यवहारमा महत्त्वपूर्ण क्षेत्रमा सरकारको प्रत्यक्ष नियन्त्रण बढ्नेछ । आर्थिक र रणनीतिक स्वायत्तता गुम्ने सम्भावना नेपालका लागि सबैभन्दा ठूलो जोखिम हो । उच्चस्तरीय सहकार्यका लागि अनुकूल व्यापार वातावरण सिर्जना गर्नका लागि नेपाल र चीनबीच कानुन प्रवर्तन (ल एनफोर्समेन्ट) मा हुने सहकार्यलाई बलियो बनाउने पनि व्यवस्था गरिएको छ । एकातिर हामी इन्डो प्यासिफिक रणनीतिलाई गाली गर्दै छौं भने अर्कोतिर नजानिँदो तरिकाले चीनको सुरक्षा व्यवस्थालाई देशभित्र निम्त्याउँदै छौं ।जहाँसम्म बीआरआईअन्तर्गत प्राथमिकताका क्षेत्र छन्, तिनको सार के हो भने चीनले नेपालमा आफ्नो प्रभाव, विकास सहयोग र सार्वजनिक कूटनीति सबैलाई अघि बढाउन खोजेको छ र नेपाललाई घनिष्ठ रूपमा जोड्न चाहेको छ । यो घनिष्ठता विकास साझेदारीमा मात्र नभएर राज्य नीतिमा, व्यापारमा, ईकमर्समा, पूर्वाधारमा, विज्ञान र प्रविधि जस्ता दर्जनौं क्षेत्रमा हुनेछ । जसले नेपालको आन्तरिक बजार, वित्तीय क्षेत्र, पुँजी बजार, उद्योग र व्यवसायलाई दीर्घकालीन रूपमा असर गर्नेछ । यदि हामीले नेपालको प्राकृतिक स्रोत, सुरक्षा सहकार्य, भूगोल, बजार र अर्थतन्त्र चीनका लागि खुला गरिदियौं भने हामीले भारतका लागि पनि समान अवसर दिनुपर्ने हुन्छ । यसले थप चुनौती सिर्जना गर्नेछ । उदाहरणका लागि बीआरआई सहकार्यका १२ वटा प्राथमिक क्षेत्रलाई हेर्न सकिन्छ । कार्यान्वयन योजनाले यातायात र कनेक्टिभिटीले रेल परियोजना र औद्योगिक पार्कदेखि हुलाक तथा कुरियर सेवा र सीमापार ईकमर्सलाई समेटेको छ । व्यापार र औद्योगिक क्षेत्रले ऊर्जा विकासदेखि लगानी सहकार्यलाई समेटेको छ । आर्थिक तथा वित्तीय सहकार्यअन्तर्गत विभिन्न वित्तीय मोडलहरूको चर्चा गरिएको छ भने नेपालमा चिनियाँ बैंकहरूको विस्तार र राष्ट्रिय मुद्रामा द्विपक्षीय व्यापारको प्रावधान राखिएको छ । अन्य प्राथमिकताका विषयहरूमा शैक्षिक, वैज्ञानिक र प्राविधिक सहकार्य, बौद्धिक सम्पत्ति र मापदण्ड, कृषि, वन र जलस्रोत व्यवस्थापनका कुरा राखिएका छन्, जसमा हिमाली क्षेत्रको एकीकृत जलस्रोत व्यवस्थापन पनि पर्छ । चीनले प्राथमिकतामा राखेका अन्य क्षेत्रमा ऊर्जा बचत र वातावरण संरक्षण, भूविज्ञान क्षेत्र, भन्सार प्रक्रिया सरलीकरण, स्वास्थ्य क्षेत्र सहकार्य र सांस्कृतिक र पर्यटन आदानप्रदान छन् । यसमा सञ्चारमाध्यमको आदानप्रदान पनि रहेको छ । चर्चा गरिएका अन्य क्षेत्रहरूमा कर प्रणाली, जनजीविका विकास, सुशासन, कानुनी सहकार्य र सुरक्षा सहयोगजस्ता विषय छन् । अब कसरी अगाडि बढ्ने ?हुन त बीआरआईबारे संसारभरि आपसी रूपमा बाझिने आख्यानहरू छन् र परियोजना स्तरका तथ्यांक उपलब्ध छैनन् । ऋणको भार थेग्न नसकेर विश्वका ३५ प्रतिशत बीआरआई परियोजना संकटग्रस्त बन्न पुगे । धेरै परियोजनामा प्रशासन र भ्रष्टाचारको समस्या देखियो । वातावरणीय प्रभाव अर्को समस्याको बन्यो । यसैकारण चीनले पछिल्लो समयमा आर्थिक सम्भाव्यता, ऋणको भार थेग्ने क्षमता, दिगोपन, सुशासन र वातावरणमा जोड दिँदै आएको छ । यसका लागि चीनले स्थानीय तहमा प्रभाव पार्ने साना परियोजना, हरित विकास, निजी क्षेत्रको संलग्नता र डिजिटल कनेक्टिभिटीलाई प्राथमिकता दिन थालेको छ । दीर्घकालीन रणनीतिक महत्त्वका परियोजनामा भने चीनले लगानी गर्दै आइरहेको छ । बीआरआईसम्बन्धी संसारभरका अनुभवले केही पाठ सिकाएका छन् । यसकै आडमा कार्यान्वयन योजनालाई आमूल रूपमा परिवर्तन गरेर अगाडि बढ्नुपर्छ । बीआरआईमा राम्रोसित नेगोसिएट नगरेका मुलुकले नकारात्मक प्रभाव भोग्नुपरिरहेको छ । श्रीलंका र पाकिस्तान यसका जल्दाबल्दा उदाहरण हुन् । तर जसले राम्रोसित नेगोसिएट गरे (जस्तैः इन्डोनेसिया) तिनले बीआरआईबाट प्रशस्त लाभ लिन सफल भएका छन् । बीआरआई कूटनीतिको एउटा सफल उदाहरण थाइल्यान्ड हो । द्रुत रेलमार्ग निर्माणका लागि थाइल्यान्डले धैर्यपूर्वक चीनसँग लामो वार्ता गर्यो र अन्ततः आफूलाई अनुकूल हुने सर्त तथा नियम रोज्यो । योजना लगानीका लागि वित्तीय स्रोत देशभित्रैबाट खोज्यो र चीनलाई निर्माण र सञ्चालनको मात्र अधिकार दियो । त्यस्तै, इन्डोनेसियाले पनि बीआरआईबाट फाइदा लिनका लागि परिष्कृत नीति अवलम्बन गरेको थियो । उसले चिनियाँ र इन्डोनेसियाली कम्पनीबीच संयुक्त लगानीको वातावरण सिर्जना गर्यो । उत्पादनमा चिनियाँ लगानी भित्र्यायो, ज्ञान र प्रविधि आफ्नो देशमा ल्याउन सफल भयो । योजना लगानीको मोडल छनोट गर्दा आफ्नो हितको रक्षा गर्ने, आन्तरिक र बहुपक्षीय आर्थिक स्रोत सुनिश्चित गरी चीनसँग कूटनीतिक लेभरेज हासिल गर्ने, सरकारी ग्यारेन्टीबिना परियोजना विकास गर्ने, वार्ता गर्दा हतार नगरी प्रशस्त समय लिएर नेगोसिएट गर्ने र देशको क्षमता विकास र प्रविधि हस्तान्तरणका पक्षमा ध्यान दिने काममा नेपाल पछि पर्न हुँदैन ।श्रीलंकाको हम्बनटोटाको उदाहरण उल्टो छ । व्यक्तिगत स्वार्थका लागि श्रीलंकाका नेताहरूले ऋणका लागि ६३ प्रतिशतसहित अन्य खराब सर्तहरू माने । अरू सम्भावित साझेदारले लगानी अस्वीकार गरेको योजनामा हात हाल्दा श्रीलंकाको नेगोसिएट गर्ने क्षमता कमजोर बनेको थियो । त्यसैले नेपालले ऋणका सर्त तथा नियमको राम्रो लेखाजोखा गर्नुपर्छ, बहुपक्षीय साझेदारी खोज्नुपर्छ र परियोजनाका लागि एकल स्रोतमा परनिर्भर रहनु हुँदैन । बंगलादेश र श्रीलंकाको असफलताले के देखाउँछ भने नेपालले योजना कार्यान्वयन गर्नु अगाडि भ्रष्टाचार नियन्त्रणका संयन्त्रहरू निर्माण गर्नुपर्छ र बोलकबोल गर्ने बेलामा वा कार्यान्वयनका बेलामा प्रशस्त पारदर्शिता अपनाउनुपर्छ । योजनाको आर्थिक सम्भाव्यता, ऋण तिर्न सक्ने क्षमता अन्य विचारणीय पक्ष हुन् । यदि यी पूर्वसर्त पालना गर्न नसकेको अवस्थामा वा सर्त र नियम नकारात्मक भएको अवस्थामा नेपालले परियोजना रद्द गर्ने वा पुनःसंरचना गर्ने विकल्प खुला राख्नुपर्छ ।श्रीलंकामा सुरुमा चीनको लगानीले पूर्वाधार विकासमा सहयोग पुर्याएको थियो । तर बिस्तारै चिनियाँ लगानीका चुनौती देखिन थाले । यसको प्रमुख कारण थियो श्रीलंकाको ऋण व्यवस्थापनमा देखिएका कमजोरी । आर्थिक रूपमा चिनियाँ लगानीका कारण श्रीलंकाको चीनसँगको व्यापार घाटा बढ्दै गयो, प्रविधि र ज्ञानको हस्तान्तरण हुन सकेन र परियोजना निर्माणका लागि चिनियाँ सामग्रीमा भर पर्नुपर्ने अवस्था आयो ।निष्कर्षनेपालले चीनसँगको सम्बन्धलाई गम्भीरतापूर्वक लिनुपर्छ । यसका दुई महत्त्वपूर्ण कारण छन् । पहिलो, भूराजनीतिक प्रभावका कारण चीनसँगको सम्बन्धलाई गम्भीरतापूर्वक नलिँदा नेपालमा राजनीतिक अस्थिरता बढ्छ । दोस्रो, चीनसँगको राम्रो सम्बन्धले नेपाली जनताको जनजीविकालाई सकारात्मक रूपमा परिवर्तन गर्ने प्रयासलाई सहयोग पुर्याउँछ । दस्ताबेजमा नै उल्लेख भएअनुसार यो मस्यौदाका लागि उच्चतम राजनीतिक तह मा सहमति भएको थियो । तर सहमतिका बावजुद हाल सत्ता साझेदारहरूबीच नै भिन्नता र विवाद देखिएको छ, जसले गर्दा कार्यान्वयन योजनामा हस्ताक्षर गर्न ढिलाइ भइरहेको छ । नेपालको राजनीतिका लागि यो ढिलाइ र विवादले कूटनीति र राजनीतिक क्षमतामा गम्भीर कमजोरी रहेको देखाउँछ । चीनसँगको सम्बन्धलाई गम्भीरतापूर्वक लिनु भनेको बीआरआई परियोजनालाई अघि बढाउनु हो । संसारभरि बीआरआईका धेरै नकारात्मक परिणाम देखिएका छन् र चीनले यसलाई आफ्नो प्रभाव विस्तारको माध्यमका रूपमा प्रयोग गर्ने गरेको छ । यति हुँदाहुँदै पनि चीनका उच्चतम तहका नेताहरू बीआरआईका कमीकमजोरी हटाउन प्रयत्नरत छन् । यसका नकारात्मक प्रभाव न्यून गर्दै अगाडि बढ्न नेपाललाई प्रशस्त बाटा छन् । यसका लागि सशक्त र सक्षम कूटनीतिको आवश्यकता छ, जुन अहिले देखिएको छैन ।"
बालबालिकालाई स्थानीय ज्ञान,"हरेक बालबालिकाको पहिलो पाठशाला उसको आफ्नै घर हो । त्यहाँ उनीहरूले आफ्ना बुवाआमाको लाडप्यार पाउँछन् । यसले उनीहरूको शारीरिक र मानसिक विकासमा ठूलो प्रभाव परेको हुन्छ । असल परिवार, असल समुदाय, असल समाज, असल देश र असल राष्ट्र व्यक्तिद्वारा नै हुने हो । हरव्यक्ति वा नागरिकको व्यक्तित्व विकासको आधार बाल्यावस्था नै हो । बाल्यकालमा जसरी हुर्काइयो, शिक्षा संस्कार दिइयो, त्यसैअनुरूप असल वा खराब व्यक्तित्व निर्माण हुने हो । यसर्थ असल आमाबुवा नै असल सन्तानका आधार हुन् । बाल्यकालदेखि नै सुसंस्कार, सात्विक प्रवृत्तिजस्ता मानवीय गुणलाई मस्तिष्कमा घुसाउन सके आजको बालक भोलिको योग्य र असल नागरिक बन्न सक्छ ।बालबालिकाका लागि घरपरिवार र विद्यालय भनेको नै सामाजिकीको पाठ सिक्ने पहिलो थलो हो । विद्यालयका निम्ति शिक्षक, अभिभावक र विद्यार्थीबीच त्रिकोणात्मक सम्बन्ध हुन्छ । शिक्षक र अभिभावकबीचको सहकार्य र समन्वयबाट नै विद्यार्थी ऊर्जाशील बन्ने हो । विद्यालय स्थानीय समुदाय र अभिभावकको सहयोगबिना अगाडि बढ्न सक्दैन । पछिल्लो समय विद्यालय शिक्षाको गुणस्तर सुधार हुन नसकेको र त्यहाँ विद्यार्थी संख्या घट्दै गएको विषयले निकै चर्चा पाएको छ । यस्तै सरकारी विद्यालय भन्नेबित्तिकै गरिबका छोराछोरी पढ्ने, नियमित कक्षा नहुने, धेरै बिदा हुने, शिक्षकले पूरै घण्टी नपढाउने, सरसफाइको कमी हुने जस्ता धारणा व्याप्त छ । त्यसैले पनि प्रायः अभिभावक सामुदायिक विद्यालयमा पढ्न पठाउन रुचाउँदैनन् ।यो पंक्तिकारको पनि आफ्नै अनुभव छ । म २०४८ माघ १ देखि पद्मोदय विद्यालयमा प्रधानाध्यापकका रूपमा काम गर्न थालें । सुरुमा त्यहाँ दुई, अढाई सय विद्यार्थी पनि थिएनन् । बिस्तारै विद्यार्थी संख्या वढ्दै गए । २०४८ सालको प्रवेशिका परीक्षाको नतिजामा ३५ प्रतिशत मात्र उत्तीर्ण थिए । यसपछिका वर्षमा क्रमैले ६५ प्रतिशत, ८५ प्रतिशत र शतप्रतिशत एसएलसी परीक्षामा उत्तीर्ण हुन थाले । १२०० सम्म विद्यालय तहमा विद्यार्थी पढ्न थाले । कतिपय अभिभावक भर्ना गराउन आउँदा ठाउँको अभाव भएकाले भर्ना गर्न असमर्थ दर्शाउँदा रिसाउन थाले । यस विद्यालयमा गरिब परिवारदेखि मध्यम वर्गका केटाकेटी पढ्न आउने भए । सरकारी कार्यालयका सहसचिव, प्रमुख जिल्ला अधिकारीका छोराछोरी पनि आउन थाले । यसैले सामुदायिक विद्यालयलाई एउटै डालीमा राखेर घोल्न भने सकिँदैन ।सामुदायिक विद्यालयमा कुशल व्यवस्थापन हुन सकेमा गुणस्तरीय शिक्षा उपलब्ध गराउन ठूलो मद्दत पुग्छ । यसका लागि अब्बल शिक्षकको ठूलो खाँचो पर्छ । आफ्नो विषयको दक्ष शिक्षक शिक्षण कार्यमा लाग्दा नै शिक्षण सुधार हुने हो । जब शिक्षकले प्रभावकारी ढंगले सिकाइ विधिलाई अगाडि बढाउँछ, त्यहाँ विद्यार्थीले पक्कै पढ्ने जाँगर लगाउँछन् । कतिपय शिक्षकले आफ्नो कर्तव्य भुल्दा भने शिक्षण पेसा आलोचित हुन थालेको छ ।आज विद्यालयमा दिइने शिक्षाको मूल आधार ज्ञान र सीप हो । यो कुशल शिक्षकबाट मात्र सम्भव छ । सीपयुक्त शिक्षक नै गुणस्तरीय शिक्षाको आधार बन्न सक्छन् । हरेक अभिभावकले साना बालबालिकालाई आफ्नो काखबाट विद्यालयमा शिक्षकको पोल्टामा सुम्पन्छन् । दिनभर विद्यालयमै बस्ने, पढ्ने, खेल्ने, हुँदा बालबालिकाले आफ्ना शिक्षकलाई अभिभावकभन्दा पनि बढी विश्वास गर्छन् । यसर्थ विद्यार्थीको सर्वांगीण विकासमा शिक्षकको भूमिका अहम् हुन्छ । राम्रो बानी बसाल्न, खराब आचरण पन्छाउन शिक्षकको ठूलो भूमिका हुन्छ । केटाकेटी अवस्थामा स्मरणशक्ति पनि बढी हुने हुँदा अहिले सिकेका ज्ञान र सीप जीवनका लागि उपयोगी सिद्ध हुन्छन् । आफ्ना केटाकेटीलाई गुणस्तरीय शिक्षा दिनुपर्छ भन्ने चेतना अभिभावकहरूमा बढ्दै आएको छ । आफ्नो सन्तानको दैनिकीबारे ख्याल गर्ने, चासो राख्ने, तिनका आवश्यकता पूरा गर्न खोज्ने, माया र स्नेह गर्ने जस्ता व्यवहारले बालबालिकामा सकारात्मक सोच र कुशल व्यवहार देखापर्छ । तिनको पठनपाठन कार्यमा रुचि बढ्छ, शिक्षकको सिकाइ प्रविधि पनि प्रभावकारी बन्छ । शिक्षकले विद्यार्थीलाई नयाँ घटना र नयाँ पुस्तक पढेर हासिल गरेका घटना कक्षामा सुनाउँदा पनि शिक्षण कार्यमा प्रभावकारिता आउन सक्छ । अभिभावकले आफू घुमेका ठाउँका बारेमा वर्णन गर्दा अनुकूल प्रभाव पर्ने हुन्छ ।शिक्षकले विद्यार्थीलाई हमेशा प्रोत्साहन गर्नुपर्छ । विद्यार्थीको पढाइमा कमजोर देखेर गाली गर्ने, होच्याउने गर्नु हुँदैन । सामान्य गल्ती हुँदैमा दण्ड सजाय दिएर तिनका साथीहरूका बीच अपमानित व्यवहार गर्दा झन् विद्यार्थीमा नकारात्मक र विद्रोही बन्ने सम्भावना बढी हुन सक्छ । विद्यार्थीका क्रियाकलापलाई सकारात्मक ढंगले हेर्ने बानी शिक्षक, अभिभावकको हुनु जरुरी छ । विद्यार्थीको हरेक आनीबानीका बारेमा शिक्षकअभिभावकबीच सरसल्लाह र खराब बानी छुटाउन दुवै पक्षको आपसी व्यवहार र सहयोगबाट सुधार्न सकिन्छ । केटाकेटीले सुरुमा आफ्नो घरबाटै बानी वा आदत सिक्छन् । त्यसैले अभिभावकले उनीहरूका अगाडि सस्ता कुरा र टीभी वा इन्टरनेटमा अनावश्यक कुरा हेर्नबाट जोगाउनुपर्छ ।अहिले हाम्रा केटाकेटीहरू आफन्तबाट पनि टाढिने वातावरणतर्फ उन्मुख हुँदै जान थालेका छन् । आफ्नो घरपरिवार र समुदायबाट अलग्गिरहेका छन् । सुगम ठाउँका केटाकेटीका लागि इन्टरनेट र टेलिभिजन, आइप्याड आदिले गर्दा त्यसैमा अल्मलिएर अरूसँगको कुराकानी, भेटघाटप्रति चासो नदेखाउने प्रवृत्तिको विकास भएको छ । यसरी बालबालिका आफ्नो स्थानीय परिवेशबाट टाढिनु राम्रो होइन । यो अवस्थामा बालबालिकालाई स्थानीय पाठ्यक्रममार्फत विद्यालयमा गाउँघरको परिवेश, संस्कृति, परम्परा, आर्थिक तथा सामाजिक गतिविधिको जानकारी गराउन सकिन्छ । नत्र उनीहरूले हाम्रा संस्कृति, सभ्यता, परम्परा, चाड बिर्संदै जान सक्छन् । स्थानीय पाठ्यक्रमबाट नै स्थानीय ज्ञान, सीप र प्रविधि बचाउन सकिन्छ । केटाकेटीलाई आफ्नो समुदाय, संस्कृति, भूगोल, आर्थिक, सामाजिक अवस्थाका बारेमा सिक्ने अवसर दिन नसके आफ्नै पहिचानबाट वञ्चित हुनेछन् ।हाम्रा बालबालिकाले आफ्नो धरातल भुले, मूल्यमान्यता र मौलिकता भुले, संस्कृतिबाट टाढिए भन्ने व्यापक गुनासो बढिरहेको छ । त्यसो त स्थानीय उत्पादन वृद्धिका लागि भौगोलिक र सांस्कृतिक विविधतालाई अंगीकार गर्न जान्नुपर्छ । भूगोलअनुसारको उत्पादन र संस्कृतिअनुसारको मान्यता वृद्धि गर्न सिकाउनुपर्छ । स्थानीय पाठ्यक्रममै यस्ता विषय समावेश गरी पढाउने व्यवस्था गरिनु उचित हुन्छ ।स्थानीय पाठ्यक्रम निर्माण गर्दा मानव र प्रकृतिबीचको सम्बन्ध, प्रकृति संरक्षणमा मानिसको भूमिका कस्तो हुनुपर्छ भन्ने विषयको ज्ञान पनि दिन जरुरी छ । समुदायमा रहेको सीप र ज्ञान लोप हुन नदिन स्थानीय पाठ्यक्रमले ठूलो मद्दत गर्न सक्छ । हाम्रा परम्परागत मौलिकतासँग जोडिएका ढिकी, जाँतो, सुकुल, पानीघट्ट आदिका बारेमा जानकारी गराउँदै सिकाउन सकेमा बालबालिकामा परम्परागत प्रविधिबारे ज्ञान अभिवृद्धि हुन्छ ।"
'सिक्सए आकाश गंगा' लाई रामबहादुर ट्रफी,"काठमाडौं (कास) फिल्म साउथ एसिया महोत्सवमा सिक्सए आकाश गंगा उत्कृष्ट फिल्म बनेको छ । पाटनढोकास्थित यलमाया केन्द्रमा आयोजित महोत्सवको समापन समारोहमा निर्मल चन्द्र ढन्द्रियालले निर्देशन गरेको उक्त फिल्म उत्कृष्ट ठहरिँदै रामबहादुर ट्रफी जितेको हो । फिल्मले ट्रफीसँगै दुई हजार डलर पुरस्कारसमेत पाएको छ । यस वर्षदेखि सुरु भएको फिल्म साउथ एसिया सम्मान भारतका चर्चित फिल्मकर्मी आनन्द पटबर्द्धनलाई प्रदान गरियो । महोत्सवमा उनको फिल्म द वर्ल्ड इज फ्याम्ली ले डकुमेन्ट्री स्टलवार्ट अवार्ड पनि जित्न सफल भयो । त्यस्तै, जुरी अवार्ड दुई वटा फिल्मले पाएका छन् । सुविना श्रेष्ठ र चर्दी कलाको देवी तथा प्रतीक शेखरको एन वड टु रेजिलेन्स लाई उक्त अवार्ड प्रदान गरिएको हो । यस वर्षको उत्कृष्ट विद्यार्थी फिल्मको अवार्ड भने समीक्षा माथुरको हेलो गाइज ले जितेको छ । फिल्मले पाँच सय डलर पनि पाएको हो । यसैगरी, तारेक मसुद उत्कृष्ट डेब्यु फिल्म को अवार्ड मुन्तहा अमिनको सेइज इन द एअर लाई प्रदान गरिएको छ । यसको पुरस्कार राशि एक हजार डलर रहेको छ ।जलवायु परिवर्तनसम्बन्धी विषयमा बनेको उत्कृष्ट फिल्मको अवार्ड सलमान जाभिद, विवेक सिंह संगवान र सत्य अम्वस्ताको अ फ्लेमिङ फरेस्ट ले जित्यो । चार दिनसम्म चलेको फिल्म साउथ एसियाको १४औं संस्करणमा नौ देशका ४७ फिल्म प्रदर्शन गरिएको थियो । महोत्सवमा विभिन्न शीर्षकमा कार्यशालाहरू पनि सञ्चालन गरिएको थियो । सिनेमा निर्देशनसम्बन्धी एउटा कार्यशालामा भारतका चर्चित निर्देशक कबिर खान प्रमुख अतिथि थिए ।"
'ऊनको स्विटर' वैशाख २६ मा,"काठमाडौं (कास) अभिनेता विपिन कार्की र मिरुना मगरको शीर्ष भूमिका रहेको फिल्म ऊनको स्विटरको सोमबार नयाँ पोस्टर सार्वजनिक गर्दै वैशाख २६ लाई प्रदर्शन मिति तोकिएको छ । ग्रामीण परिवेशको झल्को दिने उक्त पोस्टरमा ऊनको स्विटर लगाएर हातमा डायरीसहित डोको बोकिरहेका विपिनले कोएक्टर मिरुनालाई मन्द मुस्कान दिइरहेका छन् । फिल्ममा विपिन र मिरुनासहित सुनिल पोखरेल, माओत्से गुरुङ, विल्सनविक्रम राई, प्रेम सुब्बा, एलेक्स पारस, परीक्षा लिम्बू, सुरज तमु, शारदा देवी सिलवाल, भावना खपांगी मगरलगायतको अभिनय रहेको छ । नवीन चौहानको पहिलो निर्देशन तथा लेखन रहेको ऊनको स्विटर लाई चिन्तन राजभण्डारीले पाँचथर र भारतीय सीमासँग जोडिएको नेपाली भूमि फालेलुङमा खिचेका हुन् ।यसअघि नै सार्वजनिक यस फिल्मको गीत फूल ले राम्रो प्रशंसा बटुलिसकेको छ । सुजन चापागार्इं संगीत निर्देशक रहेको फिल्मका गीतलाई हर्क साउद र युवराज कार्कीले लेखेका हुन् । यस फिल्मलाई आर्टमान्डुले निर्माण गरेको हो ।"
झन्डै एक वर्षमा धितोपत्र बोर्डले पायो अध्यक्ष,"(काठमाडौं) सरकारले नेपाल धितोपत्र बोर्डको अध्यक्षमा सन्तोषनारायण श्रेष्ठलाई नियुक्त गरेको छ । मन्त्रिपरिषद् बैठकले सोमबार श्रेष्ठलाई बोर्ड अध्यक्षमा नियुक्त गर्ने निर्णय गरेको हो । ११ महिनादेखि रिक्त रहेको उक्त पदमा सरकारले श्रेष्ठलाई चार वर्षका लागि अध्यक्षमा नियुक्त गरेको हो । राष्ट्रिय योजना आयोगका उपाध्यक्ष शिवराज अधिकारीको संयोजकत्वमा गठित अध्यक्ष सिफारिस समितिले आइतबार श्रेष्ठसहित तीन जनाको नाम मन्त्रिपरिषद्मा सिफारिस गरेको थियो । चर्को विवाद र लामो राजनीतिक खिचातानीकै कारण लामो समयसम्म सरकारले अध्यक्ष नियुक्त गर्न सकेको थिएन । यहीकारण गत पुस २१ यता अध्यक्ष पद रिक्त थियो । अध्यक्षमा नियुक्त भएसँगै लगानीकर्ताको हितलाई प्राथमिकतामा राखेर पुँजीबजारको विकास र विस्तारका लागि प्रभावकारी रूपमा काम गर्ने नवनियुक्त अध्यक्ष श्रेष्ठले बताए । चुनौती धेरै छन्, स्थापनाको तीन दशकभन्दा बढी भइसक्दा पनि हाम्रो पुँजीबजार बामे सर्दै गरेको छ । यसकारण यसमा धेरै काम गर्नुपर्नेछ, उनले भने, मेरो प्राथमिकता पुँजी बजारलाई निष्पक्ष, पारदर्शी र दिगो बनाउनुमै रहन्छ ।पूर्ववर्ती सरकारका अर्थमन्त्री वर्षमान पुनका पालामै बोर्ड अध्यक्ष नियुक्ति गर्न खोजिएको थियो । प्रक्रिया अघिबढे पनि तत्कालीन प्रधानमन्त्री पुष्पकमल दाहाल र सहयोगी नेता केपी शर्मा ओलीबीच मतैक्य नहुँदा नियुक्ति रोकिएको थियो । बोर्डमा आफ्नो अनुकूलको अध्यक्ष ल्याउने र नयाँ स्टक एक्सचेन्जको लाइसेन्स फुत्काउने स्वार्थ समूहको चंगुलमा फसेर सरकारले अध्यक्ष नियुक्त गरेको पूर्वअर्थमन्त्री पुनको आरोप छ । यो प्रक्रिया पहिलेको सरकारले खारेज गरेको र खारेजी प्रक्रियामा प्रश्न उठाएर अदालतमा गएको विषय हो । मुद्दा अदालतमा विचाराधीन छ । खारेज भइसकेको र अदालतमा विचाराधीन भइसकेको विषयमा अहिले सरकारले नियुक्ति गर्न मिल्थेन, उनले भने, धितोपत्र बोर्डको अध्यक्ष नियुक्ति पुरानो सरकार हेरफेर हुँदाको मुख्यमध्येको एउटा मुद्दा थियो । त्यतिखेर यसमा ठूलो स्वार्थ समूहको हात छ, आर्थिक चलखेल छ भनेर हामीले भनेकै थियौं । मान्छेहरूलाई सरकार छोड्दाको पीडा होला भने । अब विस्तारै पर्दाफास हुँदै जानेछ ।यसअघि राष्ट्रिय योजना आयोगका पूर्वउपाध्यक्ष मीनबहादुर श्रेष्ठको संयोजकत्वमा गठित अध्यक्ष सिफारिस समितिले परेका १९ आवेदनमध्ये मुक्तिनाथ श्रेष्ठ, सन्तोषनारायण श्रेष्ठ, कृष्णबहादुर कार्की, नवराज अधिकारी र चिरञ्जीवी चापागाईंलाई पहिलो चरणमा छोटोसूची (सर्टलिस्ट) मा छानेको थियो । तीमध्ये श्रेष्ठद्वय त्यति बेलै अन्तर्वार्तामा सहभागी भए । तर कार्की, अधिकारी र चापागाईं अन्तर्वार्तामै गएका थिएनन् ।कार्यपत्र प्रस्तुति र अन्तर्वार्तामा सहभागी नभएका कार्की, अधिकारी र चापागाईंलाई सिफारिस समितिले पछिल्लो पटक गत आइतबार बोलाएको थियो । तीन जनामध्ये कार्की र अधिकारी कार्यपत्र प्रस्तुति र अन्तर्वार्तामा उपस्थित भए । कार्की र अधिकारीको अन्तर्वार्ता सकिएपछि बसेको सिफारिस समितिको बैठकले तीन जनाको नाम सिफारिस गरेको थियो । गत पुस २० मा पूर्वअध्यक्ष रमेशकुमार हमालको कार्यकाल सकिएदेखि उक्त पद खाली थियो । अध्यक्ष नभएकै कारण ०८० पुसयता प्राथमिक सेयर निष्कासन (आईपीओ), थप निष्कासन प्रक्रिया (एफपीओ), ऋणपत्र, हकप्रदलगायत धितोपत्रको अनुमति प्रक्रिया रोकिएको छ । बोर्डका अनुसार शुक्रबारसम्म ७७ वटा कम्पनीले आईपीओ निष्कासनका लागि बोर्डमा आवेदन दिएका छन् । यी कम्पनीले ४४ अर्ब ७५ करोड ४६ लाख रुपैयाँ बराबरको ३१ करोड ७८ लाख ९३ हजार तीन सय ५६ कित्ता सेयर निष्कासनका लागि बोर्डमा आवेदन दिएका छन् । यसबाहेक ऋणपत्र, हकप्रद, एफपीओलगायत धितोपत्र जारी गर्नका लागि परेको आवेदन जोड्दा प्रक्रियामा रहेका कम्पनी संख्या झनै बढ्ने धितोपत्र बोर्ड स्रोतले बताएको छ । धितोपत्र ऐनको व्यवस्थाअनुसार छनोट समितिले अध्यक्षका लागि तीन जना सिफारिस गर्नुपर्छ । तर अन्तर्वार्तामा दुई जना मात्र सहभागी भएपछि समितिले कानुनअनुसार तीन जना सिफारिस गर्न सकेनन् । त्यसपछि समितिले महान्यायाधिवक्ताको कार्यालयबाट कानुनी राय माग्यो । महान्यायाधिवक्ताबाट मिश्रित राय आयो । पहिलो चरणमा परेका पाँच जनामध्ये तीन जना पठाउने वा छनोट प्रक्रिया रद्द गर्ने र उक्त राय प्राप्त भएपछि तत्कालीन सिफारिस समितिको बैठक बस्यो । बैठकमा समितिका तीन सदस्यबीच मत बाझियो र प्रक्रिया रद्द भयो ।त्यसलगत्तै अध्यक्षका प्रत्याशी सन्तोषनारायण श्रेष्ठले प्रक्रिया रद्द नगर्न माग गर्दै सर्वोच्च अदालतमा रिट हाले । गत असार १९ मा न्यायाधीश अब्दुल अजिज मुसलमानको इजलासले धितोपत्र बोर्ड अध्यक्षको नियुक्ति प्रक्रिया रद्द गर्ने निर्णय कार्यान्वयन नगराउनू भनी अल्पकालीन अन्तरिम आदेश जारी भयो । त्यति नै बेला पुरानो गठबन्धनको सरकार भत्केर नयाँ गठबन्धन बनेको थियो । त्यसपछि योजना आयोगको उपाध्यक्षमा शिवराज अधिकारी आए । नयाँ सरकारले फेरि अध्यक्ष नियुक्ति प्रक्रिया अघि बढाउने निर्णय गर्यो । यसअनुसार उपाध्यक्ष अधिकारी संयोजक रहेको सिफारिस समितिले गत असोज १९ मा प्रत्याशीमध्येका तीन जना कार्की, अधिकारी र चापागाईंलाई बोलाएको थियो ।तर अन्तर्वार्ता नभई स्थगित भएको थियो । त्यसपछि गत असोज २९ मा समितिले सूचना जारी गरेर आइतबार (कात्तिक ९) मा अन्तर्वार्ताका लागि बोलाएको थियो । सुरुको प्रक्रिया रद्द नगर्न भन्दै नवनियुक्त अध्यक्ष श्रेष्ठले हालेको मुद्दा अदालतमा विचाराधीन छ । अदालतले सो मुद्दाको पेशी आउँदो माघ ३० मा तोकेको छ । यसबीचमा सेयर बजारमा निकै उतारचढाव आए । बजार अस्थिर हुँदामा चलखेलको उच्च सम्भावना रहन्छ । यस्तो अवस्थामा नियामक निकाय बोर्ड नेतृत्वविहीन रहेकाले तत्काल अध्यक्ष नियुक्त गर्न संसद्को अर्थ समितिले सरकारलाई निर्देशन दिएको छ । तर सरकारले अध्यक्ष नियुक्ति प्रक्रियामा चासो देखाएको थिएन । धितोपत्र ऐनको व्यवस्थाअनुसार हाल अर्थ मन्त्रालयबाट धितोपत्र बोर्ड सञ्चालक समितिमा प्रतिनिधित्व गर्ने महेश बरालले गत साउन २ देखि अध्यक्षको जिम्मेवारी सम्हाल्दै आएका थिए । बरालले अध्यक्ष पद सम्हालेलगत्तै एउटा मर्चेन्ट बैंकिङको लाइसेन्स वितरण गरिसकेका छन् भने करिब आधा दर्जन कम्पनीलाई हकप्रद सेयर निष्कासन अनुमति दिइसकेका छन् ।"
राष्ट्रिय आविष्कार केन्द्रबाट ज्योति विकास बैंक सम्मानित,काठमाडौं (कास) महावीर पुनद्वारा प्रवर्द्धित राष्ट्रिय आविष्कार केन्द्रले ज्योति विकास बैंकलाई सम्मानित गरेको छ । संस्थागत सामाजिक उत्तरदायित्व अन्तर्गत नेपालका ५१ वटा ग्रामीण भेग तथा दुर्गम क्षेत्रका स्वास्थ्यमा न्यायो नानी परियोजनामार्फत बेबी वार्मर मेसिनको पहुँच पुर्याएको केन्द्रले बैंकलाई आइतबार सम्मान गरेको हो । केन्द्रका अध्यक्ष पुनले बैंकका प्रमुख कार्यकारी अधिकृत कपिल ढकाललाई सम्मानपत्र प्रदान गरे । चार वर्षदेखि सञ्चालनमा रहेको न्यायो नानी परियोजनामार्फत केन्द्रद्वारा स्वदेशमै निर्मित बेबी वार्मर मेसिन निर्माण तथा आवश्यक भएका स्वास्थ्य केन्द्रमा जडानका लागि बेंकले वित्तीय सहयोग गर्दै आएको छ ।
सुनमा भन्सार,"सरकारले हालै मार्बल, ग्रेनाइट, सुन तथा चाँदी र दाल आयात गर्दा लाग्ने भन्सार महसुल, अन्तःशुल्क तथा अग्रिम आयकरका दर घटाउने निर्णयको संघले स्वागत गरेको हो । मार्बल र ग्रेनाइटको भन्सार महसुल न्यूनीकरण तथा अन्तःशुल्क खारेज गर्ने सरकारको सो निर्णयले वर्षौंदेखि बन्द रहेका १७ भन्दा बढी स्वदेशी मार्बल र ग्रेनाइट उद्योग पुनः सञ्चालन हुने बाटो खुलेको छ, सोमबार संघले जारी गरेको विज्ञप्तिमा भनिएको छ, यसले लगानीकर्ताको ठप्प रहेको पुँजी चलायमान हुने, स्वदेशी उत्पादकत्व अभिवृद्धि हुने, हजारौंले गुमाएको रोजगारी पुनर्जीवित हुने भएको छ । विद्युत्को खपत अभिवृद्धि हुने र मुलुकको औद्योगिकीकरणमा सकारात्मक प्रभाव पर्ने पनि संघले जनाएको छ ।"
मुआब्जा विवादले फेरि रोकियो नागढुंगा सुरुङको काम,"(काठमाडौं) नागढुंगासिस्नेखोला सुरुङमार्गको निर्माण सकिनै लाग्दा स्थानीयले काममा फेरि अवरोध गरेका छन् । विभिन्न बहानामा पटकपटक सुरुङमार्ग निर्माणमा बाधा पुर्याउँदै आएका उनीहरूले यस पटक पुरानै माग दोहोर्याइरहेका छन् सुरुङमाथिको जग्गाको पनि मुआब्जा दिइयोस् । चन्द्रागिरि नगरपालिका२ का स्थानीयले काम रोकेका हुन् । सुरुङमार्गकै माथिपट्टि पर्ने जग्गामा बनेका ७ वटा घर चर्किएपछि नागढुंगा सुरुङमार्ग निर्माण आयोजनाले तिनको क्षतिपूर्ति दिने प्रक्रिया अघि बढाएको छ । तर स्थानीयको माग छ घरसँगैको जग्गाको पनि मुआब्जा दिनुपर्छ । आइतबारबाट मुआब्जाको कुरा निकालेर स्थानीयले धादिङ र काठमाडौंतर्फ सुरुङको काम ठप्प बनाएको आयोजनाका सिनियर डिभिजनल इन्जिनियर सञ्जय पन्थीले बताए । उनका अनुसार बलम्बुमा निर्माण भइरहेको फ्लाइओभरको काम पनि रोकिएको छ । घरको क्षतिपूर्तिका लागि तयार पारिएको प्रतिवेदन भौतिक पूर्वाधार तथा यातायात मन्त्रालयमा पेस भइसकेको छ, त्यसबारे निर्णय भइसकेको छैन, उनले भने, स्थानीयले घरको मात्र होइन, जग्गाको पनि मुआब्जा दिनुपर्ने माग राखेका छन् । खानेपानीको समस्या अहिले नरहेको उनले दाबी गरे । ०७६ कात्तिक ४ बाट निर्माण थालिएको सुरुङको प्रगति ८२ प्रतिशत छ । फ्लाइओभर निर्माणको काम भने ९० प्रतिशत सकिसकेको पन्थीको भनाइ छ । मुआब्जाको विषयलाई लिएर आयोजनाको काम बन्द गरिएको जानकारी पाए पनि मन्त्रालय तहबाटै यसको समाधान खोजिनुपर्ने चन्द्रागिरि नगरपालिकाका मेयर घनश्याम गिरीले बताए । सुरुङमाथिको जग्गा अधिग्रहण गरेर मुआब्जा दिनुपर्ने स्थानीयको माग छ, उनले भने, यसबारे मन्त्रालय तहबाटै अध्ययन गरिसकिएको छ, यसमा सरकारले निर्णय गर्ने हो, तर काम रोक्नु गलत छ । नयाँनयाँ समस्या थपिएकाले आयोजनाको काममा ढिलाइ भइरहेको उनले जनाए । निर्माण सकिने बेला काम ठप्प पार्नु गलत हो, यस्ता आयोजनालाई राजनीतिक रूपले हेर्नुहुँदैन, उनले भने, आयोजना कार्यालय, सम्बन्धित मन्त्रालय, सडक विभाग गएर समस्याको समाधान खोजौं, आफ्ना कुरा राखौं, तर निर्माणको काम बन्द नगरौं । यो नेपालकै पहिलो यातायात सुरुङमार्ग भएकाले काम रोक्नु नहुने गिरीको भनाइ छ । यो सुरुङ छिटो निर्माण हुन सके नाढुंगा ओरालोउकालोमा यात्रुले ट्राफिक जामको सामना गर्नुपर्दैनथ्यो, उनले भने, आयोजनाको काम बन्द गर्नेभन्दा पनि सम्बन्धित मन्त्रालय, विभाग जाऔं, यसमा नगरपालिकाले समन्वय गर्न तयार छ । यसरी पटकपटक आयोजनाको काम रोकिँदा दैनिक करोड बढी नोक्सान हुने र अन्तर्राष्ट्रिय दातृ निकायसँगको विश्वसनीयता कम हुँदै जाने गिरीले जनाए । आर्थिक वर्ष ०८१८२ को बजेट वक्तव्यमा उक्त सुरुङ निर्माणका सबै काम सकेर यातायात सञ्चालनमा ल्याइने उल्लेख थियो । तर पटकपटकको अवरोधले चालु आर्थिक वर्षमा काम नसकिने भएको छ । बलम्बुदेखि सुरुङमार्ग प्रवेश गर्ने मुख टुटीपाखासम्म २३०७ किमि दुई लेन सडक कालोपत्रको काम सकिने चरणमा छ ।सुरु सम्झौताअनुसार आयोजनाको समयावधि ०८० वैशाखसम्म थियो । उक्त समयभित्र काम नसकिएपछि ०८१ वैशाख १३ सम्म म्याद थपिएको हो । ०८२ असोजसम्म म्याद थपिएको छ । यसअघि गत फागुन र चैतमा खानेपानी, मुआब्जालगायत विभिन्न माग राख्दै एक महिनासम्म स्थानीयले काम ठप्प पार्दा निर्माणले गति लिन सकेन । सुरुङमार्ग निर्माणको काम जापानी कम्पनी हाज्मा एन्डो कर्पोरेसनले गरिरहेको छ । २२ अर्ब रुपैयाँमा ठेक्का लागेको यो आयोजनामा जापानको साढे १६ अर्ब रुपैयाँ ऋण सहयोग छ । यसमा नेपाल सरकारको ६ अर्ब रुपैयाँ लगानी छ । आपत्कालीन सुरुङको ब्रेक थ्रु भने ०८० साउन २२ मा भएको थियो । यसको दूरी २५५७ मिटर छ । मुख्य सुरुङ २६८८ मिटर रहेको र यसको भने ब्रेक थ्रु ०८१ वैशाख ३ मा भएको हो । अहिले दुवै सुरुङमा लाइनिङसहित फिनिसिङको काम भइरहेको आयोजनाले जनाएको छ । सुरुङ बनेपछि नागढुंगा खण्डमा हुने ट्राफिक जाम कम हुनेछ । आयोजना सुरु भएयता ३ वटा अन्डरपास, ४ वटा बक्स कल्भर्ट, एउटा ओभरपास, ३ वटा पुल निर्माण भएका छन् ।"
बागडोलमा सीजी मोटर्सको नयाँ सर्भिस सेन्टर,"काठमाडौं (कास) सीजी मोटर्सले ललितपुरको बागडोलमा नयाँ सर्भिस सेन्टर सञ्चालन गरेको छ । सीजी समूहका अध्यक्ष तथा प्रतिनिधिसभा सदस्य विनोध चौधरीले उक्त सर्भिस सेन्टरको उद्घाटन गरे । सेन्टरले आयोन, एक्सपेङ, स्मार्ट, नेटा, रिडडारा र डायुन गाडीको मर्मत तथा सम्भार गर्ने जनाइएको छ । कम्पनीका २२ स्थानमा बिक्री र डिलर नेटवर्क रहेको बताइएको छ । बिक्रीसँगै आफ्नो सर्भिस सेन्टरलाई समेत प्राथमिकतामा राखेको कम्पनीको भनाइ छ । सीजीले विद्युतीय गतिशीलताका लागि चार्जिङ पोइन्टमा लगानी गरेको कम्पनीले जारी गरेको विज्ञप्तिमा उल्लेख छ । देशभर कम्पनीका दुई सयभन्दा बढी सीसीएस२ र जीबीटी चार्जिङ पोइन्ट रहेको जनाइएको छ ।"
नेपाल डिस्टिलरिजको 'कास्क' अनावरण,"काठमाडौं (कास) नेपाल डिस्टिलरिजले आफ्नो कास्क सिरिजको पहिलो संस्करण अनावरण गरेको छ । खुकुरी रम ब्रान्डको निर्माता रहेको डिस्टिलरिजले कास्क सिरिजको रम अनावरण गरेको जनाएको हो । कम्पनीले ५२ सय वटा संख्या अंकित बोतल मात्र उत्पादन गरेको कम्पनीको भनाइ छ । यसमध्ये १६ सय बोतल मात्र नेपाली बजारमा उपलब्ध हुने विज्ञप्तिमा जनाइएको छ । कम्पनीको अनुसार उक्त बोतल बजारमा १० हजार रुपैयाँमा बिक्री हुनेछन् । उक्त उत्पादन हिमालको पानी र उखुको मोलासेसको छनोटबाट बनाइएको डिस्टिलरिजले जारी गरेको विज्ञप्तिमा उल्लेख छ । यी कच्चापदार्थ जटिल प्रक्रियामार्फत रूपान्तरण गरी फर्मेन्टेसन, डिस्टिलेसन र एजिङ गर्ने प्रक्रिया समावेश हुने विज्ञप्तिमा बताइएको छ ।"
स्थापना भयो नेपाल निप्पोन चेम्बर अफ कमर्स एन्ड इन्डस्ट्रिज,"काठमाडौं (कास) नेपाल र जापानबीचको व्यापार, उद्योग, पर्यटन र आर्थिक सम्बन्धलाई सुदृढ गर्न नेपाल निप्पोन चेम्बर अफ कमर्स एन्ड इन्डस्ट्रिज स्थापना गरिएको छ । सामाजिक सेवामूलक गैरनाफामूलक कम्पनीका रूपमा दर्ता भएको उक्त संस्थाले नेपाल र जापानका उद्योगपति, व्यापारी तथा व्यावसायिक समुदायबीच सहकार्य प्रवर्द्धन गर्ने उद्देश्य राखेको चेम्बरले जारी गरेको विज्ञप्तिमा उल्लेख छ । यसले व्यापार, कृषि, उद्योग र पर्यटनमा तथ्यांक तथा जानकारी संकलन गरी दुई देशको विकासमा सहयोग पुर्याउने जनाइएको छ ।"
निर्भाना र जेनो फार्मेसीबीच मुक्तिनाथको छुट सम्झौता,"काठमाडौं (कास) निर्भाना फिजियो थेरापी एन्ड वेलनेस सेन्टर र जेनो फार्मेसीसँग मुक्तिनाथ विकास बैंकले छुट सम्झौता गरेको छ । एक समारोहबीच सोमबार बैंकले निर्भाना र जेनोसँग आफ्ना ग्राहकलाई छुट उपलब्ध गराउने सम्झौता गरेको हो । सम्झौताअनुसार निर्भाना र जेनोमा औषधी र स्वास्थ्य सेवा र डेलिभरीमा ग्राहकले २५ प्रतिशत छुट पाउनेछन् । ग्राहकले फिजियोथेरापी, ओस्टियोपैथी, नेचुरोप्याथी, प्राकृतिक र आयुर्वेदिक चिकित्सा सेवामा ग्राहकले उक्त छुट पाउने भएका हुन् । बैंकका ग्राहक र कर्मचारीले काठमाडौं र भक्तपुरमा रहेको निर्भाना र जेनोबाट सो सुविधा लिन सक्ने जनाइएको छ ।"
एनपीएल ट्रफी धरहराबाट सार्वजनिक,मेरो फेभरेट नै दीपेन्द्रसिंह ऐरीअन्तिममा हिरोको पालो आउँछ । मेरो फेभरेट नै जस्तो भनौं । नेपाली क्रिकेटका बाघ दीपेन्द्रसिंह ऐरीको ६ छक्काको कीर्तिमान मलाई स्मरण छ । एनपीएलमा यस्ता थुप्रै कीतिमान बनुन् । सुदूरपश्चिम रोयल्सलाई पनि विशेष शुभकामना छ ।
टिकट बिक्री सुरु,"नेपाल प्रिमियर लिगको टिकट सोमबार रातिबाटै बिक्रीका लागि खुला गरिएको नेपाल क्रिकेट संघ (क्यान) ले जनाएको छ । मंसिर १५ देखि पुस ६ गतेसम्म प्रतियोगिताका सबै खेल त्रित्रि क्रिकेट मैदान कीर्तिपुरमा हुनेछ ।उद्घाटन खेल विराटनगर किंग्स र जनकपुर बोल्ट्सबीच हुनेछ । यस दिनको टिकटदर साधरणतर्फ ३ सय र भीआईपीतर्फ ७ सय रुपैयाँ राखिएको छ । राउन्ड रोबिन लिगमा अन्य दिनको टिकटदर ३ सय र ५ सय तोकिएको छ । एउटै टिकटले दुवै खेल हेर्न पाउने क्यानले जनाएको छ । त्यस्तै, प्लेअफको ५ सय र ७ सय तथा फाइनलको ५ सय र १ हजार तोकिएको छ । सिजनल टिकटको साधारणतर्फ ४ हजार ४ सय ८० र भीआईपीतर्फ ८ हजार २ सय ४० रुपैयाँ तोकिएको छ । सिजनलमा २० प्रतिशत छुट दिइएको जनाइएको छ । क्यानले खल्ती एपबाट टिकट बिक्री गरिरहेको छ ।"
तोरणविक्रमको सुरुआती अग्रता,"(काठमाडौं)तोरणविक्रम शाहीले सूर्य नेपाल सेन्ट्रल ओपन गल्फको पहिलो दिन सोमबार ५ अन्डर ६७ को उत्कृष्ट स्कोरसहित अग्रता बनाएका छन् । उनले नेपाल नम्बर एक गल्फर भुवन नगरकोटी र सुनिल केसीलाई एक स्ट्रोकले पछि पारेका छन् । ४ अन्डर ६८ सहित भुवन र सुनिल संयुक्त दोस्रो स्थानमा छन् । सूर्य नेपाल गल्फ टुर २०२४२५ अन्तर्गत सिजनको यो पहिलो प्रतिायोगिता हो । ३ अन्डर ६९ को स्कोरमा कृष्णमान राजबाहक चौथो स्थानमा रहे । २ अन्डर ७० सहित एमेच्योर गल्फर राहुल विश्वकर्मा समग्रमा पाँचौं र एमेच्योतर्फ शीर्षस्थानमा रहे । भुवनकुमार रोक्का र राजेन्द्र श्रेष्ठ प्रधानले छैटौं स्थान ओगटे । उनीहरूले १ अन्डर ७१ स्कोर गरेका छन् । इभन पार ७२ को स्कोरमा नीरज तामाङ, धनबहादुर थापा, रमेश अधिकारी, राजेन्द्र थापामगर र प्रदीपकुमार लामा संयुक्त आठौं स्थानमा छन् ।गोकर्ण गल्फ क्लबमा तोरणले ५ अन्डर ६७ को स्कोर गर्दा फ्रन्टनाइन ३ अन्डर ३३ मा सके । बोगीरहित खेल्नेक्रममा उनले तेस्रो, सातौं र नवौं होलमा बर्डी प्रहार गरे । यसपछि दसौं होलमा एक शट खेर फाले । तर यसपछि १२, १३ र १५ औं होलमा एकएक शट बचाएर ब्याकनाइन २ अन्डर ३४ मा सकेका थिए । ६ बर्डी र एक बोगी प्रहार गरी उनी अग्रस्थानमा रहे । नेपाल नम्बर एक भुवनले पहिलो, तेस्रो र सातौं होलको बर्डीले फ्रन्टनाइन ३ अन्डर ३३ मा सकेका थिए । राम्रो सुरुवात गरेका भुवनले ब्याकनाइनमा भने तीन बर्डी प्रहार गरे भने दुई बोगी खेपे । ब्याकनाइनमा १ अन्डर ३५ को स्कोर बनाए । उनले १०, १६ र १७ औं होलमा एकएक शट बचाए । १४ र १८ औं होलमा बोगी प्रहार गरे । सुनील केसीले सुरुआत राम्रो गर्न सकेनन् । उनले फ्रन्टनाइन १ ओभर ३७ मा टुंग्याउँदा पाँचौं र छैटौं होलमा बोगी प्रहार गरे भने सातौं होलमा एक सट बचाए । ब्याकनाइनमा भने उनले लोभलाग्दो प्रदर्शन दिए । ११ देखि १४ औं होलमा लगातार चार बर्डी प्रहार गरे भने १८ औं होलमा पनि एक शट बचाए । ब्याकनाइन ५ अन्डर ३१ स्कोरमा पूरा गर्दा ४ अन्डर ६८ को कार्ड तयार बनाएका थिए । एमेच्योरतर्फ २ ओभर ७० को स्कोर गरेका राहुलले विजय श्रेष्ठ इनहाउसलाई ३ स्ट्रोकले पछि पार्दै शीर्षस्थान ओगटे । विजय १ ओभर ७३ सहित पछाडि रहे । डिफेन्डिङ च्याम्पियन तथा दाबेदार सद्भाव आचार्य भने २ ओभर ७४ सहित तेस्रो स्थानमा छन् । चारदिने प्रतियोगितामा ३४ प्रोफेसनल र तीन वा तीन भन्दा कम ह्यान्डीक्याप भएका १३ खेलाडीले उपाधिका लागि प्रतिस्पर्धा गरेका छन् । ३६ होलपछि कट लागु हुनेछ । विजेताले १ लाख ५० हजार, दोस्रोले १ लाख र तेस्रोले ७५ हजार प्राप्त गर्नेछन् ।"
पर्थमा भारतको सानदार जित,"पर्थ (एएफपी) भारतले पहिलो टेस्ट जित्ने क्रममा सोमबार अस्ट्रेलियालाई यसरी ध्वस्त पारेको छ कि जितको अन्तर छ, २ सय ९५ रन । यस्तोमा अस्ट्रेलिया स्तब्ध त रह्यो नै । टोलीले धेरै प्रश्नको उत्तर खोज्नुपर्नेछ । जितका लागि ५ सय ३४ रनको विशाल लक्ष्य पाएको अस्ट्रेलिया २ सय ३८ रनमै समेटिएको थियो । टेस्ट वरीयताको शीर्षमा रहेको अस्ट्रेलिया चौथो दिनको अन्तिम सत्रमा नराम्रोसँग पराजित रहेको हो । टोलीको प्रत्याक्रमण रचेका ट्रेभिस हेडले मात्रै ८९ रन बनाउन सके । उनलाई छाडेर मिचेल मार्सले ४७ रन जोडे । यो भारतीय बलिङलाई रोक्न कत्ति पनि पर्याप्त रहेन । भारतीय आक्रमणको नेतृत्व जसप्रित बुमराहले गरेका थिए । उनले ४२ रनमा ३ विकेट लिए । समग्रमा उनले ८ विकेट आफ्नो नाममा लेखाए । उनलाई मोहम्मद सिराजको उत्तिकै साथ रह्यो । सिराजले ५१ रनमा ३ विकेट हात पारे । असाध्यै धेरै खुसी छौं, यस टेस्टमा कप्तानी गरेका बुमराहले भने, पहिलो इनिङ्समा हामी दबाबमा थियौं, यस्तोमा हाम्रो प्रदर्शन गजब नै रह्यो ।उनले थपे, हामी यस्तो स्थितिका लागि तयार थियौं । मैले सबैलाई भनेको थिएँ, आफ्नो क्षमतामा विश्वास कायम राख । वास्तवमै भारतको भाग्यले अहिले ठूलै कोल्टे फेरेको छ, किनभने घरमै न्युजिल्यान्डसँग ३० ले ह्वाइटवास खाएको टिम अहिले अस्ट्रेलियामा छ । सन् २०१७ देखि बोर्डरगावस्कर ट्रफी भारतको कब्जामा छ । यही टिमले यसपल्ट सिरिजमा १० को अग्रता लिनेछ भन्ने विश्वास नै थिएन । अब अर्को साता एडिलेडमा दोस्रो टेस्ट सुरु हुनेछ । यो हुनेछ दिवारात्रि । त्यसअघि भारतीय टिम मनोवैज्ञानिक रूपमा दरिलो हुनेछ । त्यसमाथि टिममा नियमित कप्तान रोहित शर्मा फर्केका छन् । सन् २००८ यता पर्थको वाका मैदानमा यो भारतको दोस्रो जितमात्रै हो । अस्ट्रेलियाली कप्तान प्याट कमिन्स स्वाभाविक रूपमा निराश रहे । उनले भने, निकै खराब नतिजा रह्यो । हाम्रो तयारी त राम्रै थियो, तर अहिले लाग्छ, धेरै तथ्यमा हामी चुक्यौं । अब केही दिन आराम गरेर एडिलेडका लागि तयारी गर्नुपर्ने हुन्छ । कमिन्सको थप प्रतिक्रिया थियो, हामीले आफ्नै हातमा आएको मौकालाई सदुपयोग गर्न सकेनौं, विशेषतः पहिलो दिन हाम्रो ब्याटबाट प्रदर्शन कमजोर रह्यो । अब यस्तै स्थितिमा हामीले कसरी राम्रो खेल्नुपर्नेछ भनेर छलफल हुनेछ ।"
कञ्चनजंघा गोल्डकप मंसिर १६ देखि,ताप्लेजुङ (कास) दोस्रो कञ्चनजंघा (सेसेलुङ) आमन्त्रण गोल्डकप फुटबल प्रतियोगिताको उद्घाटन खेलमा आयोजक ताप्लेजुङ र तेह्रथुम आमनेसामने हुने भएका छन् । चासोक तङ्नामको अवसरमा आयोजित प्रतियोगिताको तालिकाअनुसार आयोजकबाट कञ्चनजंघा फुङलिङ क्लबले सन्दु फुटबल क्लब तेह्रथुमसँग प्रतिस्पर्धा गर्नेछ । मंसिर १६ मा डाँगीहाट फुटबल क्लब मोरङ र रेड डेभिड्स फुटबल क्लब इलामबीच प्रतिस्पर्धा हुँदा मंसिर १७ मा गोधूलि फुटबल क्लब धरानसँग भारत सिलगुढीको कञ्चनजङ्गा फुटबल क्लबले खेल्नेछ । पहिलो चरणको अन्तिम खेलमा मंसिर १८ मा न्यु स्टार क्लब बिर्तामोड र फिदिम स्पोर्टिङ क्लब पाँचथरबीच प्रतिस्पर्धा हुनेछ । मंसिर १९ र २० मा सेमिफाइनल खेल हुने र मंसिर २२ मा उपाधि भिडन्त हुनेछ । यस पटकको प्रतियोगितामा अधिकांश क्लबले ए डिभिजन लिग खेलेका नेपाली र विदेशी खेलाडी ल्याउने तयारी गरेको आयोजक चासोक तङनाम सञ्चालन समितिका अध्यक्ष चन्द्रकुमार थेबे बताउँछन् । विजेताले ३ लाख र उपविजेताले १ लाख ५१ हजार रुपैयाँ प्राप्त गर्नेछन् । कोषाध्यक्ष कुलदीप मादेनका अनुसार प्लेयर अफ द म्याच र विधागत उत्कृष्ट खेलाडीलाई पनि पुरस्कार व्यवस्था गरिएको छ ।
महादेवस्थानलाई फुटबल उपाधि,"खोटाङ (कास) हलेसी तुवाचुङ नगरपालिका७ महादेवस्थानले हलेसीमा सोमबार भएको खुला महिला फुटबल प्रतियोगिताको उपाधि जितेको छ । हलेसीले पद्मा स्पोर्टस् क्लब ओखलढुंगालाई टाइब्रेकरमा ३२ ले पराजित गरेको थियो ।विजेताले १ लाख १० हजार १११ र उपविजेताले ५५ हजार ५५५ रुपैयाँ पुरस्कार पाए । सेमिफाइनलिस्ट जन्तेढुंगा गाउँपालिका र भोजपुर नगरपालिका१० ले २२ हजार २२२ रुपैयाँ पाए । उत्कृष्ट खेलाडी तुवाचुङकी प्रतीक्षा खत्री भइन् । उनले १५ सय ५५ रुपैयाँ पाइन् । डिफेन्डरमा तुवाचुङकी वर्षा वली, मिडफिल्डर पद्मा स्पोर्ट्की खुस्मा राई, गोलरक्षक तुवाचुङकी सुजता तामाङ, प्रशिक्षकमा तुवाचुङका लोकेन्द्र केसी, सर्वाधिक गोलकर्तामा पद्माकी सुप्रिया श्रेष्ठ पुरस्कृत भए । उनीहरूले जनही ११ सय ११ रुपैयाँ पाए । मेरो गोल, लैंगिकहिंसाविरूद्धको बोल नारासहित हलेसी तुवाचुङ नगरपालिकाले प्रतियोगिता आयोजना गरेको हो । प्रतियोगितामा १६ टिम प्रतिस्पर्धी थिए ।"
कतारविरुद्ध नेपाल विजयी,"काठमाडौं (कास) नेपाली महिला टेनिस टोलीले बिली जिन किङ कप (एसियाओसियाना क्षेत्र) मा सोमबार विजयी सुरुआत गरेको छ । बहराइनको मनामामा भएको प्रतियोगिताको समूह बी मा रहेको नेपालले पहिलो वरीयताप्राप्त कतारलाई २१ ले पराजित गरेको छ । महिला सिंगल्समा सुनीरा थापाले कतारकी हिन्द अलमुदकालाई ६१, ६२ ले पराजित गर्दै नेपालमा अग्रता दिलाइन् । दोस्रो खेलमा अभिलाषा विष्ट कतारकी मुबारक अलनाइमीसँग ६३, ६२ ले पराजित भएपछि खेल ११ को बराबरीमा पुग्यो । निर्णायक खेलको रूपमा रहेको डबल्समा अभिलाषा र सुनीराले हिन्द र मुबारकलाई ६३, ६२ को स्कोर हराए । यो नतिजाले समग्रमा नेपालले २१ ले खेल जित्यो । नेपाली टिमका अन्य खेलाडीमा स्वस्तिका विष्ट, प्रकृति श्रेष्ठ र प्राज्ना मानन्धर छन् । प्रशिक्षकमा सन्तोष खत्री छन् ।नेपाल टेनिस संघका सदस्य तथा टोली व्यवस्थापक अजय विष्टका अनुसार नेपालले मंगलबार दोस्रो वरीयताप्राप्त ग्वामसँग खेल्नेछ । ग्वाम सोमबारै फिलिपिन्ससँग ३० ले पराजित भएको छ । ग्रुप ३ को यो प्रतिस्पर्धामा १७ राष्ट्रको सहभागिता रहेको छ ।"
चन्द्रपुर कपमा माधवनारायण विजयी,"(रौतहट)चन्द्रपुर८ स्थित कोटीहोम मैदानमा भइरहेको प्रथम मेयर टी२० लिग क्रिकेट प्रतियोगिताको सोमबार माधवनारायण र भारतको मुजफ्फरपुर टिम विजयी भएका छन् । माधवनारायणले कटहरियालाई ५ विकेट र मुजफ्फरपुरले गौरलाई ४९ रनले हराए । माधवनारायणले टस जितेर फिल्डिङ रोज्यो । ब्याटिङमा कटहरियाले ८ चौका र ४ छक्का मदतमा ७ विकेट गुमाई १ सय २७ रन बनाएको थियो । रोहित ठाकुरले ३२, । रोहित सोनलले ३०, नरेश साहले २१, सन्जिव सिंहले १६ रन बनाए । नारायणका बलर चन्दन ठाकुरले १८ रन खर्चेर ४ विकेट लिए । दीपेन्द्र साहले २ र सन्जम बैठाले एक विकेट लिए । १ सय २८ रनको लक्ष्य पाएको माधवनारायणले ४ विकेट गुमाई १८५ ओभरमा लक्ष्य पूरा गरेको थियो । दिलीप सहनीले ३५ बलमा ३३, सतिश यादवले २२, अकिल खानले १७ रन, रणवीर यादवले १५ र सचिन यादवले १८ रन बनाए । कुल १० चौका र ३ छक्का प्रहार भएको थियो । गरुडाका भोला सहनीले २ विकेट, जिसन अन्सारी र रोहित ठाकुरले ११ विकेट लिए । ४ विकेट लिएका नारायणका चन्दन ठाकुर प्लेयर अफ द म्याच भए ।दोस्रो खेलमा गौरले टस जितेर भारतीय टिमलाई ब्याटिङ गर्न बोलायो । मुजफ्फरपुरले ७ विकेट गुमाई ११ चौका र ८ छक्का मदतमा १ सय ६३ रन बनाएको थियो । राहुल रोमाउल्डले ३०, आतुल्य प्रियंकरले ३८, मन्जय कुमारले १३, राजा कुमारले १५ र आदित्य कुमारले २२ रन जोडे । गौरका रियाज आलम, सन्नी सिंह र राहुल हक्कीले समान २ विकेट लिए । १ सय ६४ रनको लक्ष्य पाएको गौरले १९ ओभरमा अलआउट हुँदा १ सय १४ रनमात्र बनाएको छ । गौरका रामचन्द्र धामीले २०, आदित्य पटेलले १६ र रम्भु यादवले १२ र आसु कान्दीले १७ रन बनाए । भारतीय टिमका आदित्य कुमारले ३ विकेट लिए । राहुल, आशुतोष सिंह, आतुल्यले समान २ विकेट लिए ।"
सुकुटेमा राष्ट्रिय बिच भलिबल,काठमाडौं (कास) सातौं महिला तथा आठौं पुरुष राष्ट्रिय बिच भलिबल प्रतियोगिता सिन्धुपाल्चोकको सुकुटे बिचमा हुने भएको छ । माघ १ देखि ५ गतेसम्म हुने प्रतियोगिता जिल्ला भलिबल संघ सिन्धुपाल्चोक र सिन्धु सुकुटे पर्यटन व्यवसायी संघले नेपाल भलिबल संघको संयोजनमा गर्न लागेको हो । उक्त प्रतियोगिताका लागि सोमबार राजधानीमा भलिबल संघसँग व्यवसायी संघले सम्झौता गरेको छ । संघका महासचिव रोशन श्रेष्ठ र व्यवसायी संघका अध्यक्ष महेन्द्रसिंह थापाले सम्झौता पत्र आदानप्रदान गरे । दुवैतर्फ सात प्रदेश र तीन विभागीय टिम गरी समान १० टिमले प्रतिस्पर्धा गर्नेछन् ।
सन्जितलाई दुई पदक,काठमाडौं (कास) सन्जितकुमार राईले डब्लूएमएसी वेल्स खुला मार्सल आर्टस प्रतियोगितामा स्वर्णसहित दुई पदक जितेका छन् । नोभेम्बर २४ तारिखमा इबीबीडब्लू भेल लेजर सेन्टर साउथ वेल्समा भएको प्रतियोगितामा सन्जितले दुई स्पर्धामा १ स्वर्ण र रजत जितेका हुन् । सन्जितले क्रिएटिभ फम्सको मिक्स ब्ल्याकवेल्ट सफ्ट स्टायलमा स्वर्ण जिते । उनले २६७ अंक जोडेका थिए । ट्रेडिसनल फम्सको मिक्स ब्ल्याकवेल्टमा रजत जित्ने क्रममा सन्जितले २६४ स्कोर गरेका हुन् ।
ज्ञानोदय र एलआरआई भिड्ने,काठमाडौं (कास) ज्ञानोदय बालबाटिका र एलआरआई १० औं रेडियन्ट कप अन्तरविद्यालय बास्केटबल प्रतियोगिताको सिनियर ब्वाइजमा सोमबार फाइनल पुगेका छन् । ज्ञानोदयले पुष्पसदनलाई ५६३८ स्कोरले पराजित गर्यो । ज्ञानोदयका दीपेश शाहीले ३० स्कोर गरे । मन्दिप गुरागाईंको २१ स्कोरप्रेरित एलआरआईले आयोजक रेडियन्ट पब्लिकलाई ५३३१ ले हरायो । गर्ल्समा रेडियन्ट पब्लिक र स्वर्णिम फाइनलमा भिड्नेछन् । रेडियन्टले जेसिसलाई ३०३ ले हराउँदा दिव्यान्सा कार्कीले १६ स्कोर गरिन् । स्वर्णिमले केभीसीलाई २३१८ ले हराउँदा हिसी लामाले १० स्कोर जोडिन् । जुनियरमा कश्यप र सेबले फाइनल पुगे ।
टेनिस टोली सम्मानित,"काठमाडौं (कास) नेपाल टेनिस संघले डेभिस कप टेनिसको अघिल्लो चरणमा बढुवा भएको नेपाली पुरुष टेनिस टोलीलाई सोमबार सम्मान गरेको छ । संघकी अध्यक्ष ज्योति राणासहित पदाधिकारीले टोलीलाई सम्मान गरे । खेलाडी अभिषेक बाँस्तोला, प्रदीप खड्का, प्रणव खनाल, प्रणव मानन्धर र रितिक राना तथा प्रशिक्षक शरद लामा सम्मानित भए ।"
