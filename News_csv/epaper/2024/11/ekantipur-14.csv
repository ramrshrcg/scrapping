शीर्षक,विवरण
'लोकरिझ्याइँ र भ्रामक सूचनाले लोकतन्त्रमाथि चुनौती,"लोकतन्त्र घुम्तीमा छ, घुम्तीमा कहिले उकालो कहिले ओरालो आउँछ, दोबाटोमा लोकतन्त्र शीर्षकको सत्रमा भट्टराईले भने, विश्वव्यापी रूपमा लोकतन्त्र अहिले ओरालोमा छ । यसलाई उकालोमा लैजानुपर्ने मान्यता म राख्छु । पूर्वप्रधानमन्त्री भट्टराईले नेपालमा भूराजनीतिक र सक्षम राज्य संरचना नहुनु समस्या रहे पनि ०७२ मा संविधानसभाबाट संविधान जारी भएपछि पूर्ण लोकतन्त्र प्राप्त भएको बताए । उनले पछिल्लो पटक पपुलिजम (लोकरिझ्याइँ) बाट उदाएका राजनीतिक दलहरूले भोटको राजनीति गरेको उल्लेख गर्दै त्यस्तो पपुलिजम को राजनीति अन्ततः पानीको फोकाजस्तै बिलाउने दाबी गरे । तत्काल देखिएका समस्यालाई भजाएर भोट लिने पपुलिस्ट को रणनीति धेरै नटिक्ने उनको भनाइ थियो । पपुलिजम भनेको त कुनै देशमा आप्रवासी समस्या बढी छ भने त्यसलाई उछालिदिएर बढी भोट लिने, कुनै ठाउँमा बहुधार्मिक समाज छ भने बहुसंख्यकको पक्ष लिएर आफ्नो रोटी सेक्ने खालको हुन्छ । हाम्रो सन्दर्भमा पनि केही साथीहरूले त्यसो गर्न खोज्नुभएको छ, भट्टराईले भने । केही पढेलेखेका व्यक्तिहरूले वैकल्पिक राजनीतिभन्दा पनि लोकरिझ्याइँको राजनीतिक गरिरहेको उनको विश्लेषण छ । अलिकति जानेका, योग्यता भएका, पढेलेखेका मान्छे आएपछि गजब गरिदिन्छौं भनेर मान्छेलाई आकर्षित गर्न खोज्छन्, उनले थपे, तर आर्थिक, सामाजिक, सांस्कृतिक र मूलतः हाम्रो जस्तो देशमा भूराजनीतिक समस्या हल गर्ने नयाँ बाटो खोजिएको हो ।माओवादी त्यागेर वैकल्पिक राजनीतिमा आफू लाग्नुको आधार भने पपुलिजम नरहेको पनि भट्टराईको प्रस्टोक्ति थियो । उनले मुलुकको समृद्धि र आधुनिक लोकतन्त्रको मुद्दा उठाएर ९ वर्षअघि माओवादी पार्टी त्यागेका थिए । सुरुमा नयाँं शक्ति पार्टी खोलेका भट्टराई पछि मधेस केन्द्रित दलहरूमा समाहित हुँदै हाल नेपाल समाजवादी पार्टीका अध्यक्ष छन् । अर्का वक्ता कांग्रेस महामन्त्री गगन थापाले भने लोकतन्त्र दोबाटोमा पुग्नुमा राजनीतिक दलका नेतृत्वका मुख्य भूमिकालाई मुख्य कारण औंल्याए । उनले नेताहरूका कारण समस्या आएको स्वीकार गरे मात्रै व्यवस्था र शासन प्रणालीमा सुधार गर्न सकिने बताए । लोकतन्त्र दोबाटोमा कसले पुर्यायो भन्नेमा जिम्मेवारी शेरबहादुर देउवाले लिनु हुन्न, केपी ओलीले लिनु हुन्न र प्रचण्डले पनि लिनु हुन्न भने मैले जिम्मा लिन्छु । कसै न कसैले त जिम्मा लिनुपर्यो, उनले भने, लोकतन्त्रलाई दोबाटोमा पुर्याएको हामीले हो । यसको समस्या हामीले सिर्जना गरेको हो । समस्या राजनीतिक दलहरूले सिर्जना गरेकाले सुधार पनि राजनीतिक दल र नेतृत्वहरूले नै गर्नुपर्ने थापाको भनाइ थियो । महामन्त्री थापाले लोकतन्त्रलाई सबल बनाउन राज्य संरचनालाई बलियो बनाउनुपर्ने बताए । राज्य संरचनाका अंगहरूमा राजनीतिक दलमा आबद्धता नभएकाहरू खोजेर राख्दैमा संस्थाहरू बलियो नहुने तर्क पनि उनले गरे । जसले जिम्मेवारी पाएको छ, उसले पुरानो टोपी फुकालेर त्यहाँ सही नियत राख्न सक्नुपर्छ, उनले भने, विश्वविद्यालयका उपकुलपति, अख्तियारका प्रमुख र आयुक्तलगायतले आफ्नो जिम्मेवारीअनुसार काम गर्नुपर्छ अनि मात्रै लोकतन्त्र बलियो हुन्छ ।लोकतान्त्रिक प्रणालीका आधारभूत मूल्य मान्यता आवधिक निर्वाचन, संविधान र कानुन रहेको उल्लेख गर्दै संस्थाहरूलाई बलियो बनाएर अघि बढ्नुको विकल्प अर्को नभएको थापाले बताए । केही वर्षअघि संविधान बनेन भन्यौं, त्यसअघि शान्ति प्रक्रिया भएन भन्यौं । अहिले लोकतन्त्र जान लाग्यो भनेर रुवाबासी गर्ने हो भने हामीले गर्ने कहिले हो ? उनले भने ।भारतका राजनीतिक अभियन्ता योगेन्द्र यादवले लोकतन्त्र दोबाटोमा पुग्नुमा सञ्चारमाध्यम पनि अर्को कारण भएको बताए । सञ्चारमाध्यमले प्रभावकारी रूपमा आफ्नो भूमिका निर्वाह गर्न नसक्दा लोकतन्त्रले राम्रो काम गर्न नसक्ने उनको भनाइ थियो । यादवले सञ्चारमाध्यम राज्यको चौथो अंग नभएर समस्याका रूपमा रहेको बताउँदा कांग्रेस महामन्त्री थापाले नेपालका हकमा त्यस्तो नभएको भन्दै प्रतिवाद गरेका थिए । उनले लोकतन्त्रका लागि सञ्चारमाध्यमले समस्या ल्याउने भए पनि नेपालका सन्दर्भमा त्यो अपवाद भएको प्रस्टोक्ति दिए । यादवले मुलुकमा उत्कृष्ट सुशासन र हरेक नागरिकले समान व्यवहारको अनुभूति गर्ने व्यवस्था नै लोकतन्त्र भएको बताए । दण्डहीनता अन्त्य, सुशासन र कानुनी राज्यबाट नै लोकतन्त्र बलियो हुने हो । बलियो लोकतन्त्र रहेको मुलुकमा बजार, उपभोक्ता, उद्योगीव्यवसायी सबै स्वतन्त्र हुन्छन्, उनले भने ।एकीकृत समाजवादीकी नेता एवं पूर्वमन्त्री रामकुमारी झाँक्रीले लोकतन्त्रलाई समाजवादउन्मुख अर्थ व्यवस्थासँग जोड्न नसक्दा नै समस्या आएको टिप्पणी गरिन् । लोकतन्त्र शासन पद्धतिमा छान्ने तरिका मात्रै होइन, असन्तुष्टि बाँड्ने तरिका मात्रै होइन । लोकतन्त्रमा सामाजिक न्याय हुन्छ भने त्यो उत्पादन र वितरण प्रणालीसँग जोडिन्छ । आर्थिक जगमा स्थापित प्रणालीले समाजको संरचनालाई पनि त्यही आधारमा परिवर्तन गर्छ ।एकीकृत समाजवादीकी नेतृ झाँक्रीले नेपालका सन्दर्भमा आर्थिक अवस्था र सामाजिक संरचनातर्फ ध्यान नदिई सार्वजनिक सेवा प्रवाहको कुरा गर्दा स्रोतमाथि पहुँच र स्रोतसाधनको वितरणमा समस्या आएको बताइन् । कानुनी र संरचनागत हिसाबले संविधान बन्यो, त्यसमा डेलिभरी (सार्वजनिक सेवा प्रवाह) का धेरै कुरा लेख्यौं । संविधानमा लेख्न, भन्न र प्रतिबद्धता गर्न केही पनि बाँकी छैन । तर डेलिभरीमा हामी कहाँ चुक्यौं त ? उनले भनिन्, डेलिभरीमा जानुभन्दा अगाडि लोकतान्त्रिक मूल्य मान्यता र आचारमा उभिनुपर्छ ।बेलायती पत्रकार थमस बेलले भने नेपालमा मात्रै नभएर विकासशील र शक्तिशाली बेलायत, संयुक्त राज्य अमेरिकाजस्ता पश्चिमा देशहरूमा पनि अधिक झूट र बढाइचढाइले लोकतान्त्रिक संरचनाहरू कमजोर बन्दै जान थालेको बताए । संवैधानिक लोकतन्त्रको स्थायित्वका लागि नेताहरूबीच बृहत् समझदारी आवश्यक रहेको उनको भनाइ थियो । विशेषतः सन् २००८ को आर्थिक मन्दीको असरपछि अमेरिका र बेलायतजस्ता देशमा आप्रवासनको मुद्दा बहसको केन्द्रबिन्दु बनेको बेलले बताए । नेताहरू आप्रवासन नीतिका विषयमा दुई धारमा उभिएका छन्, एकातिर उनीहरू आफ्नो देशको अर्थतन्त्रलाई सबल बनाउन आप्रवासीहरू आवश्यक छ भन्छन् भने अर्का थरी नेता आप्रवासीलाई शरणार्थी समस्यासँग जोड्छन् र यसलाई जटिल समस्या भन्छन्, दि इकोनमिस्ट पत्रिकाको नेपालका लागि पूर्वसंवाददातासमेत रहेका उनले भने, दक्षिणपन्थीहरूले भोट बटुल्न आप्रवासनलाई निन्दा गर्दै आएका छन् ।"
लोकतन्त्रले मात्र समाजलाई एकढिक्का राख्छ : सत्यार्थी,"प्रधानन्यायाधीश प्रकाशमान सिंह राउत र सत्यार्थीले संयुक्त रूपमा बुधबार दुईदिने कन्क्लेभको उद्घाटन गर्दै लोकतन्त्रको आधारभूत पक्षबारे आआफ्ना विचार व्यक्त गरेका थिए । त्यस क्रममा राउतले लोकतन्त्रमा मुलुक कानुन र संविधानबाट शासित हुनुपर्ने बताएका थिए । विधिको शासनमा मुलुक कानुन र संविधानबाट शासित हुनुपर्छ, प्रधानन्यायाधीश राउतले भने, प्रगति र समृद्धिको शिखर चुम्नु छ भने कानुनको शासनलाई पूर्ण रूपमा पालना र स्वीकार गर्नुपर्छ । यसका लागि सबै क्षेत्र र पदबाट इमानदारितापूर्वक कानुनको सम्मान र पालना हुनुपर्ने उनले बताए । उद्घाटन सत्रमा बोल्दै कान्तिपुर मिडिया ग्रुपका अध्यक्ष कैलाश सिरोहियाले एआईको बढ्दो प्रभाव, लोकरिझ्याइँ र फेक न्युज का कारण लोकतन्त्रको आधारशिला खतरामा पर्ने अवस्था आएको बताएका थिए । नेपालमा पछिल्लो समय भ्रष्टाचार र सुशासनको समस्यासँगै नेतृत्वप्रतिको विश्वास घटिरहेको भन्दै उनले यी समस्या समाधान गर्दै नेतृत्वले विश्वास आर्जन गर्नुपर्ने धारणा अघि सारे । बालबालिकाको उद्धार र पुनःस्थापना तथा शान्तिका लागि नोबेल विजेता कैलाश सत्यार्थीको योगदानले विश्वलाई प्रेरित गरेकामा सिरोहियाले उनको प्रशंसा पनि गरे । सत्यार्थीले लोकतन्त्रका मूलभूत पक्षमाथि चर्चा गर्दै त्यसको जगेर्नाका लागि सबैको योगदान जरुरी भएको धारणा राखे । अभिव्यक्ति स्वतन्त्रता, सभा सम्मेलन गर्न पाउने अधिकार, फरक विचार सुन्न सक्ने क्षमता, कानुनको आँखामा समान तथा कुनै भेदभावबिना सपना पूरा गर्ने अवसर पाउने अवस्था नै लोकतन्त्र भएको उनको भनाइ थियो । जब यी सिद्धान्तहरू जोखिममा पर्छन्, तब लोकतन्त्रमा डिलेमा सुरु हुन्छ, लोकतन्त्र समस्यामा पर्छ, सत्यार्थीले भने । लोकतन्त्र डिलेमालाई चार तरिकाले बुझ्नुपर्ने सत्यार्थीको भनाइ छ । भ्रष्टाचार, पारदर्शिता र उत्तरदायित्वको अभाव, तीव्र ध्रुवीकरणले सरकारमाथि विश्वासको संकट पैदा हुने उनले बताए । त्यस्तो अवस्थामा न्यायपालिका र सञ्चारमाध्यमसहित लोकतन्त्रका आधारस्तम्भहरू सम्झौता गर्न बाध्य हुन्छन्, सत्यार्थीले भने, न्याय, लोकतन्त्र र सत्यको संरक्षण गर्नुको साटो राजनीतिक स्वार्थ पूरा गर्न थालिएपछि जनताबाट नै लोकतन्त्रमाथि प्रश्न खडा हुन्छ । सत्यको तोडमोड पनि लोकतन्त्रका लागि घातक हुने सत्यार्थीको भनाइ छ । यसमा सञ्चारमाध्यम र सामाजिक सञ्जालको भूमिका निकै महत्त्वपूर्ण रहेको उनले बताए । पछिल्लो समय सामाजिक सञ्जालमा हरेक मिनेट समाजलाई विभाजन गर्ने र घृणा फैलाउने सामग्रीको बाढी आउने गरेको उनले बताए । यसमा विश्वका कतिपय नेताहरूले पनि नकारात्मक भूमिका खेलिरहेको सत्यार्थीको भनाइ छ । हामीलाई थाहा छ, विश्व गएको सातआठ दशकमा अहिलेजस्तो विभाजित कहिल्यै थिएन, उनले भने, यो सबै सामाजिक सञ्जालका साथै केही नेताले सत्यको तोडमोड गरेका कारण भएको हो र सामान्य नागरिक र जनता यसको हिस्सा बनेका छन् । त्यस्तै, लोकतान्त्रिक मूल्य र मान्यता कमजोर हुने वा त्यसप्रति भ्रम पैदा हुने अवस्था आएको खण्डमा लोकतन्त्रप्रति दुविधा उत्पन्न हुने उनले बताए । व्यक्तिगत, सांगठनिक, सामाजिक र राजनीतिक जीवनमा निर्णय प्रक्रिया विकेन्द्रित गर्न आवश्यक रहेको र त्यसो नभएको खण्डमा लोकतन्त्रप्रति वितृष्णा पैदा हुने सत्यार्थीको भनाइ छ । सत्यार्थीका अनुसार राज्यले सामाजिक न्याय प्रदान गर्न सकेन र आम मानिसले देश वा समाजमा आफ्नो भविष्य देख्न सकेनन् भने पनि लोकतन्त्रप्रति द्विविधा उत्पन्न हुन्छ । त्यसकारण राज्यका साथै विभिन्न सामाजिक तथा सांस्कृतिक संस्थाले, नागरिक समाजलगायतले लोकतन्त्रको रक्षाका लागि सामाजिक न्यायलाई प्रवर्द्धन गर्नुपर्छ, उनले भने । तर विश्वको करिब ४० प्रतिशत श्रम शक्ति सामाजिक सुरक्षा र सामाजिक न्यायबाट बाहिर छन् । नेपालका करिब २१ लाख नागरिक देश बाहिर (भारतबाहेक) बसोबास गरिरहेका र हरेक दिन १७ सय नेपालीले देश छाड्ने अवस्था आउनु दुर्भाग्यपूर्ण भएको उनले बताए । यो अवस्था अन्त्यका लागि सरकारी पहलले मात्र सम्भव नभएको उनको भनाइ छ । यो सामूहिक प्रयासले मात्र सम्भव छ, यसलाई राष्ट्रिय चुनौतीका रूपमा लिनुपर्छ, उनले भने । नेपालमै बस्न सक्ने अवस्था सिर्जना गर्नका लागि सरकारी तथा गैरसरकारी संस्थासँगै सञ्चारमाध्यमले आआफ्नो जिम्मेवारी निर्वाह गर्नुपर्ने उनको भनाइ छ । भविष्यमा नेपाललाई समृद्ध राज्य बनाउन र नागरिकले आफ्नो जीवन सुनिश्चितता कायम गर्न राज्यले साधन स्रोत, समय, शक्तिको प्रयोग गर्नबाट चुक्न नहुने सत्यार्थीको सुझाव छ । त्यसो गर्न सके मात्र आगामी पुस्ताले नेपालमै भविष्य देख्न सक्ने उनले बताए । सम्बोधनका क्रममा सत्यार्थीले नेपाल आफ्नो दोस्रो घर भएको समेत बताए । सन् २०१४ मा नोबेल शान्ति पुरस्कार जितेपछि गरेको नेपाल भ्रमणमा नेपालीले देखाएको माया र सम्मानले आश्चर्यमा परेको बताए । दाङ र नेपालगन्जका सडकमा मानिसको निकै ठूलो भीड थियो । तीमध्ये कतिपय पहिले उद्धार गरिएका बालबालिका, उनीहरूका आमाबुबा र आफन्त थिए, उनले भने । बालश्रम विश्वव्यापी शिक्षाका लागि क्रियाशील सत्यार्थीले २०१४ मा नोबेल शान्ति पुरस्कार जितेका थिए । पशुपतिनाथ र भगवान् बुद्धको भूमिमा विशेषज्ञ, विज्ञ, विश्वविद्यालयका विद्यार्थी, राजनीतिज्ञमाझ आफ्ना अनुभव सुनाउन पाउँदा निकै खुसी लागेको उनको भनाइ छ । कान्तिपुर कन्क्लेभको यो चौथो संस्करण हो । कन्क्लेभमा जल्दाबल्दा राष्ट्रिय र अन्तर्राष्ट्रिय मुद्दामा बहस भइरहेका छन् । यसपल्टको कन्क्लेभको मुख्य अवधारणा डेमोक्रेसी इन डिलेमा छ । एनआईसी एसिया बैंकको मुख्य प्रायोजन र एसियन पेन्ट्सको सहप्रायोजन भइरहेको बहसका १२ सत्रमा १० विदेशीसहित ५५ वक्ता छन् । भारतका पूर्वप्रमुख निर्वाचन आयुक्त एसवाई कुरेसी, राजनीतिशास्त्री प्रतापभानु मेहता, विल्सन सेन्टर अमेरिकाको साउथ एसिया इन्स्टिच्युटका निर्देशक माइकल कुगलम्यान, हुवाङचोङ विश्वविद्यालय चीनको इन्स्टिच्युट अफ स्टेट गभर्नेन्सका वाङ पेङ, द हिन्दुकी डिप्लोमेटिक अफेयर्स एडिटर सुहासिनी हैदर, भारतका राजनीतिक अभियन्ता योगेन्द्र यादव, बेलायती लेखक तथा पत्रकार थोमस बेल र अमेरिकी पत्रकार पिटर गिल विभिन्न सत्रमा सहभागी छन् ।"
'थप जिम्मेवार पत्रकारिताको खाँचो,"(काठमाडौं)सञ्चारमाध्यमप्रतिको विश्वासलाई कायम राख्न थप जिम्मेवार पत्रकारिताको खाँचो देखिएको कान्तिपुर दैनिकका पूर्वप्रधानसम्पादकहरूले बताएका छन् । सामाजिक सञ्जालको लहर बढिरहेको, सत्ता र सडकबीचको भेद साँघुरो भएको तथा संस्थापनविरुद्ध चौतर्फी रूपमा आवाज उठिरहेको अवस्थामा आगामी पत्रकारिता अझै जिम्मेवार हुनुपर्ने उनीहरूले सुझाएका हुन् । साथै स्थापनाकालदेखि नै कान्तिपुरले सशक्त प्रतिपक्षका रूपमा सत्तालाई खबरदारी गर्दै आएको समेत उनीहरूले बताए ।कान्तिपुर कन्क्लेभ२०२४ अन्तर्गत बुधबार कलम र शक्ति ः नेपाली लोकतन्त्र र पत्रकारिताका तीन दशक विषयक सत्रमा कान्तिपुर तथा द काठमान्डु पोस्टका संस्थापक सम्पादक योगेश उपाध्याय, कान्तिपुर दैनिक तथा द काठमान्डु पोस्टका पूर्वसम्पादक युवराज घिमिरे, कान्तिपुर दैनिकका पूर्वप्रधानसम्पादकहरू नारायण वाग्ले र सुधीर शर्माले आगामी दिनमा पत्रकारिताले खेल्नुपर्ने भूमिकाबारे आफ्ना धारणा राखेका हुन् ।कान्तिपुर दैनिकका प्रधानसम्पादक उमेश चौहानले सञ्चालन गरेको सत्रमा संस्थापक सम्पादक उपाध्यायले डिजिटल मिडियाले क्रान्ति गरिरहेको उल्लेख गर्दै भविष्यमा डिजिटल मिडिया लाभकारी हुने बताए । डिजिटल मिडियालाई आत्मसात् गर्नु भविष्यमा राम्रो हुने उनको भनाइ थियो । सधैं कागजमा टाँसिएर बस्न नसकिने बताउँदै समय र परिवर्तनसँगै पत्रकारिता पनि अघि बढ्नुपर्ने उनको भनाइ छ । परिवर्तनसँगै अघि बढ्न सक्नु पनि पत्रकारिताको आगामी दिनको चुनौती हुने उनले बताए ।सामाजिक सञ्जालको लहर चलिरहेका बेला संस्थागत सञ्चारमाध्यमको आवश्यकता अझै टड्कारो देखिएको पूर्वप्रधानसम्पादक वाग्लेको भनाइ थियो । अहिले सञ्चारमाध्यम अझै जिम्मेवार हुनुपर्छ । राज्यनीतिको खोजबिन गर्ने, पैरवी गर्ने उन्मुख पत्रकारिता गरेर दिगो खालको संकथन निर्माण गर्नुपर्छ, उनले भने, राजनीति, पार्टी, व्यक्ति होहल्लामुखी भयो । समाचारबाट राज्य नीतिनिर्माण गर्नतिर गएनौं भने पत्रकारिता बलियो हुँदैन र सामाजिक सञ्जालबाट फरक हुँदैन । पत्रकारिता भनेको संस्था हो, व्यक्तिले लेखेको सञ्जाल हुन्छ । पत्रकारिता भनेको एउटा व्यक्तिले लेखेको होइन । त्यो विभिन्न प्रक्रियाबाट गुज्रिएको, विधिबाट गएको, पारंगत भएको, सम्पादकीय परीक्षण भएको, विवेक प्रयोग भएको अन्तिम सामग्री पत्रकारिता हो, त्यो परख गर्नुपर्यो ।पूर्वसम्पादक घिमिरेले भने सञ्चार क्षेत्रले आफूलाई परिमार्जनसँगै परिवर्तन पनि गर्नुपर्ने धारणा राखे । उनले परिवर्तनसँगै आएका प्रविधिमार्फत पत्रकारिता गर्नका लागि नयाँ पुस्ताको सहयोग लिनुपर्ने आवश्यकता औंल्याए । आम सञ्चारमाध्यम सरकार र राज्यको प्रतिपक्षी नहुने पनि उनको भनाइ थियो । मिडिया एन्टी स्टेट होइन । हामी एन्टी गभर्मेन्ट पनि होइनौं । सरकारसँग हाम्रो सहकार्य हुन्छ, उनले भने, हाम्रो जिम्मेवारी के हो भने मिडिया सरकारको स्थायी प्रतिपक्षी हो । मिडियाले सरकारलाई जहिले जवाफदेही बनाउन खोज्छ ।पूर्वप्रधानसम्पादक शर्माले पत्रकारिता क्षेत्रमा परिवर्तित अवस्था अँगाल्न आत्मसमीक्षा गर्नुपर्ने बताए । राज्य, राजनीतिक दल, प्रतिपक्ष र समाजमा देखा परेका विषयहरूलाई गम्भीरतापूर्वक हेरेर समसामयिक पत्रकारिता गर्नुपर्नेमा उनको जोड थियो । पछिल्लो समय नेपाली पत्रकारिताको गुणात्मक पक्ष कमजोर भइरहेका बेला सचेत बनेर अगाडि बढ्न उनले सुझाए । यसअघि लडाइँ सबै जित्नुको पछाडि हाम्रो कामले मात्रै गरेको थिएन, आम सहमति, जनताको तहबाट सोलिडारिटी, विभिन्न संघसंस्था, पत्रकारिताका संघसंस्थाहरूको सोलिडारिटी र मिडिया समुदायको सहयोगले त्यो काम भएका थिए । जहिले पनि यो खालको कुराहरूमा स्ट्यान्ड लिँदा जनताले साथ दिएको कुरा थियो र सत्तासँग लड्नलाई सजिलो भएको थियो, त्यतिबेला एउटा मात्रै कित्ता थियो, अहिले धेरै कित्ता भइसके, आगामी पत्रकारिता कस्तो हुनुपर्ने भन्ने विषयमा शर्माले भने, कताकता जनता पनि विभाजित भएजस्तो देखिन्छ, हामी मिडिया पनि कोसँग लड्ने ? को के हो ? कुन सत्ता हो ? कुन सडक हो ? सत्ता र सडकको बीचमा ब्लर भएजस्तो देखिन्छ, यसले गर्दाखेरि यो विगतबाट सिकेर अहिलेको टर्मोइल छ । गुणात्मक हिसाबले हामी कमजोर भइरहेका छौं, हामी सबैले आत्ममूल्यांकन गर्ने बेला आयोजस्तो छ ।संस्थापक सम्पादक उपाध्यायले कान्तिपुर दैनिकको स्थापनाकालमा पत्रकारलाई कतिपयले हेयको दृष्टिले हेर्ने र कतिपय अवस्थामा सम्मानको व्यवहार मिलेको तर राज्यबाटै कोपभाजन बन्नु नपरेको सुनाए । कान्तिपुरले स्थापनाकालदेखि नै व्यावसायिक पत्रकारिता स्थापित गर्ने मिसन अँगालेको उनले स्मरण गरे । कान्तिपुर पत्रिका राज्यका निकायमा दर्ता गर्न ९ महिना समय लागेको बताए । तत्कालीन सरकारबारे आलोचनात्मक समाचार र टिप्पणी प्रकाशित भएपछि प्रधानमन्त्री वा संवैधानिक प्रमुखहरूलाई चित्त नबुझ्दा सत्ता र मिडियाबीच अन्योन्याश्रित सम्बन्ध नभएको उनले बताए ।पूर्वसम्पादक घिमिरेले दरबार हत्याकाण्डको समयमा विद्रोही माओवादीका तत्कालीन नेता डा बाबुराम भट्टराईको लेख छापेपछि तत्कालीन सरकारले कान्तिपुरका प्रकाशक कैलाश सिरोहिया र आफूलाई पक्राउ गरेको घटना स्मरण गरेका थिए । सम्पादक र एउटा संस्थाको कर्तव्य के हो भने मुलुकको इतिहासमा घटेको दुःखद् घटनामा एउटा सशक्त आन्दोलनका तर्फबाट आएको आधिकारिक मन्तव्यलाई स्थान दिनु पनि थियो । तर यो चुनौती थियो । भोलिपल्ट प्रहरी अधिकारीहरूले हामीलाई ससम्मान लाने भनियो र राज्यद्रोहमा मुद्दा चलाइयो, उनले भने ।जस्तोसुकै अवस्थामा पनि सञ्चारमाध्यमले मानवअधिकार र लोकतन्त्रको मुद्दा उठाइरहनुपर्ने घिमिरेले बताए । सञ्चारमाध्यमले राज्यशक्तिको अभ्यास गर्नतिर लागेमा भने पत्रकारिता क्षेत्रमाथि चुनौती बढ्ने उनको भनाइ थियो । जब हामी पावर कार्टेलमा संलग्न हुन्छौं तब थ्रेट बढ्न जान्छ । फेयर तरिकाबाट इस्युमा दोहोरो मान्यता नराखीकन पत्रकारिता गरिराख्यो भने आज गाली गरे पनि भोलि देखिने कुरा हो । शक्तिसँग आफूलाई जोड्नुभयो भने खतरा आउँछ, उनले भने, मिडियाले आफ्नो धर्म छोड्यो भने हाम्रो व्यावसायिकतालाई त खत्तम गर्छौं नै, हामीले त्यसैसाथ सोसल मिडियाका विकृतिलाई प्रबर्धन गर्न थाल्छौं, यो खतरनाक कुरा हुन थाल्छ । संस्थागत जिम्मेवारीबाट मिडिया भाग्न नमिल्ने र भविष्यमा सामाजिक सञ्जाल पनि जिम्मेवारी बहन गर्नबाट पछि हट्न नसक्ने उनको धारणा थियो । तत्कालीन राजा ज्ञानेन्द्र शाहले शासनसत्ता हातमा लिनेक्रममा कान्तिपुरका प्रकाशक र सम्पादकलाई धम्की दिइएको वाग्लेले बताए । त्यस्तै उनले २०६१ माघ १९ को शाही कु पछि कान्तिपुर कार्यालय परिसरलाई तत्कालीन सत्ताले मिनी ब्यारेक बनाएको स्मरण गरे । उनले राजाको प्रत्यक्ष शासन लागू भएको घोषणालगत्तै दरबारका संवाद सचिवले बोलाएर धम्की दिएको समेत बताए । हामीले कहिल्यै पनि चिताएका थिएनौं, कि एउटा सार्वजनिक हितको सञ्चारमाध्यम मिनी ब्यारेकका रूपमा परिणत हुन्छ र एम १६ ले गस्ती गर्छ भनेर, वाग्लेले त्यतिबेलाको माहौल सम्झे, दरबारमा संवाद सचिवले सरकारको निर्णयमा सहयोग गर्नुस् भन्नुभयो । सहयोग गर्नु भएन भने तपाईंलाई बेपत्ता पारिँदा पनि सहयोग गर्न नसक्ने हुनेछु भन्नुभयो । राजाको अन्तर्गतका कर्मचारीको धम्की सुनेर अफिस आयौं ।शर्माले भने तत्कालीन राजा ज्ञानेन्द्र शाहले देशको शासनसत्ता हातमा लिएपछि राजनीतिक दलहरूले दरबारलाई विस्थापन गरेको तर त्यसरी सत्तामा आएका दलहरूले पनि दरबारको प्रवृत्ति दोहोर्याएको बताए । दरबारलाई विस्थापित गरेर राजनीतिक दलहरूले सत्ता सम्हाले, त्योपछि पनि त्यही प्रवृत्ति निरन्तर रह्यो । सरकारहरूले त्यस्तै व्यवहार गरे, त्यो प्रवृत्ति परिवर्तन नहुँदो रहेछ । त्यसको निरन्तरतामा दुई जना पात्र आएका थिए लोकमानसिंह कार्की र गोपाल पराजुली । कार्कीलाई पार्टीहरूले नै उकासेर अख्तियार प्रमुख बनाएका हुन्, उनले हिजोको राजाको शासनको दाहिने हातका रूपमा काम गरेका थिए । उनलाई तोकिएका जति कार्यअधिकार बाहिर गएर काम गरे । गोपाल पराजुलीले न्यायालयको प्रमुखका रूपमा भूमिका निर्वाह गर्नेभन्दा व्यक्तिगत प्रतिशोध साँध्ने काम गरे, उनले भने ।"
'किन उदाउँछन् पपुलिस्ट नेता ?,"(काठमाडौं)भारतीय राजनीतिशास्त्री प्रतापभानु मेहताले पछिल्ला दिनमा अमेरिका, भारत र विश्वका विभिन्न मुलुकमा लोकरिझ्याइँको राजनीतिमा उभार आएको बताएका छन् । बुधबार कान्तिपुर कन्क्लेभको तेस्रो सत्र लोकरिझ्याइँको लहर मा मेहताले पछिल्ला दिनमा लोकप्रियतावादी नेताहरूले चुनाव जितिरहेको प्रसंग उप्काएका हुन् । पपुलिस्टहरू अतिराष्ट्रवादी र बहुमतका भरमा शासन गर्ने प्रवृत्तिका हुन्छन् । त्यति मात्र नभई उनीहरूले पहिचानको राजनीति गर्छन् । उनीहरूले आफूलाई अभिजात्य वर्गका विरोधीका रूपमा समेत उभ्याउँछन्, मेहताले भने । पपुलिस्ट नेताहरूको राजनीति गर्ने शैली नै फरक हुने उनको भनाइ छ ।भारतमा सबैभन्दा बलियो रूपमा देखिएको कुरा हो, जातीय राष्ट्रवाद । अमेरिकामा ट्रम्प होऊन् वा भारतमा मोदी, उनीहरूले अभिजात्य वर्गविरोधी राजनीति गरिरहेका छन्, उनले भने । त्यस्तै भारतमा मोदीले पुराना शक्ति पूरै भ्रष्टाचारमा लिप्त छ भनेर त्यसलाई उखेलेर फ्याँक्नुपर्छ भन्ने राजनीति गरेको उनले बताए । अमेरिकामा ट्रम्पले उद्योगीव्यवसायी र श्रमजीवीहरूलाई साथमा लिएर लोकप्रियतावादी राजनीति गरेको मेहताको भनाइ थियो । पपुलिस्टहरूले एकल पहिचानको राजनीतिमार्फत नागरिकलाई लोभ्याउन सक्छन् । उनीहरूले न्यायालयलगायत संस्थाहरूलाई परिवर्तनको बाधकका रूपमा प्रस्तुत गर्छन्, उनले भने । भारतमा भारतीय जनता पार्टी (भाजपा) ले हिन्दु राष्ट्रवादलाई राजनीतिक हतियारका रूपमा प्रयोग गरेको उनले बताए । नेपालको हकमा भने त्यस्तो राजनीति उदाउनेमा आफूलाई विश्वास नभएको उनको भनाइ थियो । मेहताले विश्वका कुनै पनि लोकप्रियतावादी नेताहरूले आर्थिक चुनौती समाधानलाई प्राथमिकता नदिएको बताए । ल्याटिन अमेरिकाका केही मुलुकका पपुलिस्ट नेताले चुनावी एजेन्डामा अर्थतन्त्र सुधारका मुद्दा अगाडि सारेको उनको भनाइ थियो । पपुलिस्ट नेताहरूले विभिन्न मुद्दाहरूलाई उठाएर राजनीति गर्ने गरेको उनले बताए । भारतमा मोदीले परिवारवादलाई त्यस्तै संरचनाका रूपमा व्याख्या गर्ने गरेका छन्, उनले भने । पपुलिस्ट नेताहरूले लोकतान्त्रिक संस्थानहरूलाई कमजोर बनाउने गरेको पनि उनले बताए । एकल पहिचानको राजनीति पनि उनीहरूको प्राथमिकतामा पर्ने गरेको मेहताको भनाइ छ । पछिल्लो समय भारतमा कांग्रेसले र अमेरिकामा कमला ह्यारिससम्मले लोकतन्त्र संकटमा छ भनेर चुनाव लडेको पनि उनले बताए । तर उनीहरूले लोकतन्त्र खतरामा छ भनेर पनि नागरिकलाई रिझाउन नसकेको उनको भनाइ छ । यसलाई विनिर्माण गरिनुपर्ने उनको मत छ । व्यक्तिगत अधिकारहरू खुम्च्याइएको कुरालाई अलग तरिकाले नागरिकसमक्ष प्रस्तुत गर्नुपर्ने मेहताले बताए ।"
१४ हजार किशोरीलाई आत्मरक्षा तालिम,"पर्सा (कास) वीरगन्ज महानगरले बुधबार झन्डै १४ हजार किशोरीलाई एकसाथ आत्मरक्षा तालिम दिएको छ । किशोरीहरूलाई सुरक्षित, आत्मनिर्भर र सशक्त बनाउने उद्देश्यले तालिम दिएको महानगरले जनाएको छ । आदर्शनगर रंगशालामा आयोजित तालिमको संघीय खानेपानी मन्त्री प्रदीप यादवले उद्घाटन गरेका थिए । तालिमले किशोरीहरूलाई शारीरिक र मानसिक रूपमा सबल बनाउने मात्रै नभएर व्यक्तिगत र सामाजिक रूपमा पनि सशक्त र सक्षम बनाउन ठूलो भूमिका निर्वाह गर्ने उनले बताए । वीरगन्ज महानगरका प्रमुख राजेशमान सिंहले तालिमले किशोरीहरूलाई विभिन्न खालका हिंसाबाट जोगाउनका लागि आत्मबल विकास गर्न सघाउने धारणा राखे । महानगरले साताको एक दिन किशोरीलाई आत्मरक्षासम्बन्धी कार्यक्रम गर्ने योजना रहेको उनले जानकारी दिए । तालिममा महानगरका ३२ वटै वडाका १ सय ३२ विद्यालयका छात्रा सहभागी थिए ।"
शिक्षाविद् गुरूङका दुई पुस्तक सार्वजनिक,"काठमाडौं (कास) ८४ वर्षीय कृषि वैज्ञानिक, शिक्षाविद् तथा लेखक डीबी (धनबहादुर) गुरुङले पहाडे केटो ः एउटा प्रेरणाको स्रोत भाग १ र २ एकैसाथ सार्वजनिक गरेका छन् । कमलादीस्थित प्रज्ञा भवनमा शनिबार साहित्यकार तथा नेपाल प्रज्ञा प्रतिष्ठानका पूर्वकुलपति बैरागी काइँलालगायतले पुस्तकलोकार्पण गरे । इलामको बरबोटे जन्मथलो भई हाल काठमाडौं बस्दै आएका लेखक गुरुङले सानैमा बुबा गुमाएपछि गोठालो हुँदै अध्ययनका क्रममा पश्चिम बंगालको मिरिक, दार्जिलिङ, काठमाडौं हुँदै कोलम्बो प्लानअन्तर्गत भारतको राजस्थानको शैक्षिक यात्रा अनि संयुक्त राष्ट्रसंघको विशेषज्ञ भई अफ्रिकी मुलुक सोमालियासम्म पुगेका अनुभव पुस्तकमा समेटेका छन् । दुवै पुस्तकमा २००७ सालअघि अनि पछिको समाजलाई चित्रण गरेका छन् ।१ हजार २० पृष्ठका दुवै पुस्तकमा दलवीर मुख्य पात्र हुन् । उसले कक्षा ७ देखि दार्जिलिङमा पढ्न गरेको संघर्ष उतारिएको छ । ०७१ सालमा मेरो बितेको जीवनकहानी पहिलो पुस्तक सार्वजनिक गरेका लेखक गुरुङले त्यसताका नेपाललाई पहाड र भारतलाई मुग्लान भनिने जमानाको समाजलाई पुस्तकमा उतारेका छन् । दलवीरलाई तीक्ष्ण बुद्धि, अनुशासन, नैतिकवान, बहुप्रतिभाशालीका रूपमा चित्रित गरिएको छ ।"
स्थानीय जागेपछि बदलिएको बन्दीपुर,"पर्यटन पूर्वाधार थपिँदैबन्दीपुरमा पर्यटकको बसाइँ लम्ब्याउने भन्दै गाउँपालिकाले विभिन्न पर्यटन लक्षित पूर्वाधार निर्माण कार्य आगडि बढाएको छ । करिब ६ वर्षभित्र निर्माण सम्पन्न गर्ने योजनासहित २०७६ सालबाट मिनी ग्रेटवालको निर्माण सुरु गरिएको छ । ग्रेटवालको झल्को दिने गरी थानीमाई मन्दिरबाट मुकुन्देश्वरी डाँडासम्मको करिब ३ किलोमिटर दूरीको मिनी ग्रेटवाल निर्माणाधीन छ । यो सम्पन्न गर्न करिब २ करोड रुपैयाँ लागत अनुमान गरिएको छ । गाउँपालिकाका अध्यक्ष सुरेन्द्रबहादुर थापा यहाँको प्रचारप्रसारका लागि र बन्दीपुरका विषयमा जानकारी लिन सहज बनाउन विभिन्न १० भाषामा क्यूआर कोर्डमार्फत प्रचारप्रचार सामग्री तयार गरिएको अध्यक्ष थापाले बताए । बन्दीपुरमा थानीमाई मन्दिर, सेल्फी उद्यान, प्याराग्लाइडिङ गर्ने ठाउँ, ९ मिटर अग्लो बन्दीपुर लेखिएको स्तम्भ, घोडा सयर, पुष्पलाल स्मृति उद्यान, मुकुन्देश्वरी उद्यान, सिसाको पुललगायतका संरचना निर्माण गर्ने योजनालाई अगाडि बढाइएको छ, उनले भने । यस्तै, बन्दीपुरलाई पर्यटकीय केन्द्रका रूपमा विकास गर्ने योजनासहित गाउँपालिकाले २० वर्षे गुरुयोजना तयार गरेको छ । पर्यटन लक्षित भएर सञ्चालित होटल व्यवसाय तथा होमस्टेलाई एकअर्कासँग समन्वय र सहकार्य गरी बन्दीपुरको पर्यटन व्यवसायलाई थप व्यवस्थित बनाउन समन्वय र सहकार्य गर्दै आएको अध्यक्ष थापाले बताए । गाउँपालिकाले कृषि, पशुपालन तथा स्थानीय कला संस्कृतिको प्रवर्द्धनलाई पनि पर्यटनसँगै जोड्दै समृद्धि हासिल गर्ने लक्ष्य लिएको छ ।"
सामाजिक सञ्जाल प्रयोगको साक्षरता बढाउन जोड,"(काठमाडौं)सामाजिक सञ्जालको सन्तुलित प्रयोगका लागि साक्षरता आवश्यक रहेको विज्ञहरूले औंल्याएका छन् । कान्तिपुर कन्क्लेभ२०२४ को सामाजिक सञ्जाल ः दुईधारे तरबार सत्रमा वक्ताहरूले सञ्जालका सकारात्मक एवं नकारात्मक पक्षको चर्चा गर्दै यसको जिम्मेवार प्रयोगका लागि साक्षरता बढाउन जरुरी रहेको साझा धारणा राखे । साथै, अभिव्यक्ति स्वतन्त्रता कुण्ठित नहुने सुनिश्चित गरी सामाजिक सञ्जाल कम्पनीहरूलाई जवाफदेही बनाउनका लागि स्थानीय कानुनको दायराभित्र ल्याउन आवश्यक रहेकामा पनि वक्ताहरूले एकैमत जाहेर गरे । कन्क्लेभको पहिलो दिन बुधबार धनगढी उपमहानगरपालिकाका मेयर गोपाल हमाल, पत्रकार रजनीश भण्डारी, फिल्म निर्देशक शान्ता नेपाली, पडकास्ट होस्ट सञ्जय सिलवाल गुप्ता र अमेरिकी पत्रकार पिटर गिलले सामाजिक सञ्जालसम्बन्धी आफ्ना दृष्टिकोण प्रस्तुत गरेका थिए । सामाजिक सञ्जालका विषयमा प्रयोगकर्तालाई साक्षर बनाउनुका साथै प्लाटफर्महरूलाई उत्तरदायी बनाउन जरुरी रहेको उनीहरूको भनाइ थियो । मेयर हमालले जनताका गुनासाहरू पहिचान गरी सेवा प्रवाह सुधारमा सामाजिक सञ्जालले मद्दत पुर्याएको अनुभव सुनाउँदै यसको दुरुपयोगले समाजमा अराजकता फैलाउन सक्ने चेतावनी पनि दिए । सञ्जालकै दुरुपयोगका कारण देश र समाजप्रति युवाको धारणा नकारात्मक बनेको उनको भनाइ थियो । धेरै मान्छे सामाजिक सञ्जालमा चटक देखाउने कुरामा मात्र लागेका छन्, उनले भने, यसले समाजलाई विषाक्त बनाएको छ । नागरिकले राज्यलाई नपत्याउने अवस्था आएको छ । सञ्जालमा सक्रिय मेयर हमालले यसको सदुपयोग गरेर आफूहरूले सेवा प्रवाह गरिरहेको जनाए ।कार्यक्रममा पत्रकार रजनीश भण्डारीले मिडिया साक्षरतासँगै सामाजिक सञ्जालको साक्षरता बढाउन आवश्यक रहेको औंल्याए । उनले जेन जीलगायत नयाँ पुस्तालाई सञ्जालको प्रभाव र यसको सही उपयोगबारे सचेत गराउन साक्षरता महत्त्वपूर्ण हुने चर्चा गरे । सामाजिक सञ्जाल सार्वजनिक स्थल भएकाले त्यहाँ अभिव्यक्ति दिँदा विचार पुर्याउन आवश्यक रहेको उनको भनाइ थियो । जसरी हामी बाहिर एउटा मूल्य मान्यतामा बसेर कुरा गर्छौं, सामाजिक सञ्जालमा पनि त्यही मान्यतामा बसेर कुरा गर्नुपर्छ, उनले भने, नेपालमा सामाजिक सञ्जाल कम्पनीहरूलाई पनि दर्ता हुन लगाउनुपर्छ । उनीहरू नियमनको दायरामा आउनुपर्छ । फिल्म निर्देशक शान्ता नेपालीले सामाजिक सञ्जालमा जातीय र लैंगिक विभेदका सामग्रीबारे गम्भीरता प्रकट गर्दै सीमान्तकृत समुदायप्रति विभेद र अपमान रोक्न सञ्जालको साक्षरता आवश्यक भएको बताइन् । सामाजिक सञ्जालले सबैलाई आफ्नो आवाज उठाउने अवसर दिएको छ तर यसको दुरुपयोगले सीमान्तकृत समुदायहरूलाई अझ बढी असर पुर्याउँछ, उनले भनिन्, दलित समुदाय, सीमान्तकृत समुदाय होस् या महिलालाई लक्षित गरेर गर्ने गालीगलौज, पहिला गाउँघर, छिमेकमा भोग्नुपर्थ्यो भने अहिले सामाजिक सञ्जालमा भोग्नुपरेको छ । दक्षिण एसियाली देशहरूमा विद्यमान जातीय विभेदबारे पश्चिमा देशका सामाजिक सञ्जाल कम्पनीहरूलाई बुझाउन समस्या हुने गरेको शान्ताले सुनाइन् । रंगभेद, महिला हिंसा, बाल यौन शोषणजस्ता समस्याबारे सामाजिक सञ्जाल कम्पनीहरू सजग भए पनि नेपाल, भारतजस्ता देशमा रहेको जातमा आधारित गरिने विभेदको विषय भने उनीहरूका लागि नौलो हुने गरेको छ, उनले भनिन्, जातका आधारमा हुने विभेद पनि विभेद हो भनेर उनीहरूसम्म पुर्याउन लबिइङ जरुरी छ । लामो समय रेडियो र टेलिभिजनमा कार्यक्रम चलाएर हाल पडकास्ट होस्टका रूपमा चर्चित सञ्जय गुप्ताले सञ्जाल प्रयोगका सकारात्मक पक्षबारे ध्यानाकर्षण गराए । मैले कोभिडको समयमा पडकास्ट सुरु गरेको हुँ, आजको दिनमा ५५० जनाभन्दा धेरैसँग कुरा गरिसकेको छु, उनले भने, मेरो कम्पनीले करिब ४० जनालाई रोजगारी दिएको छ । अहिले हामी यस्तो महत्त्वपूर्ण मोडमा छौं, जहाँ डिजिटल र सोसर मिडिया मात्र प्रयोग गरेर करियर बनाउन सकिन्छ र रोजगारी दिन सकिन्छ । फेसबुक, युट्युब, इन्स्टाग्राम, एक्सजस्ता सामाजिक सञ्जालका कन्टेन्ट क्रिएटरहरूलाई अल्गोरिदमले भाइरल कन्टेन्ट बनाउन बाध्य पार्ने विषयमा मोडरेटर जनकराज सापकोटाले राखेको प्रश्नमा सञ्जयले यसको पनि हल सुनाए । डिजिटल मिडियामा निरन्तरता (कन्सिस्टेन्सी) कायम गर्न सक्यो भने अल्गोरिदमलाई जित्न सकिने रहेछ, उनले भने, भ्युज आउने, नआउने सबै खालका विषयमा कन्टेन्ट बनाउनुपर्छ । मैले त एउटा व्यक्तिले मात्रै सुनिदिए पनि पुग्छ तर काम गर्न छोड्दिनँ भनेर पडकास्ट सुरु गरेको थिएँ । कन्सिस्टेन्सी नै डिजिटल मिडियामा महत्त्वपूर्ण हुन्छ । अमेरिकी पत्रकार पिटर गिलले भने निर्वाचनजस्ता संवेदनशील समयमा सामाजिक सञ्जालमा भाइरल कन्टेन्ट बनाएर मतदाता रिझाउन खोज्ने प्रवृत्तिबारे हालै सम्पन्न अमेरिकी चुनावको उदाहरण सुनाए । यसपालि डोनाल्ड ट्रम्पले न्युयोर्कमा र कमला ह्यारिसले टेक्ससमा र्याली गरे जबकि ती राज्यमा उनीहरूले जित्ने सम्भावना नै थिएन, गिलले भने, दुवैले सामाजिक सञ्जालमा भाइरल कन्टेन्ट बनाएर मतदाता रिझाउन खोजेका थिए । कमलाले त बियोन्सेजस्तो सुपरस्टारलाई कार्यक्रममा ल्याएकी थिइन् । सामाजिक सञ्जालमा केन्द्रित दुवै उम्मेदवारले स्थानीय मिडियासँग सहकार्य नगरेको र यो मिडियाका लागि ठूलो चुनौती भएको गिलको विश्लेषण थियो । पत्रकार गिलले जटिल र गहन विषयहरूमा पनि अब सामाजिक सञ्जालमा लेख्न र बोल्न थाल्नुपर्ने आवश्यकता रहेको औंल्याए । जटिल विषयमा बोलिएन भने अफवाह फैलिने भएकाले पत्रकारहरूले जेलिएका विषयमा सामाजिक सञ्जालमा लेख्न आवश्यक रहेको धारणा राखे ।"
गल्ती ढाकछोप गरेर बसिरहे दुर्घटना हुन सक्छ : दाहाल,"(काठमाडौं)माओवादीका अध्यक्ष तथा पूर्वप्रधानमन्त्री पुष्पकमल दाहालले संविधान, प्रणाली वा नीतिमा कतै कमजोरी छ कि भनेर समीक्षा गर्ने बेला आएको बताएका छन् । संविधानले दिएको मौलिक अधिकार, संघीयता र समावेशितालाई पूर्ण रूपमा कार्यान्वयनमा लैजान नसक्नुलाई उनले कमजोरीका रूपमा औंल्याएका छन् । कान्तिपुर मिडिया ग्रुपले आयोजना गरेको कान्तिपुर कन्क्लेभ अन्तर्गत प्रचण्डपथ ः सडक कि सत्ता ? सत्रमा दाहालले अधकल्चो संविधान कार्यान्वयनले जनतामा असन्तुष्टि देखिएको बताए । संविधान कार्यान्वयनमा जुन जिम्मेवारी र गम्भीरता देखाउनुपर्ने हो, त्यो गरेनौं, उनले भने । प्रदेश बनाउने कुरा मात्र संघीयता नभएको पनि पनि उल्लेख गरे । संविधानको कार्यान्वयन कमजोर हुनुको दोष दाहालले ठूला दलहरूलाई दिए । उनले आफ्नो हिस्साको गल्ती र कमजोरी स्वीकार गर्न तयार रहेको जनाए । आत्मालोचना, आत्मसमीक्षा गर्दै सच्चिने प्रतिबद्धताका साथ आफू जनतामा गइरहेको दाहालले उल्लेख गरे । जति गर्नुपर्थ्यो, सकेनौं । अब सच्चिएर जान्छौं । गल्तीकमजोरी भयो भन्न सक्नुपर्यो । हामी तयार छौं । कांग्रेस र एमाले तयार छन् ?, उनले भने, जहाँ त्रुटि भयो त्यहाँबाट सच्याएर अगाडि बढौं ।पूर्वप्रधानमन्त्री दाहालले लोकतन्त्रको विकल्प अझ सुदृढ लोकतन्त्र नै रहेको बताए । अराजकता वा निरंकुशता कुनै पनि सर्तमा लोकतन्त्रको विकल्प नहुने उनको भनाइ थियो । तर यथास्थितिमा संघीय लोकतान्त्रिक गणतन्त्रलाई अगाडि बढाउने स्थिति नरहेको उनले बताए । संविधान बनाउने बेला भएको त्रुटि सच्याएर र जहाँ चुक भएको छ, त्यहाँ जनतालाई भनेर पार्टीहरू सच्चिएर जानुपर्छ, दाहालले भने, गल्ती ढाकछोप गरेर बसे, व्यक्तिगत स्वार्थमा लागिरहे दुर्घटना हुन सक्छ । सबै सच्चिन थालेको विश्वास जनतामा गराउनुपर्ने आवश्यकता रहेको दाहालले बताए । हामीबाट पनि गल्ती भयो, कमजोरी भयो, जनतालाई अधिकार दिलाउने, राजनीतिक प्रतिबद्धता पूरा गर्ने काममा चुक्यौं, उनले भने, त्यो कमजोरी स्विकारेर, सच्याउने प्रतिबद्धताका साथ जनतामा गइरहेका छौं । दाहालले संविधान, संघीयतालगायत परिवर्तनको रक्षाका लागि माओवादीले सडक र सत्ताबाट संघर्ष गर्ने बताए । उनले आफू पुनः हिंसासहितको आन्दोलन गर्ने पक्षमा भने नरहेको प्रस्ट पारे । अराजकतालाई बढावा दिने आफ्नो र पार्टीको नीति नरहेको उल्लेख गर्दै उनले शान्तिपूर्ण ढंगले नयाँ आन्दोलन गर्ने जनाए । कुरा र नारा दिएर मात्र जनताले विश्वास गर्ने स्थिति छैन । जनताको मन जितेर मात्रै आन्दोलन गर्न सकिन्छ, उनले भने, संविधान र लोकतन्त्रविराधी, सुशासनविरोधी काम गरेकाहरूविरुद्ध हामी जनतामाझ जान लागेका छौं ।सदनभित्र प्रमुख प्रतिपक्षीका रूपमा तथा १ सय २२ पालिकाको नेतृत्व गरेको हिसाबले आफूहरू सत्तामा रहेको उल्लेख गर्दै दाहालले सरकारका संविधान, लोकतन्त्र र जनविरोधी कामको खबरदारीका लागि सडकमा समेत रहेको बताए । उनले आफू नेतृत्वको पछिल्लो सरकारले १८ महिनामा संविधानको कार्यान्वयन, सुशासन तथा कूटनीतिक क्षेत्रमा राम्रो काम गरेको दाबी पटकपटक गरेका थिए ।माओवादी अध्यक्ष दाहालले दुई ठूला दल मिलेर बनेको सरकार २०८४ को चुनावसम्म चलोस् भन्ने पक्षमा आफू रहेको बताए । मिलेर जानुस् भन्ने हाम्रो शुभकामना छ, उनले भने, हामी सत्ता बनाउने र भत्काउने खेलमा लाग्दैनौं । सरकार भत्केला कि भन्ने चिन्ता हामीलाई छ । नभत्काउनुस् भनेका छौं । मलाई फेरि बोलाउन नआउनुस् भनेको छु । ८०९० सिटवाला दल नै ३२ सिटवालाकहाँ आउने गरेको भन्दै उनले कटाक्ष पनि गरेका थिए । प्रदेशलाई अझ अधिकारसम्पन्न बनाउँदै स्वायत्त क्षेत्र बनाउनुपर्ने दाहालको धारणा छ । सत्तारूढ कांग्रेस र एमाले प्रदेश र स्थानीय तहलाई अधिकार दिन तयार नभएको आरोप पनि उनले लगाए । माओवादी पनि विभाजित भएर कमजोर भयो, उनले भने, यही मौकामा एकथरी मान्छे प्रदेश नै खारेज गर्नुपर्छ भनेर लागेका छन् ।"
मनाङे प्रकरण राजनीति र अपराध छुट्याउने प्रस्थानबिन्दु बनोस्,"गण्डकी प्रदेशमा ६ पटक मन्त्री र दुई पटक प्रदेशसभा सदस्यमा निर्वाचित भएका दीपक मनाङे भनिने राजीव गुरुङ मंगलबार काठमाडौंको डिल्लीबजार कारागार चलान भए । आफ्नो २० वर्षे पुरानो अपराधमा सर्वोच्च अदालतबाट पनि दोषी ठहर भएपछि उनका निम्ति कारागार बाध्यात्मक यात्रा भएको हो । यस घटनाले दुईवटा विषयलाई बहसमा ल्याएको छ । पहिलो, पटकपटकका मन्त्री र सांसदको कारागार यात्रा अत्यन्तै अनपेक्षित घटना हो । हुन त राजनीतिमा होमिएका व्यक्तिका निम्ति कारागार यात्रालाई सामान्य नै ठान्ने चलन छ । तर त्यसको अन्तर्यमा अपराध होइन, राजनीतिक विषय हुने यथार्थलाई भुल्नु हुँदैन । दोस्रो, अपराधमा मुछिएका जोकोहीले ढिलोचाँडो सजाय पाएरै छाड्छन् भन्ने सकारात्मक सन्देश पनि दिएको छ । यिनै परिस्थितिका बीचबाट मनाङे प्रकरणको संश्लेषण गर्नु सान्दर्भिक हुन्छ ।गुन्डा नाइकेको छवि बनाएका मनाङेले अर्का गुन्डा नाइके चक्रे मिलनमाथि काठमाडौंको महारागन्जमा २०६१ वैशाख ३१ मा खुकुरी प्रहार गरेका थिए । त्यतिबेला चक्रे मिलनको देब्रे हात छिनालिएको थियो । सोही घटनामा मिलनका तर्फबाट परेको जाहेरीपछि उनीविरुद्ध ज्यान मार्ने उद्योग गरेको अभियोगमा जिल्ला अदालतमा मुद्दा दायर भएको थियो । तर २०६३ माघ ७ मा उक्त घटनालाई कुटपिटका रूपमा व्याख्या गरेर दुई वर्ष कैद सजाय सुनाइएको थियो । फैसलाबमोजिम दुई वर्ष कैद भुक्तान गरेर मनाङे २०६३ चैत १८ मा छुटेका थिए । तर, फैसला त्रुटिपूर्ण ठानेर सरकारी वकिल कार्यालयले तत्कालीन पुनरावेदन अदालत पाटनमा पुनरावेदन गर्यो । उसले २०६९ साउन २८ मा जिल्लाको फैसला उल्ट्याउँदै मनाङेलाई ज्यान मार्ने उद्योगमै दोषी ठहर गरी ५ वर्ष कैद सजाय हुने फैसला सुनाएको थियो । त्यसपछि मनाङे प्रहरीको फरार सूचीमा थिए । सोही अवस्थामा २०७४ को निर्वाचनमा उनी मनाङ १ (२) बाट प्रदेशसभा सदस्यमा विजयी भएका थिए । फरार व्यक्तिले चुनाव जितेको प्रसंग सतहमा आएपछि उनी २०७५ वैशाख १४ मा पक्राउ परे । आफ्नो पक्राउविरुद्ध उनले सर्वोच्चमा निवेदन दिए र धरौटीमा छुटे । यसैबीच दोस्रो पटक प्रदेशसभा सदस्यमा निर्वाचित भए । कात्तिक २० गते सर्वोच्चले पुनरावेदन अदालतकै फैसलालाई सदर गरेको थियो । दुई पटक गरेर ३२ महिना कारागारमा बसिसकेका उनी बाँकी २८ महिनाका लागि मंगलबार पुनः कारागार नै पुर्याइएका हुन् ।अपराधका घटनामा अदालती प्रक्रियामै दशकौं बित्ने अवस्था यस प्रकरणमा पनि देखिएको छ । अहिले अन्तिम फैसला भएको अपराध गर्दा मनाङे केबल ३६ वर्षमा थिए, अहिले ५६ वर्षका भए । उनको अपराधपछि जन्मिएका व्यक्तिहरू पनि युवा भइसके । उनले यस्तो समयमा सजाय पाए कि, जुन अपराधबारे समाजको एउटा पुस्तालाई जानकारी नै छैन वा जानकारीका लागि अर्काइभको भर पर्नुपर्छ । यद्यपि, ढिलै भए पनि अपराधको सजाय सुनिश्चित भएको छ । यो सकारात्मक पाटो हो । अपराधकर्ममा संलग्न भएका र राजनीतिको आवरणबाट उन्मुक्तिकोआशा देखिरहेका जोकसैले पनि यस प्रकरणलाई एउटा पाठका रूपमा ग्रहण गर्न सक्छन् । मनाङेको बाँकी राजनीतिक जीवनका सन्दर्भमा संवैधानिक, कानुनी र अदालती व्याख्याको विषय भविष्यमा प्रस्ट हुने नै छन् । तर यतिबेला बहस गर्नुपर्ने पक्ष भनेको राजनीतिमा कस्ता व्यक्तिको प्रवेश र स्वीकारोक्ति बढ्दै गएको छ, त्यसले हामीलाई कतातिर लैजाँदै छ र हाम्रो राजनीतिप्रति आम मानिसमा कस्तो धारणा विकास भइरहेको छ भन्ने हो । पक्कै पनि यसको जवाफ उत्साहजनक ढंगको छैन । किनकि, राजनीतिमा अपराधीकरण र अपराधको राजनीतीकरणको दुर्भाग्यपूर्ण मैदानमा हामी आइपुगेका छौं । र, यसलाई सबैले स्वाभाविक ठान्न थाल्नु झन् बढी दुर्भाग्यपूर्ण छ । मनाङेको राजनीति प्रवेश, सांसद र मन्त्री बनाउन मुख्य दलहरूले गरेको सहजीकरण, सर्वोच्चको पछिल्लो फैसला र उनको कारागार यात्रालाई एकै ठाउँमा राखेर राजनीति दलदेखि समाजका सरोकारवालासम्मले मन्थन गर्न आवश्यक छ ।अपराध गर्ने र सजायबाट उन्मुक्ति पाउनका लागि राजनीतिमा प्रवेश गर्ने प्रवृत्ति नयाँ होइन । पुराना दल, नयाँ दल र स्वतन्त्र उम्मेदवारसम्ममा त्यो प्रवृत्ति साझा छ । अर्कोतिर, राजनीतिमै रहेर पनि अपराध गर्ने र पद तथा पहुँचको दुरुपयोगमार्फत अनुसन्धानबाहिरै रहन पाइने प्रवृत्ति पनि कायमै छ । जसले गर्दा राज्यको अनुसन्धान प्रक्रिया पनि छनोटमा आधारित भइरहेको कैयौं सन्दर्भ भेटिन्छन् । अपराधको पृष्ठभूमिबाट राजनीतिमा प्रवेश गरेका मनाङे एक्ला पात्र होइनन् । तर उनको कारागार यात्रा पछिल्लो सबक भने हो । यसले राजनीतिमा शुद्धीकरणका लागि एउटा भए पनि इँटा थप्ने अपेक्षा गर्न सकिन्छ । यस घटनाले उनलाई राजनीतिमा प्रबर्द्धन गर्ने फरकफरक दलले समेत आत्ममूल्यांकन गर्नुपर्छ । र, आफ्नै दलभित्र शुद्धीकरणको विषयलाई मुख्य एजेन्डाको रूपमा स्थापित गर्नुपर्छ ।"
भारतसँगको व्यापारमा उतारचढाव,"भुवनेश्वर शर्मा, बोस्टन, अमेरिका"
गगनको घट्दो ओज,"गोपाल देवकोटा, जोरपाटी, काठमाडौं"
उमेरमै चौरासी !,"हेर्दा तन्दुरुस्तै छन्, व्यवहारमा त्यो देखिन्नलाग्छ यी सबै कसरी उमेरमै चौरासी भए ! अनिमेष पाठक, सिद्धिचरण मार्ग, ओखलढुंगा"
ह्यारिससँगै हारेको समानता र अधिकारको लडाइँ,"सारांशत्यसैले कमलाको हार एक देशको राष्ट्रसरकार प्रमुखमा महिला प्रत्याशीको हार मात्र हैन । विश्वको एक नम्बर शक्तिशाली व्यक्तिका रूपमा महिला स्वीकार्य नहुनु पनि हो । पितृसत्ताले जकडिएको विश्वमा पहिलो विश्वशक्तिको नेतृत्वमा महिला पुग्न सक्दा त्यसले विश्व समाजमा सकारात्मक सन्देश सञ्चार हुने, त्यसबाट मिल्ने प्रेरणा र उत्साहको लहर ल्याउने र त्यो सकारात्मक रूपान्तरणमा संवाहक हुन सक्थ्यो, यस्तो रूपान्तरणको नेतृत्वको जस पनि अमेरिकालाई जान्थ्यो । अमेरिकामा ट्रम्पको पुनरागमनसँगै समानता, न्याय र अधिकारको लडाइँ लड्ने ठूलो समुदाय फेरि एक पटक हारेको छ । ठूला शक्तिराष्ट्रहरूमध्ये लोकतन्त्रको हिमायती ठान्ने अमेरिकामै सरकारको नेतृत्वमा पटकपटक महिला प्रत्याशी अस्वीकार्य भएपछि केन्द्रीयतामा आधारित शासन भएका रुस र चीन जस्ता र अन्य परम्परागतकठोरनिरंकुश शासन प्रणाली अपनाएका राष्ट्रमा यस्तो स्वीकार्यता कसरी अपेक्षा गर्ने ? सीमान्तीकृतहरू पनि निर्वाचन लडेर जितेर नेतृत्वमा पुग्ने क्षमता राख्छन्, त्यसका लागि माहौल सकारात्मक बन्दै गइरहेको छ भन्ने विश्वास गर्ने विश्वको एउटा ठूलो तप्का र सचेत वर्गका लागि यो ठूलो र निराशाजनक चुनौती हो ।"
'मुलुक कानुन र संविधानबाट शासित हुनुपर्छ,"मेरो न्यायिक मर्यादा, संवैधानिक सीमा, न्यायको मान्य सिद्धान्तलगायतका कारणले मैले तपाईंले दिनुभएको सबै विषयहरूमा आफ्नो विचार सम्प्रेषण गर्न नसकूँला । तथापि न्यायपालिकासँग जोडिएको र यहाँले राखेका केही विषयमा म सम्बोधन गर्ने प्रयत्न गर्छु ।न्यायका मान्य सिद्धान्तहरू छन्, ती सिद्धान्तहरूले के उद्धघोष गर्दछन् ?पहिलो न्यायिक स्वतन्त्रता, अक्षुणता, न्यायिक निष्पक्षता, न्यायिक मर्यादा, न्यायिक शुद्धता र स्वच्छता नै न्यायपालिकाको आत्मा हो । यसमा कसैसँग पनि कुनै किसिमको सम्झौता हुन सक्दैन । यसमा कुनै हस्तक्षेप पनि स्वीकार्य छैन । न्यायका कालजयी र शाश्वत यिनै मान्यताका आधारमा अदालतका न्यायिक कामकारबाही र न्याय सम्पादन हुनुपर्छ भन्ने मेरो स्पष्ट दृष्टिकोण रहेको छ ।दोस्रो न्यायिक सुधार अपरिहार्य छ । त्यसो त हरेक क्षेत्रमा सुधार अपरिहार्य देखिन्छ । सुधारको कुरामा मैले जोड दिनुपर्ने कारण एउटै मात्र छ, सुधारले विश्वसनीयता जन्माउँछ, बढाउँछ । र, विश्वसनीयताले व्याप्त निराशा र वितृष्णालाई पराजित गर्छ भन्ने मेरो ठम्याइ छ । यो सुधार कसरी गर्न सकिन्छ ? प्रश्न यहीं छ । सशक्त र जीवन्त नेतृत्वले सुधार गर्न सक्छ, एक भाइब्रेन्ट नेतृत्व ले सुधार गर्न सक्छ । इमान र निष्ठाले पनि सुधार हुन्छ । पवित्रताले ओतप्रोत कठोर प्रतिबद्धताले पनि सुधार गर्न सक्छ । जवाफदेहिता र पारदर्शिताले पनि सुधार हुन्छ । प्रणाली र पद्धतिले पनि सुधार हुन सक्छ । विलक्षण प्रतिभा भएका होनाहार टिम र त्यस्तै वातावरण मिलाई योजनाबद्ध तरिकाले प्रयत्न गर्दा पनि सुधार हुन सक्छ ।यसरी आआफ्नो क्षेत्रमा सुधार गर्न सकियो भने मुलुकले समृद्धिको यात्रा तय गर्नेछ । त्यही समृद्धिको सुगन्धबाट सुशोभित र पल्लवित मुलुकको नागरिक हुनु हाम्रा लागि सौभाग्यको कुरा हुँदैन र ?न्यायिक क्षेत्रको सुधार अपरिहार्य छ भनेर मैले भनें । राज्यको चौथो अंगको सुधार पनि जरुरी छ । तपाईंले कलमको स्वतन्त्रतालाई दुरुपयोग गर्नु भएको छ कि छैन ? यो विषय म तपाईंहरूलाई नै छाड्छु ।अर्को महत्त्वपूर्ण विषय छ । संसारको कुनै कुरा बहुमूल्य र किमती छ भने त्यो समय हो । त्यसलाई या त हामीले चिन्न सकेनौं, या त हामीले त्यससँग खेलबाड गरिरहेका छौं । होइन भने देशमा कुनै पनि काम किन समयमा हुन सक्दैन ? समयमा किन सेवा प्रवाह हुन सकिरहेको छैन ? समय गतिशील र बलवान् छ । त्यस्तो समयलाई हामीले चिन्न सकेनौं भने देशले ठूलो मूल्य चुकाउनुपर्छ ।एउटा प्रसंग यहाँ राखौं । जुनबेला इरानमा राजा पल्हवी थिए । उनलाई देशनिकाला गरियो । उनको मार्मिक भनाइ थियो जुन समयमा म इरानमा थिएँ, मैले इरानलाई बुझिनँ । आज मैले इरानलाई बुझेको छु तर म इरानमा छैन । समयमै काम गरिएन भने इरानको राजाको जस्तै पश्चाताप मात्रै बाँकी रहन्छ । भोलिको सन्ततिको श्राप नलागोस् भनेर हामीले समयलाई चिन्नैपर्ने भएको छ । समयको वेगसँगै हामीलाई लैजानुपर्ने भएको छ । अहिले एआईको युग छ । केही समयअघि भएको प्रधानन्यायाधीशहरूको सम्मेलनमा चीनका प्रधानन्यायाधीश भन्दै हुनुहुन्थ्यो प्रविधिका सामग्री एक देशमा निर्माण हुने, अर्कोमा एसेम्बल हुने, अझ अर्कैमा प्रयोग हुने हुन्छ । केही कारबाही गर्न परे कस्तो क्षेत्राधिकार हुने, कसले अनुसन्धान गर्ने भन्ने नै समस्या बनेको छ । यस सन्दर्भमा कानुनको शासन र प्रविधिमा केही दूरी रहन गएको देखिन्छ । हामीले कानुनबमोजिम नै न्याय गर्नुपर्ने कुरा प्रविधिको हकमा पनि लागू हुन्छ । तर प्रविधिले आफ्नो साम्राज्य यसरी खडा गरेको छ कि कुनै पनि कुरा टिक्दैन जस्तो भइसकेको छ ।अब मलाई लोकतन्त्रका बारेमा पनि केही भन्न मन छ । लोकतन्त्रसँग धेरै कुरा जोडिएको हुन्छ । राजनीति र भूराजनीतिमा छलफल गर्न मेरो न्यायिक मर्यादाले मलाई छुट दिँदैन । तर लोकतन्त्र र न्यायपालिकासँग जोडिएका कुरा म यहाँ राख्न चाहन्छु ।न्यायपालिका लोकतन्त्रको आधार स्तम्भ हो । मैले यसरी नै बुझेको छु । लोकतन्त्रको सुन्दरता भनेको नै यही हो कि यसले असहमतिलाई सहजताका साथ आत्मसात् र सम्प्रेषण गर्दछ । गम्भीर असहमति र मतभेदहरूलाई पनि यसले सम्हाल्छ, समेट्छ र सम्बोधन गर्दछ । असहमतिलाई सहमतिमा बदल्ने विलक्षण गुण पनि लोकतन्त्रमै छ । अन्य कुनै पनि राजनीतिक प्रणालीमा देखिँदैन । त्यसैले लोकतन्त्रको यो सुन्दरता अपरम्पार छ । म आफू पनि लिबरल डेमोक्रेसी का मूल्यमा विश्वास गर्ने मान्छे हुँ । मेरो बुझाइमा लोकतन्त्र संस्कार, सभ्यता, सहिष्णुता, आदर्श र असल अभ्यासले सधैं सिञ्चित गर्नुपर्छ । के त्यो सामर्थ्य हामीले बनाएका छौं ? जानी नजानी लोकतन्त्रको मर्मलाई तेजोबध त गरेका छैनौं ? यसको मूल स्वरूपलाई नै बिगारेका त छैनौं ? कतै लोकतन्त्रमाथि नै अन्याय त गरेका छैनौं ? लोकतन्त्रलाई सुसंस्कृत ढंगले बुझ्न सकिएन भने निःसन्देह यसले रिटालिएट पनि गर्न सक्छ । त्यो निकै कष्टकर बाटोको सुरुवात हुनेछ ।रुल अफ ल को पनि कुरा गर्नुपर्ने छ । मुलुक संविधान र कानुनले शासित हुनुपर्दछ । कानुनको शासन नभएको मुलुकले समृद्धि प्राप्त गर्न सक्दैन । यदि हामीले समृद्धिको शिखर चुम्नु छ भने कानुनको शासनलाई नै स्वीकार गर्नुपर्दछ । कानुनको शासन मान्नलाई पहिला त कानुनकै पालना हुनुपर्छ । सम्मान हुनुपर्छ । सबै क्षेत्र र तहबाट हामीले कानुनको सम्मान र पालना गरेका छौं ?काम त सबैले आआफ्नो गर्नुपर्छ । साँच्चिकै काम गरेको भए देश नबन्ने कुरै थिएन । हाम्रो देश हामीले काम गरेर नबनेको कि नगरेर नबनेको ? प्रश्न यहाँनेर छ । हामीले आफू काम नगर्नासाथ अरूलाई ब्लेम गर्नर् ेसंस्कृति नै बनायौं । यो ब्लेमिङ कल्चर बाट हामी कहिले मुक्त हुने ? आफ्नो काम सबैले गर्नुपर्दछ । हाम्रो स्वभाव र चरित्र बदल्न खोजेनौं भने समाज बदल्न सक्दैनौं । जति सक्दो चाँडो यस्तो संस्कृतिलाई बिदाइ गर्नुपर्दछ । बौद्धिक छलफलहरू धेरै भयो, अहोरात्र छलफलहरू भयो । तर, परिणाम आएन । यसको जिम्मा कसले लिने ? तर न्यायपालिकाको जिम्माचाहिँ म प्रकाशमान सिंह राउतले लिन्छु । यो मेरो नैतिक जिम्मेवारीभित्र पर्छ । यसका निम्ति म बेचिन्नँ र मलाई कसैले किन्न सक्दैन । म यसैगरी न्यायिक मर्यादा कायम राख्दछु । मेरो जति समय छ, त्यसलाई मैले यिनै कालजयी मान्यताबाट नै न्यायालयको शिर नझुक्ने गरी व्यतित गर्नेछु । तर एउटा क्षेत्र मात्रै सुधार गर्न खोजेर नहोला । अन्तको बाछिटा पनि आउला । राज्यको चौथो अंगको जिम्मा कसले लिन्छ ? अरू क्षेत्रको जिम्मा कसले लिन्छ ? अरूले जिम्मा लिने नलिने कुरा मसँग धेरै सरोकार राख्दैन तर मेरो ठाउँको जिम्माचाहिँ म लिन्छु । मुलुकले के खोजेको हो ? खालि बौद्धिक छलफल खोजेको होइन । परिणाम खोजेको हो । परिणाम दिएपछि विश्वास जन्मिन्छ । त्यो विश्वास कसरी आउँछ ? हाम्रा सुकर्म र सत्प्रयासहरूबाट आउँछ । हामी परिणाममुखी हुनुपर्छ । होइन भने निराशा र वितृष्णामाथि विजय पाउन सक्दैनौं । अब हामीले परिणाममुखी र कार्यमुखी भएर काम गर्नुपर्छ । हामीले सहीलाई सही र गलतलाई गलत भन्न सकेका छौं कि छैनौं ? प्रचुर निष्ठा र नैतिकता भएन भने गलतलाई गलत र सहीलाई सही भन्ने सामर्थ्य कसैले राख्दैन । आज गलतलाई गलत भन्न सक्ने सामर्थ्य पनि मानिसले गुमाए जस्तो लाग्छ । त्यो सामर्थ्य गुम्यो भने दुर्भाग्यको शृंखला कहिल्यै रोकिँदैन । यसले जहिल्यै निरन्तरता पाइराख्दछ । र, आफ्नो समय र कालखण्डमा त्यो भन्न सक्नुपर्दछ । तसर्थ अब ढिलाइ नगरी सत्यको वकालत गर्ने समय आएको छ । (कान्तिपुर कन्क्लेभ २०२४ मा प्रधानन्यायाधीश राउतले दिएको उद्घाटन मन्तव्यको सम्पादित अंश)"
जुन नेपाल हामी बनाउँदै छौं,"लक्ष्मी पूजा र छठ पर्वको बीचमा एक अर्को लोकपर्व मनाइयो गोवर्द्धन पूजा । देहाततिर यसलाई संघीय लोकतन्त्र दिवस भनेर अर्थ्याउने पनि देखिए । गोवर्धन पूजा अर्थात् लोकका लागि विजय पर्व । भनिन्छ, इन्द्रले गोकुलको स्रोत र सामर्थ्यको दोहन गर्थे तर गोकुललाई पहिचान, पहुँच, प्रतिनिधित्व र प्रभु सत्ता दिन चाहँदैन थिए । कृष्णले गोकुलवासीलाई सिकाए, केही पनि नगर्ने इन्द्र (केन्द्र) को फोकटमा पूजा नगर । गोकुलवासीले साहस र एकता प्रदर्शन गरे । यता इन्द्रले दमन गर्न असिना र पानी बर्साए । यस्तोमा कृष्णले हस्तक्षेप गरी गोकुलको संरक्षण गरे । हामीले हाम्रा रैथाने पर्वका अन्तर्यलाई अहिले कतिको बुझ्न र बुझाउन सकेका छौं ? नेपालका परम्परा, संस्कृति र प्रकृति सधैं विशिष्ट रहेको छ । प्रत्येक लोकपर्व एउटा विशिष्ट किसिमको परिवेश, परिस्थिति र समयमा उदाएको, फैलिएको र निरन्तरता पाएको हुन्छ ।गाउँले कचहरीमा कुरा चल्छ हाम्रो उदीयमान लोकतन्त्रलाई के भयो, किन भयो र कसरी भयो ? जुन जर्जर अवस्था छ, त्यो कसैसँग लुकेको छैन । हामी सबै असुविधाजनक सवालबाट जोगिन खोज्छौं । अनुहार लुकाएर भाग्न खोजिरहेका छौं । हामी त्यस विषयमाथि कुरा गर्न चाहिरहेका छैनौं, जो वर्तमानमा हामी सबैलाई पछ्याइरहेको छ । हामी त्यस्ता प्रश्न टार्न खोजिरहेका हुन्छौं । लोकपर्वलाई वर्तमानको लोकजीवनसँग जोड्न सकिएन भने त्यो अन्धश्रद्धामा अनूदित हुन पुग्छ ।आज जब हाम्रा परम्परागत पर्वमाथि अनेकौं कोणबाट हमला हुँदै आएको माहोलमा अझै पनि यी पर्वमा अन्तरनिहित सन्देशलाई वर्तमानका चुनौतीसँग जुझ्न यस्ता आख्यानको रचना जरुरी छ, जसले हामीलाई आश्वस्त पार्न सकोस् । नेपाली जनता यतिखेर इतिहास निर्माणको क्रममा छन् भनेर चर्को स्वरमा आत्मप्रशंसा गरिन्छ । संविधानका पानाहरूमा यो लेख्यौं, त्यो लेख्यौं दाबी गरिन्छ । शासकीय संरचनामा आमूल परिवर्तन देखिए पनि सामाजिक बदलावमा के कति उथलपुथल ल्याउन सकियो ? सबैभन्दा पहिला संविधानबोधको कुरा गरौं । यथार्थमा संविधान बगरमा कोरिएको एक लकिर हो, जसको व्याख्या अलगअलग ढंगबाट सक्नेले गरिरहेका छन् । कसैले त्यसलाई अझै सर्प ठानेर त्यसमाथि लट्ठी बजार्दै छन् । कोही भित्रबाट, कोही बाहिरबाट । कोही जोगाउन लाठी नचाउँदै छन् त कोही मार्न । हिर्काउँदा हिर्काउँदै सबै लकिरका फकिर बन्न पुगेका छन् । जनआन्दोलनबाट आएको संविधानले समाजलाई गति दिन्छ, त्यसैगरी तत्कालीन समाजले संविधानलाई मति दिन्छ । सवाल यो हो कि ती सामाजिक मूल्य जसलाई बृहत्तर हिस्साले आफ्नो जीवनमा अभिन्न रूपमा गाँसेका थिए, त्यो संस्कृति जसले सामूहिकता र सामुदायिकतालाई आफ्नो प्राणशक्ति मानेका थिए, जसले विविधता र बहुलतालाई सामर्थ्य मानेका थिए । आज यी पक्षहरू अभ्यासको कसौटीमा अनुत्तीर्ण हुने स्थिति किन बनेको छ ? एउटा लोकतन्त्र जो सामाजिक जीवनको अंग थियो, जो हाम्रो स्वभावमा थियो, जो अभिव्यक्त पनि हुँदै आएको थियो । तर जुन प्रवृत्ति झाँगिएर आएको छ, त्यसले हाम्रो सामाजिक विश्वसनीयता, वचनबद्धता र उत्तरदायित्वलाई नोक्सानी पुर्याएको छ । अनि प्रश्न उठ्छ नागरिक हुनुको धर्म के हो ? गाउँघरमा पर्वको माहौलमा जे चर्चा चल्छ त्यो हो कसले, कसरी स्थानीय स्रोतको अपचलन गरेर कमायो ? एक समय थियो स्कुल, औषधालय, पुस्तकालय, पोखरी, इनार, देवालय, धर्मशाला, गौचरनका लागि व्यक्ति विशेष वा समाजले सामूहिक रूपमा जग्गा छुट्याए, सामाजिक हितका लागि भवन बनाए । आज कसले कति जग्गा कब्जा गरे, अतिक्रमण गरे, मासे र धनार्जन गर्न सके, त्यसको महिमामण्डन छ । किनभने तिनले नै पर्वमा भित्रिएका आडम्बरलाई चन्दा दिएर सघाउँछ । बहुतहका सरकार जनित स्रोत जो जहाँ कुम्ल्याउन सके तिनी नै नयाँ संस्कृतिसेवी बनेर उदाएका छन् । दोषी केवल ती होइनन्, जो नेत्रहीन छन्, तिनको पनि दोष छ, जसको आँखा त थियो तर स्रोतको चीरहरण हुँदा मौन तटस्थ रहे । आफ्नै वरिपरि सडक, नाला, नहर, सामुदायिक भवन, पोखरीको सौन्दर्यीकरण सरकारी कोषबाट बन्दा त्यो कमसल बन्यो, सर्तबमोजिम बनेन वा निर्धारित समयभित्र जानाजानी ढिलासुस्ती गर्यो तर कोही कसैले प्रतिवाद नगर्नु के हो ? त्यसैगरी सार्वजनिक स्वास्थ्य, शिक्षालाई प्राथमिकतामा नराखेर अस्थायी सौन्दर्यीकरण, आडम्बरयुक्त मेलाजात्रामा सरकारी पैसा ओहदावालले लुटायो भने त्यसलाई वाहवाही गर्नेहरू पनि कम जिम्मेवार छैनन् । बदलिँदो समयमा कसको जयघोष गरिँदै छ ? ती सामाजिक मूल्यहरू जो शताब्दीयौंको अभ्यासले स्थापित भएको छ । त्यसलाई अहिलेको उदीयमान प्रवृत्तिले त्यसलाई संकीर्ण, म्याद सकिएको संहिता भन्ने लगातार अवमूल्यन गर्ने जो कोसिस क्रम छ । त्यसमा हस्तक्षेप कसरी गर्ने ?टुप्पोमा यस्तो भयो, त्यस्तो भयो भनेर गनगन गर्ने तर भुइँतहमा व्याप्त बेथिति, विसंगति र विडम्बनालाई ओत दिन कुनै परहेज नगर्ने ? अरूले पद्धति र मान्यताको अनुकरण गरून् तर आफू खुलेआम त्यसको बेवास्ता गर्ने ? यस्तोमा एउटा लोक आख्यानको उल्लेख सान्दर्भिक हुन आउँछ । शिष्यले गुरुलाई सोधे, प्रकाश कहाँबाट आउँछ ? गुरुले बताए, सूर्यबाट । शिष्यको जिज्ञासा आयो, रातमा प्रकाश कहाँबाट आउँछ ? गुरुको उत्तर थियो, चन्द्रमाबाट । शिष्य अझै सन्तुष्ट देखिएनन्, औंसीको रातमा प्रकाश कहाँबाट आउँछ ? धैर्यपूर्वक जवाफ उदायो, ताराहरूबाट । शिष्यले प्रश्नको क्रमलाई अगाडि बढाए, जब औंसीको रात होस्, घनघोर बादल लागेको होस्, आफ््नै हातहरू नसुझिरहेको होस्, त्यस्तोमा प्रकाश कहाँबाट आउँछ ? गुरु झन् हौसिएर सिकाउन खोजे, तब प्रकाश ध्वनिबाट आउँछ । तिमी पुकार गर्छौ कोही छ ? पल्लो छेउबाट आवाज आउँछ यतातिरबाट आऊ । तिमी त्यो ध्वनिको औंला समाएर अगाडि बढ्छौ भने त्यो नै प्रकाश हो । शिष्य अझै साम्य भएनन्, अर्को प्रश्न टुसायो, जब घना अँध्यारो होस्, आवाज दिने पनि कोही नहोस्, त्यस्तोमा प्रकाश कहाँबाट आउँछ ? गुरुले गम्भीर हुँदै सम्झाए, तब प्रकाश आफ्नै भित्रबाट आउँछ । तिमी आफैं छाम्दै, गम्दै पाइला चाल्न थाल्छौ । तिमी छामछुम गर्दै आफ्नो दिशा निर्धारित गर्न थाल्छौ कि कता लम्बिने हो । निस्पट्ट अँध्यारो रातमा आफ्नै अञ्जुलीमा जुनकिरी राखेर त्यसैको आलोकमा कदम बढाउने विवेक नराखेसम्म लोकतन्त्रको उज्यालो जनजीवनमा कदापि अनूदित हुँदैन । यस्तोमा कोही न कोही कथामा वर्णित इन्द्रको बहुरंगी अनुहार लिएर प्रकट भइरहेकै हुन्छ । लोकतन्त्रको पर्व संविधान दिवसमा संगीत महोत्सव गरेर अर्थ हुँदैन बरु संविधानका दफाहरूमा संगीत भरेर आउँछ । प्रस्तावनाका शब्दजालभन्दा निष्ठापूर्ण कार्यान्वयनले त्यसलाई जीवन्त बनाउँछ । रुखको जरोमा कस्तो खादपानी हाल्छौं, गोडमेल कसरी गर्छौं त्यसले टुप्पोको नियति निर्माण गर्छ । प्रत्येक समाजले आफ्नो तमाम राजनीतिक उतारचढावका बाबजुद केही मानवीय मूल्यप्रति सदैव सहादत दिनैपर्छ । आजका इन्द्रको प्रतिकार गर्न कथाका कोही नायक कृष्ण आउँदैन । वर्तमान ठोस ऐतिहासिक परिस्थितिमा आफैंले आफैंलाई हेर्न जरुरी छ । नयाँ बन्दै गरेको नेपालको आधारशिला कसरी जोड्दै छौं ? फासीवादमाथिको एक आलेखमा अम्बेर्तो इकोले याद गर्छन् कि कसरी कुनै बखत मुसोलिनीको भव्य ऐतिहासिक भाषणबाट अभिभूत भएर के म मुसोलिनी र इटलीका लागि ज्यान दिन सक्छु जस्ता विषयको भाषण प्रतियोगितामा सहभागी हुन्थे र कसरी इनाम थाप्थे । पछि इटलीले यस्ता सम्मोहक भाषणबाट निस्किएको भयावह यथार्थ भोग्यो । त्यस आलेखमा एक मार्मिक वाक्यांश छ त्यस दिन मैले सिकें, बोल्ने स्वतन्त्रताको अर्थ शब्दाडम्बरबाट समेत आजादी हो । शब्दाडम्बरले कैयौं पटक आमजनलाई मुग्ध बनाउँछ । त्यसले यथार्थलाई आवरण दिन्छ र बहसलाई अन्यत्र मोड्ने उपकरण बन्नमा सीमित हुन्छ । अचेल लोकतन्त्रलाई लोकतान्त्रिक तौरतरिकाबाट नै कमजोर बनाइँदै छ । लोकतान्त्रिक संस्थाहरूलाई कठपुतली बनाएर, व्यक्तिवादी प्रशस्तिलाई प्रश्रय दिएर, लोकरिझाइँका नारा दिएर, धनबल र छलबलका सहाराले चुनाव जितेको अवस्थालाई लोकतन्त्र भनिँदै छ । निर्वाचन जितेर सत्ता चलाउनेहरूको प्रवृत्ति र विश्वासमा लोकतन्त्र छैन । तिनीहरूले व्यक्तिपूजाका आधारमा धर्म र राष्ट्रको उन्मादलाई माध्यम बनाएर चुनाव जित्ने तरिका विकसित गरेका छन् । तिनका लागि विचारधारा फगत एउटा औजार हो, जो खास प्रकारको मानसलाई आफ्नो पक्षमा टुक्राउँछ । यस्तोमा क्रूर पुँजीवाद खुब फस्टाउँछ । अहिलेको चुनावी तौरतरिकाले अनैतिक आर्जनलाई हौस्याएको छ । यस्तोमा समाजमा हुँदै गरेको बदलाव कति उचित, कति अनुचित त्यसको लेखाजोखा राख्दै आमजनलाई यसप्रति जागरुक गर्दै जानुपर्ने हो तर मिडियाको अवस्था पनि किञ्चित भिन्न छैन ।नेपालका जनसंघर्षहरूले सपना देखेको नेपाल त्यो हो जहाँ भाषिकसांस्कृतिक भिन्नतामाझ साहचर्य, सहअस्तित्व र धैर्यका बाटा खोज्नु थियो । संविधानले इच्छित गरेको नेपाल हाम्रा दैनन्दिनका अनुभवबाट किन र कसरी गायब हुँदै गएको छ ? मुलुक एक साझा भरोसाको नाम हो । मुलुक बन्नमा जो आमजनको भूमिका रहन्छ, लोकतन्त्रले त्यसलाई अहर्निश स्मरण गराइरहन्छ । एकएक नागरिकको सक्रियता, विवेक, संवेदना र पृष्ठपोषणले लोकतन्त्र तन्दुरुस्त रहन्छ । पद्धति फेर्दै जाने तर प्रवृत्ति नसच्याउने तरिकाले भुमरीबाट उन्मुक्ति कदापि मिल्दैन । भ्रष्ट मानसिकताको जरो कहाँ छ ? आज किन कोही भ्रष्टाचारीको पक्षमा शंखनाद गरिन्छ ? हामी यति आत्महीन र आत्मद्रोही किन बन्दै छौं ? बलमिच्याइँ गर्नेहरू किन बन्दनीय बन्दै छन् ? यस्ता गहन प्रश्नहरूको उत्तर खोज्ने उपक्रम यो भने बेगर पूरा हुँदैन कि जनतालाई बलियो बनाउने प्रक्रियाप्रतिको गहन वितृष्णालाई नै अहिले चल्तीका राष्ट्रवादी पहिचान दिँदै आइएको छ ।"
जलवायु परिवर्तन र जनस्वास्थ्य खतरा,"जलवायु परिवर्तन र बढ्दो तापक्रमको प्रतिकूल असरबाट सबैजना पीडित, चिन्तित र त्रसित भए पनि यसको प्रभावले विश्वभर लाखौं मानिस सरुवा रोगबाट प्रभावित भएका छन् । विज्ञहरूले बढ्दो तापक्रमसँगै गम्भीर रोग बढ्न सक्ने चेतावनी दिएका छन् । विकासोन्मुख र अति पिछडिएका राष्ट्रमा पुरुषभन्दा महिला बढी पीडित छन् । एक अनुमानअनुसार विकासोन्मुख देशका डेढ अर्ब गरिब, आर्थिक रूपमा विपन्न, निर्णयविहीन महिला, स्रोतसाधनको पहुँचविहीनहरू जलवायु परिवर्तनको बढी मारमा छन् । विश्व स्वास्थ्य संगठन (डब्लूएचओ) ले जलवायु संकटले मानिसलाई बिरामी बनाउने र ज्यान जोखिममा पार्ने चेतावनी दिएको छ । महत्त्वपूर्ण कोप वार्ताहरूमा स्वास्थ्य विषयको छलफल केन्द्रमा हुनुपर्छ । कोप सम्मेलनले जलवायु संकट समाधानका लागि न्यूनीकरण, अनुकूलन, वित्तपोषण र सहकार्यका चार मुख्य लक्ष्य लिएर अघि बढ्नुपर्ने डब्लूएचओको विश्वास छ । हाम्रो ध्यान जलवायु संकटले निम्त्याउने स्वास्थ्य जोखिम र जलवायु कार्यका स्वास्थ्य लाभहरूमा केन्द्रित हुनुपर्छ । जलवायु परिवर्तनले मानिसको स्वास्थ्यमा पहिलेदेखि नै असर गरिरहेको छ र तत्काल कदम चालिएन भने त्यसले निरन्तरता पाउनेछ । डब्लूएचओका महानिर्देशक डा टेड्रोस एड्हानोम घेब्रेयससले जलवायु परिवर्तनले विश्वभरका लाखौं मानिसलाई रोगको चपेटामा पार्ने वा बढी जोखिममा पारिरहेको बताएका छन् । बढ्दो तापक्रमले गरिब र सीमान्तकृतलाई असमान रूपमा असर गर्छ । जलवायु परिवर्तनका कारण कुपोषित र स्वास्थ्य सेवाबाट वञ्चित महिलालाई औलो, हैजा, झाडापखाला, डेंगुजस्ता रोग लाग्ने सम्भावना बढी हुन्छ ।हाम्रो स्वास्थ्य हाम्रो वरपरको इकोसिस्टममा निर्भर रहन्छ । यी पारिस्थितिकीय प्रणाली अहिले वन फँडानी, कृषि र भूमि प्रयोग परिवर्तन, बढ्दो प्लास्टिकको प्रयोग र द्रुत सहरी विकासबाट खतरामा छन् । जनावरहरूको बासस्थानमा अतिक्रमणले अब मानिसलाई हानिकारक भाइरस संक्रमणको सम्भावना बढाएको छ । सन् २०३० देखि २०५० सम्म जलवायु परिवर्तनले कुपोषण, मलेरिया, झाडापखाला र गर्मीको तनावबाट प्रत्येक वर्ष झन्डै दुई करोड थप मृत्यु हुन सक्ने अनुमान गरिएको छ । वर्तमान जनसंख्या वृद्धि र जलवायु परिवर्तनको परिप्रेक्ष्यमा, कृषि उत्पादकता पहिलेभन्दा बढी महत्त्वपूर्ण भएको छ । अल्पकालीन मौसमी घटना र जलवायु परिवर्तनको दीर्घकालीन असरका कारण धान, मकै र गहुँको उत्पादनमा असर परेको र दीर्घकालीनभन्दा छोटो अवधिमा तापक्रमको नकारात्मक असर बढी हुने गरेको पाइएको छ । जलवायु परिवर्तन र बारम्बार चरम मौसमी घटनाले बाली उत्पादनमा विनाश ल्याइरहेका छन् र किसानहरूलाई उनीहरूको बालीमा हुने क्षतिलाई सीमित गर्न अनुकूलन उपायहरू लिन बाध्य पारिरहेका छन् ।प्लास्टिकको बढ्दो प्रचलन पनि जलवायु परिवर्तन र बढ्दो तापक्रमको प्रमुख कारण हो । वैज्ञानिकहरूले प्लास्टिक प्रदूषण ठूलो समस्या भएको बताएका छन् । तर माइक्रो प्लास्टिकको समस्या झनै डरलाग्दो बन्दै गएको छ । विश्वभरका महासागरमा माइक्रो प्लास्टिकका कारण हुने प्रदूषण भविष्यमा निकै गम्भीर समस्या सावित हुनेछ । यसले शताब्दीयौंसम्म मानव जीवनलाई असर गरिरहनेछ । विश्वको जनसंख्याले हरेक वर्ष लगभग आफ्नै वजनमा प्लास्टिक उत्पादन गर्छ । सन् २०१५ मा प्रतिष्ठित अमेरिकी जर्नल साइन्समा प्रकाशित विश्वव्यापी अध्ययनअनुसार विश्वका १९२ तटीय देशमा लगभग २७५ मिलियन टन प्लास्टिकको फोहोर उत्पादन भएको थियो । जसमध्ये ठूलो मात्रामा प्लास्टिकको फोहोर महासागरमा प्रवेश गरेको थियो । प्लास्टिकका झोला आकर्षक, सस्तो, बलियो र हल्का भएकाले हाम्रो दैनिक जीवनमा आवश्यकता र सुविधा बन्दै गएको छ । तर यी जल, जमिन र वनका लागि निकै हानिकारक सावित भइरहेका छन् । पानीमा बस्ने समुद्री जीव, मानव र पृथ्वीमा बस्ने गाईबस्तुलगायत वन्यजन्तुको खतरनाक विनाशका लागि प्लास्टिकका झोला मुख्य रूपमा जिम्मेवार बन्दै गएका छन् । यस्ता समस्याबारे कोप सम्मेलनहरूमा पनि छलफल गर्नुपर्छ ।पृथ्वी जोगाउन वातावरणीय प्रदूषण, अन्याय र अपवित्रताविरुद्ध जनचेतना आवश्यक छ । प्रकृति संरक्षण गर्ने विज्ञान हाम्रो दर्शन, जीवनशैली, परम्परा र अभ्यासमा लुकेको छ । जबसम्म हामीले हाम्रो दर्शनअनुसार जीवनशैली अपनाउँदैनौं, तबसम्म विश्व तापमान र जलवायु परिवर्तन जस्ता समस्याको समाधान हुँदैन । त्यसैले प्रकृति संरक्षण गर्ने परम्परा र संस्कृतिलाई पुनर्जीवित गर्न आवश्यक छ । यो ध्यान दिनुपर्छ कि वातावरणसम्बन्धी पूर्वी ज्ञान पूर्णतया वैज्ञानिक छ । हामीले आफ्नो लोभ त्यागेर, पृथ्वीलाई ध्वस्त हुन नदिने र प्राकृतिक स्रोतसाधनको आवश्यकताअनुसार उपभोग गर्ने वाचा लिएर मात्रै विश्व तापमानको समाधान खोज्नेछौं ।"
राजनीतिक परिवर्तनले चाहेका विषय नीतिले समेट्न नसक्दा समृद्धिमा ढिलाइ,"(काठमाडौं)राजनीतिक परिवर्तनले चाहेका विषय नीतिले समेट्न नसक्दा मुलुकको आर्थिक समृद्धिमा ढिलाइ भएको विज्ञहरूले औंल्याएका छन् । बेलाबेला भएका ठूला राजनीतिक परिवर्तनले चाहेअनुसार नीति बन्न र बनेको नीति पनि प्रभावकारी रूपमा कार्यान्वयन हुन नसक्दा मुलुकको आर्थिक समृद्धिमा ढिलाइ भएको उनीहरूको भनाइ छ । कान्तिपुर मिडिया ग्रुपले काठमाडौंमा बुधबार आयोजना गरेको कान्तिपुर कन्क्लेभ२०२४ को दोस्रो सत्र नीति र समृद्धि विषयक अन्तर्क्रियामा विज्ञहरूले आफूले राजनीतिज्ञ र राजनीतिक परिवर्तनले मुलुक समृद्ध बनाउनै चाहे पनि उनीहरूको चाह नीतिले समात्न नसकेको दाबी गरे । राजनीतिक परिवर्तनले गर्न चाहेको विषय नीतिले समेट्न नसक्दा मुलुकको समृद्धिमा ढिला भएको प्रधानमन्त्रीका आर्थिक तथा विकास सल्लाहकार युवराज खतिवडाले जनाए । हामीले राजनीतिक परिवर्तन छिटछिटो गर्यौं, खतिवडाले भने, यसमा हाम्रो केही खाडल देखिएका छन् । संस्थागत परिवर्तन गर्न समय लाग्यो । हामीले राजनीतिक परिवर्तनले गर्न खोजेको कुरा नीतिले समेट्न नसक्दा समृद्धिमा ढिला भयो । देशमा संघीयता कार्यान्वयनको सफलता पाउन चुनौती रहेको समेत उनले संकेत गरे । राजनीतिक परिवर्तनले ल्याइदिएको चुनौती भनेको संघीयताको सफल कार्यान्वयन हो, उनले भने, संघीयता लागू भएको एक दशक पनि भएको छैन । त्यसमा हामीले के भ्रम पाल्नु हुँदैन भने आधा रातमै तयार गरेर भोलि नै नतिजा निकाल्ने प्रणाली यो होइन । सार्वजनिक पदमा बसेर गरेका निर्णयहरूको जिम्मेवारी बहन गर्ने पनि उनको भनाइ छ । सार्वजनिक पदमा बसेर गरेका मेरा निर्णयहरूको जिम्मेवारी लिन्छु भनेर मैले संसद्मै बोलेको थिएँ, उनले थपे, पहिलो कुरा जवाफदेहिता भनेकै यही हो । समाजमा गरेका कामबाट गल्ती भएको छ भनेर सुधार गरेर लानुपर्छ । गल्ती भएको छैन भने त्यसलाई रक्षा गर्न तयार हुनुपर्छ । यद्यपि समृद्धिको बाटो समाउन अलिकति ढिलो भइरहेको उनले स्विकारे । समृद्धिको बाटो समाउन अलिकति ढिलो भइरहेको छ । हामीले कोभिड, त्योभन्दा अगाडिको भूकम्प, संविधान निर्माण तहको संक्रमणकालीन अवस्थाहरू हेर्दै जाँदा पछिल्लो चरणमा राजनीतिक संक्रमणले ल्याइदिएको चुनौती भनेको संघीयताको सफल कार्यान्वयन हो, खतिवडाले थपे, संस्थागत परिवर्तन गर्ने भन्ने कुरा संस्थाभित्र मूल्य (भ्यालु) पनि पर्छन् । संस्थाभित्र नीतिहरू पनि पर्न सक्छन् । त्यहाँभित्र राजनीतिक प्रक्रियाहरू पनि पर्न सक्छन् । निर्वाचन प्रणालीको सुधार पर्न सक्छ ।सरकारले निजी क्षेत्रसँग प्रतिस्पर्धा नभई सहकार्य गरेर अगाडि बढ्ने खतिवडाले बताए । सरकारका केही दायित्व छन् । त्यसमा सरकारले निजी क्षेत्र र समुदायसँग सहकार्य गरेर अगाडि बढ्ने हो, उनले भने, प्रतिस्पर्धी रूपमा जाने होइन । यसले नै सरकारको आधार निर्धारण गर्छ । राज्य आफ्ना कर्तव्यबाट विमुख भए लोकतान्त्रिक मूल्यमान्यतामा आधारित समाजवाद निर्माण गर्न नसकिनेसमेत उनको दाबी छ । राज्यका केही आधारभूत कर्तव्य छन् । त्यसबाट विमुख भयो भने हामीले संविधान निर्माण गर्नुअघि खोजेको लोकतान्त्रिक मूल्यमान्यतामा आधारित समाजवाद निर्माण गर्ने कुरा पूरा गर्न सक्दैनौं, खतिवडाले भने, तर त्यो समाजवाद भनेको गरिबी बाँड्ने समाजवादको कुरा होइन, समृद्धिसहितको समाजवाद भनेका छौं । समृद्धि आफैंमा न्यायपूर्ण हो । समृद्धिसहितको समाजवादमा पुग्ने बाटो लामो भएकाले त्यहाँसम्म पुग्न बलियो लोकतान्त्रिक संस्था आवश्यक हुनेमा उनको जोड छ । व्यक्तिगत स्वतन्त्रता र सामाजिक पुँजीको विकास पनि आवश्यक हुने उनले बताए । अहिलेको सरकार स्थिर रहने र अहिलेको राजनीतिक प्रणालीबाट पछि फर्किन कुनै दलले नचाहेको पनि उनले प्रस्ट्याए । अहिले सरकारको भूमिकालाई हाम्रो राजनीतिक प्रणालीले सोचेको छ, त्योभन्दा बाहिर जान्छ भन्ने कुनै दलले सोचेको छैन । त्यही भएर हाम्रो नीतिगत निरन्तरता कायम छ, खतिवडाले भने, हामी उदारवादी नीतिमा फर्किएका छैनौं भन्ने कुरा आएको छ । हामी आधारभूत कुराहरूबाट पछि फर्किन कुनै राजनीतिक दलले चाहेको छैन । त्यसमा स्थिरतामा छ भन्ने बुझे राम्रो हुन्छ । संघीयतापछि सबै पालिकामा आर्थिक स्रोत पुर्याउन सक्नु नै आफूहरूको सफल प्रयास भए पनि मुलुकले अपेक्षित समृद्धि प्राप्त हुन नसकेको सांसद एवं व्यवसायी विनोद चौधरीले बताए । अहिले यसरी सबै स्थानीय तहमा स्रोत पुर्याउन नसकिएको भए नागरिक तहबाट युद्ध सुरु हुने जोखिम रहेको उनको भनाइ छ । संघीयता कार्यान्वयनपछि आर्थिक स्रोतमा सबै पालिकाको पहुँच पुगे पनि त्यसबाट नतिजा ल्याउन धेरै काम गर्न बाँकी रहेको उनले जनाए । ०४८ सालको राजनीतिक परिवर्तनपछि कर्मचारीतन्त्रमा पनि राजनीति घुसेपछि जवाफदेहितामा कमी आएको उनले बताए । ०४८ सालको परिवर्तनपछि कर्मचारीतन्त्रमा राजनीतिक घुस्यो । सरकार बदलिएसँगै कर्मचारी पनि बदल्ने प्रवृत्ति अझै हाबी छ, उनले भने, राम्रो काम गर्न नसक्ने कमीकमजोरीको दोष सरकारले कर्मचारीलाई र कर्मचारीले सरकारलाई दिने प्रचलन बढ्यो ।कानुनभित्र रहेर धन आर्जन गर्दा पनि निजी क्षेत्र आलोचित हुनुपरेको चौधरीको भनाइ छ । मुलुकमा कुल लगानीको ८० प्रतिशत र कुल रोजगारीको करिब ८५ प्रतिशत योगदान निजी क्षेत्रको रहेका बेला यो क्षेत्रलाई राज्यले सम्मान गर्नुपर्ने हो । तर यहाँ धन आर्जन गर्ने उद्योगी व्यवसायीलाई नकारात्मक रूपमा हेरिन्छ । यो प्रवृत्ति कायम रहेसम्म निजी क्षेत्रले निर्धक्क रूपमा व्यवसाय गर्न नसकिने उनले जनाए । मुलुकको आर्थिक विकासका लागि उपलब्ध स्रोतसाधनको कुशल उपयोग गर्न जानेका व्यक्ति नीति निर्माण गर्ने ठाउँमा हुँदा राम्रो काम गर्न सकिन्छ भनेरै आफू राजनीतिमा होमिएको चौधरीले प्रस्ट्याए । निजी क्षेत्रका लागि लगानीमैत्री वातावरण बनाउनकै लागि धेरै वर्षसम्म सुझाव दिइयो । तर नीति निर्माताबाट निजी क्षेत्रका सुझाव सम्बोधन हुन सकेन । यसकारण म राजनीतिमा आएँ, उनले थपे, राष्ट्रिय पुँजी निर्माण र रोजगारी सिर्जनामा निजी क्षेत्रको योगदानको सम्मान राज्यले गर्न सकेन ।"
"नाका जोड्ने सडकमा मुख्य तगारो, बजेट अभाव","(काठमाडौं) नेपाली सेनाको जिम्मामा निर्माणाधीन नाका जोड्ने सडक आयोजनामा बजेटको समस्या भएको छ । उत्तरदक्षिण जोड्ने सडकमा पर्याप्त बजेट नहुँदा कामले गति लिन सकेको छैन । सेनाको जिम्मामा नाका जोड्ने २०३५६ किलोमिटर सडकको ट्र्याक खोल्ने काम भइरहेको छ । सबैभन्दा लामो दूरीको खण्ड हो, बेनीघाटआरुघाटलार्केभन्ज्याङ । धादिङको बेनीघाटदेखि गोरखाको लार्केपाससम्म यसको कुल दूरी १५४ किमि छ । जसमध्ये अप्ठ्यारो खण्ड ९२ किमिमा सेनाले काम गरिरहेको छ । यस खण्डमा ट्र्याक खोल्न थालेको ८ वर्षमा ३८५४० किमि काम सकिएको छ । ट्र्याक खोल्ने काम ०७३ माघ १२ मा सुरु भई ०८६८७ भित्र सक्नुपर्नेछ । तर अहिलेसम्म आधा काम पनि सकिएको छैन । ट्र्याक खोल्न चालु आर्थिक वर्षमा ७ करोड २२ लाख रुपैयाँ मात्र विनियोजन भएको छ । उक्त बजेटअनुसार चालु आर्थिक वर्षमा सेनाले दुई किमि मात्र ट्र्याक खोल्ने लक्ष्य राखेको छ । थोरै बजेटले गर्दा लक्ष्य पनि सोहीअनुसार निर्धारण गरिएको सेनाले जनाएको छ । अर्को लामो र महत्त्वपूर्ण सडक हो, दार्चुलाटिंकर सडकको तुसारपानीटिंकर । ट्र्याक खोल्नुपर्ने जुन खण्डको दूरी ७९ किमि छ । सेनाले ०७७ माघ २८ मा यो सडक निर्माणको जिम्मा लिएको हो । अहिलेसम्म १३५९० किमि मात्र ट्र्याक खोलिएको छ । यो सडक नबन्दा सर्वसाधारणले सदरमुकाम दार्चुलाबाट आफ्नै देश छाङरु, लिपुलेक, कालापानीलगायत ठाउँ जान भारतको बाटो प्रयोग गर्नुपर्ने बाध्यता छ । स्थानीय जनप्रतिनिधि, सांसदले पर्याप्त बजेट उपलब्ध गराएर छिटो काम सक्नेवातावरण बनाउनुपर्नेमा सरकारलाई दबाब दिइरहेका छन् । यो महत्त्वपूर्ण सडक भए पनि पर्याप्त बजेट अभावमा कामको गति बढाउन नसकिएको सैनिक प्रवक्ता एवं सहायक रथी गौरवकुमार केसीले बताए । यो सडकको दूरी लामो छ, यही गतिमा सडक बनाउने हो भने सक्नलाई वर्षौं लाग्छ, उनले भने, त्यसैले छिटो सक्न पर्याप्त बजेट र उपकरण बढाउनुपर्छ, त्यो हुन सकेको छैन । यस आयोजनाका लागि चालु आर्थिक वर्षमा ९ करोड रुपैयाँ बजेट रहेकाले उक्त रकमले १८ किमि नयाँ ट्र्याक खोल्ने र १२ किमि सडक स्तरोन्नति गर्ने लक्ष्य सेनाको छ । बजेट बढी भएको भए त्यहीअनुसार लक्ष्य निर्धारण गरेर ट्र्याक खोलिन्थ्यो, उनले भने, थोरै बजेट भएकाले चाहेर पनि धेरै काम गर्न सकिएको छैन ।यो सडक कञ्चनपुरको ब्रह्मदेवदेखि दार्चुलाको टिंकरसम्म ४२५ किमि छ । यसमा सडक विभागले बनाउन नसकेको अप्ठ्यारो खण्डको काम सेनालाई दिइएको हो । सेनाले आर्थिक वर्ष ०८८८९ भित्र उक्त खण्डको ट्र्याक खोल्ने काम सकिसक्नुपर्नेछ । सेनाले राष्ट्रिय गौरवको आयोजनाका रूपमा रहेको कोशी करिडोरको अप्ठ्यारो खण्डमा पनि ट्र्याक खोल्ने काम गरिरहेको छ । उक्त करिडोरको खाँदबारीकिमाथांकाको च्याम्ताङघोङघप्पा खण्डमा ०७७ माघ २४ मा ०८१८२ भित्र सक्ने सक्ने गरी निर्माणको जिम्मा दिइएको हो । खाँदबारीकिमाथांका सडकको दूरी १६२ किमि छ । यसमध्ये १०५१ किमि खण्डमा सेनाले ट्र्याक खोल्ने काम गरिरहेको छ । अहिलेसम्म ९११० किमि ट्र्याक खोलिसकिएको छ । यस आयोजनाका लागि ५ करोड २७ लाख रुपैयाँ विनियोजन भएकाले उक्त बजेटअनुसार मौरीभीरदेखि घोङघप्पासम्मको २०१ किमि ट्र्याक खोल्ने सेनाको लक्ष्य छ । कर्णाली करिडोरअन्तर्गत ट्र्याक खोलेर सेनाले गत आर्थिक वर्षको वैशाखमा हुम्ला सदरमुकाम सिमकोटलाई राष्ट्रिय सडक सञ्जालमा जोडेको छ । कालीकोटको खुलालुदेखि सिमकोट हुँदै हिल्सासम्मको कर्णाली करिडोरको दूरी २६९ किमि छ । यसमध्ये २२५ किमिमा सेनाले काम गरिरहेको छ । अहिलेसम्म १६५४० किमि सडकको ट्र्याक खोल्ने काम सकिएको छ । सोही दूरीमा पर्ने कालीकोटबाजुरा जोड्ने घाटपारीचौरबद्री गाउँभुक्काखोलाको ११५ किमि खण्डमा पनि ट्र्याक खोल्ने काम भइरहेको छ । चालु आर्थिक वर्षमा यस खण्डका लागि १० करोड २५ लाख रुपैयाँ विनियोजन गरिएको छ । मागअनुसार बजेट नहुँदा नाका जोड्ने सडकमा समग्र रूपमा प्रगति कम छ, जति बजेट उपलब्ध हुन्छ, त्यहीअनुसार काम र प्रगति हुने हो, प्रवक्ता केसीले भने, निर्माण गर्न सक्ने क्षमताअनुसार बजेट उपलब्ध हुन सके लक्ष्यभन्दा धेरै काम गर्न सकिन्थ्यो । पर्याप्त बजेट भएतोकिएकै समयमा काम सक्न समस्या नहुने उनको दाबी छ ।"
सवा अर्ब ऋण लिए पनि किसानलाई भुक्तानी दिन डीडीसीको कन्जुस्याइँ,"(काठमाडौं)किसानबाट लिएको दूधको बक्यौता तिर्न भन्दै दुग्ध विकास संस्थान (डीडीसी) ले अर्थ मन्त्रालयसँग १ अर्ब २५ करोड ऋण लिए पनि किसानलाई भुक्तानी गर्न सरकारले अझै पनि आनाकानी गरिरहेको छ । बक्यौता रकम एक अर्ब नाघेपछि डीडीसीले ०७८ यता चार पटक गरी सवा अर्ब रुपैयाँ ऋण लिइसकेको छ । गत भदौमा मात्रै अर्थसँग ६० करोड सहुलियत ऋण लिएको डीडीसीले किसानलाई ७ महिनादेखिकै पैसा तिरेको छैन । डीडीसीले समयमै भुक्तानी नगर्दा करिब दुई लाख किसान परिवार मारमा परेका छन् । दूध उत्पादन कम हुने सिजन भएकाले किसानलाई मासिक करिब २० करोड रुपैयाँ तिर्नुपर्छ । सात महिनाको हिसाब गर्दा १ अर्ब ४० करोडभन्दा बढी नै तिर्नुपर्नेछ, डीडीसीका एक कर्मचारीले भने, अर्थ मन्त्रालयले ऋण दियो तर सही व्यवस्थापन गर्न सकिएन । दीर्घकालीन योजना नहुँदा किसानलाई तिर्नुपर्ने बक्यौता बढेको बढ्यै भयो ।कात्तिक सकिनै लाग्दा डीडीसीमा चालु आर्थिक वर्षको बजेट स्वीकृत नभएको ती अधिकारीको भनाइ छ । बजेट स्वीकृत नहुँदा कार्ययोजना पास भएको छैन । व्यवस्थापनको दीर्घकालीन सोच नहुँदा डीडीसी परम्परागत रूपमै सञ्चालन हुँदै आएको छ । त्यसैले नगदै बिक्री गर्ने डीडीसीले किसानलाई सात महिनादेखि भुक्तानी नदिएको उनी बताउँछन् । निजी डेरीले किसानलाई तिर्नुपर्ने रकम भने तिरिरहेका छन् । निजी डेरी उद्योगएक कदम अगाडि नै छन्, तीअधिकारीले भने । हाल डीडीसीले आठ वटा आयोजनाबाट दूध संकलन गर्दै आएको छ । करिब १२ सय दुग्ध उत्पादक सहकारीमार्फत काभ्रे, सिन्धुपाल्चोक, इलाम, मोरङ, पाँचथर, बुटवल, कपिलवस्तु, तौलिहवालगायत ४६ भन्दा बढी जिल्लाबाट दूध संकलन हुन्छ । १२ सय सहकारीमा करिब दुई लाख किसान परिवारको संलग्नता छ । यी सबै जिल्लाका किसानले समयमै पैसा पाएका छैनन् ।किसानले पैसा नपाएको धेरै भयो । निजी र डीडीसीको गरी दसैंअगाडि नै साढे तीन अर्ब बक्यौता थियो, अहिले फेरि बढेर चार अर्ब पुगेको छ । डीडीसीको मात्रै डेढ अर्ब बक्यौता छ, केन्द्रीय दुग्ध सहकारी संघ लिमिटेडका अध्यक्ष अमर कुँवरले भने, तर किसानले पाउने भुक्तानी ढिला भएको भयै छ । कुँवरका अनुसार दूध उत्पादन बढ्ने सिजन आउँदै छ । यही बेला दही, आइसक्रिमलगायतको खपत भने घट्छ । दूध बिक्री नभए किसानलाई तिर्न थप जटिल हुने उनले बताए । चितवनका किसानले जेठयताको पैसा पाएका छैनन्, डीडीसीले चितवनमा मात्रै ३५ करोड तिर्नुपर्नेछ, चितवन जिल्ला दुग्ध उत्पादक सहकारी संघका अध्यक्ष किशोर बगालेले भने, अर्थ मन्त्रालयले ६० करोड रुपैयाँ दिएपछि अलिअलि बाँडियो तर जेठदेखिको पूरै बाँकी छ । डीडीसीले भुक्तानी नगर्दा चितवनमा मात्रै ४० हजार किसान मर्कामा परेका छन् ।धनकुटा जिल्ला दुग्ध संघका अध्यक्ष नारदबहादुर कटुवालको भनाइ पनि उस्तै छ । निजी डेरीको समस्या नभए पनि डीडीसीले समयमै भुक्तानी नगरेको उनले जनाए । यहाँका किसानले झन् वैशाखदेखिकै करिब ११ करोड रुपैयाँ भुक्तानी पाएका छैनन् । भुक्तानीको विषयमा पशुपन्छी विकास सचिवसँग बुझ्दा स्टक सामान सकिन लागेको, तत्काल पैसा दिन नसक्ने अवस्था रहेको बताउँदै आएका छन्, अध्यक्ष कटुवालले भने, किसानसँग दूध लिएर सर्वसाधारणलाई नगदै बिक्री गरिन्छ । त्यो पैसा कहाँ गयो ? सरकारसँग कुनै जवाफ छैन । यसले डीडीसीमा व्यापक घोटला भएको पुष्टि हुन्छ । राजनीतिक संगठनको घेराबन्दीका कारण डीडीसी डुब्ने अवस्थामा पुगेको उनको भनाइ छ । किसानको नाममा ऋण लिएर कर्मचारीलाई तलबभत्ता खुवाउने गरिन्छ, त्यही कारण किसानले पैसा पाउन सकेका छैनन्, उनले भने ।दुग्ध सहकारी संघ इलामका अध्यक्ष होम कट्टेलले पनि इलामका किसानले वैशाखकै पैसा नपाएको गुनासो गरे । भुक्तानीको विषयमा सरकारसँग पटकपटक सम्झौता भएको छ । पछिल्लो समय ०८१ असार १६ मा पनि भयो, उनले भने, तर किसानले पैसा पाएका छैनन्, इलामका किसानले करिब ९ करोड रुपैयाँ पाउन बाँकी छ ।सरकार, डेरी उद्योगी र संघबीच भएको सम्झौताअनुसार ०८० चैत मसान्तसम्म भुक्तानी हुन बाँकी रकम सबै डेरी उद्योगले ०८१ असार २७ सम्म गरिसक्ने सम्झौता थियो । वैशाख र जेठको बाँकी बक्यौता रकमको भुक्तानी ०८१ भदौ मसान्तसम्म गरिसक्ने भनिएको थियो । प्रत्येक डेरी उद्योगले दूध किनेबापत किसानलाई दिनुपर्ने भुक्तानी हरेक महिना दुई किस्तामा गर्ने, महिनाको पहिलो १५ दिनको भुक्तानी सोही महिनाको २५ भित्र र महिनाको पछिल्लो १५ दिनको भुक्तानी अर्को महिनाको १० भित्र गरिसक्ने सम्झौतामा भएको थियो । तर सम्झौता कार्यान्वयन हुन नसकेको कट्टेलले जनाए । गएको जेठयता किसानले त्यति भुक्तानी नपाएको डीडीसीका महाप्रबन्धक सूर्य पौडेलले स्विकारे ।"
बिजुलीको बिल तिर्न उद्योगीलाई १५ दिनको समय,"(काठमाडौं) नेपाल विद्युत् प्राधिकरणका कार्यकारी निर्देशक कुलमान घिसिङले डेडिकेटेड र ट्रंकलाइन बक्यौता विवादमा १५ दिनभित्र उद्योगीहरूले बक्यौता नतिरे प्राधिकरणले फेरि पनि आफ्नै प्रक्रियाअनुसार बक्यौता असुल्ने बताएका छन् । प्राधिकरणमा आयोजित पत्रकार सम्मेलनमा घिसिङले तोकिएको अवधिभित्र बक्यौता असुल नभए नेपाल सरकार र ऊर्जा, जलस्रोत तथा सिँचाइ मन्त्रालयसमेत बक्यौता उठाउन अघि बढ्ने दाबी गरे । डेडिकेटेड फिडर र ट्रंकलाइन बक्यौता विवाद नेपाल सरकार, ऊर्जा मन्त्रालय र प्राधिकरणको मात्र चासोको विषय नरहेको र यो सबैको चासोको विषय रहेको उनको भनाइ छ । उद्योगीहरूले यसअघि नै पठाएको बिलअनुसार बक्यौता तिर्नुपर्नेसमेत उनले जनाए । टीओडी मिटर (टाइम अफ डे) कै आधारमा उद्योगीहरूलाई बक्यौता तिर्न प्राधिकरणले बिल पठाएको र त्यसमा कुनै परिवर्तन नहुने उनले बताए । नियामक निकाय र अदालतले पनि यसलाई ठीक भनेर ९० भन्दा बढी मुद्दाको फैसला गरिसकेको उनको भनाइ छ । विद्युत् नियमन आयोगले पनि सोहीअनुसार महसुल उठाउन निर्देशन दिइसकेको छ । त्यसैले बिलमा कुनै परिवर्तन हुँदैन । पहिला पठाएको बिलअनुसार नै उद्योगीहरूले महसुल तिर्नुपर्छ, घिसिङले भने । प्राधिकरणले बक्यौता बुझाउन उद्योगीलाई किस्ताबन्दीको सुविधा दिए पनि उद्योगीहरूले त्यसको सदुपयोग नगरेको समेत उनले जनाए । मन्त्रिपरिषद्को निर्देशनअनुसार बक्यौता नतिरेका उद्योगीको लाइन जोडिएको छ, अब उद्योगीहरूले बक्यौता बुझाउनुपर्छ, उनले भने, यसबीचमा बक्यौता उठाउन सरकार, ऊर्जा, जलस्रोत तथा सिँचाइ मन्त्रालयलगायत सबैले सहयोग गर्नुपर्छ ।डेडिकेटेड र ट्रंकलाइन सुविधा लिएकामध्ये २८ बाहेक अन्य उद्योगीले किस्ताबन्दी सुविधा लिएर बक्यौता तिर्न थालेको समेत घिसिङले बताए । ठूला घरानाका उद्योगले महसुल नतिर्दा ग्राहकले पनि शुल्क तिर्न गाह्रो मानिरहेको उनको भनाइ छ । बक्यौता समयमै नउठे प्राधिकरणको वित्तीय अवस्था नै खराब हुन सक्ने उनको भनाइ छ । उत्पादन र प्रसारणलाइन निर्माण तथा नगद प्रवाहमै ठूलो समस्या आउन सक्ने जोखिम रहेको पनि जनाए । विद्युत् नियमन आयोगबाहेक अन्यले बिल ठीक होइन भन्न नमिल्ने र बिलमा चित्त नबुझे सम्बन्धित निकायमा जान उद्योगीलाई बाटो खुला रहेको घिसिङले बताए । प्राधिकरणको खरिद प्रक्रिया र उपकरण मौज्दातको विषयमा घिसिङले प्रचलित कानुनअनुसार नै खरिद प्रक्रिया अघि बढाइएको प्रस्ट्याए । पटकपटक कानुनअनुसार गरिएको कारबाही मन्त्रिपरिषद्, मन्त्रीस्तरीय र विद्युत् नियमन आयोगको निर्णयअनुसार फुकुवा गरिँदै आएको उनको भनाइ छ । पटकपटक ताकेता गर्दा पनि उद्योगीहरूले बक्यौता तिर्न अस्वीकार गरेको घिसिङले गुनासो गरे । महसुल भुक्तानीका लागि पटकपटक ताकेता र सार्वजनिक सूचनाबाट अनुरोध गरिए पनि उद्योगीले अस्वीकार गरेपछि कानुनअनुसार बक्यौता रहेका उद्योगको लाइन काटिएको उनले बताए । नेपालमा औद्योगिक वातावरण बिगार्न लागियो भनेर गरिएको प्रचार सत्य नभएको घिसिङको भनाइ छ ।प्राधिकरणले बक्यौता बुझाउन उद्योगीलाई किस्ताबन्दीको सुविधादिएको भए पनि उद्योगीहरूले त्यसको सदुपयोग नगरेको समेत उनले जनाए । मन्त्रिपरिषद्को निर्देशनअनुसार बक्यौता नतिरेका उद्योगीको लाइन जोडिएको छ, अब उद्योगीहरूले बक्यौता बुझाउनैपर्छ, उनले भने ।"
अर्थ संक्षेप,काठमाडौं (कास) नेपालभारत उद्योग संघले नेपालमा खाद्य उद्योगको प्रविधिगत क्षमता अभिवृद्धिमा सहयोग पुर्याउन तयार रहेको जनाएको छ । बुधबार भारतीय केन्द्रीय खाद्य प्रविधि अनुसन्धान संस्था (सीएफटीआरआई) का प्रतिनिधिमण्डलले संघसँगका अध्यक्ष सुनील केसी र नेपाली प्रतिनिधिसँगको काठमाडौंमा भएको भेटमा उक्त सहयोग गर्ने जानकारी दिइएको हो । सीएफटीआरआईका प्रमुख उमेश ह्यांगलोर हेब्बरको नेतृत्वमा आएको भारतीय टोलीलाई संघ अध्यक्ष केसीले स्वागत गरेका थिए । सोही अवसरमा उनले नेपालमा खाद्य उद्योगको प्रविधिगत क्षमता अभिवृद्धिमा सहयोग पुर्याउन सकिने र यससँग सम्बन्धित विषयमा सहकार्य गर्न सकिने बताएका हुन् ।इन्फोडेभलपर्स र सांग्रिला बैंकबीच व्यावसायिक समझदारी काठमाडौं (कास) इन्फोडेभलपर्स र सांग्रिला डेभलपमेन्ट बैंकबीच व्यावसायिक सेवाका लागि समझदारी भएको छ । बुधबार एक समारोहबीच इन्फोडेभलपर्स र बैंकबीच इन्फोडेभलपर्सको कम्प्रिहेन्सिभ रिकन्सिलेसन सिस्टक प्रणाली लागू गर्न सम्झौता भएको हो । उक्त सम्झौतासँगै बैंकले प्रवाह गर्ने सेवाहरू स्वचालित र सरल बनाउन उक्त सिस्टमले भूमिका खेल्ने जनाइएको छ । उक्त सम्झौतामा इन्फोडेभलपर्सका निर्देशक अर्बिन प्रधान र बैंकका प्रमुख सञ्चालन अधिकृत अपूर्वप्रसाद जोशीले हस्ताक्षर गरे । हिमालयन क्यापिटलको ७ प्रतिशत नगद लाभांशकाठमाडौं (कास) हिमालयन क्यापिटलले आफ्ना सेयरधनीलाई ७ प्रतिशत नगद लाभांश वितरण गर्ने प्रस्ताव पारित गरेको छ । कम्पनीको सातौं वार्षिक साधारणसभाले बुधबार उक्त लाभांश वितरण गर्ने प्रस्ताव पारित गरेको हो । सभाले आर्थिक वर्ष ०८०८१ को सञ्चालक समितिको प्रतिवेदन पारितसमेत गरिएको कम्पनीले बताएको छ । सोही समितिले साधारणसभामा संस्थाका सञ्चालकको पुनर्नियुक्तिसम्बन्धी प्रस्ताव पनि अनुमोदन गरेको कम्पनीले जारी गरेको विज्ञप्तिमा उल्लेख छ ।सुजल डेरीको ॅडिलाइट डेरी वाइटनरकाठमाडौं (कास) सुजल डेरीले बजारमा आफ्नो नयाँ उत्पादन डिलाइट डेरी वाइटनर ल्याएको छ । उक्त उत्पादन चियाका लागि अनुपम रहेको कम्पनीको दाबी छ । साथै कम्पनीका अनुसार सो एक उत्पादन मात्र नभई नेपालीको जीवनशैलीसमेत भएको कम्पनीद्वारा जारी विज्ञप्तिमा उल्लेख छ । उक्त उत्पादन गाई र भैंसीको दूधबाट आधुनिक स्प्रे ड्राइङ प्रविधिको प्रयोग गरी बनाइएको कम्पनीको भनाइ छ । त्यसको क्रिमीपनले चियाको स्वादलाई अझ बढाउने विज्ञप्तिमा जनाइएको छ । सुजल डिलाइटको मूल्य बजारमा ४ सय ग्रामको ४७० र ८ सय ग्रामको ९ सय रुपैयाँ पर्ने कम्पनीले जानकारी दिएको छ ।
कांग्रेस उपसभापति गुरुङसँग सीआईबीमा बयान,"(काठमाडौं)ललितपुरको मितेरी सहकारीको रकम ठगी प्रकरणमा मुछिएका कांग्रेस उपसभापति तथा सांसद धनराज गुरुङसँग प्रहरीले बयान कागज गराएको छ । प्रहरीको केन्द्रीय अनुसन्धान ब्युरो (सीआईबी) ले बुधबार लाजिम्पाटस्थित कार्यालयमै बोलाएर कागज गराएको हो । करिब साढे ४ घण्टा भएको बयानमा गुरुङले सहकारी ठगीमा आफू संलग्न नरहेको तर सहकारीका कारण आफ्नो घरबार बिग्रिएर उल्टै पीडित हुन पुगेको जिकिर गरेका छन् । उनले श्रीमती ज्योति गुरुङसँग भएको सम्बन्धविच्छेद सक्कली रहेको दाबी गरेका छन् । सम्बन्धविच्छेदको कारण सहकारी नै भएको उनको भनाइ छ । रकम हिनामिना चाल पाएपछि मितेरी सहकारीका सञ्चालकहरूले धनराज र उनकी तत्कालीन पत्नी ज्योति गुरुङसहितलाई उपस्थित गराएर २०७६ पुस १६ मा छलफल गराएका थिए । त्यसको दुई महिनापछि धनराज र ज्योतिले ललितपुर अदालतमा सम्बन्धविच्छेद गरेका थिए ।सीआईबी प्रमुख एआईजी दीपक थापाका अनुसार बयानमा गुरुङले सम्बन्धविच्छेदका क्रममा पहिलेका सबै ऋण आफैंले सकार्ने, छोराछोरीको लालनपालन आफैं गर्ने र त्यसबापत ज्योतिले अंश दाबी नगर्ने सम्झौता भएको उल्लेख गरेका छन् । सहमतिअनुसार नै विच्छेदअघि र पछि मितेरी सहकारीबाट लिएको ऋणको साँवाब्याजसहित ८४ लाख रुपैयाँ चुक्ता गरिसकेको पनि उनले बयानमा बताएका छन् । गुरुङले सम्बन्धविच्छेदको १ वर्षपछि सहकारीबाट १२ लाख रुपैयाँ ऋण लिएका थिए । उक्त ऋण लिँदा र २०७९ को आम निर्वाचनमा उम्मेदवारी मनोनयन गर्दा पत्नीको नाम ज्योति गुरुङ लेखिएकाले नक्कली सम्बन्धविच्छेद गरेको आरोप पूर्वकानुनमन्त्री गुरुङमाथि लाग्दै आएको छ । बचतकर्ताले पाउने सुविधाअन्तर्गत आफूले छोरालाई विदेश पठाउन मितेरी सहकारीबाट ऋण लिएको बयान गुरुङले सीआईबीमा दिएका छन् । हालसम्म खुलेका प्रमाणमा गुरुङले सहकारीबाट लिएको सबै रकम चुक्ता गरिसकेको देखिएको सीआईबी प्रमुख थापाले बताए । हाल फरार रहेका व्यक्तिहरू पक्राउ परेका बखत खुलेका तथ्य र प्रमाणबाट यसबारे अरू विषय अघि बढ्न सक्छ, उनले भने । मितेरी सहकारीका अध्यक्ष कुम्भराज गुरुङसँग सीआईबीले यसअघि नै गराएको बयान कागजमा धनराजले सहकारीबाट लिएको ऋण तिरेको उल्लेख छ । नेता गुरुङमाथि श्रीमतीलाई अघि सारेर मितेर सहकारीको रकम हिनामिना गरेको आरोप लाग्दै आएको छ । मितेरीका सञ्चालक बोधविक्रम थापाले ज्योति गुरुङ, धनराज गुरुङ, ज्योति भण्डारी, सुजन शाक्य, हितमान थापा, प्रकाश यादव, दिनेश भण्डारीलगायत ११ जनामाथि अनुसन्धान गर्न माग गर्दै गत साउनमा वाग्मती प्रदेशको सहकारी मन्त्रालयमा उजुरी दिएका थिए । त्यसको बोधार्थ सीआईबीमा पनि पुगेको थियो । सम्बन्धित स्थानीय तह, प्रदेश सरकार वा संघ मातहतको सहकारी, सरकारी, संसदीय छानबिन अध्ययन प्रतिवेदनका आधारमा मात्रै अनुसन्धान गर्न सकिने भन्दै सीआईबी त्यति बेला पन्छिएको थियो । प्रदेशको सहकारी मन्त्रालयले भने उजुरीमा उल्लिखित धनराज गुरुङसहित ६ जनाको नाम हटाएर ज्योति गुरुङ, ज्योतिबहादुर भण्डारी, सुजन शाक्य, हितमान थापा र प्रकाश यादवविरुद्ध मात्रै अनुसन्धान एवं कारबाही अघि बढाउन सीआईबीलाई पत्र लेखेको थियो । वाग्मती प्रदेशमा कांग्रेसका बहादुरसिंह लामा मुख्यमन्त्री र कांग्रेसकै विमल ठकुरी सहकारीमन्त्री रहेकाले पार्टीका केन्द्रीय उपसभापति गुरुङलाई जोगाउन नाम हटाइएको भनी आलोचना हुँदै आएको थियो ।सीआईबीका अनुसार ज्योति गुरुङ, ज्योति भण्डारीलगायतको योजनामा मितेरीबाट भएको हिनामिना रकम ब्याज जोड्दा १४ करोड ८१ लाख पुगेको छ । ज्योति गुरुङ र ज्योति भण्डारीविरुद्ध सीआईबीले इन्टरपोलमार्फत रेड नोटिस जारी गराइसकेको छ । उनीहरू फरार रहेकै बेला सीआईबीले धनराज गुरुङसँग बयान लिएको हो । ज्योति गुरुङ कांग्रेस नेता गुरुङकै सिफारिसमा २०५७ जेठ १२ मा सहायकस्तरको कर्मचारीका रूपमा मितेरीमा प्रवेश गरेकी थिइन् । उनी २०५७ साउन २५ मा लेखापाल, २०७० वैशाख ४ मा वरिष्ठ लेखापाल हुँदै २०७५ वैशाख ४ मा संस्थाको महाप्रबन्धक बनेकी थिइन् । उनी महाप्रबन्धक भएपछि अनियमितताको शृंखला अघि बढेको देखिन्छ । ज्योति गुरुङले महाप्रबन्धक भएपछि ज्योतिबहादुर भण्डारीलाई सहकारीको रकम मिटरब्याजमा दिन थालेकी थिइन् । ज्योति गुरुङले सहकारीबाट ३० लाख, ४० लाख, ५० लाख गर्दै सापटी दिने गरेकामा भण्डारीले बढी ब्याजसहित फिर्ता गर्दै आएका थिए । भण्डारीलाई मिटरब्याजमै करिब साढे ३ करोड लगाएपछि भने रकम फिर्ता भएन, भण्डारी नै फरार भए । त्यसपछि सहकारीको रकम अपचलन अरूले पनि चाल पाएका थिए । सहकारीमा हिनामिना भएको रकमसँग आफ्नो कुनै साइनो नरहेको कांग्रेस नेता गुरुङले बयानमा उल्लेख गरेका छन् । मैले सहकारीलाई भुक्तानी गर्नुपर्ने ८४ लाख रुपैयाँ सहकारीलाई तिरिसकेको छु, यसकै लागि घर पनि बेचें, उनले बयानमा भनेका छन्,साँवाब्याज तिरिसकेको म कसरी सहकारी ठग भएँ ? धनराज गुरुङले सहकारीको ऋण तिर्न घर बेचेको दाबी गरिरहेका बेला उनले करछली र ललिता निवास जग्गा हिनामिनामा दोषी ठहर भएका व्यापारी मीनबहादुर गुरुङबाट स्वार्थ बाझिने गरी ९१ लाख २५ हजार ६ सय ३४ रुपैयाँ लिएको तथ्य बाहिर आयो । उक्तरकम सहकारीकै ऋण तिर्न लिएको धनराजको जिकिर छ ।"
लेक लागेर तीन वर्षमा ३७ को मृत्यु,"म्याग्दी (कास) हिमालपारिको मुक्तिनाथ, कोरला नाका, थोरङ्लापास तथा तिलिचो ताल जाने तीर्थयात्रु एवं पर्यटक लेक लागेर (हाइअल्टिच्युट सिक्नेस) ज्यान गुमाउने क्रम बढेको छ । पछिल्ला तीन वर्षमा मुस्ताङ घुम्न आएका ३७ जनाले लेक लागेर ज्यान गुमाएका छन् । जिल्लामा लेक लागेकै कारण मृत्यु हुने र बिरामी पर्ने को संख्या शून्यमा झार्ने अभियान सुरु गरिएको छ । चालु आर्थिक वर्षको पहिलो ३ महिनामा मात्र ५ जनाको लेक लागेर मृत्यु भएको जिल्ला प्रशासन कार्यालयले जनाएको छ । उनीहरूमध्ये ३ जना बाह्य मुलुकका पर्यटक हुन् । सोही समयमा लेक लागेका १३ स्वदेशी एवं विदेशी पर्यटकलाई भने उद्धार गरिएको थियो । जिल्ला प्रहरी कार्यालयका अनुसार गत आर्थिक वर्षमा ३ स्वदेशीसहित १४ जनाको मुस्ताङमा लेक लागेर मृत्यु भएको थियो । आव ०७९०८० मा १२ र ०७८०७९ मा ६ जनाको लेक लागेर ज्यान गएको थियो । अधिकांशको मुक्तिनाथको रानीपौवादेखि मुक्तिनाथ मन्दिरसम्मको करिब एक किलोमिटर क्षेत्रमा ज्यान गएको हो । लोमन्थाङ गाउँपालिकाका अध्यक्ष टसी न्हर्बु गुरुङका अनुसार शनिबार मात्र पाल्पाबाट कोरला घुम्न गएकी १७ वर्षीया युवती लोमान्थाङमा अक्सिजन नपुगेर बेहोस भएकी थिइन् । जिल्ला प्रशासन कार्यालयको अगुवाइमा मुस्ताङमा लेक लाग्दा हुने लक्षण र अपनाउनुपर्ने सावधानी उल्लेख गरिएका होर्डिङ बोर्ड राख्ने, पर्यटकको हातहातमा पुग्ने गरी पर्चा बाँड्ने अभियान थालिएको छ । तल्लो क्षेत्रबाट गाडीमा यात्रु सोझै मुस्ताङको पनि उपल्लो भेगमा पुग्छन् । त्यही कारण यात्रुमा स्वास्थ्य समस्या आउने गरेको छ, मुस्ताङका प्रमुख जिल्ला अधिकारी विष्णुप्रसाद भुसालले भने । जिल्ला अस्पताल मुस्ताङका अनुसार तल्लो क्षेत्रबाट गाडीमा एक्कासि ३ हजार मिटरभन्दा बढी उचाइमा पुग्दा श्वासप्रश्वासमा समस्या हुने गरेको छ । मुस्ताङ घुम्न वा तीर्थाटनमा आएका पर्यटकले जोमसोम वा कागबेनीमा एक रात बसेर मौसमसँग घुलमिल भएर मात्र अर्को दिन मुक्तिनाथ, कोरला, थोरङ्ला वा तिलिचो ताल जस्ता उपल्लो क्षेत्रमा उक्लिनु उपयुक्त हुने स्थानीय बताउँछन् ।"
भैरहवामा लामिछानेको बयान आज पनि हुँदै,"(बुटवल)सहकारी ठगी र संगठित अपराधको कसुर अनुसन्धानका लागि पोखराबाट भैरहवा ल्याइएका पूर्वगृहमन्त्री एवं रास्वपाका सभापति रवि लामिछानेको बयान बिहीबार पनि हुने भएको छ । मंगलबार र बुधबार गरी १३ घण्टाभन्दा बढी लगाएर लिइएको बयानका क्रममा उनले बुटवलको सुप्रिम सहकारीबाट आफ्नो नाममा प्रवाह भएको ऋणबारे अनभिज्ञता व्यक्त गरेका छन् । गोर्खा मिडिया नेटवर्क प्रालिका पूर्वप्रबन्ध निर्देशक लामिछानेसँग बुधबार बिहान सवा १० बजेदेखि जिल्ला सरकारी वकिल कार्यालय रूपन्देहीमा बयान लिइएको थियो । जिल्ला न्यायाधिवक्ता प्रेमराज पौडेलसहित सरकारी अनुसन्धान अधिकृतहरूको टोलीले बुधबार ८ घण्टाभन्दा बढी समय बयान लिएको थियो । बयानका क्रममा दुई दिनमा गरी ५० भन्दा बढी प्रश्न सोधिएको र यसअघि नै तयार गरिएका झन्डै १५ प्रश्न सोध्न बाँकी रहेको अनुसन्धान अधिकारीहरूले जनाएका छन् । जिल्ला सरकारी कार्यालयका न्यायाधिवक्ता पौडेलले सहकारी ठगी र संगठित अपराधसम्बन्धी कसुरकै विषयमा लामिछानेसँग सवालजवाफ भइरहेको बताए । हामीले सहकारी ठगी र संगठित अपराधकै कसुरसम्बन्धी प्रश्नहरू गरेका छौं, उनले भने, बिहीबार पूरक प्रश्नहरू धेरै नभए बयान सकिन्छ । लिइएको बयानको रुजु बाँकी रहेको उनले जानकारी दिए । बयानमा उपस्थित सुरक्षा अधिकारीहरूका अनुसार धेरै प्रश्नमा लामिछानेले आफ्नो संलग्नता इन्कार गरेका छन् । कतिपय प्रश्नमा आफू संलग्न भएको प्रमाण खोज्दै उहाँले तर्कसहित कुरा पनि राख्नुभएको छ, एक सुरक्षा अधिकारीले भने, धेरै प्रश्नमा उहाँले जीबी राईतर्फ औंल्याउनुभयो ।मंगलबार बयान सकेर निस्किने क्रममा सरकारी वकिल कार्यालयबाटै लामिछानेले बाघ खोरमा थुनेर स्याल हुँदैन भन्ने अभिव्यक्ति दिएका कारण बुधबार भने बयानका लागि लैजाने क्रममा प्रहरीले कडा सुरक्षा व्यवस्था अपनाएको थियो । लामिछानेलाई भित्र लैजाने र निकाल्ने बेला सरकारी वकिल कार्यालयमा माथिल्लो तलाको बरन्डामा समेत प्रहरी सुरक्षा घेरा बनाइएको थियो । लामिछानेलाई बुधबार पनि जिल्ला प्रहरी कार्यालयको छुट्टै हिरासत कक्षमा राखिएको छ । बुटवल उपमहानगरपालिका९ मा कार्यालय रहेको सुप्रिम सहकारीबाट लामिछानेका नाममा २०७७ चैत १८ मा २ करोड ऋण प्रवाह भएको थियो । सहकारी संस्थाले सेवाशुल्क काटेपछि १ करोड ९६ लाख रुपैयाँ गोर्खा मिडियामा जम्मा गरिएको थियो । लामिछाने र रोशनी गुरुङका नामबाट छुट्टै १ करोड रुपैयाँ पनि ग्लोबल आईएमई बैंकमा रहेको गोर्खा मिडियाको खातामा जम्मा गरिएको थियो । ऋण प्रवाह भएका बेला लामिछाने गोर्खा मिडियामा प्रबन्ध निर्देशक थिए ।प्रहरीले अहिले तयार गरिरहेको पूरक अभियोगपत्रमा लामिछानेका नाममा प्रवाह गरिएको ऋणको भौचर सुप्रिम सहकारीका व्यवस्थापक सागर केसीले सदर गरेको उल्लेख छ । गुल्मीको मालिका गाउँपालिका८ घर भएका केसी फरार छन् । बयानका क्रममा भने लामिछानेले केसी र रोशनी गुरुङ दुवैलाई नचिनेको दाबी गरेका छन् । सुप्रिम सहकारीकी कर्मचारी गुरुङ यसअघि नै जिल्ला अदालतको आदेशले धरौटीमा रिहा भएकी छन् । सहकारीका अध्यक्ष ओमप्रकाश गुरुङ भने पुर्पक्षका लागि जिल्ला कारागार रूपन्देहीमा छन् ।सुप्रिम सहकारीका १० हजार ३ सय ९१ बचतकर्ताले जम्मा गरेको १ अर्ब ७ करोडमध्ये झन्डै ७८ करोड रुपैयाँ अनियमित तबरले विभिन्न संघसंस्थामा लगेर खर्च गरिएको छ । संस्थाका पूर्वअध्यक्ष एवं अहिलेका संरक्षक गितेन्द्रबाबु (जीबी) राई, तत्कालीन सचिव दीपेश पुन, व्यवस्थापक केसीसहित ३२ जनाभन्दा बढी व्यक्तिले अनधिकृत रूपमा रकम लगेर खर्च गरेको अनुसन्धानबाट खुलेको छ । गोर्खा मिडियाकै पूर्वउपाध्यक्ष छविलाल जोशी बञ्जाडेका नाममा पनि २०७७ माघ २९ मा २ करोड ५० लाख रुपैयाँ ऋण प्रवाह भएको अनुसन्धानबाट देखिएको छ । जोशीसँग रूपन्देही प्रहरीले यसअघि नै बयान लिइसकेको छ ।"
प्रेस काउन्सिलको निगरानीमा सामाजिक सञ्जाल,"काठमाडौं (कास) प्रेस काउन्सिल नेपालले सामाजिक सञ्जाल युट्युब र फेसबुकमा राखिएका समाचार सामग्रीमाथि निगरानी सुरु गरेको छ । सामाजिक सञ्जालमा सम्प्रेषित सामग्रीलाई तथ्यपूर्ण र विश्वसनीय बनाउन भन्दै काउन्सिलले कार्यविधि निर्माण गरेर निगरानी थालेको हो । मिडियाको नियामक निकाय काउन्सिलले आम सञ्चारमाध्यमसँग सम्बद्ध भएका र नभएका युट्युब च्यानल तथा फेसबुक पेजमा सञ्चालकको नाम, ठेगाना प्रस्ट राख्न र तथ्यपूर्ण समाचार सम्प्रेषण गर्न अपिल गरेको छ । काउन्सिलका सहप्रवक्ता एवम् सूचना अधिकारी रामशरण बोहराद्वारा जारी प्रेस विज्ञप्तिमा युट्युब, अनलाइन टीभीसहित सामाजिक सञ्जालका पेजहरूको प्रयोगमा सहजता ल्याउन र व्यवस्थित बनाउन बेग्लै कार्यविधि बनाएर कार्यान्वयनमा ल्याइएको उल्लेख छ ।मिडियाका युट्युब च्यानल एवम् फेसबुक पेजबाट सम्प्रेषित सामग्रीका सम्बन्धमा उजुरी आए वा स्वअनुगमनबाट देखिए पत्रकार आचारसंहिताको व्यवस्थाबमोजिम नै कारबाही हुने काउन्सिलले जनाएको छ । काउन्सिलका अनुसार अन्य सामाजिक सञ्जालबाट अफवाह फैलाउने, द्वन्द्व बढाउने, अन्धविश्वासलाई प्रश्रय दिने, अश्लील सामग्री, अशिष्ट र अमर्यादित गतिविधि समेटिएको सामग्री सम्प्रेषण भएको देखिए अनुसन्धान गरी कारबाही गर्न नेपाल प्रहरी (साइबर ब्युरो)मा पत्राचार गर्ने गरिएको छ ।प्रचलित कानुनअनुसार दर्ता भई स्थापित सञ्चारमाध्यमप्रति कतिपय सामाजिक सञ्जाल (युट्युब र फेसबुक पेज) बाट वितृष्णा फैलाउने गरी गलत भाष्य निर्माण गर्न भएका प्रयासप्रति काउन्सिलको गम्भीर ध्यानाकर्षण भएको विज्ञप्तिमा उल्लेख छ । सामाजिक सञ्जाल दुरुपयोग गरी भ्रमपूर्ण, अफवाहपूर्ण, गालीगलौजपूर्ण सामग्री सम्प्रेषण भइरहेको विशेष अनुगमनमा पाइएको काउन्सिलले जनाएको छ । सामाजिक सञ्जालमा भेटिने कतिपय अमर्यादित, अशिष्ट र तथ्यहीन सामग्रीले जनमानसमा अन्योलसमेत सिर्जना गरेको विज्ञप्तिमा उल्लेख छ । यस्ता गतिविधिलाई गम्भीर रूपमा लिई समाधानका लागि राज्यका निकायहरूसँग समन्वय र सहजीकरण गरिरहेको पनि काउन्सिलले जनाएको छ । कुनै सूचना प्रकाशित गर्नुअघि विश्वसनीयताको परीक्षण गर्नुपर्छ । आफूले सम्प्रेषण गरेका सामग्रीउपर हुने विचार वा कमेन्टबाट सिर्जित परिस्थितिको सार्वजनिक एवम् कानुनी जवाफदेहिता पनि स्वयम् सञ्चारमाध्यम एवम् सम्बद्ध सामाजिक सञ्जालको हुन्छ, काउन्सिलका अध्यक्ष बालकृष्ण बस्नेतले भने, आधिकारिक र विश्वसनीय सूचना प्रवाहबाट मात्र पत्रकारिता बलियो र प्रभावकारी हुन्छ । सामाजिक सञ्जालहरू पनि त्यसैका लागि सदुपयोग गर्न सके अहिले देखिएका कतिपय भ्रम आफैं हट्दै जानेछन् । मिडियाको आवरणमा रहेका पेजमा आबद्ध व्यक्तिहरूले विज्ञापनका लागि अनावश्यक दबाब दिने, बार्गेनिङ गर्ने र मागबमोजिम नभए वा विज्ञापन दिन अस्वीकार गरे त्यस संस्था, कम्पनी एवम् व्यक्तिका बारेमा तथ्यहीन, आधारहीन, अपुष्ट आरोप लगाई मिथ्या सूचना प्रकाशन र प्रसारण गरेको गुनासो प्राप्त भइरहेको काउन्सिलले जनाएको छ । यस्ता गतिविधि तत्काल रोक्न प्रेस काउन्सिल सम्बद्ध सबैलाई सचेत गराउन चाहन्छ, विज्ञप्तिमा भनिएको छ ।सत्य, तथ्य एवम् सन्तुलित सूचना प्रवाह गर्न सके मात्र सामाजिक सञ्जालप्रति जनविश्वास बढ्ने प्रेस काउन्सिलको धारणा छ । सञ्चार क्षेत्रलाई व्यवस्थित, विश्वसनीय, मर्यादित र प्रतिष्ठापूर्ण बनाउन प्रेस स्वतन्त्रताको पूर्ण कार्यान्वयन हुनुपर्नेमा काउन्सिलले जोड दिएको छ ।"
१० औं राष्ट्रिय खेलकुद घोषित मितिमा नहुने,"(वीरेन्द्रनगर)कर्णाली प्रदेशमा हुने भनिएको १० औं राष्ट्रिय खेलकुद तोकिएको मितिमा नहुने निश्चित भएको छ । केही महिनाअघि नै १० औं राष्ट्रिय खेलकुद समयमै नहुने संकेत भएको थियो । अब तोकिएको मितिमा प्रतियोगिता नहुने पक्का भएको हो । कर्णाली खेलकुद परिषद्का सदस्यसचिव विश्वमित्र सञ्ज्यालले १० औं राष्ट्रिय खेलकुद तोकिएको मितिमा नहुने निश्चित भएको बताएका छन् । के कारणले तोकिएको समयमा भएन र अब कहिले हुन्छ भन्ने विषय युवा तथा खेलकुद मन्त्रालय र राष्ट्रिय खेलकुद परिषद्को हातमा छ, उनले भने, कहिले गर्ने भनेर अहिलेसम्म निर्णय भइसकेको छैन । मंसिर २ देखि ९ गतेसम्म कर्णालीमा १० औं राष्ट्रिय खेलकुदको आयोजना मिति तोकिएको थियो । दुई वर्षअघि पोखरामा सम्पन्न नवौं राष्ट्रिय खेलकुदबाट १० औं राष्ट्रिय खेलकुद कर्णालीले गर्ने गरी झण्डा हस्तान्तरण गरिएको थियो । निर्णय कार्यान्वयन नहुनु दुःखद हो, उनले भने, तोकिएकै समयमा खेदकुद नभएर केही नभएको देखिए पनि २४ वर्षपछि यसको असर पक्कै देखिन्छ । आधिकारिक निकायले यो मितिमा नभएपछि अब यो मितिमा हुन्छ भनेर खेलाडी, प्रशिक्षक र आम खेलप्रेमीलाई जानकारी दिन जरुरी भएको सञ्ज्यालले बताए । छिटोभन्दा छिटो १० औं राष्ट्रिय खेलकुदको मितिको टुंगो लगाउनुपर्ने उनको जिकिर छ । राष्ट्रिय खेलकुद परिषद् र खेलकुद मन्त्रालयको धारणा बुझ्न र छिटो मिति टुंगो लगाउन आफू राजधानी काठमाडौं पुगेको सञ्ज्यालले जानकारी गराए । बजेट निकासा नभएको र मिति पनि निश्चित नभएकाले खेलाडीहरू पनि बन्द प्रशिक्षणमा छैनन् । प्रदेश सरकारले प्रतियोगिताको मिति टुंगो लाग्दा मात्र थप बजेट दिने भनेपछि खेलाडीहरू विना प्रशिक्षण घरमै छन् । प्रतियोगिताको मिति टुंगो नलागेको र तयारीका लागि बजेट पनि नआएकाले असोज पहिलो साताबाट बन्द प्रशिक्षण रोकिएको हो । यसअघि ८ खेलका लागि खेलाडीहरू बन्द प्रशिक्षणमा थिए । यता कर्णाली खेलकुद परिषद्ले भने १० औं राष्ट्रियका लागि आफूहरू तयार भएको दाबी गर्दै यसका लागि प्रदेश रंगशालाको काम लगभग पूरा भएको जनाएको छ । अब रंगशालाको २३ प्रतिशत काम मात्र बाँकी रहेको सदस्यसचिव सञ्ज्यालले बताए । उनका अनुसार छाना लगाउने काम मात्र बाँकी रहेकाले १२ दिनमा पूरा हुनेछ । राष्ट्रिय खेलकुदको मिति तोकियो भने कर्णालीका खेल संरचनाहरू तयार भएको सञ्ज्यालको दाबी छ । उनले भने, प्रतियोगिता हुने नै भयो भने १०१५ दिनअघि गर्ने सरसफाइ, पानी जोड्नेलगायत सामान्य मर्मतका काम मात्र बाँकी छन् । तर, २४ खेलका लागि अरू सबै तयारी पूरा भएको छ ।दसौं राष्ट्रिय खेलकुदका लागि सुर्खेतको वीरेन्द्रनगरमा कालिञ्चोक क्रिकेट मैदान तयार भएर प्रयोगमा आइसकेको छ । सञ्ज्यालका अनुसार वीरेन्द्रनगरकै अर्को क्रिकेट रंगशालाको काम पनि पूरा भइसकेको छ । वीरेन्द्रनगरकै चिसापानी र गुरुङचोकमा फुटबल मैदान तयार भइसकेको छ । दैलेखमा पनि कर्भडहल मर्मत गरिसकिएको छ । रुकुम पश्चिममा पनि कर्भडहल मर्मत भइसकेको उनले बताए । हुम्लामा हक्की मैदान तयार पारिएको छ भने जुम्लामा पनि खेलका पूर्वाधार तयार पारिएका छन् । जुम्लामा भलिबल कोर्टमा प्यारापिट निर्माण गरिएको छ भने मुगुको रारामा कबड्डीको खेल मैदान बनाइएको छ । जाजरकोटको कुदुमा फुटबल खेलमैदान तयार पारिएको छ ।"
ताजकिस्तानसँग चार गोलले पराजित,"(ताजकिस्तान)नेपाली राष्ट्रिय फुटलब टोली डुसान्बेस्थित सेन्टर स्टेडियममा बुधबार भएको मैत्रीपूर्ण फुटबल खेलमा घरेलु टोली ताजकिस्तानसँग ४० ले पराजित भएको छ । खेल सुरु भएको १८ औं मिनेटमा गोल गरेर ताजकिस्तानले अग्रता बनायो । सेरवोनी मावतसोयवले गोल गरेका थिए । दोस्रो गोल २८ औं मिनेटमा अलिसेर जालिलोभ र तेस्रो गोल ४४ औं मिनेट सेरवोनीले गरेका थिए । पहिलो हाफमा नै घरेलु टिमले तीन गोलको अग्रता बनायो । दोस्रो हाफको चौथो मिनेटमा ताजकिस्तानका अलिसक जालिलोकले अर्को गोल थपेका थिए । डुसान्बेमा राति अबेरसम्म वर्षा रोकिएको थिएन । पानीमा नै भिजेर खेलाडीहरूले खेलेका थिए । दर्शकहरू पनि छाता ओढेर खेल हेर्न रंगशाला आइपुगेका थिए । २० हजार दर्शक अट्ने उक्त स्टेडियममा पानी परे पनि उल्लेख्य दर्शकको उपस्थिति थियो ।नेपालभन्दा फिफा वरीयतामा ५१ औं स्थान माथि रहेको ताजकिस्तानी टिमसँग नेपाली खेलाडीले डटेर खेलेका थिए । हाम्रा खेलाडीले राम्रो प्रदर्शन गरेका हुन्, राष्ट्रिय टोलीका मुख्य प्रशिक्षक नवीन न्यौपानेले भने, पहिलो हाफमा समन्वयको अभाव देखियो, दोस्रो हाफमा तालमेल मिल्दा राम्रो प्रदर्शन भएको हो । ताजकिस्तान धेरै राम्रो टिम हो ।नेपालले ताजकिस्तानविरुद्ध यसअघि खेलेका तीनै खेलमा पराजय भोगेको छ ।"
आदित्यको ह्याट्रिक,"काठमाडौं (कास) विभागीय टोली नेपाल पुलिस क्लब र जावलाखेल युथ क्लब बुधबार सुरु ललित स्मृति एन्फा यू१८ युथ लिग फुटबलमा विजयी सुरुआत गरेको छ ।पुलिसले मनाङ मर्स्याङ्दी क्लबलाई ७० ले पराजित गरेको थियो । पुलिसबाट आदित्य ढुंगेलले ह्याट्रिक गरेका थिए । विक्रम गौतमले २, लक्ष्मण थामी र साजनराज गौतमले ११ गोल गरे । नवौं मिनेटमा साजनको गोलबाट पुलिसले अग्रता बनाएको थियो । बुधबारै जावलाखेलले न्युरोड टिम (एनआरटी) लाई २१ ले हराएको थियो ।"
भक्तपुरमा प्रतिभा खोज्दै काठमान्डु गुर्खाज,"काठमाडौं (कास) काठमान्डु गुर्खाजले ट्यालेन्ट हन्टको दोस्रो दिन बुधबार भक्तपुर सिपाडोलस्थित क्रिकेट एक्सिलेन्स सेन्टर (सीईसी) मा कार्यक्रम गरेको छ । मंसिर १५ देखि हुने नेपाल प्रिमियर लिग (एनपीएल) क्रिकेटका लागि एक स्थानीय खेलाडीको खोजीमा गुर्खाजले ट्यालेन्ट हन्ट आयोजना गरेको थियो ।नेपाल क्रिकेट संघ (क्यान) का अनुसार एनपीएलमा प्रतिस्पर्धी हरेक फ्रेन्चाइजले एक स्थानीय खेलाडी लिनुपर्ने प्रावधान छ । काठमान्डु गुर्खाजले मंगलबार बालुवाटारस्थित क्रिकेट एक्सिलेन्स सेन्टर (सीईसी) मा पहिलो ट्यालेन्ट हन्ट आयोजना गरेको थियो । काठमाडौं गुर्खाजका टेक्निकल एनालिस्ट सुरज शाक्यका अनुसार भक्तपुरको ट्यालेन्ट हन्टमा ५० खेलाडीले आफ्नो प्रतिभा देखाएका थिए । गुर्खाजका प्रमुख कार्यकारी अधिकृत सन्देश कटवालले काठमाडौं, भक्तपुर र ललितपुरबाट गरी ४५ खेलाडी छानेर टोलीमा राखिने र त्यसमध्ये एक उत्कृष्ट खेलाडीलाई काठमान्डु गुर्खाजबाट खेल्ने मौका दिइने जनाए । भक्तपुर जिल्ला क्रिकेट संघका सचिव एवं वाग्मती प्रदेश क्रिकेट संघका कोषाध्यक्ष सञ्जय बस्नेतले भक्तपुरमा यो ट्यालेन्ट हन्ट कार्यक्रम राखिदिएकामा काठमाडौं गुर्खाजलाई धन्यबाद दिँदै स्थानीय खेलाडीका लागि यो ठूलो अवसर रहेको बतए । वाग्मती प्रदेश एवं काठमाडौं जिल्लाका सदस्य अरुण सत्यालले ट्यालेन्ट हन्टबाट आएका उत्कृष्ट खेलाडीलाई समेटेर काठमाडौं गुर्खाजले एउटा टिम नै निर्माण गर्न सुझाए ।सीईसी भक्तपुरका निर्देशक अशोकरत्न शाक्यले भक्तपुरका खेलाडीका लागि एनपीएलमा खेल्ने यो ठूलो मौका रहेको जनाए । काठमाडौं गुर्खाजका मुख्य प्रशिक्षक वसन्त शाही, सहायक प्रशिक्षक सुनीलकुमार साहले ट्यालेन्ट हन्टमा आएका खेलाडीको प्रतिभालाई मूल्याांकन गरेका थिए ।"
सुगठनका पदक विजेताको स्वागत,"काठमाडौं (कास) माल्दिभ्समा भएको १५ औं वर्ल्ड बडीबिल्डिङ एन्ड फिजिक स्पोर्ट्स च्याम्पियनसिपका चार रजत विजेता खेलाडीसहित नेपाली टोली बुधबार स्वदेश फर्केको छ । टोलीलाई नेपाल शारीरिक सुगठन तथा फिट्नेस महासंघले त्रिभुवन अन्तर्राष्ट्रिय विमानस्थलमा स्वागत गर्दै नगर परिक्रमा गराएको थियो । प्रतियोगितामा चार खेलाडीले रजत पदक जितेका थिए । रुजेश शाहीले पुरुष ६० केजी, प्रज्ज्वलमान शाक्यले पुरुष मास्टर्स ४० वर्षमाथि, रजनी श्रेष्ठले महिला ५५ केजीमाथि र सनम मूलगुठीले महिला वान पिस स्विमसुटमा रजत जितेका थिए । ६ खेलाडीले भाग लिएकामा ललित धिमाल र रन्जित आचार्य पदकविहीन भए ।"
छोटकरी,"खेवाङ र आङखोपलाई उपाधिताप्लेजुङ (कास) सिदिङ्वा गाउँपालिकामा भएको आङ्खोप कप फुटबल प्रतियोगिताको उपाधि खेवाङ स्पोर्टिङ क्लब र आयोजक आङ्खोप युवा समाजले जितेका छन् । फाइनलमा पुरुषतर्फ खेवाङले टु स्टार सिर्जनशील क्लब पाँचथरलाई २१ ले पराजित गरी उपाधि जितेको हो । खेवाङले एक लाख रुपैयाँ पुरस्कारसहित ट्रफी उचाल्यो । उपविजेता टु स्टारले ५१ हजार पायो ।महिलातर्फ आयोजक आङ्खोप युवा समाजले पाथीभरा युथ क्लब फुङलिङलाई पेनाल्टी शुटआउटमा ३१ ले पराजित गर्दै उपाधि जित्यो । आयोजकले ५१ हजार र उपविजेता पाथीभराले ३१ हजार पुरस्कार पाए ।ठाकुरबाबामा सातौं रनिङ सिल्ड बर्दिया (कास) ठाकुरबाबा नगरपालिकामा सातौं नगरस्तरीय रनिङ सिल्ड खेलकुद सुरु भएको छ । ठाकुरबाबा नगरपालिकाले रानीपुरस्थित कभर्डहलमा आयोजना गरेको प्रतियोगितामा नगरभित्रका १३ सामुदायिक र १० संस्थागत विद्यालयको सहभागिता छ । कात्तिक ३० सम्म हुने प्रतियोगितामा कबड्डी, एथलेटिक्स, कराते र भलिबलको प्रतिस्पर्धा हुनेछ ।कुङफु संघमा कार्यसमिति चयनकाठमाडौं (कास) नेपाल उमा कुङफु संघको पाँचौं साधारणसभाले सन्जितकुमार राईको अध्यक्षतामा बुधबार १५ सदस्यीय केन्द्रीय कार्यसमिति निर्विरोध चयन गरेको छ । संस्थापक सदस्य राई यसअघि कार्यसमितिका उपाध्यक्ष थिए । केन्द्रीय कार्यसमिति उपाध्यक्षमा रमेश महर्जन, सिद्धार्थ लामा तामाङ, मुन्नी सुवेदी तामाङ, राजदिस नेमकुल, भूपेन्द्र गुरुङ र अनिमेशलाल श्रेष्ठ छन् । कमल मगर महासचिव, कृष्णकुमार मगर सचिव र सूर्य तामाङ कोषाध्यक्षमा चुनिए । गुना गुरुङ, रत्न थापा राणा, रोजी श्रेष्ठ, शेरबहादुर गुरुङ र सुजन कक्षपति सदस्यमा चुनिए ।भ्यालीको दोहोरो जितकाठमाडौं (कास) भ्याली पब्लिक स्कुलले बुधबार टीआईए अन्तरविद्यालय बास्केटबल प्रतियोगितामा दोहोरो जित पाएको छ । टीआईएको कोर्टमा भ्याली पब्लिकले छात्रतर्फ ज्ञानोदय र छात्रातर्फ चाँदबाग स्कुललाई हरायो । छात्रमा भ्याली पब्लिकले ज्ञानोदयलाई ५०४१ स्कोरले हरायो । भ्यालीका पासाङ शेर्पाले १८ स्कोर गरे । प्रकृति खड्काको ८ स्कोरमा भ्यालीले चाँदबागविरुद्ध २८१५ स्कोर जित पायो । छात्रातर्फ मिल्सबेरी, ग्रिनल्यान्ड र एनसीसीएस विजयी भए । छात्रतर्फ गेटवे एकेडेमीले ज्ञान निकेतनलाई ५०४३ ले र निम्सले सेबलाई ३६२३ स्कोरले हराए ।"
