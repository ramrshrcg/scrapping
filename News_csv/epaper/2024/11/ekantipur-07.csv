शीर्षक,विवरण
मानव तस्करीमा मुछिए कोशीका कानुनमन्त्री,जापानले फर्काइदिएपछि अधिकारीले मुख्यमन्त्री कार्कीलाई भेटेर आफू काठमाडौंबाट एक्लै उडेको तर हङकङ ट्रान्जिटमा अन्य तीन जना भ्रमणदलको सदस्य दाबी गर्दै आफ्नो सम्पर्कमा आएको बताएका थिए । मुख्यमन्त्री कार्कीले मंगलबार बिहान निवासमै भेटेर उनलाई राजीनामा गर्न निर्देशन दिएका थिए । मोरङको क्षेत्र नम्बर २ (२) बाट निरन्तर दुई पटक निर्वाचित एमाले सांसद अधिकारी कानुन व्यवसायीसमेत हुन् ।
अमेरिकी राष्ट्रपतिमा ट्रम्पको पुनरागमन,"सिनेटमा रिपब्लिकनको बहुमत रिपब्लिकन पार्टीले अमेरिकाको माथिल्लो सदन सिनेटमा बहुमत ल्याएको छ । सीएनएनका अनुसार एक सय सिटको सिनेटमा रिपब्लिकन पार्टीले कम्तीमा ५२ सिट जित्ने निश्चित भएको छ । ओहायो र वेस्ट भर्जिनिया राज्यमा रिपब्लिकन पार्टीका उम्मेदवारहरूले डेमोक्रेटिक पार्टीका वर्तमान सिनेटरलाई पराजित गरेसँगै डेमोक्रेटिक पार्टीले २०२१ यता सिनेटमा बहुमत गुमाएको हो । राष्ट्रपतिमा डोनाल्ड ट्रम्प निर्वाचित भएसँगै उपराष्ट्रपतिमा जेडी भान्स स्वतः निर्वाचित भएका छन् । अमेरिकामा सिनेटको अध्यक्ष उपराष्ट्रपति हुन्छन् । उनले सिनेटका सत्रहरूको अध्यक्षता गर्नुका साथै निर्णायक मत दिन्छन् । सिनेटले विधयेक पारित गर्नुका अलावा राष्ट्रपतिद्वारा नियुक्त मन्त्रिपरिषद् सदस्यहरू, सर्वोच्च अदालत र अन्य संघीय न्यायाधीशहरू र राजदूतहरूको नियुक्ति पारित गर्नुपर्छ । ४३५ सदस्यीय तल्लो सदन हाउस अफ रेप्रिजेन्टेटिभ्स (प्रतिनिधिसभा) मा १८० र रिपब्लिकन पार्टीले १९९ र डेमोक्रेटिक दलले १८० सिटमा जित हासिल गरेका छन् । ५६ सिटको नतिजा सार्वजनिक हुन बाँकी छ । (एजेन्सीहरूको सहयोगमा)"
समस्याउन्मुख सहकारीको अध्ययन गर्न सातै प्रदेशमा विज्ञ टोली खटाइँदै,"(काठमाडौं) बचत तथा ऋण कारोबार गर्ने समस्याउन्मुख सहकारी संस्थाको वस्तुस्थिति बुझ्न सातै प्रदेशमा छुट्टाछुट्टै टोली गठन गर्ने निर्णय भएको छ । मुख्यसचिव एकनारायण अर्यालको संयोजकत्वमा सरोकारवाला निकायका पदाधिकारी तथा प्रतिनिधिको उपस्थितिमा बुधबार बसेको बैठकले यस्तो निर्णय गरेको हो ।बैठकले सहकारी संस्था बचत रकम दुरुपयोग सम्बन्धमा संसदीय विशेष छानबिन समितिको प्रतिवेदन २०८१ कार्यान्वयनका लागि विभिन्न निर्णय गरेको छ । बचत तथा ऋणको मुख्य कारोबार गर्ने समस्याउन्मुख सहकारी संस्थाको स्थलगत अनुगमन गरी त्यस्ता संस्थाको कारोबारको यथार्थ वस्तुस्थिति र जोखिमसमेत आकलन गरी प्रतिवेदन पेस गर्न प्रत्येक प्रदेशमा कम्तीमा एक विज्ञ सहितको टोली गठन गरी निश्चित कार्यादेशसहित भूमि व्यवस्था, सहकारी तथा गरिबी निवारण मन्त्रालयले खटाउने, निर्णयमा भनिएको छ, यसका लागि आवश्यक वित्तीय क्षेत्रमा काम गरेका जनशक्ति अर्थ मन्त्रालयले र अन्य जनशक्ति संघीय मामिला तथा सामान्य प्रशासन मन्त्रालयले उपलब्ध गराउने । टोलीमा सम्बन्धित प्रदेशको सहकारी हेर्ने रजिस्ट्रार वा अधिकृत कर्मचारी र सम्बन्धित पालिकाको प्रमुख प्रशासकीय अधिकृतसमेत सहभागी बनाउने निर्णय बैठकले गरेको छ । सहकारी संस्था बचत रकम दुरुपयोग सम्बन्धमा संसदीय विशेष छानबिन समितिको प्रतिवेदनले औंल्याएका कानुनी सुझाव कार्यान्वयन गर्न एक कार्यदल गठन भएको छ । सरकारका मुख्य सचिव अर्यालको संयोजकत्वमा गठित उक्त कार्यदलमा अर्थ मन्त्रालयका वित्तीय महाशाखा हेर्ने सहसचिव, राष्ट्र बैंक सुपरिवेक्षण तथा नियमन क्षेत्र हेर्ने निर्देशक, सहकारी विभागका रजिस्ट्रार सदस्य रहेका छन् । कार्यदलको सदस्यसचिवमा प्रधानमन्त्री तथा मन्त्रिपरिषद् कार्यालयका सहसचिव नमराज घिमिरे छन् । कार्यदलले ३० दिनभित्र प्रधानमन्त्री तथा मन्त्रिपरिषद्को कार्यालयमा कानुनी सुधारको मस्यौदासहितको प्रतिवेदन पेस गर्ने छ ।विशेष छानबिन समितिका सुझाव कार्यान्वयन गर्ने, सहकारी नियमनका लागि छुट्टै नियामक निकाय गठन गर्ने र सहकारी बचत तथा कर्जा सुरक्षण कोष स्थापनाका लागि प्रक्रिया अघि बढाउने निर्णय भएको छ । यी संस्था स्थापना गर्नुपर्ने व्यवस्था सहकारी ऐन २०७४ मै उल्लेख छ । तर हालसम्म स्थापना भएका छैनन् । सहकारी छानबिन समितिको प्रतिवेदनले पनि ऐनमै भएको व्यवस्थाबमोजिम सहकारी क्षेत्र व्यवस्थापनका लागि विभिन्न संस्था तथा नियामक निकाय स्थापनाका लागि सुझाएको छ । सरकारले मुलुकभर सञ्चालनमा रहेका सहकारी संस्थामध्ये समस्याउन्मुख रहेका संस्थाका पाँच लाख रुपैयाँसम्मका बचतकर्ताको पैसा फिर्ता गर्ने तयारी गरेको छ । यसका लागि संघीय सरकारले गत भदौमै प्रदेश र स्थानीय तह नियकालाई पत्र लेखेर यथाशीघ्र तथ्यांक पठाउन निर्देशन दिइसकेको छ । सहकारी विभागको कार्यक्षेत्रभित्र रहेका सहकारी संस्थालाई सिधै विभागले, प्रदेशको नियमनमा रहेका संस्थाहरूलाई प्रधानमन्त्री कार्यालयमार्फत र स्थानीय तहको नियमनमा रहेका संस्थालाई संघीय मामिला तथा सामान्य प्रशासन मन्त्रालयमार्फत पत्र पठाइएको हो । राम्रोसँग सञ्चालन भइरहेका वा समस्या नभएका सहकारी संस्थाको विवरण संकलन गर्न लागिएको होइन । जुन सहकारीमा समस्या देखिएको छ, बचतकर्ताले पैसा फिर्ता माग्दा पनि नपाएको अवस्था छ, ती संस्थामा रहेका पाँच लाख र तीन लाख रुपैयाँसम्म बचत गर्ने बचतकर्ताको विवरण संकलन गर्न लागिएको सहकारी विभागले जनाएको छ । सहकारी विभागका अनुसार अहिलेसम्म केही विवरण प्राप्त भइसकेको छ भने केही आउने क्रममा छ । खासगरी समस्याउन्मुख सहकारी संस्थामा साना बचतकर्ता कति छन्, संस्थाहरूले उनीहरूको कति बचत फिर्ता गर्नुपर्नेछ भन्ने तथ्यांक संकलन गर्न प्रदेश र स्थानीय तहलाई पत्राचार गरिएको थियो । यसअनुसार तथ्यांक आउने क्रम जारी छ, स्रोतले भन्यो, समस्याग्रस्त भइसकेका सहकारीलाई हामीले हेर्न मिल्दैन, यसकारण समस्याउन्मुख सहकारी संस्थाको मात्र विवरण मागिएको हो । चालु आर्थिक वर्षको बजेटमा सरकारले बचत तथा ऋण सहकारी संस्थामा रहेको पाँच लाखसम्मको बचत रकम फिर्ता गर्ने योजना बनाएको छ । सोही योजना कार्यान्वयनका लागि आवश्यक तथ्यांक उपलब्ध नरहेकाले सरकारको निर्देशनमा सहकारी विभागले उल्लिखित तथ्यांक मागेको हो ।"
ओली र देउवाको नेतृत्वमा दुईदलीय संयन्त्र,"(काठमाडौं) सत्तारूढ कांग्रेस र एमालेले सरकारका प्राथमिकता कार्यान्वयनमा सहजीकरणका लागि राजनीतिक संयन्त्र घोषणा गरेका छन् । पार्टी पदाधिकारी र मन्त्रीहरू संलग्न रहेको दुईदलीय संयन्त्रको नेतृत्व प्रधानमन्त्री एवं एमाले अध्यक्ष केपी शर्मा ओली र कांग्रेस सभापति शेरबहादुर देउवाले गर्ने भएका छन् । संयन्त्रमा कांग्रेसबाट उपसभापति पूर्णबहादुर खड्का, महामन्त्री गगन थापा, गृहमन्त्री रमेश लेखक र परराष्ट्रमन्त्री आरजु राणा देउवा सदस्य छन् । एमालेका तर्फबाट वरिष्ठ उपाध्यक्ष ईश्वर पोखरेल, पार्टी उपाध्यक्षसमेत रहेका अर्थमन्त्री विष्णु पौडेल, महासचिव शंकर पोखरेल र उपमहासचिव विष्णु रिमाल सदस्य छन् । सरकारले सय दिन पार गर्दासम्म अपेक्षित काम गर्न नसकेको भनेर आलोचना भइरहेका बेला दुई दलले सरकारलाई सघाउन संयन्त्र बनाएका हुन् । प्रदेश र पालिका तहमा समेत चाँडै संयन्त्र बनाउने सत्तारूढ दुई दलको तयारी छ । संघीय संयन्त्रको सदस्य तोकेर मंगलबार नै पहिलो बैठक बसे पनि त्यसको औपचारिक जानकारी सत्तारूढ दलले बुधबार मात्र सार्वजनिक गरेका हुन् । संयन्त्रको पहिलो बैठकमा प्रधानमन्त्री ओलीको आसन्न चीन भ्रमणले प्रवेश पाएको थियो । चीन भ्रमणका विषयलाई लिएर सत्ता गठबन्धनमाथि नै टिकाटिप्पणी उठ्न थालेकाले पहिलो बैठकमै छलफल गरिएको संयन्त्रका एक सदस्यले बताए । चिनियाँ प्रधानमन्त्री ली छियाङको निमन्त्रणामा आगामी महिना हुने भनिएको चीन भ्रमण तयारीको संयोजन प्रधानमन्त्री ओली र कांग्रेस सभापति देउवाको निर्देशनमा परराष्ट्रमन्त्री राणाले गर्ने निर्णय बैठकमा भएको छ । बैठकको निर्णयमा भनिएको छ, दुई नेताको निर्देशनअनुरूप संयन्त्रको कार्यदलले भ्रमणका लागि आवश्यक गृहकार्यमा सहजीकरण गर्नेछ ।संयन्त्र गठन भएपछि सरकारका कामकारबाहीमा अप्ठेरो पर्ने आशंका गठबन्धन दलका कतिपय नेताहरूले गरिरहेका छन् । एमाले महासचिव पोखरेल भने संयन्त्रले सरकार सञ्चालनमा दख्खल नपुर्याउने भएकाले त्यस्तो आशंका र अविश्वास नबढ्ने बताए । समानान्तर शक्ति अभ्यास गर्ने र आशंका बढाउने कुनै पनि गतिविधि संयन्त्रले नगर्ने उनको भनाइ छ । राज्यका नियम, कानुनअन्तर्गत हुने काममा दक्खल गर्दैनौं । सरकारका आफ्ना उद्देश्य छन् । तिनलाई कसरी सफल पार्ने भन्नेमा सहयोग र सहजीकरण गर्ने काम संयन्त्रबाट हुन्छ, उनले भने, लोकतान्त्रिक गणतन्त्रलाई सुदृढ पार्ने राजनीतिक मिसनअन्तर्गत सरकार अघि बढेको छ, त्यसमा संयन्त्रले सहजीकरण गर्छ, सरकार सञ्चालनको विषयमा प्रवेश नगर्ने भएकाले आशंका लिनुपर्दैन । कांग्रेस महामन्त्री गगन थापाले सरकारका काम र प्राथमिकतामा सहजीकरण गर्ने, अप्ठ्यारा फुकाउने, अन्तर्राष्ट्रिय सम्बन्धमा साझा धारणा बनाउने र आउन सक्ने चुनौतीमा सहजीकरण गर्नेलगायतका काम दुईदलीय संयन्त्रले गर्ने बताए । नेपालमा गठबन्धन सरकारले प्रभावकारी कार्य सञ्चालन गर्न नसक्नुको एउटा कारण गठबन्धनमा रहेका दलहरूबीच संस्थागत सम्बन्ध नहुनु पनि हो । संयन्त्रले त्यसलाई पूर्ति गर्छ । सही ढंगले काम गर्न सक्यो भने दुई दलबीच आशंका पनि रहँदैन, उनले भने, कांग्रेस र एमाले एक ठाउँमा आइसकेपछि सुधारका जोखिमहरू उठाउनुपर्नेछ, त्यसका निम्ति कस्तो जोखिम कसरी उठाउने भन्ने खाका तयार गर्नुपर्छ । त्यही कामका लागि संयन्त्र बनाइएको हो । ओली यसअघि प्रधानमन्त्री भएका बेला राजनीतिक संयन्त्रप्रति कहिल्यै सकारात्मक थिएनन् । संविधानमा नभएको संयन्त्र बनाएर फरक खालको शक्ति अभ्यास गर्ने र प्रधानमन्त्रीको हातखुट्टा बाँध्ने काम हुन सक्ने धारणा उनले राख्ने गरेका थिए । तत्कालीन नेकपाका सहअध्यक्ष पुष्पकमल दाहालले संयन्त्रको प्रस्ताव गर्दा सरकारको नेतृत्वमा रहेका ओलीले ठाडै अस्वीकार गरेका थिए ।संयन्त्रको नेतृत्वमा ओली र देउवा नै रहने भएकाले कुनै आशंका नहुने संयन्त्रकी सदस्यसमेत रहेकी परराष्ट्रमन्त्री राणा बताउँछिन् । दुई दलबीच गत असार १७ मा भएको सातबुँदे सहमति कार्यान्वयन गर्न र सरकारका कामकारबाहीमा आउन सक्ने अप्ठ्यारा फुकाउनका लागि संयन्त्र बनाइएको उनको भनाइ छ । संयन्त्रको मुख्य नेतृत्वमा नै प्रधानमन्त्री ओली र कांग्रेस सभापति देउवा हुनुहुन्छ । उहाँहरूको विश्वासमा संयन्त्रले काम गर्ने भएकाले कुनै पनि खालको अविश्वास र आशंका रहँदैन, राणाले भनिन्, संविधानको कार्यान्वयन, कानुन निर्माण र विकास निर्माणमा सरकारको प्रभावकारिता बढाउन संयन्त्रले काम गर्छ ।परराष्ट्रमन्त्री राणाका अनुसार संयन्त्रको मुख्य कार्यादेश नै सातबुँदे सहमतिका विषय हुन् । सातबुँदे सहमतिमा सरकारको नेतृत्व आलोपालो गर्ने विषयका अतिरिक्त संविधान संशोधन, अर्थतन्त्रको सुधार र सुशासन मुख्य मुद्दा छन् । तिनमा पनि संविधान संशोधनलाई मुख्य केन्द्रमा राखेर दुई दलले गठबन्धन बनाएका थिए । तर साढे चार महिना बित्दा पनि संविधान संशोधनका विषयमा सरकार प्रवेश गरेको छैन । राजनीतिक दलहरूले यसलाई छलफलमा ल्याएका छैनन् । दुई दल मिलेर गठबन्धन बनाउने तर अपेक्षित प्रतिफल दिन नसक्ने हो भने जनतामा झनै निराशा बढ्छ । अर्कातर्फ सरकारका कामकारबाहीमा दुई नेता मात्र बसेर काम गर्ने र पार्टीमा छलफल नगर्ने अभ्यासले आन्तरिक विवाद बढाउँछ, सरकारका एक मन्त्रीले भने, त्यसैले सरकारले गर्ने काममा पार्टीको पनि स्वामित्व हुने गरी संस्थागत निर्णय होस् भनेर संयन्त्र बनाइएको हो । कांग्रेस र एमाले आपसमा प्रतिस्पर्धी दल पनि हुन् । सचेततापूर्वक नै संयन्त्र बनाइएकाले अविश्वास आउने काम हुँदैन ।"
आशंका र अपेक्षाबीच ट्रम्पको पुनरोदय,"अमेरिकी पूर्वराष्ट्रपति डोनाल्ड ट्रम्पले ह्वाइटहाउसमा जोडदार पुनरागमन गरेका छन् । निर्वाचनअघिका सबैजसो मत सर्वेक्षणले रिपब्लिकन ट्रम्प र डेमोक्र्याट कमला ह्यारिसबीच झिनो मतान्तरले जितहार हुने प्रक्षेपण गरेका थिए । तर ह्यारिस मात्र होइन, चुनावी पण्डितहरूलाई पनि स्तब्ध बनाउँदै ट्रम्पले मतको बाढी नै ल्याएका छन् । परम्परागत रेड स्टेट मा आफ्नो पकड अझ बलियो बनाउँदै उनले ब्लु स्टेट बाट मत बढाएका छन् । पेन्सिलभेनिया, मिसिगन, जर्जियाजस्ता स्विङ स्टेट ले पनि ट्रम्पको ह्वाइटहाउस यात्रालाई मच्याइदिएका छन् । मतगणना उतरार्द्धतर्फ प्रवेश गर्दा उनले ह्यारिसलाई करिब ५० लाख लोकप्रिय मतले पछि पारेका छन् । त्यस्तै दुवै सदनमा पनि ट्रम्पको ग्रान्ड ओल्ड पार्टी ले असाधारण बहुमत प्राप्त गरेको छ । यसरी २०२० को निर्वाचनपछि महाभियोगबाट मुस्किलले जोगिएका ट्रम्पको यो सशक्त पुनरागमनले उनका समर्थकलाई बुलन्द हौसला दिएको छ भने आलोचकलाई निराश बनाएको छ । राजनीतिमा अपेक्षा र आशंका जहिले पनि हुन्छन् जसको पटाक्षेप भविष्यले गर्दै जानेछ । वर्तमान घडीमा भने यो लोकतान्त्रिक प्रक्रियाको एउटा स्वाभाविक खुड्किलो हो किनकि ट्रम्प बहुमत जनताको मन र मत जितेर सत्तामा फर्किएका छन् । मंगलबार सम्पन्न निर्वाचनमा ट्रम्पले विजयका लागि न्यूनतम आवश्यक २७० भन्दा बढी इलेक्टोरल मत जितेका हुन् । निर्वाचित इलेक्टोरल कलेजले ट्रम्पलाई औपचारिक रूपमा राष्ट्रपतिमा निर्वाचित गरेपछि आगामी जनवरी २० बाट उनले ओभल अफिस को कमान्ड सम्हाल्नेछन् । हुन त विभिन्न व्यावसायिक दस्ताबेजमा किर्ते गरेको ३४ वटा कसुरमा उनलाई न्युयोर्कको म्यानहटन फौजदारी अदालतले दोषी ठहर गरेको छ । पूर्व वा बहालवाला अमेरिकी राष्ट्रपति अदालतबाट दोषी ठहर भएको यो पहिलो घटना हो । त्यति मात्रै होइन, अन्य कैयौं अदालतमा उनीविरुद्ध अभियोजन भएको छ । तर, अमेरिकामा राष्ट्रपतिका रूपमा प्राप्त विशेषाधिकार र अहिले प्राप्त जनमतको बलमा ट्रम्पले कानुनी उल्झनलाई सहजै किनारा लगाउने विश्वास लिएका छन् । राष्ट्रियअन्तर्राष्ट्रिय मुद्दामा ट्रम्पले सही वा गलत जे पनि कदम लिन सक्छन्, उनको कदमले अमेरिका र विश्वलाई फाइदा वा क्षति जे पनि हुन सक्छ । तर, परिणाम जे भए पनि ट्रम्पले अमेरिकी मतदातालाई धोका दिएको मानिने छैन । किनकि उनले आफ्ना एजेन्डा र मनोविज्ञान खुलस्त पारेका छन् । ट्रम्पको एजेन्डा नै अमेरिकालाई फेरि महान् बनाउने बाटो हो भन्नेमा अमेरिकी मतदाताले विश्वास प्रकट गरेका छन् । अमेरिकी मतदाताबाट निर्वाचित ट्रम्पको भूमिकाले ल्याउने प्रभाव र परिणाम देशभित्र मात्र सीमित हुने छैन । अन्तर्राष्ट्रिय व्यापार, आप्रवासीमाथिको नीति, रुसयुक्रेन तथा इजरायलप्यालेस्टाइनलेबनान युद्धमा उनको भूमिकाले विश्वलाई प्रभावित पारिरहनेछ ।गर्भपतन महिलाको आत्मनिर्णयको अधिकार हो भन्ने पैरवी गर्दै आएकी डेमोक्र्याट उम्मेदवार कमला ह्यारिसले यही एजेन्डामा महिला र उदारवादीलाई गोलबन्द गर्न सकिने अपेक्षा गरेकी थिइन् । तर, गर्भपतनको अधिकारमा राज्यको कानुन हस्तक्षेप हुन्छ भन्ने अडान राख्दै आएका ट्रम्पले बहुमत पाए । गैरकानुनी रूपमा प्रवेश गरेका आप्रवासीको भविष्य कानुनी प्रक्रियाबाट तय हुनुपर्छ भन्ने डेमोक्र्याटको दलिललाई खारेज गर्दै ट्रम्पले मास डिपोर्टेसन को एजेन्डा अघि सारेका छन् । उनको यो योजनालाई पनि मतदाताले अनुमोदन गरेका छन् । त्यस्तै, भूमण्डलीकरण र खुला बजार अर्थतन्त्रको एकल फाइदा चीनले उठायो, त्यसैले आयातमा व्यापक भन्सार बढाएर राष्ट्रिय पुँजी र उद्यमलाई संरक्षण गर्नुपर्छ भन्ने उनको एजेन्डा त सबैभन्दा लोकप्रिय भएको छ किनकि यसले आन्तरिक उत्पादन र रोजगारी बढ्छ भन्ने बहुसंख्यक अमेरिकीको विश्वास छ । उता, अन्तर्राष्ट्रिय द्वन्द्व खासगरी रुसयुक्रेन युद्ध तत्काल रोक्ने उनको घोषणा छ । चुनावी भाषणमै भनेजस्तै २४ घण्टामै युक्रेन युद्ध रोकिने जादुको प्रतीक्षा कसैले नगरे होला तर अमेरिका स्वयंका लागि पनि आर्थिक बोझ बन्दै गएको यो युद्ध उनले रोक्न सक्छन् भन्ने विश्वासको आधार नै नभएको भने होइन । रुसी राष्ट्रपति भ्लादिमिर पुटिनसँगको उनको सम्बन्ध अघिल्लो कार्यकालमा जत्तिकै सहज भएमा युद्ध रोक्न असहज हुने छैन । बरु, प्रश्न पश्चिम एसियामा फैलिँदो युद्धमा ट्रम्पको भूमिका कस्तो हुन्छ भन्नेमा छ, त्यो युद्ध पनि रोक्न सक्छु भन्ने ट्रम्पको दाबीलाई मतदाताले विश्वास गरेका छन् । २०१६ मा झिनो मतान्तरले विजयी र २०२० मा त्यसैगरी पराजित ट्रम्पले २०२४ को निर्वाचन अभियानमा भने सुरुदेखि नै आक्रामक अग्रता लिएका थिए । त्यसैले हो, प्रतिस्पर्धी दलले बहालवाला राष्ट्रपतिलाई किनारा लगाएर उपराष्ट्रपति ह्यारिसलाई दौडमा उतारेको थियो । तर, ह्यारिसले दलको उद्धार गर्न सकिनन् । यसमा उनका अग्रज जो बाइडेन, कमला ह्यारिस स्वयं अथवा दलका अरू नेताको भूमिका कति जिम्मेवार थियो भन्ने समीक्षा गर्न डेमोक्र्याट शिविरमा समय नै समय छ । तर, ट्रम्पका काँधमा भने मतदाताबाट प्राप्त राजनीतिक शक्तिलाई शासकीय सामर्थ्यमा परिणत गर्ने जिम्मेवारी आइसकेको छ ।"
अभियुक्त उम्मेदवारलाई टिकट दिन मिल्छ ?,"दलका नेताबाटै कानुनको उल्लंघन भएको देख्दा अचम्म लाग्छ । कुनै पनि फौजदारी अभियोग लागेका व्यक्तिले टिकट पाउँछ, निर्वाचन आयोगले स्वीकृत गर्छ, टिकट पाएपछि ऊ निर्वाचनमा उठ्छ, जित्छ र सांसदमन्त्री बन्छ । त्यसपछि पहिलेको छानबिनमुद्दा ब्युँतिन्छ, उसलाई दोषी ठहर गरिन्छ । यो जनताले दिएको मतमाथि खेलबाड होइन ? निर्वाचन आयोगले टिकट दिनुभन्दा पहिला ऊ कुनै आपराधिक कार्यमा संलग्न छ, छैन, कतै मुद्दामामिला चलिरहेको पो छ कि भनेर हेर्नुपर्दैन ? अदालतमा मुद्दा विचाराधीन रहेको व्यक्ति मन्त्री बन्न मिल्छ ? यस्तै कानुन रहिरहने हो भने फौजदारी अभियोग लागेको कुनै पनि व्यक्ति भोलि देशको प्रधानमन्त्री बन्न सक्ने भयो । एउटा अपराधीले देश हाँक्दा अवस्था कस्तो होला ? यो कुनै व्यक्तिको मात्रै कुरा होइन प्रणाली कसरी ध्वस्त बन्दै छ भन्ने आमचिन्ता हो । यसरी अभियोग लागेका व्यक्तिलाई दिइएको टिकट निर्वाचन आयोगले अस्वीकृत गर्नुपर्छ ।फौजदारी अभियोग लागेका दीपक मनाङे (राजीव गुरुङ) ६६ पटक मन्त्री बने, के यो विधिको शासनविरुद्ध भएन ? गण्डकी प्रदेशसभा सदस्यसमेत रहेका उनी सर्वेच्च अदालतबाट ज्यान मार्ने उद्योगमा दोषी ठहर भएका छन्, उनलाई पाँच वर्ष कैद सजाय सुनाइएको छ । उनीविरुद्ध मुद्दा चलेको २० वर्षपछि मंगलबार न्यायालयले अन्तिम फैसला सुनाएको हो । एउटा मुद्दाको फैसला गर्न २० वर्ष लाग्ने कस्तो न्यायालय हो ? हरेक पार्टीभित्र गुन्डाराज छ भन्नेमा दुईमत छैन । निर्वाचन जित्न दललाई गुन्डा नभई नहुने, निर्वाचन आयोगले पनि फौजदारी अभियोग लागेका व्यक्तिलाई आँखा चिम्लेर टिकट दिने कस्तो विडम्बना ? कुनै पनि मुद्दा लागेका व्यक्तिलाई सांसद, मन्त्री बनाउने काम बन्द गर्नुपर्छ । नेताको इसारामा होइन सिस्टममा चल्ने देश बनाउनुपर्यो । देश बनाउँछु भनेर भाषण दिँदैमा देश बन्दैन, त्यसका लागि नीतिनियम कडा बनाउनुपर्यो र त्यसको पालना गर्नुपर्यो । पुरुषोत्तम घिमिरे, जोरपाटी, काठमाडौं"
एसिया 'ब्याटल फिल्ड नबनोस्,"कान्तिपुरमा कात्तिक २० गते प्रकाशित गोपाल खनालको लेख अब एसियाली शक्तिको समय पढें । पहिलो विश्वयुद्धमा भारतमा अंग्रेजको शासन थियो । तर दोस्रो विश्वयुद्धमा भारतमा हिटलरको उन्मादको विरुद्ध गान्धीले शान्तिको नौलो सूत्रको दस्तावेज लेखिरहेका थिए । अहिले युक्रेन र मध्यपूर्वको युद्धमा पनि भारत मध्यस्थताको मसिहा बनेको छ । दोस्रो विश्वयुद्धपछि अमेरिकाको सर्वोच्चताको उन्मादको हामी सबै साक्षी छौं । त्रिभुजको दुई भुजा हरदम तेस्रोबाट ठूलो हुन्छ । अमेरिका र पश्चिमा मिलेपछि रुसभन्दा ठूलो बने । अब भारत र चीन मिल्दा अमेरिकाभन्दा ठूलो हुने निश्चित छ । यसमा कुनै सन्देह नराखे हुन्छ । यसमा पुटिनले कमाल गरिदिएका छन् । तर सर्वोच्चताको अमेरिकी अवगुण चीनमा नहुने कुनै ग्यारेन्टी छैन । त्यस दिन युरोपको सट्टा एसिया ब्याटल फिल्ड बन्ने खतराको सम्भावनलाई नकार्न सकिँदैन । अतः मोदी र सीको मिलन स्थायी हुने कामना गरौं । जहाँसम्म नेपालको यस सम्बन्धमा प्रश्न छ भने म लेखकसित असहमत छु । यहाँ पर्ख र हेर नीति लिने नै उचित ठान्छु । शिवशंकर यादव, छपकैया, वीरगन्ज"
साझा चाड छठ,"रीतिरिवाज, संस्कृति एवं विविध पर्वहरूको धनी देश भनेर नेपाललाई चिनिन्छ । हामी नेपालीले ठूला चाड विजयादशमी र दीपावलीभाइटीका मनाइसकेका छौं । यस्तै विशेषगरी तराईमधेशमा धुमधामले मनाइने छठ पर्वको रौनक यतिबेला छाइरहेको छ । यो पर्व एक दशकअघिसम्म विशेषगरी तराईमधेशमा मनाइन्थ्यो । केही वर्षयता सहर, बजार र पहाडी समुदायले पनि मनाउन थालेका छन् । के महिला के पुरुष, के गरिब के धनी, कुन मधेशका कुन पहाडिया, के हिन्दु के मुस्लिम, हरेक वर्गसमुदायको धार्मिक सद्भावको साझा चाड बनेको छ, छठ । यो चाड खोला, नदी वा पोखरी किनारमा फलफूल, दीप प्रज्वलनसहित आराध्य सूर्य देवको पूजा उपासना गरी परिवारजनको सुख शान्ति र समृद्धिको कामनासहित मनाइन्छ । अस्ताउँदो र उदाउँदो सूर्यलाई अर्घ दिनु नै छठ पर्वको मूल विशेषता हो । यस सांस्कृतिक पर्वको उपलक्ष्यमा सम्पूर्णजनमा हार्दिक शुभकामना । तिलप्रसाद, न्यौपाने, माछापोखरी, काठमाडौं"
थलिँदै गएको उदार लोकतन्त्र,"लोकतन्त्रको चिहान खन्ने लोकतन्त्रवादीसन् २०२४ मा प्रकाशित बरग्रुन इन्स्टिच्युटले विश्वव्यापी सुशासन तथा सहज जीवन पद्धतिबारे निष्कर्ष निकाल्दै लेखेको छ, लोकतन्त्रमा चुनौतीहरू थपिएका छन् । हिजो जसरी लोकतन्त्रलाई बृहत् परिभाषामा बुझिन्थ्यो, आज त्यसले आफ्नो शब्दको अर्थ गुमाउँदै गएको छ र आम मानिसमा लोकतन्त्रको औचित्य वा प्रासंगिकता कमजोर बन्दै गएको छ ।उक्त रिपोर्टले निकालेको निष्कर्षप्रति असहमति राख्नुपर्ने ठाउँ नै छैन । बहालवाला लोकतन्त्र पुनर्बहालीमा हामी अग्रदस्ताका सिपाही थियौं । हामीले सोचेको लोकतन्त्र फराकिलो थियो । आम नागरिकका लागि गाँस, बास र कपासको उचित प्रबन्धका साथै सबैका निम्ति शिक्षा, स्वास्थ्य र रोजगारीको न्यूनतम साझा व्यवस्था गरिनु लोकतन्त्रको पहिलो कर्तव्य हुनेछ । २०४६ को पहिलो लोकतान्त्रिक आन्दोलनलाई हाँकेका प्रमुख दुई दल कांग्रेस र एमाले उदार प्रजातन्त्रवादी र उदार वामपन्थी मानिन्थे । २०४८ को आम निर्वाचनमा उनीहरू नै सत्तापक्ष र प्रतिपक्ष भएर उदाए । तर सत्तारूढ कांग्रेसले लोकतन्त्रलाई संस्थागत गर्ने पुनर्वितरणको कार्यक्रमलाई परित्याग गरेर बजार अर्थतन्त्र अपनायो । पछिल्लो चरणमा एमालेले पनि मूलभूत रूपमा आफू सत्तारूढ हुँदा त्यसलाई निरन्तरता दियो । नवउदारवाद आफैंमा भ्रष्टाचार र व्यक्तिवादको जगमा उभिएको प्रणाली थियो र हो । यो नवउदारवादी आधुनिक पुँजीवादले लोकतान्त्रिक पद्धतिलाई झूट, भ्रष्टाचारी, दुराचारी, व्यक्तिवादी तथा सर्वथा अयोग्य व्यक्तिलाई सत्तारूढ गराउने पद्धतिका रूपमा अर्थ्यायो र विकसित गर्दै लग्यो ।यी कथित लोकतन्त्रवादीहरूले न्यायपालिकालाई संस्थागत हुन र स्वतन्त्र रहन दिएनन् । समग्र शिक्षा र स्वास्थ्यलाई अत्यावश्यक सेवाका क्षेत्र बनाउनुको साटो नाफा आर्जन गर्ने बजारु वस्तु बनाए । भौतिक पूर्वाधार निर्माण हुन् या अन्य पूर्वाधार विकास, त्यसलाई अनुगमनहीन बजारको जिम्मा लगाइयो । हुँदाहुँदा मतदाताको स्वतन्त्र मत बजारमा किन्ने व्यवस्था गरियो । २०४२ अघि पञ्चायतकालीन तानाशाही व्यवस्थामा राजतन्त्रका पक्षधरहरूका लागि मात्र निर्वाचनमा उठ्ने र निर्वाचित हुने अधिकार स्थापित थियो । अहिले त्यस्तो प्रतिबन्ध लगाइएको त छैन । तर, कुनै गरिब तर गुणवान् क्षमतावान् राजनीतिज्ञका लागि निर्वाचित हुने अवसर बजारले दिँदैन । किनकि मतका साथै संगठित गिरोह किन्न ऊसँग धन हुँदैन । वास्तवमा यो पुरानो प्रतिबन्धभन्दा पनि खतरनाक बन्न पुगेको छ । यसरी लोकतन्त्रलाई सीमित धनाढ्यहरूको कब्जामा पर्न गएको छ ।मुलुक अहिले माथि उल्लेख गरिएझैं आर्थिक, वातावरणीय, भूराजनीतिक, सामाजिक तथा प्राविधिक सबै किसिमका जटिलताभित्र जकडिन पुगेको छ । देशमा आर्थिक मन्दी चलिरहेको छ । औद्योगीकरण छैन र रोजगारी पनि छैन । हाल चलिरहेका क्षेत्रीय द्वन्द्व तेस्रो विश्वयुद्धमा विस्तार हुन पुग्यो भने करोड हाराहारीका युवायुवतीले वैदेशिक रोजगार गुमाउनुपर्ने छ । तर उनीहरूलाई कता स्थापित गर्न सकिन्छ भन्नेमा सिंगो संसद्लाई थाहै छैन । वातावरणीय विनाशको विस्तार हुन पुगेको छ । यो विनाश मानवनिर्मित नै हो भन्ने संकेतसमेत थाहा नभएका व्यक्तिहरू वातावरणीय परिवर्तनका प्रवर्तक बन्न पुगेका छन् । नेपाल भूराजनीतिक चपेटामा पर्दै गएको छ । अमेरिकालगायतका पश्चिमा, छिमेकी भारत र अर्कोतर्फ चीनसँगको सम्बन्ध सुमधुर छैन । असंलग्नताको सिद्धान्त नबुझेका एजेन्टहरू परराष्ट्र नीतिनिर्माता बन्न पुग्दा अहिले नेपालको स्थिति त्रिपक्षीय शक्ति राष्ट्रको खेल मैदान बन्ने खतरा देखिएको छ । भनिरहनै पर्दैन, शिक्षा र स्वास्थ्य क्षेत्रले दिन प्रतिदिन गए गुज्रेको अवस्था बेहोरिरहेका छन् । अबको एक दशकपछि मुलुकको सार्वजनिक प्रशासन हाँक्ने, विश्वविद्यालयमा प्राध्यापन गर्ने, स्वास्थ्यालय हाँक्ने डाक्टर र नर्सहरू, कृषिलाई व्यावसायिक तथा प्रविधियुक्त बनाउने मानवीय शक्ति, इन्जिनियर र अन्य प्राविधिकहरूको सर्वथा अभाव रहने देखिन्छ । र, बाहिरबाटै योग्य जनशक्ति भित्र्याउनुपर्ने अवस्था आउनेछ । असमान शिक्षा र शिक्षामा समान पहुँच नहुँदा खडा हुने आर्थिक असमानताले कुनै पनि समाज विभाजित नभइरहन सक्तैन । तर त्यसबारे राज्य हाँकिरहेकाहरू चेतनाशून्य देखिन्छन् । शासकहरू आर्टिफिसियल इन्टेलिजेन्स को गफ दिन्छन् तर बाँझै रहेका खेतबारी तथा औद्योगीकरणको अभावमा वृद्धि हुँदै गएको बेरोजगारीबारे चिन्तित देखिन्नन् । व्यवहार, अध्ययन तथा अनुभवहरू हेर्दा यतिबेला सर्वथा अयोग्य व्यक्तिहरूले राज्यको बागडोर सम्हालिरहेका छन् र लोकतन्त्रलाई अर्थहीन बनाएर अकाल मृत्यु रोज्न बाध्य पारिरहेका छन् ।सत्तारूढ हुन् या पुराना राजनीतिज्ञ, उनीहरू लोकतान्त्रिक व्यवस्थालाई कालजयी ठान्छन् । तर लोकतन्त्रको दुरुपयोग उनीहरूले जसरी गरिरहेछन्, त्यसले लोकतन्त्रलाई जीवित रहन दिँदैन । आजको सन्दर्भमा लोकतन्त्र विस्तार हुनका लागि माथि उल्लिखित पाँच अवयवहरूलाई संस्थागत रूपमा सम्बोधन गरिनुपर्ने हुन्छ, जुन अहिले स्थापित दलहरूका एजेन्डाभित्र छैनन् । विकल्प खोज्ने व्यक्ति वा समूह जो छन्, तिनले ६ विषयमा घोत्लिन जरुरी छ ः (१) राष्ट्रिय कार्यक्रम, (२) कार्यक्रममा आधारित विरोध, (३) बाँच्ने आधारका लागि परियोजना विकास, (४) आमरूपमा राजनीतिक प्रचारप्रसार, (५) राजनीतिक शिक्षाको व्यवस्थापन र (६) व्यक्तिवाद होइन, सामूहिक सहकार्य र योजना ।"
"स्थानीय सरकारको प्रश्न, 'खै संघीयता ?","केही साता अगाडि फेडरलिजम एन्ड लोकालाइजेसन सेन्टर ले सातवटै प्रदेशमा आयोजना गरेको कार्यक्रमका दौरान केही पालिकाका प्रमुखलगायतका पदाधिकारीसँग लेखकले छलफल गरेको थियो । कतिपय पदाधिकारीले सेन्टरको कार्यक्रममा नै आफ्नो धारणा राखेका थिए । प्रदेश तहको उकुसमुकसजस्तै उनीहरूको पनि गुनासा र दुःखेसाका पोका थिए । प्रदेशको दुःखेसो संघप्रति लक्षित थियो भने स्थानीयको प्रदेश र संघप्रति । आलेख यही सेरोफेरोमा छ । पोखरा महानगरपालिकाका प्रमुख धनराज आचार्यले स्थानीय सरकारलाई संघ र प्रदेश मातहतको जस्तो व्यवहार गर्ने गरेको गुनासो गरे । प्रदेशका सांसद तथा मन्त्री वडाध्यक्षभन्दा पनि तल्लोस्तरमा झरेर योजना तथा कार्यक्रम राख्ने गरेको, खानेपानीलगायत कैयौं संघीय कार्यालयले स्थानीयको कार्यक्षेत्रलाई मिचेको, प्रदेशका अधिकांश कार्यालयको कार्यक्षेत्र स्थानीयसँग बाझिएको उनको भनाइ थियो । आधारभूत स्वास्थ्य र माध्यमिक तहसम्मको शिक्षाको अधिकार स्थानीयको भए पनि कर्मचारी र शिक्षकले यसलाई स्वीकार गर्न नसकेको, विकास निर्माणलगायतका विषयमा प्रदेशले नगरसँग समन्वय नगरेको गुनासो उनले सुनाए । जिल्ला सभाको कुनै औचित्य नभएको र जिल्लामा सुरक्षाबाहेक संघका कुनै पनि संरचना जरुरी नभएको आचार्यको भनाइ थियो । ७५३ वटा पालिकामा तीन जना मात्र मेयर रहेको जस्तो व्यवहार मिडियाले गर्ने गरेकामा उनको गुनासो रहेछ ।व्यास नगरपालिका तनहुँका प्रमुख वैकुण्ठ न्यौपानेले संघीय सरकारले समानीकरण अनुदान वितरणमा बलमिच्याइँ र ससर्त अनुदानका नाममा स्थानीय तहको स्वायत्तताको हनन गरेको, प्रदेशको व्यवहार पनि संघकै जस्तो रहेको र दुवै सरकारले नगरसँग आवश्यक समन्वय नगरेको गुनासो गरेका थिए । संघीयता बलियो हुन स्थानीय सरकार बलियो हुनुपर्छ । तर, कर्मचारी, वित्तीय स्रोतसाधनलगायतमा संघको नै दबदबाका कारण स्थानीय सरकारको हातखुट्टा बाँधिएको भन्ने गुनासो पदाधिकारीहरूको थियो ।शुक्लागण्डकी नगरपालिका तनहुँका प्रमुख कृष्णराज पण्डितले जुन उत्साहका साथ निर्वाचित भएको हो, त्यो उत्साह कर्मचारी व्यवस्थापन, वित्तीय स्रोत, कानुन तर्जुमा योजना कार्यान्वयनलगायतमा नभएको गुनासो गरे । संविधानले स्थानीय तहलाई राज्यको शक्ति नै दिएको छ । तर, व्यवहारमा त्यस्तो नदेखिएको, संघ र प्रदेशको सोच आफ्नो निकायजस्तो ठान्ने र विकास निर्माणलगायतमा नगरपालिकासँग समन्वय नगर्ने उनको गुनासो थियो । म्याग्दे गाउँपालिका, तनहुँका अध्यक्ष श्रीप्रसाद श्रेष्ठले कुनै पनि तहका सरकारले जनतामा अपेक्षित आशा र भरोसा दिन नसकेको धारणा राखे । स्थानीय सरकार संघ र प्रदेशको चेपुवा त छँदै छ । उल्टै रातिराति गिट्टी चोर्ने तस्कार ठेकदारको चेपुवामा समेत परेको उनले दुःखेसो गरे । वास्तविक रूपमा वित्तीय संघीयताको कार्यान्वयन नै नभएको र नागरिकलाई अपेक्षाअनुसार सुशासन दिन नसकेकामा उनको चिन्ता थियो ।नेताहरू सत्तामूखी हुँदा युद्धको भावनालाई बिर्सेको गुनासो बेनीघाट रोराङ गाउँपालिकाका, धादिङका अध्यक्ष कृष्णबहादुर थपलियाको थियो । माओवादीको १० वर्षे सशस्त्र आन्दोलनमा संलग्न भएको स्मरण गर्दै उनले आफन्तहरू गुमाएको पीडादायी कथा सुनाए, हामीले जनयुद्ध लड्यौं, धेरै गुमायौं तर नेताहरू सत्तामूखी हुँदा संघीयता र गणतन्त्रको मर्मअनुसार काम भएन । रुकुम र रोल्पाका मगर पनि एकसुरा भए । हामीले ल्याएको व्यवस्था कति टिक्छ ? दिगो हुन्छ ? यो हामीमा नै निर्भर रहन्छ । तर, नेताहरूको व्यवहारलगायतका कारण यो व्यवस्थामाथि नै प्रश्नचिह्न खडा भएको छ ।कटारी नगरपालिका उदयपुरका प्रमुख राजेशचन्द्र श्रेष्ठले संघीय र प्रदेशका योजनाहरू पालिकाकाभन्दा पनि साना रहेको गुनासो गरे । कुन तहको सरकारले के कतिसम्मका योजना राख्ने स्पष्ट विधि निर्माण जरुरी रहेको सुझाव उनको थियो । जनताले खोजेको व्यवस्था र अवस्था दुवैको परिवर्तन आवश्यक भएकामा केही उपलब्धि हासिल भए पनि नागरिकको अपेक्षाअनुसार हुन नसकेको धारणा उनले राखे । पथरीशनिश्चरे नगरपालिका मोरङका प्रमुख दिलीपकुमार राईले प्रदेश र स्थानीय तहलाई संघले राम्रोसँग काम गर्न नदिएको धारणा राखेका थिए । उनका अनुसार, संविधानतः मालपोतको अधिकार स्थानीय सरकारको हो । तर, अझसम्म स्थानीयलाई हस्तान्तरण गरिएको छैन । शिक्षा र स्वास्थ्य सेवाको जिम्मेवारी पूरा गर्न पर्याप्त बजेट र जनशक्ति छैन । आन्तरिक स्रोत अति नै न्यून हुने पालिकालाई समेत समपूरक अनुदानमा संघीय सरकारले लागत सहभागिता खोज्ने गरेको उनको भनाइ थियो । स्थानीय तहलाई १५ शय्याभन्दा माथिको अस्पताल बनाउने अधिकार छैन । मेरो नगरमा ७२ हजार र बाहिरबाट आएर बसेका गरी सवा लाख जनसंख्या छ । तेह्रथुम जिल्लामा ८८ हजार जनसंख्या छ । त्यहाँ ५० शय्या र मेरो नगरमा १५ शय्याको अस्पताल बनाउन पाउने अधिकार जनसंख्याको आधारमा किटान हुनुपर्छ, उनले गुनासो पोखे, संघीय सरकारको नीति विभेदकारी छ । सुरक्षाको सवालमा पनि दरबन्दी किटान गरिनुपर्छ । संघीयतालाई दिगो बनाउन प्रदेशसभाको संख्या आधा कटौती गर्नुपर्ने र प्रदेशसभालाई वडाध्यक्षबाट निर्वाचित गर्नुपर्ने सुझावसमेत उनको थियो ।विराटनगर महानगरपालिकाका प्रमुख नागेश कोइरालाले प्रदेशको बचाउ गर्दै अहिले प्रदेशको खर्च जग निर्माणमा लागेको बताए । सुरुवाती चरणमा यस्तै हुन्छ, जग निर्माणमा गरिएको लगानी देखिँदैन, उनले भने, अहिले प्रदेशको मूल्यांकन गर्ने समय भएको छैन । बुझ्नेले प्रदेशलाई चुरेजस्तो मान्न सकिने र चुरे नभए तराईमधेश बाँच्न नसक्ने उनको धारणा थियो । यूएसएडको एक कार्यक्रममा आफूलाई प्रदेश रहन्छ कि रहन्न भनेर प्रश्न गरिएको सन्दर्भ कोट्याउँदै उनले भने, यस्तो प्रश्न गर्न हुँदैनथ्यो । मैले प्रदेश रहन्छ, रहनुपर्छ, चाहिन्छ भनेँ । यो त हाम्रो पार्टीको आधिकारिक नीति पनि हो । संघीयताभित्र पनि विकेन्द्रीकृत नीति जरुरी रहेको धारणा उनको थियो । संविधानले समाजवादोन्मुख अर्थतन्त्र निर्माणको कुरा गर्छ । बीपीले परिकल्पना गरेको समाजवादमा लाग्न तीनै तहका सरकार इमानदार हुनुपर्ने सुझाव उनको थियो । सुन्दरहरैचा नगरपालिका मोरङका प्रमुख केदारप्रसाद गुरागाईंले शिक्षा ऐनमा विलम्ब र शिक्षकहरूको केन्द्रीकृत सोचका कारण पालिकालाई काम गर्न अप्ठ्यारो भएको गुनासो गरे । संघीयता लडाइँको उपज भए पनि योभन्दा राम्रो जनगणतन्त्र रहेको उनको तर्क थियो । त्यो व्यवस्था ल्याउन नसके तापनि संघीयता ठीक छ । व्यक्ति दोषी हुन सक्छ, व्यवस्थाको दोष छैन । संघीयताको मर्म हामीले जति संघले बुझेको देखिँदैन, उनले भने, एकात्मक व्यवस्थामा सांसदहरूले खेप्नुपर्ने प्रेसर अहिले स्थानीय तहले खेप्नुपरेको छ । यो समस्या नभएर उपलब्धिका रूपमा लिनुपर्ने धारणा उनको थियो । अघिल्लो वर्ष १२ प्रतिशत र अहिले ७ प्रतिशत वित्तीय समानीकरण अनुदान कम आएको उनले सुनाए । त्यो पनि आन्दोलन गरेपछि मात्र पायौं, उनले भन्दै गए, संघ सरकारले अघिल्लो वर्ष यस नगरपालिकामा रबर खेती गर्ने भनेर ८ लाख पठायो । जब कि यहाँ रबर खेती नै हुँदैन । जहाँ जे आवश्यकता छ, त्यो पठाइँदैन । हामीलाई हरेक वर्ष शिक्षामा ६० लाख सेनेटरी प्याडका लागि बजेट आउँछ । हामीले यो यतै निर्माण गर्छौं भनेर संघसँग पहल गर्यौं । तर, सहयोग पाइएन ।शक्ति केन्द्र र भनसुनका आधारमा बजेट विनियोजन गर्ने पद्धतिमा सुधार गर्न उनले सुझाए । प्रधानमन्त्री र मन्त्रीहरू आफ्नो निर्वाचन क्षेत्रभन्दा बाहिर निस्कन नसकेको उनको गुनासो थियो । संविधान संशोधनको सवालमा पालिका प्रमुखहरूले मुख्यमन्त्री चयन गर्ने र विज्ञहरूबाट ५ जना मन्त्री बनाउने गरे प्रदेश बलियो हुने सुझाव उनको थियो । प्राकृतिक स्रोतको संरक्षणको जिम्मा प्रदेशलाई दिनुपर्ने, शिक्षा, स्वास्थ्य, कृषि र पशुपन्छी क्षेत्रको पूर्ण अधिकार स्थानीय तहको हुनुपर्ने धारणा उनले राखेका थिए ।गाउँपालिका राष्ट्रिय महासंघ, मधेश प्रदेशका अध्यक्ष जवाहरलाल यादवले संविधानमा टेकेर सत्तामा गएका दलहरूले नै संविधान खारेजको कुरा गर्नु बेइमानी भएको धारणा राखे । संघीयता मधेशी जनताको लडाइँबाट प्राप्त भएको र यसको सबलीकरणमा सामन्य नागरिकदेखि राष्ट्रपतिसम्मले छातीमा हात राखेर इमानदारीपूर्वक काम गर्नुपर्ने उनको सुझाव थियो । शिक्षा, स्वास्थ्य, खानेपानीलगायतका क्षेत्र स्थानीयको अधिकार क्षेत्रभित्र परे पनि संघ र प्रदेशले स्थानीयको अधिकार क्षेत्र मिचेर धमाधम कार्यालय खोलेको गुनासो उनको थियो । कृषि ज्ञानकेन्द्र, पर्यटन विकास कार्यालय, दुग्ध विकास बोर्ड, पूर्वाधार विकास कार्यालय, सामाजिक विकास इकाइ, शिक्षा विकास इकाइ, रोजगार सूचना केन्द्र, भू तथा जलाधार व्यवस्थापनलगायतका कार्यालय खोलेर संघ र प्रदेशले स्थानीय तहको अधिकारको हनन गरेको उनले गुनासो गरे । स्थानीयको अधिकारका लागि जति संघसँग लड्नुपरेको छ, त्यति नै प्रदेशसँग पनि लडाइँ गर्नुपरेको छ, उनले भने ।जनकपुरधाम उपमहानगरपालिकाका प्रमुख मनोजकुमार शाहले संघीयता चाहिँदैन भन्नेहरू संविधान र मधेशविरोधी भएको धारणा राखे । प्रदेश र स्थानीय तहको अधिकारको सीमारेखा संविधानमा छ । तर, अधिकार प्रयोगमा संघीय सरकार बाधक रहेको गुनासो उनको थियो । कर्मचारी, प्रहरी र गुठीको अधिकार कार्यान्वयन नभए संघीयताको सुन्दरता गुम्ने उनले चिन्ता व्यक्त गरे । बर्दिवास नगरपालिका महोत्तरीका प्रमुख प्रल्हाद क्षेत्रीले स्थानीय तहमा विकासको लहर आएको धारणा राखे । आफूले दुई वर्षमा २५ किमि सडक पिच गरेको, दुई वटा पुल निर्माण गरेको, कृषि र शिक्षा क्षेत्र सुधारको अभियान छेडेको र आन्तरिक राजस्वको दायरा बढाएको विवरण सुनाए । संघीयता नभएको भए स्थानीय तहले जेजति अधिकार प्रयोग गर्न पाएका छन्, ती प्रयोग गर्नबाट वञ्चित हुने धारणा उनको थियो । जितपुर सिमरा उपमहानगरपालिकाका प्रमुख राजन पौडेलले संविधानप्रदत अधिकारको प्रयोगमा स्थानीय तहलाई अंकुश लगाइएको गुनासो गरे । जनताको नजिकको सरकार हुनुका नाताले स्थानीय तहबाट जनताले केकति सेवा पाए र त्यो हेरिनुपर्ने उनको भनाइ थियो । राजनीतिक दलका नेताहरूले संघीयताको मर्म बुझ्न नसकेका कारण नै अहिले नागरिकमा निराशा उत्पन्न भएको धारणा उनको थियो । हेटौंडा उपमहानगरपालिका प्रमुख मीना लामाले व्यवस्था राम्रो तर चालकहरू खराब भएका कारण समस्या सिर्जना भएको धारण राखिन् । संघले पठाउनुपर्ने अनुदान पठाउँदैन । हाम्रो कार्यक्षेत्र मिचेर संघीय र प्रदेशका योजनाहरू आउँछन्, त्यो पनि हामीसँग कुनै समन्वय नगरी, उनले भनिन्, कृषिको कुरा गर्दा सरकारले यसपालि उत्पादन दशक भनेको छ । संघको काम क्वारेन्टाइन र अनुसन्धान हो । प्रदेशले ब्रान्डिङ र बजारीकरण गर्ने हो । उत्पादनको काम त स्थानीय तहको हो । तर, सरकारका तहबीचमा समन्वय र सहकार्य भएन । स्थानीयमा जनशक्ति थप गर्नुपर्ने भए पनि संघमा जनशक्ति बढाउने काम भएको उनको भनाइ थियो । आवश्यकताभन्दा पनि नेताहरूका खल्तीका योजनाहरू आउने विकृति देखिएको उनले बताइन् । वागमती प्रदेशको राजधानी हेटौंडा हो । तर, यहाँको विकासमा प्रदेश सरकारले ध्यान दिएन, बरु उल्टै काठमाडौंमा सर्म्पक कार्यालय राखेर हेटौंडालाई विस्तारै विस्थापित गर्ने क्रियाकलापमा प्रदेश सरकार लागेको हो कि भन्ने चिन्ता लाग्न थालेको छ, उनले भनिन् । किस्पाङ गाउँपालिका नुवाकोटका पूर्वअध्यक्ष छत्र लामाले संघले नीति निर्माण गर्ने, प्रदेशले विकास गर्ने र स्थानीयले कार्यान्वयन गर्ने धारणा राखे । स्थानीय तहलाई ससाना बजेटका योजना तथा कार्यक्रम संघले पठाउँछ । न त त्यसका लागि स्थानीय सरकारसक्षम रहेको उनले बताए । स्थानीय तहलाई अहिले ऐन कानुन, जनशक्ति र संविधानअनुकूल अनुदान चाहिएको उनको भनाइ थियो । तर, संघ आफ्नो मूल दायित्वबाट विमुख भएको गुनासो उनले गरे । घोराही नगरपालिका, दाङका प्रमुख तथा नेपाल नगरपालिका संघका महासचिव नरुलाल चौधरीले संविधानले दिएको अधिकार प्रयोग गर्नबाट स्थानीय सरकारलाई वञ्चित गरिएको गुनासो गरे । एकल अधिकारलाई साझा अधिकारका नाममा संघले हस्तक्षेप गरेको जिकिर उनको थियो । स्थानीयलाई अधिकार दिँदा जनतालाई सेवा प्रवाह गर्न सहज हुने भए पनि त्यसो हुन नसकेको उनले बताए । संघीयताका कारण धेरै भौतिक संरचना निर्माण भएको, सामाजिक आर्थिक क्षेत्रमा ठूलो परिवर्तन भएको धारणा उनको थियो । स्थानीय आवश्यकता एकातिर, संघीय सरकारको सोच र मानसिकता अर्कोतिर रहेकाले समन्वय हुन नसकेको भन्दै उनले प्रदेशसंघबीच समन्वय र सहकार्यमा जोड दिए ।कपिलवस्तु नगरपालिकाका प्रमुख सुदीप पौडेलले स्थानीय तहमा निर्दलीय निर्वाचन प्रणाली लागू गर्दा बेस हुने सल्लाहसमेत दिए । मैले चुनाव जित्दा ११,९०६ मत ल्याएँ । तर मेरा सबै विपक्षीको मत जोड्दा २० हजार हुन्छ । त्यसैले यस्तो निर्वाचन प्रणालीले जनताको वास्तविक प्रतिनिधित्व गर्दैन, उनले भने । आफूले निःशुल्क शिक्षामा जोड दिएको, स्वास्थ्य बिमा लागू गरेको तर पालिकाको मूल समस्या छाडा चौपाया व्यवस्थापनमा रहेको दुःखेसो उनको थियो । सीमावर्ती भारतबाट अधिक संख्यामा बूढा गाईवस्तुहरू सीमा भित्र्याएर छाडिँदिँदा व्यवस्थापन गर्न सिमानाका पालिकालाई निकै अप्ठ्यारो भए पनि संघीय सरकारले अपेक्षित सहयोग नगरेको गुनासो उनको थियो । खजुरा गाउँपालिका बाँकेका अध्यक्ष डम्बरबहादुर विकले आफू विगतमा माओवादी आन्दोलनमा सरिक भएको तर आन्दोलनबाट प्राप्त उपलब्धिको सही व्यवस्थापन हुन नसकेको गुनासो गरे । खजुरा बाँके जिल्लाको परिवर्तनको पक्षमा नेतृत्व गर्ने ठाउँ हो । पूर्वप्रधानमन्त्री मनमोहन अधिकारीले भूमिगत कालमा यसै क्षेत्रमा सेल्टर लिएका हुन्, माओवादी आन्दोलनमा यस क्षेत्रमा १३ जना सहिद भए, राजा ज्ञानेन्द्रविरुद्धको जनआन्दोलन क्रममा सात राजनैतिक दल र माओवादीबीच संयुक्त जनआन्दोलन संयोजन समिति पहिलो पटक यसै स्थानमा बनेको हो, उनले स्मरण गरे । गणतन्त्र र संघीयता प्रिय शब्द भए पनि त्यसको भावनाअनुसार काम हुन नसकेको उनको गुनासो थियो । स्थानीय तहको मातहतमा बस्दिनँ भन्ने शिक्षकहरूको केन्द्रीकृत मानसिकताले संविधान चिन्न नसकेको उनले बताए । प्रदेशको स्थायित्वका लागि मुख्यमन्त्री प्रत्यक्ष निर्वाचित हुने गरी संविधान संशोधन गर्नुपर्ने उनले सुझाव दिए । दार्मा गाउँपालिका सल्यानका अध्यक्ष निमबहादुर केसीले एकात्मक व्यवस्थाका तुलनामा वित्तीय हस्तान्तरण बढेको धारणा राख्दै लडेर ल्याएको यो व्यवस्थाको स्थायित्वमा जोड दिनुपर्ने सुझाए । तर, संघीय सरकारले तलका सरकारलाई आफ्नो मातहतको जस्तो ठान्ने र त्यो रोग प्रदेशमा पनि सरेको दुःखेसो उनको थियो । भेरीगंगा नगरपालिका सुर्खेतका प्रमुख यज्ञप्रसाद ढकालले संघीयताको विकल्प समृद्धि र सुशासन रहेको बताए । उनका अनुसार नागरिकलाई शासन व्यवस्थासँग कुनै लेनदेना छैन । नागरिकले चाहेको विकास र परिवर्तन हो । यसमा तीनै तहका सरकारले काम गर्ने हो भने शासन व्यवस्थामा देखिएको समस्या समाधान हुने उनले सुझाए । संघले राष्ट्रियअन्तर्राष्ट्रिय, प्रदेशले विकास र स्थानीयले सेवा प्रवाहमा जोड दिनुपर्ने सुझाव उनको थियो । शिवालय गाउँपालिका जाजरकोटका अध्यक्ष शेरबहादुर शाहीले कर्णालीको विकासमा संघीय सरकारले सहयोग नगरको गुनासो गरे । कर्णाली पिछडिएको छ । हामीसँग ३५ किमि पाइप किन्ने पैसा छैन । प्रदेश पनि स्थानीय तहसँग समन्वय नगरी एक्लै हिँड्ने गरेको छ, उनले दुःखेसो गरे । वीरेन्द्रनगर नगरपालिका सुर्खेतकी प्रमुख मोहनमाया ढकालले हामी जो जहाँ छौं, त्यहीं केन्द्रित हुने गरेको गुनासो गरिन् । यसले संघीयता कार्यान्वयनमा समस्या आएको र शक्ति केन्द्रीकृत गर्नमा मलजल पुगेको उनको भनाइ थियो । स्थानीय तहको पुनर्संरचना गर्दा वीरेन्द्रनगरलाई अवमूल्यन गरिएको दुःखेसो उनको थियो । सिंगो कर्णाली प्रदेशमा महानागरपालिका त कुरै छाडिदिऊँ, उपमहानरपालिकासमेत छैन । हामीकहाँ सबै पूर्वाधार छ, तर बेवास्ता गरिएको छ, उनको गुनासो थियो । समग्रतामा, संघीयतापश्चात् पनि संघ र प्रदेशले अधीनस्थजस्तो व्यवहार गरेको, आफ्नो अधिकार क्षेत्रमा हस्तक्षेप गरेको, बजेट वितरणमा विभेद गरेको, समानीकरण अनुदान कटौती गरेको गुनासो स्थानीय सरकारले गरेका छन् । ससर्त अनुदान जथाभावी वितरण, कर्मचारी व्यवस्थापनमा असहयोग, आवश्यक कानुन तर्जुमा नगरेको, समन्वय र सहकार्यमा ध्यान नदिएको जस्ता समस्या स्थानीय सरकारमा देखिएका छन् । यस्तै, नीतिगत असमझदारीका कारण कार्यक्षेत्र स्पष्ट नभएको, कानुनी अस्पष्टता र आवश्यक प्रविधि तथा जनशक्ति अभावले स्थानीय सरकारका काममा समस्या उत्पन्न भएको गुनासोसमेत उनीहरूको छ । स्थानीय सरकारका गुनासा तथा दुःखेसा हटाउन प्रदेश र संघीय सरकारको विशेष ध्यान जान जरुरी छ । गुनासा मेटाउने सबभन्दा भरपर्दो विधि अन्तरप्रदेश परिषद्, विषयगत समिति, प्रदेश समन्वय परिषद्लगायत अन्तरतह समन्वयकारी संस्थाको निरन्तर बैठक र त्यसका निर्णयको कार्यान्वयन हो । संघीयताको मर्मअनुसार संघ, प्रदेश र स्थानीय तहको भूमिका, कार्यक्षेत्र र समन्वयमा समस्या छ । संघीयता कार्यान्वयनमा संघीय सरकारको उदासीनता देखिन्छ । सुशासन प्रवर्द्धन र विकास निर्माणलगायतमा प्रदेश र स्थानीय सरकारलाई प्रोत्साहित गर्नुको सट्टा बाँधिइराख्ने प्रवृत्तिले संविधानको वास्तविक मर्म ओझेलमा परेको छ । संविधानको इमानदारितापूर्वक कार्यान्वयन र संघीयतको सबलीकरणमा संघीय सरकार र राजनीतिक दलहरू गम्भीर हुन जरुरी छ ।"
छठ बिदा किन एक दिन मात्रै ?,"छठ पूजा आस्थाको पर्व हुन पुगेको छ । धार्मिक सहिष्णुता, लैंगिक समानता, प्रकृति पूजाले भरिपूर्ण छठ पूजा हिन्दु मधेशी महिलाले मात्र लिने व्रत होइन । जुनसुकै समुदायमा जसले पनि प्राकृतिक वा कृत्रिम जलाशयमा श्रद्धाका साथ छठपूजा गर्न सक्छन् । नेपालमा मधेशी, थारू, नेवारी, मुस्लिम तथा पहाडी भेगका समुदायले यो पर्व मान्न थालेका छन् । छठी मैयालाई छठ माता तथा षष्टी देवी भन्दै अराधना गरिन्छ । सूर्य भगवान्लाई पूजा गर्ने र छठी मैयालाई प्रार्थना गर्ने चार दिवसीय पर्व कसरी नेपाल क्यालेन्डरमा एक दिनको हुन पुग्यो ? यसले गर्दा यो पूजा कसले, कहिले, किन, कहाँ र कसरी गरिन्छ भनेर विभिन्न भाष्य सिर्जना हुँदै गएको छ । हिन्दु धर्मअनुसार राजा मनु स्वयम्भूका छोरा प्रियव्रतले, सीता माताले, दानवीर कर्णले छठ पूजा गर्ने गरेका विभिन्न कथा सुन्न पाइन्छन् । विशेषतः जानकी भूमि जनकपुरमा सीता माताद्वारा नै पूजा सुरु भएको लोकमान्यता छ । मधेशी समुदाय भन्नासाथ धेरैले मिथिला संस्कृति सम्झे पनि यस समुदायमा मिथिला, भोजपुरा, अवध, बज्जिकालगायतका संस्कृति पर्छन् । छठ कात्तिक शुक्ल चतुर्थीबाट चार दिनसम्म मनाइन्छ । यसको विधिविधान भने भाइटीका तथा गोवर्धन पूजाको दिनबाटै गोधन कुटेर सुरु हुन्छ । छठ पूजाको पहिलो दिनलाई नहायखाय भनिन्छ । यस दिन व्रतालुले नुहाएर मात्र शाकाहारी भोजन ग्रहण गर्छन् । दोस्रो दिन खरना मा दिनभर निर्जला व्रत बसिन्छ । व्रतालुले साँझ पूजा गरेर नुनबिनाको सात्विक भोजन ग्रहण गर्छन् । प्रसाद खान नातेदार र इष्टमित्रलाई निमन्त्रणा गर्ने चलन छ । तेस्रो दिन षष्टी तिथिमा पर्छ । नेपाली क्यालेन्डरमा यो दिन मात्र उल्लेख छ । यस दिनलाई सन्ध्या अर्घ्य तथा सझिया घाटे भनिन्छ । यस दिन जलाशयबाट अस्ताउन लागेको सूर्यलाई अर्घ चढाइन्छ । चौथो तथा अन्तिम दिनलाई बिहानी अर्घ तथा भोर्वा घाटे भनिन्छ । यस दिन उदाउँदो सूर्यलाई अर्घ चढाइन्छ । त्यसपछि व्रतालुहरूको लगातार ३६ घण्टाको व्रत सकिन्छ । यसरी हरेक दिन छठी मैयालाई प्रार्थना गर्दै छठ पूजा समापन हुन्छ । प्रसाद सबैलाई बाँडिन्छ ।यो मौलिकतामा आधारित परम्परागत पूजा हो । घरमा सुखशान्तिको मनोकामना, सन्तानको बहुआयामिक जीवनमा सफलता, कुल घरानामा समृद्धिको कामना गर्दै छठी मैयालाई आराधना गरिन्छ । छठ पूजा नदी, पोखरी तथा कुनै जलाशयको किनारमा गरिन्छ । उक्त पूजास्थललाई घाट भनिन्छ । आधुनिक समाजमा भने कृत्रिम जलाशयमा समेत यो छठ पूजा गर्ने गरिन्छ । छठी मैयाको अराधना हेतु प्राकृतिक फलफूल (केरा, स्याउ, नरिवल) बाट अर्घ तयार पारिन्छ । घरमै खरनाको पूजापश्चात् मुख्य अर्घका लागि ठेकुवा, कसार, खजुरी, मिठाई, पेरुकी, गोहा इत्यादि पकाइन्छ । घाट पनि सकेसम्म पानीमा सेलाउन मिल्ने सामग्रीले मात्र सजाउने गरिन्छ । अचेल प्लास्टिक र पटाकाको प्रयोग गरेको देखिन्छ, जुन विकृत्ति हो । यसले वातावरण मैत्रीपूर्ण पूजामा समेत प्रदूषण फैलाउँछ । छठ पूजाको अर्को खासियत यसमा कुनै पुजारी रहँदैनन् । व्रतालुले आफैं विधिविधानका साथ पूजा गर्छन् । व्रत बस्नसक्नेले व्रतालुलाई अर्घ चढाउन लगाउँछन् । चार दिवसीय छठ पूजा मधेशी समुदाय जसरी नै भारतको विहार, उत्तरप्रदेश, झारखण्डतिर अधिक श्रद्धाका साथ मनाइन्छ । छठ सबै समुदायमा आस्थाको पर्व भइसक्दा पनि राष्ट्रिय पर्व बन्न नसक्नु विडम्बना हो । नेपालभर षष्ठी तिथिमा मात्र बिदा रहेको छ भने ८ वटा जिल्ला समेटिएको मधेश प्रदेशमा एक दिन थप गरिएको छ । म अध्ययन गर्ने कलेज नेपाल ल क्याम्पसले २३ वर्षदेखि स्थानीय बिदा मिलाएर यो पर्वमा बिदा दिएको छ । त्यसका लागि मधेशी समुदायका प्रबुद्ध व्यक्ति र विद्यार्थी नेताले प्रशासनलाई आग्रह गर्नुपर्यो । वार्तापश्चात् मात्रै निष्कर्ष आयो । देश समावेशीकरणतर्फ लम्किसक्दा पनि अझै छठ पूजाको पालो आएको रहेनछ । छठ पर्वको व्रत लगातार ३६ घण्टा बस्नुपर्छ, तर बिदा २४ घण्टा मात्रै ! यो त व्रत बस्ने व्यक्ति र तिनका परिवारलाई सरकारद्वारा नै भेदभाव भएन र ? तसर्थ संघीय सरकार, जनप्रतिनिधि, शिक्षण संस्थाका प्रमुख, गैरसरकारी संस्थाहरूमा यसबारे ध्यानाकर्षण हुन आवश्यक छ । मिलेसम्म छठमा सम्पूर्ण नेपालीलाई अथवा सामुदायिक बिदा हुनैपर्छ । चार दिवसीय चाडमा तीन दिन (खरना, सन्ध्या अर्घ, बिहानी अर्घ) अति व्यस्त हुने गर्छ । संघसंस्था तथा सरकारी क्यालेन्डरमा ४ दिवसीय छठको ४ वटै नाम (नहायखाय, खरना, सन्ध्या अर्घ, बिहानी अर्घ) उल्लेख हुनु जरुरी छ । अनि मात्र हरेक नेपालीलाई समानुभूति हुनेछ । संघीयता आएपश्चात् २०७३ मा २ दिन बिदा दिने प्रयास गरिए पनि लागू हुन सकेन । कुनै पनि सरकारी नीति, नियमले समाजमा विभेद होइन, सद्भाव र शान्ति कायम गर्नुपर्छ । तर नेपालको नीतिनियमले बारम्बार निश्चित समुदायलाई फाइदा दिएको त भने कुनै समुदायलाई अवहेलना गरेको इतिहास छ । छठ पर्वको बिदामा राज्यले पुनर्विचार गरोस् । सबैमा छठी माईको शुभकामना ।"
फरक सोच फरक उद्यम,"(काठमाडौं)अब के गर्ने ? कुन क्षेत्रमा करियर बनाउने ? भेटघाट वा चियागफमा प्रायः जेनजी पुस्ता यही सवालमा गन्थनमन्थन गर्छन् । उनीहरू केही नयाँ काम गर्न खोज्छन्, जुन उदाहरणीय र आफ्नो रुचिसँग मिल्दो पनि होस् । जस्तो कि सन्देश गैरेको जुक्ति सुनौं । उनलाई लागिरहन्थ्यो, अब केही नयाँ गर्नुपर्छ । तर गर्ने के ? कुनै भेउ पाएका थिएनन् । अरूले गरेको कामभन्दा पनि फरक र राम्रो काम होस् भन्ने लाग्थ्यो, उनी सुनाउँछन्, त्यसैले केराको थामबाट फाइबर निकालेर विभिन्न उत्पादन सुरु गर्ने योजना बनायौं । फल टिपिसकेपछि केराको थाम प्रायः काम लाग्दैन । यस्तो थाम यत्तिकै खेर जान्छ । त्यही थामबाट रेसा निकालेर त्यसैबाट उपयोगी सरसामान बनाउन पाए कसो होला ?हुन त यो जुक्ति उनीहरूलाई त्यसबेला फुरेको थियो, जतिबेला मेकानिकल इन्जिनियरिङ चौथो वर्षको प्रोजेक्ट गर्दै थिए । प्रोजेक्ट गर्ने क्रममा उनीहरूले यसैमा स्कोप देखे । नेपालमा अरू कसैले नगरेको काम थियो यो, सन्देश भन्छन्, त्यसैले अरूको भन्दा फरक र समुदायका लागि उपयोगी पनि हुन्छ भन्ने लाग्यो । एक वर्षसम्म उनीहरूले यसका लागि आवश्यक मेसिन कस्तो चाहिएला भनी अनुसन्धान गरे । बितेको ६ महिनायता उनीहरूले आफ्नो उत्पादन बजारमा ल्याएका छन् । उनीहरूले आफ्नो उद्यमको नाम दिएका छन्, कन्दुक इन्डस्ट्री । जुना भट्टराई भिडिड इन्टेरिर्सकी संस्थापक तथा इन्टेरियर डिजाइनर हुन् । उनीहरूले अहिले आन्तरिक सज्जा र कन्स्ट्रक्सनको काम गरिरहेका छन् । यो इलम उनले कसरी सुरु गरिन् त ? आईसीई कलेजबाट इन्टेरियर डिजाइनको कोर्स गरिसकेपछि उनलाई केही गर्छु भन्ने सोच त थियो तर अनुभव थिएन । त्यसैले उनले २ वर्ष जागिर गरिन् । यस क्रममा आफ्नै उद्यम खोल्छु भन्ने आत्मविश्वास पलायो र आफ्नो नाममा छुटै कम्पनी दर्ता गरिन् । यो ९ वर्षअघिको कुरा हो, जतिबेला इन्टेरियरसम्बन्धी खासै चासो थिएन, उनी भन्छिन्, हाम्रो कामबारे र इन्टेरियरका बारेमा बुझाउन त्यसबेला निकै गाह्रो भएको थियो । एक त नयाँ उद्यम, अर्कोतिर मान्छेलाई यसप्रति चासो थिएन । मलाई के कुरामा चाहिँ विश्वास थियो भने एक दिन यो काम राम्रो हुनेछ, उनी सुरुवाती दिन सम्झँदै भन्छिन्, त्यही आत्मविश्वास र दृढताले म निरन्तर लागिपरें । त्यसबेला उनीहरूले समूह बनाएर नै इन्टेरियर डिजाइन किन आवश्यक छ भनी जनचेतना फैलाउने काम गरे । पछि क्रमशः यस क्षेत्रलाई मान्छेहरूले बुझ्दै गए र उनको व्यवसायमा प्रगति हुँदै गयो । कोरोनाका कारण भएको पहिलो लकडाउनपछिको पट्यारलाग्दो समय । अब के गर्ने भन्ने प्रश्नले निर्मल घर्तीलाई जहिले घोचिरहन्थ्यो । केही व्यापारव्यवसाय गर्ने रुचि सानैदेखिको थियो । तर के गर्ने ? यसबारे उनले केही सोचेका थिएनन् । यद्यपि उनलाई खेती किसानीमा रुचि थियो र त्यसैलाई नयाँ ढंगले गर्न सकिन्छ कि भनेर लागिपर्न थाले । अन्ततः यसै हुटहुटीले जन्मायो, हिमालय फ्लोरिकल्चर । उनलाई यसमा साथ दिए सविन ढकालले । उनी यसका सहसंस्थापक तथा प्रबन्ध निर्देशक हुन् । निर्मलको हिमालय फ्लोरिकल्चरले आफ्नै जग्गा लिएर फूल उत्पादन गर्छ र त्यसलाई बजारसम्म पुर्याउँछ । एक त सानैदेखि खेती गर्दै हुर्केको भएकाले खेती किसानीमा अनुभव थियो, उनी सुनाउँछन्, त्यससँगै बिजनेसको विद्यार्थी भएकाले यसलाई अर्थोपार्जनसँग कसरी जोड्ने भन्ने योजना पनि । तर यस्तो कुरा परिवारलाई सहजै मन्जुर हुने कुरा भएन । पैसा खर्च गरेर एमबीए पढाएको छोरो फूल खेती गर्छु भन्दा आमाबुबाको चित्त बुझ्ने कुरै भएन । फूल खेती नै गर्नु थियो भने किन यत्तिका खर्च गरेर पढेको ? आमाबुबा भन्ने गर्थे । त्यसमाथि नजिकै आमा समूहले फूल खेती गरेकै थियो । घरपरिवार र छरछिमेकबाट आउने यस्ता प्रश्नहरू सामना गर्दै उनीहरू आफ्नो काममा तल्लीन रहे । बरु यसलाई कसरी नयाँपन दिने ? उनीहरू सोच्न थाले । अन्ततः उनीहरूले फूल खेती गर्ने मात्र होइन, ग्राहकको माग र रोजाइअनुसार तुरुन्तै उपलब्ध पनि गराउने गर्छ । हामीले यो उद्यम सुरु गर्दा ग्राहकले अर्डर गरेको दुई दिनपछि डेलिभरी हुन्थ्यो, उनले भने, अहिले दुई घण्टामै डेलिभरी हुन्छ । उनीहरूको यो व्यवसाय खासगरी फूल उपहार दिनका लागि सुरु गरिएको हो । कुनै पनि उद्यम व्यवसाय कसरी सफल हुन्छ ? कसरी त्यसबाट पैसा मात्र होइन ख्याति पनि आर्जन हुन्छ ? कुनै पनि व्यवसाय सुरु गर्दा दुई वटा कुरा हुनुपर्छ जस्तो लाग्छ, निर्मल भन्छन्, एउटा टिकाउयुक्त र अर्को चाहिँ व्यवसायीकरण । बिजनेसलाई सौखभन्दा पनि व्यवसायका रूपमा हेरिनुपर्छ जस्तो लाग्छ । कुनै पनि उद्यम व्यवसायलाई सही ढंगले अगाडि बढाउन टिमवर्कको पनि जरुरी हुन्छ । इन्टेरियर डिजाइनको काम सुरु गर्दा जुनाले यही कुरा महसुस गरिन् । तर सबै टिमलाई उत्तिकै सशक्त ढंगले परिचालन गर्न निकै गाह्रो हुन्थ्यो । तर, निरन्तरको प्रयास र दृढताले गर्दा यो काम सहज भयो । उनलाई लाग्छ, जीवनशैलीमा आधारित बिजनेसको माग कहिल्यै घट्दैन । किनभने आज एउटा ट्रेन्ड आएको छ भने भोलि अर्को ट्रेन्ड आउँछ । कुनै पनि बिजनेस सुरु गर्दा प्रतिबद्धता, धैर्यता र सीप हुनु जरुरी हुने उनी बताउँछिन् । कुनै पनि उद्यम व्यवसाय सुरु गर्दा समयको मागलाई पनि ख्याल गर्नुपर्ने बताइन्छ । अहिले मान्छेहरू इकोफ्रेन्ड्ली उत्पादन प्रयोग गर्न खोजिरहेका छन्, सन्देश भन्छन्, नेपालमा त्यसको अभाव पनि देख्यौं । जहाँ समस्या त्यहीं अवसर भनेजस्तै उनीहरूले यो अभावलाई मौकामा बदले । यद्यपि नेपालमा नयाँ उद्यम व्यवसाय गर्दा धेरै चुनौती पनि सामना गर्नुपर्ने उनको अनुभव छ । उनी भन्छन्, एक त यहाँको बजार एकदम सीमित छ । अर्को चाहिँ भनेजस्तो मेसिन पाउन मुस्किल छ । मेकानिकल इन्जिनियरिङ पढेकाले कतिपय मेसिन उनीहरू आफैंले डिजाइन गरे । अहिले उनीहरू समुदायसँग मिलेर काम गरिरहेका छन् । केरा खेती गर्ने किसानकहाँ नै मेसिन जडान गरिदिएका छन् । त्यहाँ उत्पादित सामग्रीलाई बजार व्यवस्थापन गर्ने काम उनीहरूले गरिदिएका छन् । कुनै पनि व्यवसायमा धैर्य र प्रतिबद्धता चाहिन्छ, उनी भन्छन्, आजको भोलि नै सबै कुरा प्राप्त हुँदैन ।"
स्थायी निर्माणका लागि बीपी राजमार्गको भौगर्भिक अध्ययन हुँदै,"(काठमाडौं) गत असोज १० देखि १२ सम्म परेको अविरल वर्षाका कारण क्षति पुगेको बीपी राजमार्गको भौगर्भिक अध्ययन अघि बढाइएको छ । एक महिनाभित्र सक्ने गरी तिहारअघिबाट यसको अध्ययन भइरहेको हो । अध्ययनपछि लगानी सुनिश्चितता गरेर डिजाइनको काम अघि बढाइने भौतिक पूर्वाधार तथा यातायात मन्त्रालयले जनाएको छ । तिहारले गर्दा अध्ययनमा केही ढिलाइ भए पनि तोकिएकै समयभित्र सक्ने गरी काम भइरहेको भौतिक मन्त्रालयका सचिव केशवकुमार शर्माले बताए । भौगर्भिक अध्ययन नगरी निर्माण गर्दा फेरि समस्या आउने खतरा हुन्छ, उनले भने, अध्ययन गरेर मात्र निर्माणको काम अघि बढाउँछौं । अध्ययन रिपोर्टका आधारमा डिजाइनको काम अघि बढाइने उनको भनाइ छ । अध्ययनपछि कति लागत लाग्छ, थाहा हुन्छ, उनले भने, त्यसपछि अर्थ मन्त्रालयसँग बसेर छलफल गर्छौं । नेपाल सरकार आफ्नै लगानीमा वा दातृ निकायको सहयोगमा बनाउने भन्नेबारे अझै निर्णय भइनसकेको उनको भनाइ छ । औपचारिक रूपमा निर्माणमा सहयोग गर्न कुनै पनि निकायलाई प्रस्ताव गरिएको छैन, उनले भने, अनौपचारिक रूपमा सडक मर्मतसँगै स्थायी निर्माण गर्नेबारे विश्व बैंक, एसियाली विकास बैंक, जापान अन्तर्राष्ट्रिय सहयोग नियोग (जाइका) लाई भनिएको छ ।तर कुनै पनि निकायबाट अहिलेसम्म ठोस प्रस्ताव आइनसकेको उनले बताए । हामीसँग बजेट नभएका बेला दातृ निकायले बजेट दिन्छौं भने हामी लिन तयार छौं, शर्माले भने, ऋणभन्दा पनि अनुदान भए हुन्थ्यो, अनुदान दिएर काम गर्न समय लगाउनु भने भएन । यस्तो गरिए अनुदान सहयोगको अर्थ नहुने उनले बताए । यो आपत्कालीन अवस्था हो, छिटो बनाउनुपर्छ भन्ने विषय सहयोग गर्ने निकायले पनि बुझ्नुपर्छ, शर्माले भने, अहिले लागत बढी अनुमान गरिएको छ, अध्ययनपछि वास्तविक निर्माण लागत निस्कन्छ । काभ्रेभन्ज्याङनेपालथोक खण्डको १२ किमि सडकमा बाढीपहिरोले क्षति गरेको छ । यसको ८७ किमि सडक खण्ड रोशी खोलाले बगाएको छ । ३३ किमि सडक कतै भासिएको र कतै चिरा परेको छ । अहिले अस्थायी डाइभर्सन बनाएर यातायातका साधन चलाइएको छ । तर पानी पर्नासाथ खोलोमा बाढी आएर नेपालथोक खण्ड अवरुद्ध बन्ने गरेको छ । त्यसपछि विभिन्न अप्ठ्यारो र समस्या भएको ठाउँमा सडकलाई सीधा गर्ने गरी पुल बनाइनेछ । यस्ता पुल एउटै खण्डमा नभएर ठाउँठाउँमा कतै ५० मिटर, कतै सय मिटर गरेर करिब एक किमि बनाइने सडक विभागका महानिर्देशक रामहरि पोखरेलले जनाए । अहिले प्रतिकिमि दुई लेन सडक बनाउन ३० करोड र पुल बनाउँदा त्यसको लागत प्रतिमिटर २२ लाख लाग्ने अनुमान छ । सबै गरेर ७ अर्ब रुपैयाँ लाग्ने अनुमान रहेको सडक विभागले जनायो । यो अनुमान मात्र हो, सचिव शर्माले भने, अध्ययन गरेपछि यो लागतमा तलमाथि हुन सक्छ, त्यसैले अध्ययनबाटै कति लागत लाग्ने यकिन हुन्छ । अहिले क्रंकिट वाल लगाएर सडक बनाइएको छ । ती ठाउँमा आरसीसी वाल र रकलाई एंकरिङ गरिने जनाइएको छ । सडक विभागका अनुसार धेरै भित्तो खन्दा पहिरोको जोखिम हुने भएकाले अब सडक बनाउँदा भित्तो नकाट्ने गरी काम गरिनेछ । काभ्रेको चौकी डाँडादेखि मुल्कोटसम्मै सडकमा समस्या छ । त्यसमा पनि बढी समस्या चौकीडाँडादेखि नेपालथोक खण्डमा छ । बाढीले सिन्धुली खण्डमा कम र काभ्रे खण्डमा बढी क्षति पुर्याएको छ । बर्खाअघि दिगो सडकको तयारीका लागि सानासाना ठेक्का गरेर काम गरिने विभागले जनाएको छ । कुनै समस्या नआए ठेक्का भएको डेढदेखि दुई वर्षभित्र स्थायी रूपमै यसको निर्माणको काम सकिने सडक विभागको दाबी छ । विगतका वर्षमा चाडबाडका बेला यो राजमार्ग भएर दैनिक १० हजार हाराहारी सवारी साधन गुड्ने गर्थे । अघिपछि पनि दिनको ७ हजारभन्दा बढी सवारीसाधन यो खण्ड भएर गुड्छन् । अहिले पनि सडक व्यवस्थित रूपमा सञ्चालनमा आउन नसक्दा दैनिक ट्राफिक जाम हुने गरेको छ । बेलाबेलामा पहिरो खसेर सडक अवरुद्ध बन्ने गरेको छ । ठूलो पानी पर्नेबित्तिकै सडक ठप्प हुन्छ । बीपी राजमार्गअन्तर्गत काभ्रेको धुलिखेलदेखि महोत्तरीको बर्दिबाससम्म १ सय ५८ किलोमिटर सडक जापान सरकारको अनुदान सहयोगमा निर्माण गरिएको हो । करिब २० वर्ष लगाएर यसको निर्माण गरिएको थियो । राजधानीलाई पूर्वी तराईसँग जोड्ने गरी सन् १९९६ मा निर्माण सुरु गरेर २०१५ मा सम्पन्न गरी नेपाललाई जापानले हस्तान्तरण गरेको थियो । खोला किनार भएर सडक बनाइएकाले बाढीले बढी क्षति पुर्याएको हो ।"
नेपालमा सूचीकृत भयो टिकटक,"(काठमाडौं) प्रख्यात सामाजिक सञ्जाल प्लाटफर्म टिकटक अन्ततः नेपालमा आधिकारिक रूपमा सूचीकृत भएको छ । योसँगै कम्पनीले नेपालमा आफ्नो मुख्य सम्पर्क व्यक्तिसमेत तोकेको छ । टिकटकले सञ्चार तथा सूचना प्रविधि मन्त्रालयमा सूचीकृत भएको पत्र मंगलबार बुझेको थियो । सामाजिक सञ्जालको प्रयोगलाई व्यवस्थित गर्ने निर्देशिका, ०८० बमोजिम सञ्चार मन्त्रालयमा सूचीकृत हुन कम्पनीले कात्तिक पहिलो साता प्रक्रिया अघि बढाएको थियो । यो साता सूचीकृत भएको पत्र बुझेसँगै कम्पनीले उक्त निर्देशिकाका व्यवस्था र मन्त्रिपरिषद्को भदौ ६ को बैठकले सुनिश्चित गर्न भनेका कार्यहरू पालना गर्ने प्रतिबद्धता जाहेर गरेको छ । नेपालको कर प्रणालीमा भने टिकटक ०७९ सालमै दर्ता भएर भ्याटसमेत बुझाएको ठूला करदाता कार्यालयले जनाएको छ । सञ्चार मन्त्रालयमा सूचीकृत हुने टिकटक तेस्रो सामाजिक सञ्जाल कम्पनी बनेको छ । यसअघि भाइबर र वी टक सूचीकृत भइसकेका थिए । सरकारले अन्य प्रमुख सामाजिक सञ्जाल कम्पनीहरूलाई पनि सूचीकरण प्रक्रियामा आउन ताकेता गरिरहेको छ । अब हाम्रो भूगोलभित्र टिकटकलाई नेपाल सकारको कानुन लागू हुन्छ, सञ्चार मन्त्रालयका सहसचिव तथा प्रवक्ता गजेन्द्र कुमार ठाकुरले भने, नेपालको कानुनवितरीतका कन्टेन्ट टिकटकमा आए नेपाल प्रहरीको साइबर ब्युरोले कारबाही अगाडि बढाउन सक्छ । यसमा टिकटकले सघाउनेछ । अपराध अनुसन्धानका लागि टिकटकले प्रहरीलाई उपकरणसमेत उपलब्ध गराएको छ । कम्पनीले डिजिटल साक्षरता र नेपालको पर्यटन प्रवर्द्धनमा काम गर्ने प्रतिबद्धता जनाएको ठाकुरले जनाए । टिकटकले सूचीकरणका लागि दिइएको निवेदन पत्रमा नेपालका लागि कम्पनीका मुख्य सम्पर्क व्यक्ति रामबहादुर थापा उल्लेख गरिएको छ । उहाँ को हुनुहुन्छ भन्नेबारे धेरै जानकारी हामीलाई प्राप्त भइसकेको छैन । तर कम्पनीले उहाँको ठेगाना, फोन नम्बरलगायत सबै विवरण निवेदनपत्रमा स्पष्ट खुलाएको छ, ठाकुरले भने । मन्त्रालयले मेटाका प्रमुख कार्यकारी अधिकृत (सीईओ) मार्क जकरबर्ग र एक्सका सीईओ इलन मस्कलाई पनि नेपालमा उल्लेख्य प्रयोग हुने फेसबुक, इन्स्टाग्राम, ह्वाट्एसप, एक्स (ट्विटर) जस्ता आआफ्ना प्लाटफर्म सूचीकरणका लागि अनुरोध गर्दै पत्र पठाएको ठाकुरले बताए । अहिलेसम्म उहाँहरूबाट कुनै जवाफ त आएको छैन । तर यतिका ठूला कम्पनीले नेपाल सरकारलाई जवाफ पठाउँछन् भन्ने हाम्रो अपेक्षा छ, उनले भने, जवाफ नआए हामी पुनः ताकेता गर्छौं । ढिलोचाँडो सूचीकृत हुनैपर्छ ।गत भदौ ६ को मन्त्रिपरिषद् बैठकले सामाजिक सञ्जाल प्लाटफर्महरूलाई नेपालको पर्यटन प्रवर्द्धनमा सहयोग पुर्याउने, सामाजिक सञ्जाल प्रयोगका सन्दर्भमा देशभर इन्टरनेट तथा डिजिटल साक्षरता कार्यक्रम सञ्चालन गर्नुपर्ने, शिक्षण संस्थामा शैक्षिक गुणस्तर सुधार गर्ने गरी डिजिटल सहयोग कार्यक्रम सञ्चालनको सुनिश्चितता गर्नुपर्ने सर्त अघि सारेको थियो । योसँगै, नेपाली भाषा तथा अन्य राष्ट्र भाषाको स्रोत परिचालन गरी विषयवस्तु (कन्टेन्ट) फिल्टरिङ एवं मोडरेसनलाई प्रभावकारी बनाउने, सामाजिक सद्भाव बिगार्ने तथा अश्लीलता फैलाउने विषयवस्तु हटाउन सहयोग गर्ने र विद्युतीय अपराध नियन्त्रणमा सहयोग पुर्याउने विषयमा पनि सामाजिक सञ्जाल प्लाटफर्महरूले सुनिश्चितता गर्नुपर्ने मन्त्रिपरिषद्को निर्णयमा उल्लेख छ ।सामाजिक सञ्जाल कम्पनीहरूलाई दर्ता र सूचीकृत गर्ने व्यवस्था आवश्यक भए पनि कन्टेन्ट फिल्टरिङको सर्तमा भने डिजिटल अधिकारका पक्षमा वकालत गर्दै आएका अभियन्ताहरूले आशंका प्रकट गर्दै आएका छन् । कन्टेन्ट फिल्टरिङमार्फत सरकारले अभिव्यक्ति स्वतन्त्रतामा अंकुश लगाउने जोखिम रहेको उनीहरूले औंल्याउने गरेका छन् । कुनै निजी कम्पनीसँगको सम्झौताका आधारमा अभिव्यक्ति स्वतन्त्रतामै प्रभाव पर्ने किसिमको निर्देशन दिने अधिकार सरकारलाई नभएको अधिकारकर्मीहरूको टिप्पणी छ ।माओवादी र कांग्रेससहितको गठबन्धन सरकार भएका बेला गत वर्ष कात्तिक २३ को मन्त्रिपरिषद् बैठकले सामाजिक सञ्जालसम्बन्धी निर्देशिका पारित गरेको थियो । त्यसको चार दिनपछि टिकटकको प्रयोगमा प्रतिबन्ध लगाउने मन्त्रिपरिषद्ले निर्णय गरेको थियो । सामाजिक सद्भाव बिगार्ने काम गरेको भन्दै सरकारले टिकटक ब्यान्ड गरेको थियो । करिब १० महिनाको प्रतिबन्धपश्चात् प्रधानमन्त्री केपी शर्मा ओली नेतृत्वको वर्तमान सरकारले गत भदौमा टिकटकमाथिको प्रतिबन्ध हटाइदिएको थियो । प्रतिबन्ध हटेको दुई महिना नपुग्दै टिकटक सरकार मातहत आधिकारिक रूपमा सूचीकृत हुन आइपुगेको हो ।गत वर्ष मन्त्रिपरिषद्ले सामाजिक सञ्जालसम्बन्धी निर्देशिका स्वीकृत गरेलगत्तै सञ्चार मन्त्रालयले निर्देशिका कार्यान्वयनका लागि पाँच सदस्यीय सामाजिक सञ्जाल व्यवस्थापन इकाइ गठनसमेत गरेको थियो । उक्त इकाइले गत वर्ष कात्तिकमै प्लाटफर्महरूलाई तीन महिनाभित्र मन्त्रालयमा सूचीकृत हुन सूचना पठाएको थियो, साथमा निर्देशिकालाई अंग्रेजीमा उल्था गरेर इमेलसमेत गरेको थियो । तर अधिकांश प्लाटफर्महरूले सूचीकृत हुन सरकारले गरेको आह्वानलाई अझैसम्म बेवास्ता गर्दै आएका छन् । टिकटक सूचीकृत हुनुले अन्यलाई पनि दबाब र प्रोत्साहन हुने सञ्चार मन्त्रालयका अधिकारीहरूको अपेक्षा छ ।"
पाँच ठूला आयोजनाको पूर्वतयारी फास्ट ट्र्याकमा,"काठमाडौं (कास) विश्व बैंकको सहयोगमा नेपालमा सञ्चालन गरिने करिब ७२ अर्ब रुपैयाँ बराबरका पाँच आयोजनाको तयारी फास्ट ट्र्याकमा गरिने भएको छ । अर्थ मन्त्रालयमा बसेको बैठकले पूर्वपश्चिम राजमार्गको वाग्मतीपथलैया खण्ड विस्तार, तेस्रो पुल तथा सुधार तथा सम्भार, विद्युत् वितरण प्रणाली आधुनिकीकरण तथा सुधारको आयोजनाको तयारी छिटो सम्पन्न गर्ने निर्णय गरेको हो । तेस्रो चरणको रानीजमरा कुलरिया सिँचाइ पहुँच तथा उत्थानशीलताका लागि डिजिटल सेवा रूपान्तरण सम्बन्धी आयोजनाको तयारी पनि फास्ट ट्र्याकमा गर्ने निर्णय भएको छ । विश्व बैंकको सहुलियतपूर्ण ऋण लगानीमा सञ्चालित हुने आयोजनाको सम्बन्धित मन्त्रालयले सरोकारवालासँग छलफल गरी तयारी गर्नेछन् भने आवश्यकता अनुसार अर्थ मन्त्रालयले सहजीकरण गर्नेछ ।बैठकले सन् २०२५ को फेब्रुअरीसम्ममा आयोजनासँग सम्बन्धित सबै विषयको टुंगो लगाई तयारीका काम सक्ने निर्णय भएको छ । तयारी पूरा भएपछि सन् २०२५ को मार्चमा बस्ने विश्व बैंकको बोर्ड बैठकमा ती आयोजनाका प्रस्ताव पेस गरिने योजना छ ।आयोजनाहरूको तयारीमा विशेष ध्यान दिन र आयोजना स्वीकृत भएपछि कार्यान्वयनमा तदारुकताका साथ लाग्न उपप्रधान तथा अर्थमन्त्री विष्णुप्रसाद पौडेलले निर्देशन दिए । नेपालले आफ्नो आवश्यकताअनुसार सहयोग लिने र अधिकतम प्रतिफल दिने ठाउँमा लगानी गर्ने उनको भनाइ छ ।बैठकमा अर्थ मन्त्रालय, भौतिक तथा यातायात मन्त्रालय, ऊर्जा, जलस्रोत तथा सिँचाइ मन्त्रालयका सचिव, सञ्चार तथा सूचना प्रविधि मन्त्रालयका प्रतिनिधि र सम्बद्ध पदाधिकारीको उपस्थिति थियो ।"
बबई पुल निर्माण सात वर्षमा ७० प्रतिशत,"(सल्यान) कालीमाटी गाउँपालिका७ घुइँयाबारी नजिकै बबई नदीमा निर्माणाधीन पक्की पुल निर्माणमा ढिलाइ भएको छ । विभिन्न कारण देखाउँदै सुरुवाती चरणमा ठेकेदारले काम नगर्दा पक्की पुल निर्माण पूरा हुन नसकेको हो । ०७४ सालमा निर्माण कम्पनीले सम्झौता गरेको पुलको सम्पन्न गर्ने अवधि तीन वर्ष मात्र रहेकामा पटकपटक सम्बन्धित निकायले म्याद थप गरे पनि अहिलेसम्म ७० प्रतिशत मात्र काम भएको छ । तीन स्पानमध्ये अहिलेसम्म सम्बन्धित निकायले एक स्पानको काम मात्र गरेको छ । वर्षात्को समयमा बबई नदीमा पानीको सतह उच्च हुने भएकाले यो वर्ष पनि काम सम्पन्न हुन सक्ने छाँट छैन ।पक्की पुल निर्माणका लागि संघीय सरकारले ०७४ मा ४५ करोड बजेट विनियोजन गरेकामा घुइँयाबारी नजिकै बबई नदीमा पुल निर्माणका लागि मात्र १६ करोड छुट्याएको थियो । ०७४ मा पुल योजना मध्य तथा सुदूरपश्चिम सेक्टर नम्बर ३ नेपालगन्ज कार्यालयले टेन्डर गरेको योजनाको काम गर्ने जिम्मेवारी रसुवा इलाइट जेभीले पाएको थियो । तीन वर्षे अवधि रहेको पुलको काम गर्न निर्माण कम्पनीले ०७४ असार ९ मा सम्झौता गरेको थियो । पाँच वटा पिलर रहेको पक्की पुलको लम्बाइ १ सय ८० मिटर थियो । तीन वर्षमा काम सक्ने निर्माण कम्पनीले सम्बन्धित निकायसँग सम्झौता गरे पनि पटकपटक म्याद थप गर्दा काम गर्न थालेको अहिले सात वर्ष पुगेको छ । सात वर्षमा निर्माण कम्पनीले अहिलेसम्म ७० प्रतिशत मात्र काम गरेको छ । सल्यान खलंगाकालीमाटीदम्दबालीघुइँयाबारीचप्परगौरीनेपालगन्ज जोडिने सडक सम्बन्धित निकायले पक्की पुलको काम सुरुवात गरे पनि सुरुवाती चरणमै काम हुन नसक्दा ढिलाइ भएको स्थानीय कर्णबहादुर रानाले बताए । सुरुवाती चरणमा आएका ठेकेदारले खासै कामै नगरेको उनले जनाए । पछिल्लो समय आएका ठेकेदारले काम गरिरहेका छन् । तर जति हुनुपर्ने हो, त्यति हुन सकेको छैन, उनले भने । कालीमाटी७ का वडाध्यक्ष मित्रलाल रिजालले ०७४ मा सम्झौता भएको ०७६ मा मात्र शिलान्यास भएको र त्यो बेला ठेकेदारले कामै नगर्दा पक्की पुलको काममा ढिलाइ भएको बताए ।ठेकेदारको लापरबाहीका कारण उक्त योजना झन्डै तीन वर्ष रोकिएको रानाको भनाइ छ । चौतर्फी दबाबका कारण बीचमा तीन वर्ष रोकिएको पुलको काम गत वर्षदेखि सुरुवात भएको छ । निर्माण कम्पनीले काम गरिरहेको छ । तर कामलाई तीव्रता दिन सकेको छैन, उनले भने । सम्बन्धित निकायले करोडौं खर्च गरेर पक्की पुल निर्माण गर्न थाले पनि सडक नजोडिँदासम्म त्यसको कुनै अर्थ नरहने र सरकारको लक्ष्य पूरा नभई बजेटको दुरुपयोग मात्र हुने रानाले जनाए । पुलसँगै सम्बन्धित निकायसमक्ष उनले तत्काल सडक निर्माणमा जोड दिन आग्रह गरेका छन् ।सल्यानको खलंगादेखि कालीमाटी हुँदै घुइँयाबारीचप्परगौरी सडक अहिलेसम्म खलंगाबाट दम्दबाली र नेपालगन्जबाट घुइँयाबारीसम्म जोडिएको भए पनि निकुन्ज आसपासका क्षेत्रमा झन्डै १५ किमि सडक खन्न बाँकी रहेपछि यो वर्ष संघीय बजेटअन्तर्गत ४० करोड बजेट परे पनि निकुन्जकै कारण काम हुन नसकेको कालीमाटी गाउँपालिका अध्यक्ष दानबहादुर खत्रीले बताए । उक्त बजेटबाट निकुन्ज क्षेत्रमा काम हुन नसकेपछि सम्बन्धित निकायले कालीमाटी बजार त्योभन्दा अघि खनेको सडक स्तरवृद्धि गर्ने तयारी गरिरहेको उनको भनाइ छ । सडक नजोडिए पुलको कुनै अर्थ नहुने उनको भनाइ छ । रसुवा इलाइट जेभीलाई परेको योजनाको काममा सुरुवातमा इलाइट कम्पनीले काम गरेको र पिलरका लागि खाडल खन्ने क्रममा जमिनमुनि ठूलो चट्टान भएकाले त्यत्तिकै छाडेकाले केही वर्ष अलपत्र पर्दा काममा ढिलाइ भएको पुल निर्माण कम्पनीका सुपरभाइजर महेश गौतमले बताए ।"
'अमेरिकी जनताले घरेलु मुद्दालाई रोजे,"(काठमाडौं)अमेरिकी राष्ट्रपति चुनावमा डोनाल्ड ट्रम्पको जितसँगै अमेरिकाले आन्तरिक मामिलालाई प्राथमिकतामा राख्दै बहुपक्षीयतालाई कमजोर बनाउने नीति अंगीकार गर्ने भूराजनीतिक विज्ञहरूले बताएका छन् । सन् २०१६ को पहिलो कार्यकालमा जस्तै ट्रम्पले बाह्य मामिलाको तुलनामा आन्तरिक मामिलालाई प्राथमिकतामा राख्ने विज्ञहरूले बताएका हुन् । मंगलबार भएको चुनावमा जितसँगै रिपब्लिकन पार्टीका उम्मेदवार ट्रम्प दोस्रो पटक राष्ट्रपति बनेका छन् । उनले डेमोक्रेटिक पार्टीकी उम्मेदवार कमला ह्यारिसलाई पराजित गरेका हुन् । अमेरिकाका लागि नेपालका पूर्वराजदूत अर्जुन कार्की चुनावी नतिजाले पश्चिम एसियाको युद्ध, रुसयुक्रेन युद्ध, चीन मामिला तथा बहुपक्षीयतामा पनि जलवायु, अन्तर्राष्ट्रिय व्यापार संगठन र अन्तर्राष्ट्रिय स्वास्थ्य संगठनमा असर पर्ने बताउँछन् । ट्रम्प प्रशासनले जलवायु परिवर्तनको राजनीतिक, अन्तर्राष्ट्रिय सन्धि र सम्झौताहरूलाई असर पार्ने विषयहरूमा अहिलेको भन्दा फरक नीति लिन सक्छ । साथै, महिलाको गर्भपतन अधिकारबारे पनि ट्रम्पको फरक नीति छ । उनीहरूले अब सहयोग गर्दा पनि आफ्ना ती विषयलाई समेट्छन्, कार्कीले भने, ट्रम्पको पुनरागमनले नेपालजस्तो देशलाई असर गर्दैन । तर चीन, रुसयुक्रेन, इजरायल, प्यालेस्टाइन, पश्चिम एसिया र अन्तर्राष्ट्रिय सम्बन्धहरूमा असर पर्नेछ । भूराजनीतिक जानकार चन्द्रदेव भट्ट ट्रम्पले मेक अमेरिका ग्रेट अगेन अभियानलाई अघि बढाउने बताए । बाइडेन प्रशासनले पश्चिम एसिया र युक्रेनरुसको युद्धलाई कसरी अन्त्य गर्ने भन्ने प्रस्ट पार्न नसक्नु पनि ह्यारिसको हारको कारण बनेको उनको भनाइ छ । साथै यस पटकको चुनावमा प्रविधिले पनि महत्त्वपूर्ण भूमिका खेलेको उनले बताए । यो अमेरिकी निर्वाचन मात्र होइन, यो ग्लोबल इलेक्सन हो । यस पटकको अमेरिकी इलेक्सनको सबैभन्दा महत्त्वपूर्ण पक्ष भनेको इलन मस्क हुन् । एउटा व्यक्तिले प्रविधिको प्रयोग गरेरै कसरी निर्वाचनलाई प्रभाव पार्न सक्छ भन्ने यो चुनावमा देखिएको छ, भट्टले भने, जति बेला इलन मस्कले ट्वीटर किनेका थिए, त्यो चुनावका लागि प्रयोग गर्न थियो, अर्कोतर्फ डेमोक्र्याट व्यावसायिकस्तरमा मात्र सीमित भए । पूर्वराजदूत तथा प्राध्यापक लोकराज बराल भने ट्रम्पको जित अमेरिकाको लोकतन्त्रका लागि सुखद नभएको बताउँछन् । ट्रम्पले आप्रवासन रोक्छु, ट्याक्स हटाइदिन्छु भनेका छन् । युद्ध रोकिदिन्छु भनेका छन् । जनताले यस्तो कुरा मन पराउँदा रहेछन्, उनले भने । बरालले अमेरिकी जनताले अति दक्षिणपन्थी लाई मन पराएको बताए । अर्का पूर्वराजदूत जयराज आचार्य अमेरिकी निर्वाचनको नतिजालाई विश्वभर चलिरहेको अति दक्षिणपन्थीको लहरको निरन्तरता ठान्छन् । सँगै अमेरिकी समाजमा व्याप्त पुरुषप्रधान सोचले पनि ह्यारिसलाई रोकेको उनको भनाइ छ । ह्यारिस हार्नुको कारण अमेरिकी अर्थतन्त्रमा देखिएको समस्या पनि हो । अहिले पनि अमेरिकी समाज महिलालाई राष्ट्रपति बनाउने मानसिकतामा छैन । उनीभन्दा बढी हिलारी योग्य थिइन् तर राष्ट्रपति भइनन् । तर अहिले ट्रम्पले पपुलर र इलेक्टोरल भोटमा पनि जिते । त्यस बेला हिलारीले पपुलर भोट ल्याएकी थिइन्, उनले थपे । भूराजनीतिक मामिला जानकार तथा प्राध्यापक मीना वैद्य मल्ल अमेरिकी चुनावको नतिजाले महिला नेतृत्वमा पुग्न अझै कठिन रहेको सन्देश दिएको बताइन् । आगामी दिनमा थप मिहिनेत गर्नुपर्छ भन्ने लाग्छ, उनले भनिन्, अर्कोतर्फ हेर्दा महिलाहरू यसरी महत्त्वपूर्ण उम्मेदवारका रूपमा आउनु पनि उपलब्धि हो । पहिला हिलारी र अहिले ह्यारिस उठ्नुले पनि हामीले सन्तोष लिने ठाउँ छ । पूर्वप्रधानमन्त्री शेरबहादुर देउवाका परराष्ट्र मामिला सल्लाहकारका रूपमा काम गरिसकेका भूराजनीतिक मामिला विज्ञ अरुणकुमार सुवेदी अमेरिकामा बाइडेन प्रशासनको पालामा जसरी विश्वभर अमेरिकाको प्रतिपक्षहरूको दबाब बढ्यो र युद्धहरू जसरी सुरु भए, त्यसमा अमेरिकी जनतालाई मन नपरेका कारण यस्तो नतिजा आएको मान्छन् । सुवेदीले थपे, साथै, कमजोर अर्थतन्त्रको पनि असर भयो । पूर्वप्रधानमन्त्री पुष्पकमल दाहालका परराष्ट्र मामिला सल्लाहकारका रूपमा काम गरिसकेका रूपक सापकोटा ट्रम्प बलियो रूपमा राष्ट्रपतिको जिम्मेवारीमा दोस्रो पटक आएको मान्छन् । ट्रम्पले पुरानो वैभव फर्काउन लाग्छु भनेका छन् । अमेरिकाको घरेलु नीति र अर्थतन्त्रमा ध्यान दिने भन्ने देखिन्छ । अमेरिकाले विश्वका सबै विषयमा जिम्मा लिनु पर्दैन भन्ने गरेका छन् । ट्रम्पले अहिले भइरहेका युद्धहरू रोक्न पहल गर्छु भनेका छन्, उनले भने । सापकोटाले अहिले जसरी बहुध्रुवीय विश्वको उदयलाई ट्रम्पको नीतिले सहयोग पुर्याउन सक्ने प्रस्ट पारे । उनले थपे, अहिले गैरपश्चिमा र रुससँगको सम्बन्धमा बाइडेन प्रशासनको नीतिभन्दा फेरबदल आउन सक्छ । विश्वव्यापी उपस्थिति संकुचन हुन सक्नेछ । र, प्राथमिकता बदलिएसँगै दक्षिण एसियामा पनि फरक पर्न सक्छ । नेपालको सन्दर्भमा त्यस्तो नहोला तर चीनसहित दक्षिण एसियाको क्षेत्रमा ट्रम्पकै पालामा अघि सारिएको इन्डोप्यासिफिक रणनीतिलाई कसरी अघि बढाउलान्, त्यो भने निकै महत्त्वपूर्ण हुनेछ ।"
लेस्टरको पथ पछ्याउँदै नटिङ्घम फरेस्ट,"एएफपी (लन्डन)के नटिङ्घम फरेस्टले यसपल्ट त्यो काम गरिरहेको छ, जुन सन् सन् २०१६ मा लेस्टर सिटीले गरेको थियो ? सबैभन्दा पहिले केही तथ्यांकतिर जाऔं । अहिले तत्काल फरेस्ट इंग्लिस प्रिमियर लिगको तेस्रो स्थानमा छ । सन् १९९८ यता यो क्लब यति धेरै माथि पुगेको पहिलो पटक हो । फरेस्टले यो साता सन् १९९९ यता माथिल्लो डिभिजनमा पहिलो पटक लगातार तीन खेल जितेको छ । लिगका सुरुआती १० खेललाई आधार मान्ने हो भने फरेस्टको प्रदर्शन त्यो बेलाको लेस्टरसँग धेरै मेल खान्छ । अहिलेसम्म फरेस्टले ५ खेल जितेको छ, चार खेल बराबरी खेलेको अनि एकमा पराजित छ । लेस्टरले सट्टेबजारमा यसले लिग जित्ने भाउ ५०००१ हुँदा यस्तै सुरुआत लिएको थियो । अझ क्लाउडियो रेनेरीको लेस्टरले भन्दा यसपल्ट फरेस्टले कम गोल खाएको छ । अनि तीन खेलमा क्लिन सिट राखेको छ । टोलीका लागि क्रिस उडले ८ गोल गरिसकेका छन् । उनले त्यही भूमिका निभाइरहेका छन्, जतिबेला जेम्स भार्डीले लेस्टरका लागि निभाएका थिए । उड न्युजिल्यान्डका ३२ वर्षीय खेलाडी हुन् । अहिले उच्च लयमा छन् । फरेस्टले गरेका १४ गोलमध्ये आधाभन्दा बढी उनकै नाममा छ । सन् २०२३ मा न्युकासल युनाइटेडबाट पूर्णकालीन रूपमा फरेस्ट आएयता उनले ३० प्रिमियर लिग खेलमा २२ गोल गरिसकेका छन् । त्यसमध्ये १९ गोल त्यतिबेला सम्भव भएको थियो, जतिबेला फरेस्टको प्रशिक्षण जिम्मेवारी पोर्चुगाली नुनो स्पिरिटो सान्टोले सम्हालेका थिए । सन् २०२३ यता उडभन्दा म्यानचेस्टर सिटीका इर्लिङ हालान्डले मात्र बढी गोल गरेका छन् । यदि त्यसमा पेनाल्टी समावेश नगर्ने हो भने । प्रशिक्षक नुनो मान्छन्, उड अब्बल दर्जाका स्ट्राइकर हुन्, जतिबेला पनि केही गर्न तत्पर हुन्छन् । फरेस्टको यति राम्रो प्रदर्शनमा उनकै मात्र प्रदर्शन निर्णायक होइन, सायद यत्तिकै महत्त्वपूर्ण प्रदर्शन फरेस्टको डिफेन्सबाट पनि भएको छ । फरेस्टका पहिलो रोजाइका गोलरक्षक हुन्, माट्ज सेल्स । उनले म्यानचेस्टर युनाइटेडका आन्द्रे आनाना र लिभरपुलका एलिसन बेकर बराबर नै प्रिमियर लिगमा सबैभन्दा बढी क्लिन सिट राखेका छन् । फिओरेन्टिनाबाट एक करोड २० लाख पाउन्डमै निकोला मिलेनकोभिच फरेस्ट आए र टिमको डिफेन्समा उनले ब्राजिली मुरिलोसँग बलियो साझेदारी गरेका छन् । गत सिजन फरेस्टले ६८ गोल खाएको थियो । त्यसमध्ये २३ गोल त सेटपिसबाटै थियो । यो त रेलिगेसनमा परेका लुटन टाउन र सेफिल्ड युनाइटेडभन्दा अलिकति मात्र राम्रो थियो । यसपल्ट यही फरेस्टले सेटपिसमा एकै गोल मात्र खाएको छ । यसको ठीक विपरीत टिमले सेटपिसबाटै गत सिजनको तुलनामा दुई गुणा बढी गोल गरिसकेको छ । यसको अर्थ के भन्दा फरेस्टको आक्रमणले पनि काम गरिरहेको छ अनि अर्काको आक्रमण रोक्ने काम पनि उत्तिकै राम्रो चलिरहेको छ । विश्वास नहुन सक्छ, फरेस्ट गत सिजन १७ औं स्थानमा रहेको थियो । यसक्रममा बल्लतल्ल रेलिगेसनबाट बचेको हो । टोलीमाथि ४ अंक कटौतीको सजाय पनि थियो । त्यस सिजनको अन्तिम खेलमा फरेस्टले बर्नलीलाई हराएको थियो । त्यो खेलका ८ खेलाडी भर्खरै वेस्ट ह्याममाथि प्राप्त पछिल्लो जितमा पनि मैदानमै थिए । भनेपछि फरेस्टले टिममा आकाशजमिनको अन्तर हुने गरेर टिम फेरिएको पनि छैन । लगभग उही टिम छ भन्दा हुन्छ । त्यसको अर्थ के भने यो टिमले आफूलाई ब्यापक सुधार गरेको छ । नुनो के पनि मान्छन् भने एक सिजनबाट अर्का सिजन धेरै खेलाडी टिममै हुनु राम्रो पनि हो । सन् २०२२ मा फरेस्टले प्रिमियर लिगमा बढुवा खाँदा एकैपल्टमा कीर्तिमान २२ खेलाडीसँग नयाँ अनुबन्ध गरेको थियो । यसपल्ट टोलीले धेरै नयाँ खेलाडीका रूचि राखेकै छैनभन्दा हुन्छ । त्यसैले यो टिमको पुनर्जागरणमा प्रशिक्षक नुनोको ठूलै हात छ । गत डिसेम्बरमा उनी फरेस्ट आएका थिए, स्टिभ कुपरको स्थानमा । त्यस अगाडि उनी साउदी अरेबियामा थिए । अलइतिहादका लागि साउदी प्रोलिग र सुपर कप जिते । त्यस अगाडि टोटनहममा उनले चुनौतीले भरिएका केही समय बिताएका थिए । फरेस्टमा उनी आएलगत्तै खासै लोकप्रिय पनि रहेनन् । तर अहिले लाग्छ, उनी समर्थकमा अझ खुबै रूचाइएका प्रशिक्षक भएका छन् । उल्भसमा बिताएका चार सिजनले नुनोलाई प्रशिक्षकका रूपमा ख्याति दिलाएको हो । यति भन्दैमा फरेस्टका लागि अबका दिन सजिलो हुनेछ भन्ने पनि छैन । सबैभन्दा ठूलो प्रश्न त के फरेस्टले आफ्नो लय कायम राख्न सक्छ वा सक्दैनन् भन्नेमा नै हो । यस्तो किनभने अब फरेस्टको वास्तविक परीक्षा सुरु हुँदै छ भन्ने हो । आउँदो साता फरेस्टले घरमा न्युकासल युनाइटेडको आतिथ्यता गर्नेछ । त्यसपछि बीचमा इप्सविच टाउनविरुद्धको खेलबाहेक आर्सनल, म्यानचेस्टर सिटी र म्यानचेस्टर युनाइटेडको भ्रमण गर्नेछ । यहाँनिर एउटा तथ्यांक उत्तिकै महत्त्वपूर्ण छ । फरेस्टले अहिलेसम्म खेलेका १० खेलमध्ये त्यसका सात प्रतिद्वन्द्वी अंकतालिकाको पुछारतिरकै थिए । तर ठीक यहीं के पनि बिर्सनुहुन्न भने फरेस्ट त्यही टिम हो, जसले लिग तालिकाको शीर्षमा रहेको लिभरपुललाई हराएको छ भने चेल्सीलाई बराबरीमा रोकेको छ । निचोड के हो भने के फरेस्ट अर्को लेस्टर हो भन्ने प्रश्नको उत्तर धेरै हदसम्म अबको केही साताको खेलले निर्धारण गर्नेछ ।"
कर्णालीसँग जोडिइन् अभिनेत्री स्वस्तिमा,"आइपुगे पोखराका मेन्टर जोन्टी दक्षिण अफ्रिकाका लिजेन्ड क्रिकेटर जोन्टी रोड्स नेपाल आइपुगेका छन् । नेपाल प्रिमियर लिग (एनपीएल) को महँगो टिम पोखरा एभेन्जर्समा आबद्ध भएका जोन्टी बुधबार दिउँसो काठमाडौं ओर्लिएर सिधै पोखरा पुगेका छन् ।पोखरा एभेन्जर्सका प्रबन्ध निर्देशक मनोबल श्रेष्ठका अनुसार जोन्टी र टिमका अध्यक्ष सुबोध त्रिपाठीसहित टोली पोखरा आइपुगेको छ । जोन्टी टिमको समर्थनका लागि बिहीबार गण्डकी क्रिकेट, कास्की क्रिकेट, पोखरा बाइकर्स ग्रुप, रोटरी क्लब अफ लेखनाथलगायत नौ संघसंस्थाले संयुक्त रूपमा पोखरामा आयोजना गर्ने राइड विथ जोन्टी रोड्स कार्यक्रममा सहभागी बन्ने छन् । फेवातालस्थित फिस्टेल होटलबाट बिहान ८ बजे मोटरसाइकल र्याली सुरु हुने पोखरा एभेन्जर्सले जनाएको छ ।पोखरा आइपुगेको जोन्टीसहित टिमलाई प्रादेशिक क्रिकेट संघ गण्डकीका अध्यक्ष सञ्जयकान्त सिग्देललगायतले पोखरा अन्तर्राष्ट्रिय विमानस्थलमा स्वागत गरेका थिए । जोन्टीले एभेन्जर्ससँग तीन वर्षे सम्झौता गरेका छन् । दक्षिण अफ्रिकी दायाँहाते ब्याटर उनले विश्व क्रिकेटमा उत्कृष्ट फिल्डरको पहिचान बनाएका थिए । उनी बिहीबार दिउँसो काठमाडौं फर्किएर टिमका खेलाडीलाई कोचिङ दिने र जर्सी सार्वजनिक गर्ने कार्यक्रममा सहभागी हुनेछन् । जोन्टीले दक्षिण अफ्रिकाका लागि ५२ टेस्ट र २४५ एकदिवसीय खेलेका छन् । उनले आईपीएलका लागि मुम्बई इन्डियन्स र लखनऊ सुपर जायन्ट्ससँग काम गरेका थिए । पोखरा एभेन्जर्सको मार्कीमा राष्ट्रिय टोलीका ओपनर कुशल भुर्तेल छन् । लुम्बिनीमा भारतीय क्रिकेटर लुम्बिनी लायन्सले आसन्न नेपाल प्रिमियर लिग (एनपीएल) का लागि भारतीय यू१९ विश्वकप विजेता कप्तान तथा आईपीएल स्टार उन्मुक्त चन्दलाई अनुबन्धित गरेको छ । चन्दले कप्तानको रूपमा सन् २०१२ यू१९ विश्वकप जिताएका थिए । उनले फाइनलमा शतक बनाउँदै ऐतिहासिक जित दिलाएका थिए । उनले दिल्ली डेरडेभिल्स र मुम्बई आईपीएल खेलेका थिए । हाल उनी अमेरिकाको मेजर लिग क्रिकेटमा उत्कृष्ट प्रदर्शन गरिरहेका छन् । चन्दको आगमनले टोलीलाई उल्लेखनीय रूपमा बलियो बनाउने लुम्बिनी लायन्सको विश्वास छ ।चन्दले लुम्बिनीको विज्ञप्तिमा भनेका छन्, नेपाल प्रिमियर लिगको पहिलो सिजनमा लुम्बिनी लायन्सको खेलाडीबाट नेपाली भूमिमा उत्रन आतुर छु । विश्वका विभिन्न क्षेत्रहरूमा क्रिकेट खेलप्रतिको माया बढेको देख्न पाउँदा निकै खुसी छु । लुम्बिनी लायन्सका अध्यक्ष ईश्वर जिसीले चन्द जस्ता अनुभवी र उनका उपलब्धिहरूले हाम्रो टिमलाई बलियो बनाउने मात्र नभई लिगको स्तर पनि माथि लैजानेमा विश्वस्त रहेको बताए । चन्दले ६७ फस्ट क्लास खेलहरूमा ३३७९ रन बनाएका छन् । त्यसमा उनको औसत ३१५७ छ । त्यसमा ८ शतक पनि समावेश छ । लिस्ट ए क्रिकेटमा ४५०५ रन बनाएका उनको औसत ४१३३ को छ । त्यसमा ७ शतकसमेत समावेश छ । टी२० क्रिकेटमा पनि उनको कीर्तिमान प्रभावशाली छ । उनले ८४ खेलमा १५६५ रन बनाएका छन् । उनको ११६०९ को उत्कृष्ट स्ट्राइक रेट छ ।"
सुदूरपश्चिम प्रदेश फेरि च्याम्पियन,"विराटनगर (कास) सुदूरपश्चिम प्रदेशले विराटनगरमा भएको नरेश श्रेष्ठ मेमोरियल वाइवाइ पुरुष यू१९ राष्ट्रिय एकदिवसीय क्रिकेट प्रतियोगिताको उपाधि रक्षा गरेको छ । साबिक विजेता सुदूरले बुधबार बैजानाथपुरको गिरिजाप्रसाद कोइराला खेल मैदानमा सम्पन्न फाइनलमा लुम्विनी प्रदेशलाई ८ रनले पराजित गरेको हो । सन् २०२२ मा त्रिवि मैदान कीर्तिपुरमा भएको फाइनलमा सुदूरले लुम्बिनीलाई नै हराएको थियो । उपाधि जितेको सूदुरले २ लाखसहित ट्रफी जितेको छ । उपविजेता लुम्बिनीले १ लाख पायो ।लुम्बिनीका सन्तोष यादवको घातक बलिङका कारण टस जितेको सुदूर ३७३ ओभरमै अलआउट हुँदा १ सय २७ रनमात्र बनाउन सफल भयो । अभिषेक थापाले २९, नरेन भट्टले २७, नरेन राउदले १५, राजेश ऐर १४ र दीपक रोकायाले ११ रन जोडेका थिए । सन्तोषले १० ओभरमा २ मेडन राख्दै २८ रन खर्चेर ५ विकेट लिएका थिए । रमेश कुर्मीले ३ र शिवकुमार १ विकेट लिए । १ सय २८ रनको लक्ष्य पाएको लुम्बिनी ४३१ ओभरमै १ सय १९ रन समेटियो । लुम्बिनी आकाश त्रिपाठीले २२, शिव कुमारले २०, विजय कोहरले १९, समीर अलीले १८ र सन्तोष यादवले १२ रन जोडे । सुदूरका प्लेयर अफ द म्याच हेमन्त धामीले ४ विकेट लिँदा सचिन भट्ट र नरेन साउदले २२ विकेट लिए । उत्कृष्ट खेलाडी लुम्विनीका सन्तोष यादव चुनिए । उनी उत्कृष्ट बलरसमेत भए । उत्कृष्ट ब्याटर कोशीका सोनु अन्सारी भए । उत्कृष्ट खेलाडीले ५० हजार तथा उत्कृष्ट ब्याटर र बलरले २५ हजारसहित ट्रफी जिते । प्लेयर अफ द फाइनल सुदूरका कप्तान हेमन्त धामीले ३ हजार पाए । उनले उक्त पुरस्कार ग्राउन्ड स्टाफलाई प्रदान गरे ।विजेतालाई कोशी प्रदेशका पूर्व मूख्यमन्त्री केदार कार्की, क्यानका केन्द्रीय उपाध्यक्ष रोशन सिंह, कोशी प्रदेश क्रिकेट संघका अध्यक्ष सर्वजित पाण्डे र मोरङ जिल्ला क्रिकेट संघका अध्यक्ष महमद बाबुलगायतले पुरस्कृत गरे ।"
लिभरपुलमा स्लटको प्रभाव,"रियललाई चिन्तै चिन्तालगातारको खराब प्रदर्शनले उत्तिकै चिन्तित हुनेमा पर्छन्, रियल म्याड्रिडका प्रशिक्षक कार्लो एन्सेलोट्टी पनि । रियल सान्टियागो बेर्नाबेउमै भएको खेलमा एसी मिलानको हाटबाट ३१ ले पराजित रह्यो । रियलको यो लगातार दोस्रो हार हो । च्याम्पियन्स लिगको चार खेलमध्ये रियल दुईमा पराजित भइसक्यो । यसअघि एल क्लासिकोमा पनि रियल आफ्नो पुरानो प्रतिद्वन्द्वी बार्सिलोनाको हातबाट पराजित थियो । अब भने चिन्ता लिनुपर्ने समय आएको छ, एन्सेलोट्टीले भनेका छन्, टिम जस्तो छ, त्यस्तो खेल्न सकिरहेको छैन । टिमले ठोस खेल प्रदर्शन गर्न सक्नुपर्छ । हामीले पछिल्लो समय विपक्षी टिमलाई सजिलै गोल गर्ने अवसर दिइरहेका छौं, यसलाई सबैभन्दा पहिले रोक्नुपर्ने हुन्छ । रियलको ६ अंकसहित १७ औं स्थानमा छ । मिलानका लागि यो सिजन मिश्रित छ । च्याम्पियन्स लिगका ४ खेलमा मिलानको यो दोस्रो जितमात्रै हो ।"
