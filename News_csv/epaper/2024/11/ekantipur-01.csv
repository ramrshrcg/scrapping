शीर्षक,विवरण
उपनिर्वाचनको तयारीमा दलहरू,"एमालेले पनि सबै पदमा एक्लै उम्मेदवारी दिने उनले बताए । गत स्थानीय निर्वाचनमा एमालेले २०६ पालिका जितेर दोस्रो भएको थियो ।माओवादीले पनि उपनिर्वाचनका उम्मेदवार चयन सुरु गरेको उपाध्यक्ष एवं प्रवक्ता अग्निप्रसाद सापकोटाले बताए । यो उपनिर्वाचनमा माओवादीले कांग्रेस एमालेबाहेकका दलसँग गठबन्धन गर्ने विकल्प खुला गरेको छ । उसले उम्मेदवारी कात्तिक २५ सम्म टुंगाउन निर्देशन दिएको छ । उम्मेदवारको टुंगो लगाएपछि प्रदेश पार्टी कार्यालय र पार्टी केन्द्रीय कार्यालयमा अनिवार्य रूपमा लेखी पठाउने परिपत्र गरेको छ ।माओवादीले प्रदेश समितिहरूलाई विशेष परिपत्र गरी उपनिर्वाचनमा सकेसम्म एकल उम्मेदवारी दिने उल्लेख गर्दै आवश्यकताका आधारमा सत्तारूढ कांग्रेस एमालेबाहेक वामदेशभक्त दलसँग सहकार्यका लागि पहल गर्न निर्देशन दिएको छ । माओवादी अध्यक्ष पुष्पकमल दाहालले काठमाडौंमा भएको खबरदारीसभामा भने आगामी निर्वाचनमा एक्लै चुनाव लड्ने बताएका थिए । आगामी उपनिर्वाचनमा एकल रूपमा चुनाव लड्ने तयारी गर्ने । यसत्तारूढबाहेकका वामदेशभक्त दलसँगको सहकार्यलाई अगाडि बढाउन पहल गर्ने, निर्देशनमा भनिएको छ ।समाजवादी मोर्चामा रहेका दलहरू एकीकृत समाजवादी, नेपाल कम्युनिस्ट पार्टी र नेपाल समाजवादी पार्टीसँग सहकाकार्य गरी उपचुनाव लड्ने माओवादीको तयारी छ । आफूले एक्लै जित्ने निश्चित नभएका पालिकामा सहकार्य गर्ने माओवादीले जनाएको छ । गत संघ, प्रदेश र स्थानीय निर्वाचनमा माओवादीले कांग्रेस, एकीकृत समाजवादी, जसपालगायतसँग गठबन्धन गरेको थियो । नेत्रविक्रम चन्दले नेतृत्व गरेको नेकपाले यही उपनिर्वाचनदेखि नै चुनावमा भाग लिने निर्णय गरिसकेको छ । उपननिर्वाचनमा प्रतिपक्षमा रहेको राष्ट्रिय स्वतन्त्र पार्टीसाग सहकार्य गर्नेनगर्ने जिम्मा पनि स्थानीय पार्टी समितिलाई दिएको छ । रास्वपा, राप्रपा र एकीकृत समाजवादी, जनता समाजवादी, जनमत पार्टीले पनि उम्मेदवार छनोटका लागि गृहकार्य सुरु गरेका छन् । रास्वपाले स्थानीय तहको निर्वाचनमा पहिलो पटक भाग लिन लागेको हो । रास्वपाको भदौ पहिलो साता भएको केन्द्रीय समिति बैठकले निर्वाचनमा भाग लिने निर्णय गरेको हो । निर्वाचन आयोगले पुरुष निवार्चित भएका पालिका र जिल्ला समन्वय समितिमा महिला उम्मेदवार बनाउन दलहरूलाई निर्देशन दिएको छ । गाउँपालिको अध्यक्ष वा उपाध्यक्ष, नगरपालिकाको प्रमुख वा उपप्रमुख तथा जिल्ला समन्वय समितिको पदमा २०७९ को निर्वाचनमा पुरुष उम्मेदवार निर्वाचित भई कार्यभार सम्हालिरहेको अवस्थामा महिला उम्मेदवार रहने गरी मनोनयन पत्र दर्ता गर्नर्पुर्नेछ, आयोगको निर्देशनमा भनिएको छ ।मोरङको ग्रामथान गाउँपालिकामा अध्यक्ष, ओखलडढुंगा जिल्ला समन्वय समिति प्रमुख, दोलखा गौरीशंकर गाउँपालिका उपाध्यक्ष, काठमाडौं कीर्तिपुर नगरपालिका प्रमुख, दैलेख महाबु गाउँपालिका अध्यक्ष, जाजरकोट नलगाड नगरपालिका उपप्रमुख, हुम्ला सर्केगाड गाउँपालिका उपाध्यक्ष, बाजुरा स्वामीकार्तिक खापर गाउँपालिका र कैलालीको जिल्ला समन्वय समिति प्रमुखमा उपनिर्वाचन हुँदै छ । ३० वडा अध्यक्षमा पनि निर्वाचन हुँदै छ ।"
गरिबलाई दसैं न तिहार,"(अछाम)दसैं, तिहारजस्ता चाडबाड प्रायः नेपाली घर फर्किएर परिवारका साथ मनाउँछन् । पारिवारिक मिलनका रूपमा लिइने यी दुई मुख्य चाडमा निम्न र मध्यमवर्गीय परिवारका व्यक्तिले भने परिवारकै खुसीका लागि घर छाड्नुपर्ने बाध्यता छ । अछामलगायत सुदूरपश्चिम र कर्णालीका बसपार्कमा चाडपर्वकै बेला कामको खोजीमा घर छाडेर परदेश जानेको भीड हुन्छ । यहाँका धेरैजसो मानिसको रोजगारीको गन्तव्य भारतका सहर हुन् । पहिले पुरुष मात्रै भारत जाने चलन फेरिएर अचेल महिला पनि कामको खोजीमा जाने गरेका छन् । कैलालीतिर आफन्त भएकाहरू छोराछारी उनीहरूकै जिम्मा लगाएर निस्कन्छन्, कोही नभएकाहरू बच्चाकै भरमा घर छाडेर निस्कन्छन् । आइतबार र सोमबार मंगलसेनस्थित बसपार्कमा त्यस्तै महिला र पुरुष भेटिए, जो चाडबाडका बेला छोराछोरीलाई घरमा छाडेर काम खोज्न भारत निस्किएका थिए । दसैं सकिएर तिहारको माहोल आउँदै गर्दा घर छाड्ने अधिकांशले एक महिना मात्रै काम नगरे छाक टार्न नै मुस्किल हुने गरेको बाध्यता सुनाए । मंगलसेन नगरपालिका१ का रनबहादुर नेपाली आइतबार श्रीमतीसहित कामको खोजीमा भारत निस्किए । दुई छोरा र तीन छोरीलाई घरमै छाडेर नेपाली दम्पती निस्किएपछि छोराछोरीको खुसी नै खोसियो । जेठी छोरी १४ वर्षकी भइन् । उनले अरू भाइबहिनीको रेखदेख गर्न सक्छिन्, रणबहादुरले भने, चाडबाडपछि बम्बैमा नोकरी पाउन मुस्किल हुन्छ । दुईतीन महिनासम्म खाली बस्नुपर्छ । चाडबाड मान्न धेरैजसो नेपाल आउँछन् । यस्तो बेला गयो भने काम पाउन सजिलो हुन्छ । रणबहादुरलाई चाडबाडभन्दा यति बेला पैसाको महत्त्व बढी लागेको छ । पाँच छोराछोरीको पालनपोषण र पढाइलेखाइ राम्रो बनाउन श्रीमान्श्रीमती दुवैले घर छाड्नुपरेको उनले बताए ।कमलबजार नगरपालिका१ का राजबहादुर विष्ट पनि श्रीमतीसहित आइतबार कामको खोजीका लागि भारत हिँडे । उनी भारतको हैदरावादमा ८ वर्षदेखि एक होटलमा काम गरिरहेका छन् । उनकी श्रीमती नान्कला भने पहिलो पटक जान लागेकी हुन् । दुई छोरी र एक छोरालाई आमाबुबाको जिम्मा छोडेर विष्ट दम्पती तिहार छाडेर निस्के । दसैं मनाउन आएको हुँ । जाँदा श्रीमतीलाई पनि साथमै लिनुपर्ने भयो । भारतमा अहिले पुरुषलाई भन्दा बढी महिलालाई काम पाउन सजिलो छ । मालिकहरूले पनि महिलालाई बढी विश्वास गर्छन्, उनले भने, चाडबाडका बेला घर छोड्दा नरमाइलो त लागिहाल्छ । तर घरमै बसेर खर्च मात्रै बढ्छ । आम्दानीको स्रोत केही छैन । छोराछोरीको भविष्य राम्रो होस् भनेरै निस्किएका हौं । यो कुरा पछि उनीहरूले पनि बुझ्लान् ।उमेरले सात दशक नाघेका बुबाआमाको भरमा छोराछोरी छोड्दा पीडा भएको विष्टले बताए । गाउँमा जसको पहुँच छ, जसले राजनीति गर्छन्, उनीहरूकै चल्छ । हामीजस्तो चलखेल नजान्नेले वृद्धावस्थाका बुबाआमा र नाबालक छोराछोरी छोडेर हिँड्नुपर्छ, उनले भने । ढकारी गाउँपालिका५ का नन्दबहादुर साउद सोमबार कामको खोजीमा भारत जानका लागि घरबाट निस्किए । उमेरले ४३ वर्ष पूरा भएका उनले आफ्नो उमेरको आधाभन्दा बढी समय भारतमै बिताएका छन् । पुना, मुम्बई, हैदरावाद, बान्द्रालगायत भारतका विभिन्न सहरमा उनले अहिलेसम्म धेरै समय काम गरेका छन् । श्रीमती बिरामी भएको खबर पाएपछि गत साउनमा घर आएका नन्दबहादुर चाडपर्वकै मुखमा फेरि भारत गएका हुन् । दसैंतिहारजस्ता चाडबाड घरपरिवारसँग बसेर मनाउन मुस्किलले एकदुई पटक पाइयो होला, उनले भने, चार वर्षअघि कोरोना संक्रमणका बेला घरमा आउँदा दसैंतिहार परिवारसँग बसेर मनाउन पाइएको थियो । श्रीमतीको उपचारका लागि आएका नन्दबहादुर अहिले आर्थिक रूपमा कमजोर भएका छन् । चार छोरी र एक छोरा, श्रीमतीको उपचार खर्च सबै धान्ने भनेकै उनको भारतको कमाइले हो । श्रीमतीलाई पाठेघरको समस्या छ । मंगलसेनमा उपचार नभएपछि नेपालगन्ज लगे । त्यता उपचारमा मात्रै एक लाखभन्दा बढी खर्च भयो, नन्दबहादुरले भने, चाडबाडका बेला छोराछोरीलाई एक किलो मासु र एक जोर नयाँ लुगा किन्न सक्ने अवस्था छैन । चाडबाड आयो भनेर यता बसेर के गर्नु ! आर्थिक अवस्था कमजोर भएकै कारण वर्षौंदेखि चाडबाड मनाउन नसकेको उनले बताए । गरिबका लागि दसैं न तिहार, उनले भने ।"
सुनुवाइ समिति सभापति जानकारीबिनै एक महिनादेखि विदेशमा,"(काठमाडौं)संसदीय सुनुवाइ समितिकी सभापति ईश्वरीदेवी न्यौपाने सभामुख देवराज घिमिरे, राष्ट्रिय सभा अध्यक्ष नारायणप्रसाद दाहाल र समितिलाई जानकारी नदिई एक महिनाभन्दा लामो समयदेखि विदेश भ्रमणमा छिन् । समितिका पछिल्ला पाँच बैठक सभापति न्यौपानेको अनुपस्थितिमै बसेका छन् । प्रस्तावित प्रधानन्यायाधीश र राजदूतहरूको सुनुवाइ न्यौपानेको अनुपस्थितिमै भए ।सुनुवाइ समितिको बुधबारको बैठकमा बेल्जियमका लागि प्रस्तावित राजदूत सेवा लम्सालको सुनुवाइ भयो । बिहान ८ बजेपछि सुरु भएको सुनुवाइ बैठकमा ज्येष्ठ सदस्यहरूले पालैपालो सभापतित्व गरे । सुनुवाइ सुरुवातमा कांग्रेसका आनन्दप्रसाद ढुंगानाले सभापतित्व गरे, त्यसपछि उनीभन्दा पनि ज्येष्ठ सदस्य पशुपतिशमशेर जबराले समितिको नेतृत्व गरेका थिए । प्रधानन्यायाधीशदेखि विभिन्न देशका राजदूतहरूको सुनुवाइ ज्येष्ठ सदस्यहरूको सभापतित्वमै भएको छ । सभापति न्यौपाने एक महिनाअघि अमेरिका गएपछि ज्येष्ठ सदस्य जबरा अनुपस्थित भए ढुंगाना र उनी पनि अनुपस्थित भए त्यसपछिका ज्येष्ठ सदस्य ज्ञानेन्द्रबहादुर कार्कीले समितिको सभापतित्व गरी बैठक सञ्चालन गर्दै आएका छन् । समिति सचिवालयका अनुसार असोज १५, १५ र १६ तथा कात्तिक १२ र १४ का बैठक सभापति न्यौपानेको अनुपस्थितिमा सञ्चालन भएका छन् । न्यौपाने लगातार पाँच बैठकमा अनुपस्थित भएकी हुन् ।समिति सभापति न्यौपानेले सभामुख घिमिरेको सचिवालय र राष्ट्रिय सभा अध्यक्ष दाहालको सचिवालयलाई विदेश भ्रमणबारे जानकारी गराएकी छैनन् । कात्तिक २३ मा सर्वोच्च अदालतको न्यायाधीशमा सिफारिस नृपध्वज निरौला र नित्यानन्द पाण्डेको सुनुवाइ तय गरिएको छ । त्यो बैठक सञ्चालन गर्न सभापति न्यौपाने फर्किन्छिन् कि फर्किन्दिनन् भन्ने यकिन छैन । बिनाजानकारी विदेश भ्रमणमा गएको विषयमा जानकारी लिन खोज्दा न्यौपाने सम्पर्कमा आइनन् ।सुनुवाइ समिति सदस्यहरूले पनि सभापति न्यौपानेले समितिमा कुनै जानकारी नगराएको बताए । समिति सदस्य लीलानाथ श्रेष्ठले भने, समिति सभापति निजी भ्रमणमा जानुभएको हो कि संसद्लाई प्राप्त कोटामा जानुभएको हो, समितिलाई कुनै जानकारी छैन । उहाँले समितिलाई भन्नुभएको भए हुन्थ्यो । पूर्वकानुनमन्त्री समेत रहेका उनले पदीय मर्यादाअनुसारको काम सभापति न्यौपानेबाट नभएको प्रतिक्रिया दिए । समिति सभापतिको आफ्नो नैतिकता र जवाफदेहिताको कुरा हो । उहाँ नभएर पनि काम त रोकिँदैन, ज्येष्ठ सदस्यले पनि बैठक गरिरहनुभएको छ तर, सभापति जिम्मेवार पद हो । उहाँले प्राथमिकता दिने भनेको सभापति पदलाई हो, उनले भने, प्रधानन्यायाधीश र सर्वोच्च अदालतको न्यायाधीश, राजदूत मुलुकका अत्यन्त महत्त्वपूर्ण पद हुन्, उहाँहरूको सुनुवाइ पनि महत्त्वपूर्ण कार्य हो ।सात समुद्रपारिबाट अग्रज, आफन्त, इष्टमित्र, साथीभाइ सबैलाई विजया दशमीको शुभकामना भनेर सामाजिक सञ्जालमा लेखेकी न्यौपानेले तिहार पनि सात समुद्रपारि नै मनाउने भएकी छन् । त्यसपछि पनि कहिले फर्किन्छिन् भन्ने जानकारी उनी आबद्ध पार्टी कांग्रेस संसदीय दलका प्रमुख सचेतक श्यामकुमार घिमिरेलाई पनि छैन । बुधबार समितिको बैठक सकिएपछि सभापतिबारे छोटो प्रतिक्रिया दिँदै उनले भने, समिति सभापति पारिवारिक भ्रमणका लागि अमेरिका जानुभएको छ । तिहार पछि फर्कन्छु भन्नुभएको थियो, कहिले आउनुहुन्छ ? थाहा छैन । समिति सदस्य तथा कांग्रेस सहमहामन्त्री जीवन परियारले पनि सभापति न्यौपाने ठ्याक्कै कहिले स्वदेश फर्किने भन्ने जानकारी नपाएको बताए । अमेरिका भ्रमणमा जानुभएको भन्ने छ, तिहारपछि फर्किने कुरा थियो, ठ्याक्कै कहिले फर्किनुहुन्छ भन्ने जानकारी छैन, उनले भने ।प्रमुख प्रतिपक्षी माओवादी केन्द्रका सांसद जगप्रसाद शर्माले सभापति न्यौपानेले विदेश भ्रमणबारे समितिलाई जानकारी दिएको बारे आफूलाई थाहा नभएको बताए । संसदीय समितिमा जानकारी दिनुभएको जानकारी छैन । सभामुख र अध्यक्षलाई दिनुभयो होला भन्ने हो । समिति सभापति कसैलाई जानकारी नगराई लामो समय विदेश भ्रमणमा जानु राम्रो होइन, उनले भने ।संघीय संसद्को संयुक्त बैठक र संयुक्त समिति (कार्यसञ्चालन) नियमावली २०८० अनुसार समितिको बैठक बोलाउने अधिकार सभापतिलाई हुन्छ । नियमावलीमा भनिएको छ, समितिको बैठक सभापतिले बोलाउनेछ । समितिको बैठक बस्नका लागि समितिका सम्पूर्ण सदस्य संख्याको ५१ प्रतिशत सदस्यको उपस्थिति अनिवार्य हुनेछ । नियमावलीमा यस्तो व्यवस्था भए पनि एकातिर गणपूरक संख्याको समस्या देखिँदै आएको छ भने अर्कातिर सभापति नै लामो समय विदेश भ्रमणमा गएकाले बैठक प्रभावित हुँदै आएको छ ।संसदीय समितिमा लगातार पाँच बैठकमा अनुपस्थित रहे सदस्यलाई कारबाही हुने नियमावलीमा उल्लेख छ । प्रतिनिधिसभा नियमावली, २०७९ को नियम १८३ मा भनिएको छ, लगातार पाँचवटा बैठकमा सभापतिको अनुमतिबिना अनुपस्थित रहने सदस्यलाई सभापतिको सिफारिसमा सभामुखले समितिबाट हटाउन सक्नेछ र सोको जानकारी बैठकलाई दिनेछ । समिति सभापति नै यसरी लगातार बैठकमा अनुपस्थित हुने कल्पना नियमावली लेखनका बेला नगरिएको सचिवालयका उच्च अधिकारी बताउँछन् । सभापति नै जानकारी नदिई अनुपस्थित हुनुहोला भन्ने कल्पनै नगरिएकाले सभापति अनुपस्थित भए के गर्ने भन्ने व्यवस्था नियमावलीमा गरिएको छैन, उनले भने ।संघीय संसद् सचिवालयका प्रवक्ता एकराम गिरीले भने सांसदहरूको व्यक्तिगत विदेश भ्रमणका बारेमा सचिवालयलाई जानकारी नहुने बताए । सांसदहरू व्यक्तिगत रूपमा विदेश भ्रमणमा गएको विषयमा हामीलाई जानकारी हुँदैन, अफिसियल भ्रमण हो भने सचिवालयलाई जानकारी हुन्छ । अधिवेशन चलेको बेला बिदा लिनुपर्ने हुन्छ, १० भन्दा बढी बैठकमा अनुपस्थित हुन नहुनुपर्ने कानुनी व्यवस्था भएकाले १ दिन अनुपस्थित भए पनि सूचना आउँछ । तर, अधिवेशन नचलेको बेला जानकारी हुँदैन ।सुनुवाइ समिति गठन भएको लामो समयपछि न्यौपाने सभापति चयन भएकी थिइन् । उनी २०८१ साउन ३१ मा सुनुवाइ समिति निर्वाचित भएकी हुन् । उनी सभापति निर्वाचित भएयता सुनुवाइ समितिका ११ वटा बैठक बसेका छन् ।"
दुई सातामा ४ गैंडा मरे,"चितवन (कास) चितवन राष्ट्रिय निकुञ्ज र आसपासको मध्यवर्ती क्षेत्रमा दुर्लभ वन्यजन्तु गैंडा मर्ने क्रम बढेको छ । कात्तिकमा मात्रै चार गैंडा मरेका छन् । निकुञ्ज कार्यालयका अनुसार गत साउनयता निकुञ्ज र आसपासमा १० गैंडा मृत भेटिएका छन् । चितवन निकुञ्जको पश्चिम क्षेत्र भिम्ले पोस्टनजिक पोकली घोलमा कात्तिक १३ को बिहानपख गस्तीमा गएको निकुञ्ज र सेनाको संयुक्त टोलीले अन्दाजी २५ वर्षको मृत गैंडा भेटाएको थियो । उक्त पोथी गैंडा दलदलमा परेर मरेको निकुञ्जका सूचना अधिकारी रहेका संरक्षण अधिकृत अविनाश थापा मगरले बताए । यसअघि कात्तिक ६ मा निकुञ्जको पश्चिम क्षेत्रमै पर्ने कलकत्ता टापुमा एउटा वयस्क गैंडा र उमेर यकिन हुन नसकेको गैंडाको एउटा बच्चा मरेको अवस्थामा फेला परेका थिए । ती गैंडा सडेगलेको अवस्थामा भेटिएका थिए । सायद बाढीले बगाएका कारण यी दुई गैंडा मरेको हुन सक्छ, थापा मगरले भने । कात्तिक ५ मा चितवन निकुञ्जको मध्यवर्ती क्षेत्र नवलपरासी (बर्दघाट सुस्ता पूर्व) को मध्यबिन्दु नगरपालिका१२ दाउन्नेदेवी मध्यवर्ती उपभोक्ता समितिअन्तर्गतको अरुण खोलाको पश्चिम किनारमा अन्दाजी २० वर्षको पोथी गैंडा मृत फेला परेको थियो । खाग र खुर सही सलामत अवस्थामा रहेका कारण चोरी सिकारीमा परेको जस्तो देखिँदैन, सूचना अधिकारी थापामगरले भने । गैंडा लोप हुने अवस्थामा पुगेको दुर्लभ वन्यजीव हो । नेपालमा ७ सय ५२ गैंडा छन् । चितवन निकुञ्ज र आसपासको वन क्षेत्रमा मात्रै ६ सय ९४ गैंडा रहेको पछिल्लो गणनाले देखाएको छ । तस्करहरूले गैंडाको नाकमाथि हुने सिंगजस्तो वस्तु खागका लागि सिकार गर्ने गर्छन् । पछिल्ला वर्षमा चोरीसिकार नियन्त्रणमा आएको छ । तर गत वर्ष मात्रै दसैंतिहारको समय पारेर तस्करहरूले खाल्डोमा पारेर मारेर खाग लगेको अवस्थामा दुई गैंडा मृत फेला परेका थिए । विगतका वर्षमा चाडपर्वको समयमा दुर्लभ वन्यजन्तुको चोरीसिकार हुने तथ्यलाई मध्यनजर गरी गस्ती तथा स्वीपिङ कार्यलाई निरन्तरता दिई निकुञ्ज सुरक्षा बढाइएको छ, निकुञ्ज कार्यालयले बुधबार विज्ञप्ति जारी गर्दै भनेको छ । गैंडा मारे, यसका खाग, खुर, छालाजस्ता अंगको ओसारपसार तथा कारोबार गरे १० लाख रुपैयाँसम्म जरिवाना र १५ वर्षसम्म कैद हुने प्रावधान छ । गैंडाको चोरीसिकार नियन्त्रणमा आए पनि अन्य कारणले हुने मृत्यु पछिल्ला वर्षमा बढेको देखिन्छ । चोरीसिकार नभए पनि आर्थिक वर्ष ०७५७६ मा कालगति या अन्य कारणले ४३ गैंडा मरेका थिए ।"
तिहारको शुभकामना,"चाडपर्व सुरु भएको औपचारिक जानकारी क्यालेन्डरले दिने भए पनि प्रकृतिले समेत त्यसको संकेत गरेको हुन्छ । मानिसहरूले आफ्नो दैनिकलाई परिवर्तन गर्दै त्यसलाई अनुमोदन गर्छन् । यतिबेला गाउँ तथा सहरको बदलिँदो वातावरणले त्यसलाई पुष्टि गर्छ । किनकि, चर्को गर्मीमय मौसम बिस्तारै शरद ऋतुले सिञ्चित भएर चिसो हुँदै छ । सयपत्री तथा मखमली फूलहरूले परिवेश रंगीन र सुगन्धित भएका छन् । रंगीचंगी बत्ती सजाइएका कारण व्यक्तिगत घरदेखि व्यापारिक भवनसम्म झिलिमिली छ । बजार क्षेत्रमा मानिसहरूको चहलपहल बढेको छ । समग्र परिवेश उत्सवमय छ । अर्थात् पाँच दिनसम्म मनाइने हिन्दु धर्मावलम्बीहरूको दोस्रो ठूलो चाड तिहारमा मानिसहरू मग्न भइरहेका छन् । प्रायः चाडपर्वको विगत पछ्याउँदै जाने हो भने त्यो कुनै न कुनै रूपमा धर्म वा मिथकसँग जोडिएको हुन्छ । जस्तो कि, मृत्युका देवता भनिने यमराजले आफ्नो कार्यभारबाट विश्राम लिएर बहिनी यमुनाको घरमा गएको कथा तिहारसँग जोडिन्छ । मिथकअनुसार यमुनाले यमराजको उपस्थितिबाट हर्षित भएर पूजा गरेकी थिइन् । पाँच दिनसम्म पूजा गरेकाले यस पर्वलाई यमपञ्चक पनि भनिन्छ । तर बिस्तारै यो वा यस्ता पर्वले धार्मिक र सांस्कृतिक मान्यताबाट अघि बढेर सामाजिक अर्थ बोक्न थालेका छन् । ठूलो संख्या फरकफरक स्थानमा रहेर पनि उस्तै गतिविधिमा संलग्न हुँदा त्यसले अघोषित एकताको काम गरिरहेको हुन्छ । तिहार पनि त्यस्तै सन्दर्भ हो । अर्कोतिर, हिन्दुहरूले तिहार मनाइरहँदा नेवार संस्कृतिको म्हःपूजा र नेपाल संवत् पनि पर्छ । जसले हामीकहाँ रहेका फरकफरक समुदायको सहअस्तित्व र सहयात्रालाई दर्शाउँछ ।यस्तो चाडपर्व मानिस स्वयं रिचार्ज हुने अवसर पनि हो । किनकि, परम्परादेखि धपेडीयुक्त कृषि पेसामा आबद्ध जनसंख्याको हिस्सा ठूलो छ । अर्कोतिर आधुनिकतासँगै सिर्जना भएका पेसामा पनि मानिसले व्यक्तिगत समय पाउन मुस्किल हुँदै गएको छ । यस्ता चाडपर्वले अपेक्षित वा बाध्यात्मक फुर्सद सिर्जना गरिदिन्छन् । यतिबेला यात्रा गरिने, छुट्टिएका परिवारसँग भेटघाट हुने, अनुभूतिहरू साटासाट गर्ने, मिठाईलगायतका परिवार पकाउने तथा खाने काम हुने गर्छन् । जे हुन्छ, सामूहिकतामा हुन्छ । प्रविधिको यो समयमा मानिसहरू व्यक्तिगत बन्दै गएका र व्यक्तिगत रूपमै खुसीदुःखी हुँदै गएका भनेर हुने गरेको विश्लेषणलाई थोरै समयका लागि भए पनि चिर्ने अवसर बन्छन् चाडपर्व ।पाँच दिनसम्म मनाइने तिहार अर्थात् यमपञ्चकको प्रकृतिसँग पनि गहिरो सम्बन्ध देखिन्छ । तिहारमा काग, कुकुर, गाई, गोरुलगायतका चरादेखि जनावरसम्मको पूजा गरिन्छ । कागलाई शुभ सन्देशवाहक चराका रूपमा पनि लिइन्छ । तर समग्रमा यो चराहरूप्रतिको सम्मान हो । पर्यावरणीय सन्तुलनका लागि चराहरूको आवश्यकताको बोध हो । कुकुरदेखि गोरुसम्मको पूजामा पनि सम्बन्धित जनावरको स्वभावको सम्मानदेखि प्राकृतिक सहअस्तित्व र सम्मानको अर्थ जोडिएको छ । तिहारकै बेलामा बलिराजाको नाम लिएर देउसी र भैलो खेल्ने चलन पनि छ । उदारताको प्रतीक बलिराजाको सम्मानको पनि विशिष्ट अर्थ छ ।यस्ता अनेकौं विषयलाई धार्मिक, सांस्कृतिक र मिथकीय सन्दर्भमा भन्दा पनि आधुनिक समयका आवश्यकता र सन्देशसँग जोड्दै जान सक्नुपर्छ । त्यसले नै हाम्रा संस्कृतिलाई जीवन्त बनाउन र वैज्ञानिकता प्रदान गर्न भूमिका खेल्छन् । तिहारको अन्तिम दिन दिदीभाइले दाजुभाइलाई पूजा गर्ने तथा मिठाईहरू दिने र त्यसको बदलामा दाजुभाइले नगद तथा उपहार दिने गरिन्छ । परम्परागत आर्थिक सम्बन्धमा त्यसो गरिनु ठिकै थियो होला । अब भने परिवारकै सदस्यहरूबीचको आर्थिक सम्बन्धमा बदलाव आइसकेको छ । चाडपर्वमा त्यसको प्रतिबिम्बित हुन सक्यो भने समयसापेक्ष हुन सक्छ ।सामूहिकता, एकतादेखि प्रकृतिसँग सम्बन्धित पर्व भए पनि पछिल्लो समय हरेकजसो चाडपर्व जस्तै तिहार पनि अनावश्यक खर्च गर्ने र तडकभडक प्रस्तुत गर्ने चाडका रूपमा परिचित हुन थालेको छ । यस्ता कुरामा व्यक्ति स्वयं संयमित हुन सक्नुपर्छ । खानपानमा पनि संयमित हुन आवश्यक छ । आजकाल घरमै सामूहिक संलग्नतामा पोषणले भरिपूर मिष्ठान्न तयार गर्ने परम्परा कमजोर हुँदै गएको छ । त्यसको स्थानमा बजारमा बेच्न राखिएका र स्वास्थ्यका दृष्टिले पनि बेफाइदाजनक मिठाई किनेर खाने प्रचलन बढ्दो देखिन्छ । यसप्रति गर्व गर्ने गरिएको पनि पाइन्छ । अर्कोतर्फ, सयपत्री तथा मखमली जस्ता प्राकृतिक फूलका मालाको सट्टा प्लास्टिकका मालाको प्रचलन पनि बढ्न थालेको देखिन्छ । यो स्वास्थ्यका दृष्टिले त उपयोगी छैन नै, पर्यावरणीय दृष्टिले पनि अनुपयुक्त छ । यस्ता अनेकौं उदाहरणले हाम्रा उल्लासमय चाडपर्वका राम्रा पक्षहरू लुप्त हुँदै जाने र खराब पक्षहरू उजागर र थपिँदै जाने सम्भावना बढ्दो छ । यस्ता प्रवृत्तिमा सुधार हुँदै जाओस् । सबैलाई तिहारको शुभकामना ।"
हराउँदै देउसीभैलीको रौनक,"पहिलापहिला तिहार आएपछि देउसीभैली खेल्नेको ताँती लाग्थ्यो । अहिले त्यो हराउँदै गएको देख्दा अचम्म लाग्छ । यही अवस्था रहने हो भने अहिलेका नयाँ पुस्तालाई देउसीभैली भन्ने थाहै नहुने भइसक्यो । देउसीभैलीले भाइचाराको सम्बन्ध बढाएको थियो । टोलटोलमा दाजुभाइ, दिदीबहिनी मिलेर देउसीभैली खेल्न जान्थे । अहिले त्यसको ठिकविपरीत देखिएको छ । मदिरामा मस्त हुने, विदेशी गीतसंगीतमा झुमेर बस्न पाए भयो । विदेशी गीतमा नाच्योगायो भने आधुनिक भइन्छ भन्ने गलत सोचको विकास भएको छ । टोलै थर्काउने गरी स्पिकर बजाएर नाच्यो भने मात्र देउसी भैली खेलेको हुने होइन नि !किन हराउँदै छ हाम्रो रीतिरिवाज र परम्परा ? विश्वमा बिरलै पाइने हाम्रो रीतिरिवाज र संस्कृतिको छुट्टै महत्त्व छ । यसलाई संरक्षण गर्ने दायित्व हामी सबैको होइन र ? विभिन्न जातजाति, भाषाभाषी बस्ने हाम्रो देशमा सबैको महत्त्व छ । विश्व जगत्ले हाम्रो यही संस्कृति, समाज मन पराएको छ, विदेशी घुम्न आएका छन्् । देउसीभैली खेल्नलाई समय तोक्ने होइन, रातभर खेल्न दिनुपर्छ । तर, राज्यले सुरक्षाको प्रत्याभूति गराउनुपर्छ । अराजकता मच्चाउन खोज्नेलाई नियन्त्रणमा लिनुपर्छ । प्रहरी प्रशासनले शान्ति सुरक्षा दिन सक्दिन भनेर देउसीभैली खेल्नका लागि समय नै तोक्नु अमिल्दो भयो । पहिलापहिला देउसीभैली रातभर खेल्दा कहींकतै घटना भएको सुनिँदैन थियो । अर्को कुरा, अहिले बजारमा आएका देउसीभैलीका गीत पनि त्यति मार्मिक छैनन् । गीतकै लागि गीत बनाएर भएन, गीतले मान्छेको मन छुन सक्नुपर्छ । पुरुषोत्तम घिमिरे, जोरपाटी, काठमाडौं"
सुनको सौन्दर्यशास्त्र,"परम्पराकालदेखि नै सुनलाई सौन्दर्य, शक्ति र सम्पत्तिको प्रतीक मानिन्छ । यसको सौन्दर्यमा केवल भौतिक विशेषता मात्र सीमित छैन । सुनको सन्दर्भमा राजनीतिक, आर्थिक, सामाजिक, सांस्कृतिक र मनोवैज्ञानिक अनेक पक्ष अन्तरनिहित छन् । बहुआयामिक महत्त्वले सृष्टिकालदेखि नै यो धातुले गहिरो प्रभाव पार्दै आएको पाइन्छ ।राजनीतिक रूपमा हेर्दा सुनले सधैंभरि शक्ति सन्तुलनको भूमिका खेल्दै आएको छ । औपनिवेशिक कालमा साम्राज्यवादीहरूले सुनको नियन्त्रणका लागि युद्ध र कूटनीतिको चालबाजी गरे । अहिले पनि राष्ट्रहरूको विदेशी मुद्रा सञ्चितिको आधारमा सुनको भण्डारण आर्थिक स्थायित्व र शक्ति सन्तुलनको प्रतीक मानिन्छ । नेपालजस्तो मुलुकका लागि सुनको राजनीतिक महत्त्व अत्यन्तै महत्त्वपूर्ण छ । सुनको तस्करी, आयात र विदेशी मुद्रा सञ्चितिलाई सन्तुलनमा राख्नकै लागि भए पनि नीतिगत व्यवस्थामा ध्यानकेन्द्रित गर्नैपर्ने अवस्था विद्यमान छ । तसर्थ सुनसम्बन्धी नीतिगत व्यवस्थाले राष्ट्रको आर्थिक स्वास्थ्यलाई मात्र नभई जनताको मनोवैज्ञानिक विश्वासमा समेत प्रभाव पार्दै आएको छ । आर्थिक रूपमा सुनलाई सुरक्षित लगानीको माध्यम मानिन्छ । विशेषगरी आर्थिक अस्थिरता, मुद्रास्फीति वा ब्याजदरको उतारचढावका समयमा यसले उल्लेख्य भूमिका खेल्दै आएको छ । नेपालजस्तो मुलुकमा सुनको आयातले राजस्वमा महत्त्वपूर्ण योगदान पुर्याए पनि व्यापार घाटामा भने असर पारिरहेको हुन्छ । सुनको मूल्य बढ्दा नागरिकले सुरक्षित सम्पत्तिका रूपमा यसमा लगानी गर्छन् । तर यसले बजारमा धनको गतिशीलता रोक्ने हुँदा दीर्घकालीन आर्थिक वृद्धिमा समस्या आउन सक्छ । अर्कातिर सुनको प्रशोधन र रिफाइनरीबाट पनि आर्थिक वृद्धिमा सहयोग पुग्न सक्छ । यसले समाजमा आर्थिक स्थायित्वको मनोभावना सिर्जनामा सहयोग पुर्याउँछ । त्यसैगरी, सामाजिक रूपमा पनि सुनको गहिरो महत्त्व छ । नेपाली समाजमा सुन धनी र सम्पन्नताको प्रतीक मानिन्छ । यद्यपि यसले गरिबी र असमानताको भावना बढाउने सम्भावना पनि उत्तिकै छ । विवाह र सांस्कृतिक चाडपर्वमा सुनको अनिवार्यताले दाइजो र सामाजिक असन्तुलनको समस्या पनि बढ्दै छ । सुनलाई अधिकांशले सुरक्षित पुँजी का रूपमा संकलन गर्दै आएका छन् । यसले सम्पत्तिको महत्त्वका साथै सामाजिक मान्यतामा भौतिकताको मनोभावनाको विकास भइरहेको छ । सांस्कृतिक हिसाबले समेत सुनको धार्मिक महत्त्व उत्तिकै छ । हिन्दु धर्ममा सुनलाई लक्ष्मीको प्रतीक मानिन्छ भने बौद्ध धर्ममा सुनको चमकलाई शुद्धता र आध्यात्मिकताको प्रतीक मानिन्छ । मन्दिर, गुम्बा र अन्य धार्मिक स्थलहरूमा सुनका मूर्ति र साधनहरूको प्रयोगले यो धार्मिक आस्थासँग जोडिएको विषय बनेको छ । त्यसैले सुन धार्मिक र सांस्कृतिक गर्वको विषय बन्नुका साथै समाजलाई एकताको सूत्रमा बाँध्ने माध्यमका रूपमा समेत परिचित छ । मनोवैज्ञानिक रूपमा सुनले मानिसको मस्तिष्कमा विशिष्ट भावना र प्रेरणा जगाउँछ । त्यही भएर सुनलाई धनी, सम्पन्न र सुरक्षित महसुस गर्ने माध्यमका रूपमा लिइन्छ । सुनले हरेक मान्छेमा अन्तर्निहित धन, शक्ति र सामाजिक प्रतिष्ठा हासिल गर्ने आशक्तिलाई परिपूर्ति भएको अनुभूति गराउँछ । सुनमा गरिने लगानीले मान्छेलाई सुरक्षित र शक्तिशाली महसुस गराउनुका साथै आत्मसम्मान र आत्मविश्वाससमेत बढाइरहेको हुन्छ । यति हुँदाहुँदै पनि सुनलाई अत्यधिक महत्त्व दिँदा मानसिक तनाव र प्रतिस्पर्धाको वातावरण सिर्जना भइरहेको छ । त्यसका साथै यथार्थ जीवनका मूल्य र सम्बन्धभन्दा पनि देखावटी सम्पन्नतामा प्रेरित गरेर मानसिक असुरक्षासमेत बढिरहेको अवस्था छ ।सुनको सौन्दर्य यसको चमकमा मात्र सीमित छैन । राजनीतिक, आर्थिक, सामाजिक, सांस्कृतिक र मनोवैज्ञानिक पक्षबाट बुझ्दा यसले समाजमा गहन प्रभाव पारिरहेको स्पष्ट हुन्छ । तर दुरुपयोगबाट सचेत रहँदै सन्तुलित र यथार्थपरक रूपमा यसको प्रयोग गर्नु आवश्यक छ । सुनलाई आर्थिक स्थायित्व, मानसिक सन्तुलन र सांस्कृतिक पहिचानलाई सशक्त बनाउने साधनका रूपमा प्रयोग गर्न सक्नुपर्छ । सौन्दर्यशास्त्रलाई बुझेर सही सदुपयोग गर्न सके मात्र यसबाट फाइदा लिन सकिन्छ । अतः सुनको बनावटी प्रवृत्तिलाई त्यागेर वास्तविक सौन्दर्यलाई जीवनमा सकारात्मक परिवर्तन ल्याउने माध्यमका रूपमा ग्रहण गर्नु जरुरी छ ।टेकेन्द्र अधिकारी, विराटनगर"
शीर्ष नेतृत्वले समीक्षा गरुन्,"देशमा महँगीले सगरमाथा नाघेको अवस्था छ । दलहरूमा माफियाको चलखेल बढेको प्रस्टै देखिन्छ । विदेसिने युवाहरूको ताँतीले मन रुवाउँछ । तिनका लागि यो देश टिक्न खान नसक्ने मरुभूमि साबित भएको छ । नेताहरू हल्ला गरेर वायु र ध्वनि प्रदूषण गरेर धाइफाल हालिरहेका छन् । तर सुधार भएको कतै छैन । अराजकताको ग्राफ माथिमाथि जाने यो क्रम नरोकिए जनताको धैर्यको बाँध कहिले फुट्ने हो भन्न सकिन्न । देउवा, ओली, प्रचण्ड तथा माधवहरू जनताको नजरमा असफल नेतामा दर्ज हुनु देशका लागि निकै दुःखको कुरा हो । यही कुरा यिनले किन नबुझेका होलान् । हुन त हामी जति छटपटाए पनि हाम्रो छटपटाइले अर्थ राख्दैन । घुम्ने मेचमा भएकाहरूको काम आँखा बन्द गरेर त्यही मेच घुमाउने र आफ्नो दुनो सोझ्याउने मात्र भएपछि कसको के लाग्छ र ? अवस्थाको आकलन गर्दै यी वृद्ध नेताहरू एकै ठाउँमा बसेर निर्मम समीक्षा गरी सच्चिने दिन आउला त ? किनकि आजका आम देशवासी खिया लागेको असान्दर्भिक एकदलीय राजतन्त्रको पक्षमा चाहिँ छैनन् । त्यसैले हाम्रा दल र तिनका शीर्ष नेतृत्व कुहिएको अन्डा जस्तो होइन बगैंचामा फुलेको सुगन्धित फूल बन्न आवश्यक छ । कृष्ण कुम्पुरे, आदमटार, धादिङ"
विकृत 'राजनीतिकसंस्कृति र रूपान्तरण,"राजनीतिक संस्कृतिको रूपान्तरणअरूलाई रूपान्तरित हुनुपर्छ भनेर उपदेश दिन अत्यन्तै सजिलो छ । तर, आफैं रूपान्तरित हुने कुरा त्यति सजिलो छैन । ठूलाठूला क्रान्ति वा विद्रोहबाट राज्यसत्ताको रूपान्तरण भएका छन्, जड बनेर रहेको सामाजिकसांस्कृतिक रूपान्तरण गर्न पार्टी र नेतृत्वले निकै ठूलो संघर्ष गरेका छन् । राज्यसत्ता रूपान्तरणको संघर्ष सत्ता प्राप्तिसँग हुन्छ तर सांस्कृतिक रूपान्तरण आफ्नो विश्वास र सत्वविरुद्ध हुन पुग्छ । त्यसैले मानिस सांस्कृतिक रूपान्तरणका लागि सहजै तयार हुँदैन । राजनीतिक आन्दोलनको नेतृत्वमा पुरुषसत्ता, जातसत्ता र परम्परागत वैभव हाबी भएका कारण महिला र उत्पीडितको मुक्तिको एजेन्डा ती पार्टी र नेतृत्वको एजेन्डा बन्न निकै गाह्रो हुने रहेछ । नेपालमा मूलधारमा राजनीतिक पार्टी सत्ता, शक्ति र वैभवमा टिकेका छन् । नेताकार्यकर्ताले निर्माण गरिदिएको एकाधिकारवादी सर्वोच्चता र देवत्वकरण, पुँजीपति र दलालले उपलब्ध गराइदिएको वैभव र सत्ताको उन्मादमा मस्त पार्टी र तिनको नेतृत्व आफैंलाई चुनौतीमा हाल्न वा रूपान्तरित हुन चाहँदैनन् । यो प्रवृत्ति पुराना वा नयाँ स्थापित सबै पार्टीमा जबरजस्त हाबी छ । राजनीतिक सत्ता र राज्यसत्ताको नेतृत्व गर्ने पार्टी रूपान्तरित भएनन् भने आम नागरिकले विकृत राजनीतिको सिकार भइरहनुपर्नेछ । जनताको अपेक्षा, चाहना र आवश्यकता एकातिर, राजनीतिक पार्टी र नेतृत्व अर्को दिशातिर भएको खण्डमा स्वाभाविक रूपमा यसले अर्को संघर्ष र विद्रोह जन्माउँछ । विद्रोहले नै नयाँ अर्थराजनीतिक व्यवस्था र सामाजिकसांस्कृतिक रूपान्तरणको ढोका खोल्न सक्छ ।"
यतीको मिथ र वैज्ञानिक पुष्टि,"ब्राउन बेर नै यतीबेलायतबाट प्रकाशित प्रोसेडिङ्स अफ द रोयल सोसाइटी बि शीर्षक जर्नलको २८४ भोलम, २९ नोभेम्बर २०१७ संस्करणमा इभोलुस्नरी हिस्ट्री अफ एनइग्म्याटिक बेर्स इन द तिबेटन प्लेट्यु हिमालयन रिजन एन्ड द आइडेन्टिटी अफ द यती शीर्षकमा एक लेख प्रकाशित छ । त्यो लेखले यतीको मिथकको वास्तविकता उजागर गर्ने उद्देश्यले यतीको भनेर त्यसका रौं, छाला, हाड जे संकलन भएका थिए, त्यसको माइकोन्ड्रियल डीएनए को आनुवंशिक अध्ययन नतिजा विश्लेषण गरेको छ । अध्ययनमा ९ नमुनामध्ये ८ वटा नमुनाको डीएनए हिमालय ब्राउन बेर र तिबेटन ब्लु बेरका डीएनएसँग हुबहु मिल्यो । त्यसअघि यतिको रौंको डीएनए पोलार बेरको डीएनएसँग मिलेको थियो । यसले हिमालय क्षेत्रमा यती भनिँदै आएको जन्तु वास्तवमा हिममानव नभई ब्राउन बेर हो भन्ने पुष्टि भयो । यो जानकारीबारे साभार संसारभरका जर्नलबाट सामाचार प्रेषित भए । नेपालमा कनकमणि दीक्षितले हिमाल खबर पत्रिकाको १७२३ मंसिर, २०७४ संस्करणमा यत्तिकै भो यती शीर्षक सामग्रीको अन्तमा लेखेका छन्, यती छैन भन्नु भन्दा छ भन्नुमै रोमान्स छ । यती प्राणी भइदिएको भए कति गज्जब । तर विज्ञानले आड लिई भन्नु नै पर्ने हुन्छ यती अस्तित्वमा रहेनछ, गुडबाई यती π दीक्षितले भनेबमोजिम यती अस्तित्वमा नभएको होइन । यतीको मिथकसँग जोडिएको जन्तु ब्राउन बेर रहेछ । ब्राउन बेर ४ खुट्टाले हिँड्छ । तर, हिउँमा हिँडेका पाइला दुई खुट्टाका पाइला मात्र भेटिन्छ । सम्भवतः हिउँमा अगाडिको खुट्टाले हिँड्दा पाइतालाबाट चिसो हत्केलामा पस्दो होला । किनभने यसको अगाडिका औंलामा ४५ इन्च लामा नङ्ग्रा हुन्छन् र नङ्ग्रा पलाएको मासुबाट चिसो पस्दो हो । त्यसैले, ब्राउन बेर हिउँमा अक्सर दुई खुट्टाले टेकेर हिँडेको होला । यो मानिस भएको क्षेत्रमा विरलै विचरण गर्छ । हिउँ रहेको आसपासका क्षेत्रमा मानिसले यसलाई २ खुट्टाले हिँड्दै गरेको टाढाबाट देख्थे होलान् । त्यो पनि कम उज्यालो भएका बेला देखे होलान् । दुई खुट्टाले मानिसले जसरी हिँडेको प्रमाण पाइलाबाट जुट्थ्यो । यस्तै, यसले कतै मानवको आवाज सुन्यो भने २ खुट्टाले टेकेर टाउको पछाडि फर्काएर आवाज आएको दिशामा हेर्दै विपरीत दिशातिर जाने गरेको लिमी उपत्यकाका गोठालाहरूले अध्येता नरेश कुसीलाई बताएका थिए । तीन जिल्लामा ब्राउन बेरको तस्बिर क्यामरा ट्र्यापबाट खिचियो । यसको अर्थ, ब्राउन बेर उल्लिखित जिल्लामा मात्र छन् भन्ने होइन । यो तिब्बत जोडिएको हाम्रा धेरैजसो हिमाली जिल्लामा हुनुपर्छ । अध्ययन नभएको मात्र हो । यो पंक्तिकार डेढ वर्षअघि हुम्लाको लिमी उपत्यकाभन्दा पूर्वतर्फ पुगेको थियो । त्यहाँका बासिन्दाले यतीको कुरा त गरेनन् । तर, करिब ५ हजार मिटरको उचाइमा गोठालाले कहिलेकाहीँ भालु भेट्ने गरेको बताएका थिए । रङ खैरो हुन्छ भनेका थिए । यस्तै, यो पंक्तिकार सन् २०१८ मा संखुवासभाको अरुण उपत्यकामा पुगेको थियो । तत्कालीन मकालु बरुण राष्ट्रिय निकुञ्जका उपप्रमुख बद्रीविनोद दाहालले अरुण उपत्यकाको माथिल्लो बेल्टमा यदाकदा खैरो भालु वर्षमा एकाधपटक देखिएको जानकारी स्थानीय बासिन्दाबाट बताइएको जिकिर गरेका थिए । त्यहाँ अर्को कालो कण्ठे भालु प्रजातिले निकै सास्ती दिँदो रहेछ । यो भालु प्रजाति पनि २ खुट्टाले टेकेर मज्जाले हिँड्छ र यसको पाइला मानिसको पाइलासँग बढी मिल्छ । ब्राउन बेर नेपालको एक संरक्षित वन्यजन्तु हो । भनिरहन पर्दैन कि ब्राउन बेरको नेपाली रूपान्तरण खैरो भालु हुन्छ । तर, हेमसागर बराल र करनबहादुर शाह लिखित नेपालका स्तनधानरी वन्यजन्तुहरू (२०६५, पृष्ठ ११०) शीर्षक पुस्तकमा ब्राउन बेरको नेपाली नाम रातो भालु लेखिएको छ । यस्तै, शान्तराज ज्ञवाली, हेमसागर बराल र अरूहरूले लेखेको द स्टेटस अफ नेपाल्स म्यामल्स ः द नेसनल रेडलिस्ट सेरिज (सन् २०११, पृष्ठ ६०) शीर्षक पुस्तकमा पनि ब्राउन बेरको नेपाली नाम रातो भालु लेखिएको छ, यो गलत हो । विज्ञानले यतीको वास्तविकता स्पष्ट पारिसकेको छ । तर, हिजोआज पर्यापर्यटन विकासका लागि यतीको भ्रामक मूर्ति स्थापना गर्ने कार्य भइरहेको छ । विज्ञानलाई नजरअन्दाज गरेर अझै नेपालमा यती पाइन्छ भनेर गलत हर्कत गर्नु हुँदैन । हुन त हामीकहाँ देशअनुसारको भेष हुन्छ भन्ने कहावत पनि छ । यो कहावत विश्वविद्यालय अध्यापन गर्ने हाम्रा गुरुहरूका ज्ञानसँग मिल्छ । उनीहरू अझै शिवपिथेकसलाई मानव पुर्खा भनेर पढाउँदै छन्, लेख्दै छन् । यतीको मूर्ति बनाएर पर्यापर्यटन प्रचारप्रसार गर्ने र शिवपिथेकसलाई मानवको पुर्खा हो भन्दै अध्यापन गराउनेलाई के भन्नु र खै π"
सनातन धर्मको अनुशासन,"मानव जन्मको उद्देश्य आत्मज्ञान प्राप्त गरेर जन्ममरण चक्रको बन्धनबाट मुक्त हुनु हो । हिन्दु अर्थात् सनातन धर्मले आत्मज्ञान प्राप्त गर्न उच्चतम ज्ञान दिएको छ । चेतना विकासका क्रममा जीवात्माले विभिन्न वनस्पति र प्राणीका रूपमा चौरासी लाख जुनी पार गर्दै मानव जुनीमा प्रवेश गरेको हुन्छ । मानव जुनीमा पनि चेतनाको पूर्ण विकास हुन अर्थात् परमचेतना प्राप्त गर्न हजारौं जन्म लाग्छ । तर, उपयुक्त साधनद्वारा कुनै पनि जन्ममा परचेतना प्राप्त गर्न सकिन्छ । परमचेतनाको प्राप्तिलाई आत्मज्ञान भनिन्छ । आत्मज्ञान प्राप्त गर्न हजारौं जन्म लाग्न सक्छ भन्ने कुरा बुझ्नका लागि सर्वप्रथम सनातन धर्मको आधारभूत सिद्धान्त बुझ्न आवश्यक हुन्छ ।कर्मको सिद्धान्त र त्योसँग सम्बन्धित जन्ममरण चक्रको सिद्धान्त सनातन धर्मका दुई प्रमुख आधारभूत सिद्धान्त हुन् । कार्य र कामनाअनुसार हाम्रो कर्म बन्छ र प्रत्येक कर्मले ढिलोचाँडो फल दिन्छ । हामीले कसैलाई हानिनोक्सानी पुर्यायौं भने त्यो व्यक्तिले ढिलोचाँडो अवश्य बदला लिन्छ, त्यो हाम्रो कर्मको फल हो । सनातन धर्मअनुसार आत्मज्ञानमा साधनाका लागि तीन सिँढी चढ्नुपर्ने हुन्छ । पहिलो सिँढी मन शरीरको शुद्धीकरण हो । सत्य बोल्नु, चोरी नगर्नु, अरूको हानिनोक्सानी नगर्नु, सामाजिक मर्यादाको पालना गर्नु जस्ता नैतिक आचरणले शरीर र मनको शुद्धीकरण गर्छन् । पुराणहरूको मुख्य उद्देश्य मन र शरीरको शुद्धीकरणका लागि नैतिक उपदेश दिनु हो । उपन्यासमा जस्तै कतिपय विषयवस्तु काल्पनिक भए पनि पुराणले रोचक कथाद्वारा सर्वसाधारणलाई धर्मप्रति आकर्षित गर्ने प्रयास गरेका छन् । सनातन धर्मको दोस्रो सिँढी हो अपराभक्ति । पूजापाठ, जपतप, तीर्थव्रत सबै अपराभक्ति हुन् । अपराभक्ति बहर्मुखी साधना भएकाले यसमा द्वेतभाव हुन्छ अर्थात् भक्तलाई परमात्माबाट भिन्न हुँ भन्ने भाव हुन्छ । द्वेतभावबाट आत्मज्ञान नहुने भएकाले अपराभक्तिलाई शुद्ध भक्ति मानिँदैन । पराभक्ति सनातन धर्मको तेस्रो र अन्तिम सिँढी हो । उपनिषद्अनुसार ब्रह्मा निर्गुण र निराकार हुन् । निराकारको अर्थ हो ब्रह्माको कुनै रूप छैन । निर्गुणको अर्थ हो, उनी हाम्रो ज्ञानेन्द्रियदेखि पर छन् । अर्थात् उनलाई हाम्रो ज्ञानेन्द्रियद्वारा बुझ्न सकिँदैन । ब्रह्मालाई सत्वितानन्द पनि भनिन्छ । सत्को अर्थ हो सत्य । ब्रह्माको कुनै आदि र अन्त्य छैन, त्यसैले उनी सत्य हुन् । उपनिषद्ले व्यक्ति र ब्रह्मा (परमात्मा) अद्वेत हुन् भनेको छ । उदाहरणका लागि समुद्रको छाल र समुद्र अलग नभए जस्तै व्यक्ति र ब्रह्मा पनि अलग होइनन् । पराभक्ति अद्वेतको साधना हो, अर्थात् ब्रह्मासँगको एकत्वको साधना हो । अद्वेतको साधनाबाट साधकलाई आफ्नो वास्तविक स्वरूप पनि ब्रह्माको जस्तो सत्य, मरकचेतना र आनन्दमय रहेछ भन्ने ज्ञात हुन्छ । आफू र ब्रह्माबीच कुनै भेद रहेनछ भन्ने ज्ञान हुन्छ, अर्थात् उसलाई अहं ब्रहास्मि को ज्ञान नै आत्मज्ञान हो । आत्मज्ञान हुने भएकाले परभक्तिलाई शुद्ध र उच्चतम भक्ति मानिन्छ ।पराभक्तिलाई अध्यात्म पनि भनिन्छ । अध्यात्म सत्य, परमचेतना र आनन्दको व्यक्तिगत खोजी हो । व्यक्तिगत खोजी भए तापनि सुरुमा ज्ञान प्राप्त गुरुको मार्गनिर्देशन आवश्यकता पर्छ । भागवत गीतामा भगवान् कृष्णले अर्जुनलाई उपदेश दिँदै भन्नुहुन्छ हे अर्जुन, तिमी ब्रह्मज्ञानी गुरुको सानिध्यमा जाऊ, उसको सेवा गर र उनीबाट ज्ञान लिऊ । पराभक्ति अन्तर्मुखी साधना भएकाले यसको मुख्य विधि ध्यान हो । भगवान् शिवले पार्वतीलाई सिकाउनुभएका ध्यानका ११२ विधि भैरवतन्त्र विज्ञान नामको सानो ग्रन्थमा उल्लेखित छन् । तर, ध्यानको प्रयोगलाई व्यापक बनाउनु भएकाले यसको प्रवर्तक भगवान् बुद्धलाई मानिन्छ । आधुनिक युगमा विश्वभरि ध्यान फैलाउने कुख्य श्रेय भने ओशो (रजनीश) लाई जान्छ । जीवन दुःख हो भन्ने बुझेमा मुक्तिको इच्छा अवश्य हुन्छ । जीवन दुःख हो भन्ने कुरा बुझेर नै सिद्धार्थ गौतमले त्यसबाट पार पाउने उपायको खोजीमा कठोर ध्यान गर्नुभयो । अन्ततः छ वर्षपछि उहाँ आफ्नो खोजीमा सफल हुनुभयो । उहाँले प्रतिपादन गर्नुभएको धर्मको प्रथम आर्य सत्य थियो जीवन दुःख हो । वुद्धावस्था, मृत्यु सबै दुःख हुन्, निराशा, शोक, भय, क्रोध, द्वेष, एक्लोपन, चिन्ता, असन्तोष, इत्यादि पनि दुःख हुन् । त्यसपछि दुःखबाट मुक्त हुने मार्गको प्रतिपादन गर्नुभयो । हिन्दु सनातन धर्मले दुःखको यो संसारबाट पार हुने उपायको उच्चतम ज्ञान दिएको छ । इसाई धर्ममा यस्तो ज्ञान उपलब्ध छैन । छोटो उमेरमा नै हत्या गरिएकाले जिसस क्राइस्टले अध्यात्मको उच्चतम ज्ञान दिन पाउनुभएन । त्यसकारण उहाँको उपदेश मुख्यतः नैतिक शिक्षामा मात्र सीमित रहन गयो । हिन्दु धर्ममा अध्यात्मको उच्चतम ज्ञान रहेको बुझेर यस धर्मलाई अपनाउने पश्चिमी मुलुकका इसाईको संख्या दिन प्रतिदिन बढिरहेको पाइन्छ ।भागवत गीता सनातन धर्मको सर्वोत्तम ग्रन्थ हो । उपनिषद्को निचोड हो, भागवत गीता । इसाईको बाइबल र मुस्लिमहरूको कुरान जस्तै हिन्दुहरूका लागि महत्त्वपूर्ण ग्रन्थ हो भागवत गीता । संस्कृति धर्मको अभिन्न अंग हो र हाम्रो देश जति सुन्दर छ, संस्कृति पनि त्यत्तिकै उत्कृष्ट छ । तर, पश्चिमी संस्कृतिको बढ्दो प्रभावले गर्दा हाम्रो संस्कृतिमा विकृति बढिरहेको छ । त्यत्रि मात्र होइन, आफ्नो सनातन धर्म राम्रोसँग बुझ्न र बुझाउन नसक्दा धर्म परिवर्तन गर्नेहरूको संख्या दिन प्रतिदिन बढिरहेको छ । सनातन धर्मको उच्चतम साधना सहज छ । यो कुनै जाति, वर्ण वा सम्प्रदायसँग सम्बन्धित छैन । सामाजिक र आर्थिक स्तरसँग पनि सम्बन्धित छैन । सबको लागि बराबर पहँॅच भएकाले कुनै प्रकारको भेदभाव छैन । राम्रोसँग साधना गर्यो भने जो कोहीले पनि तत्कालीन जन्ममा आत्मज्ञान प्राप्त गरेर आफ्नो जन्मको उद्देश्य पूरा गर्न सक्छ । आदी शंकराचार्यले भन्नुभएको छ मानव जन्म, मुक्तिको इच्छा र गुरु प्राप्ति, यी तीन कुरा परमात्माको कृपाबिना पाइँदैन । भाग्यशाली ती व्यक्ति हुन्, जसलाई यी तिनै कुराको कृपा भएको छ । कुँवर तत्कालीन उच्च माध्यमिक शिक्षा परिषद्का उपाध्यक्ष हुन् ।"
तिहारमा साढे १९ करोडको सुन र चाँदीका सिक्का बिक्री,"(काठमाडौं) यस वर्षको तिहारमा मात्र साढे १९ करोडभन्दा बढी मूल्यका सुन र चाँदीका सिक्का (असर्फी र मेडालियन) बिक्री भएका छन् । नेपाल राष्ट्र बैंकले बबरमहलस्थित टक्सार विभागबाट यही कात्तिक ११ देखि १४ सम्म चाँदीका र कात्तिक १३ मा एक दिन मात्र असर्फी बिक्री गरेको थियो । उल्लिखित रकम सोही अवधिमा बिक्री भएका सुन र चाँदीका सिक्काको हो । असर्फी बनाउन आवश्यक उच्च गुणस्तर (९९९९९ टच) को सुन अभाव भएको भन्दै राष्ट्र बैंकले धनतेरसको अवसरमा एक दिन मात्र सुनको सिक्का बिक्री गरेको थियो । कात्तिक १३ मा ४ हजार ३ सय ८५ थान अथवा १६ करोड १६ लाख ५३ हजार २५ रुपैयाँ बराबरको असर्फी बिक्री गरिएको राष्ट्र बैंक टक्सार विभागले जनाएको छ । २५ ग्रामको असर्फी प्रतिथान ३६ हजार ८ सय ६५ रुपैयाँमा बिक्री गरिएको थियो । प्रतिव्यक्ति एक थानका दरले एक दिन मात्र उक्त असर्फी बिक्री गरिएको थियो । विगतका वर्षमा २५, ५ र १० ग्रामका असर्फी बिक्री गर्दै आएको राष्ट्र बैंकले यस वर्ष २५ ग्रामको मात्र असर्फी बेचेको थियो । राष्ट्र बैंकले चाँदीका सिक्का भने चार दिन (गत आइतबारदेखि बुधबारसम्म) बिक्री गरेको थियो । उक्त अवधिमा कुल १६ हजार ७ सय ४० थान ३ करोड ५१ लाख ७ हजार ६ सय रुपैयाँ बराबरका चाँदीको सिक्का बिक्री भएका छन् । यसअनुसार गत आइतबार १ हजार ३ सय ६२, सोमबार २ हजार ९ सय ५१, मंगलबार ८ हजार ५ सय १६ र बुधबार ८ हजार ५ सय १६ थान असर्फी बिक्री भए । राष्ट्र बैंकले विभिन्न भगवान् र जनावर अंकित चाँदीका सिक्का बिक्री गर्दै आएको छ । यसअनुसार लक्ष्मी अंकित मेडालियन, गणेश अंकित, गजलक्ष्मी अंकित, गाई अंकित २५ ग्राम र गाई अंकित १० ग्रामका सिक्का बिक्री गर्दै आएको छ । गत मंगलबार मात्र लक्ष्मी अंकित मेडालियन ३ हजार ३ सय थान (५७ लाख ५७ हजार ४ सय रुपैयाँ), गणेश अंकित मेडालियन २ हजार ६ सय थान (३९ लाख ३५ हजार ५ सय रुपैयाँ), गजलक्ष्मी अंकित मेडालियन २ हजार ९ सय थान (३७ लाख ३७ हजार ८ सय रुपैयाँ), गाई अंकित मेडालियन २५ ग्रामको २ हजार ३ सय थान (६९ लाख ४ हजार रुपैयाँ) र गाई अंकित मेडालियन १० ग्रामका २ हजार ५ सय थान (२५ लाख १४ हजार ६ सय रुपैयाँ) सिक्का बिक्री भएका थिए ।नेपाल राष्ट्र बैंकको टक्सार विभागले सुनचाँदीका सिक्का पनि सर्वसाधारणलाई वितरण गर्दै आएको छ । तर नोटको माग दसैंमा धेरै भएजस्तै सुन र चाँदीका सिक्काको माग तिहारमा धेरै हुने राष्ट्र बैंकका अधिकारी बताउँछन् । एक वर्षमा राष्ट्र बैंकबाट बिक्री हुने सुन र चाँदीका सिक्कामध्ये ९० प्रतिशतभन्दा बढी तिहारका बेला बिक्री हुने राष्ट्र बैंकले जनाएको छ ।नेपालीहरूमा सुन र चाँदीका सिक्काप्रतिको मोह अचाक्ली देखिन्छ । गत वर्ष तिहार र धनतेरसको समयमा मात्र सुन र चाँदीका गरी करिब ४३ हजार थान सिक्का बिक्री भएका थिए । सुनको बजार मूल्यका आधारमा असर्फीको मूल्य तोकिन्छ । बजारमा सुनका गहना खरिद गरेजस्तै राष्ट्र बैंकबाट असर्फी खरिद गर्न सकिन्छ । बजारमा सुनचाँदी पसलमा पनि असर्फी बिक्रीका लागि राखिएको हुन्छ । तर राष्ट्र बैंक सरकारी निकाय भएकाले गुणस्तरमा विश्वस्त हुन सकिन्छ । यसकारण सर्वसाधारण राष्ट्र बैंकबाटै असर्फी खरिद गर्न रुचाउँछन् । सुनको बजार मूल्यमा निर्माण लागत थप गरी असर्फीको मूल्य तय गरिएको हुन्छ । व्यक्तिलाई असर्फी बिक्री गर्दा राष्ट्र बैंकले सुनको प्रचलित बजार मूल्यमा प्रतिग्राम ३ सय रुपैयाँ थप गरी दैनिक मूल्य तय गर्छ । तर संस्थाको हकमा प्रतिग्राम ५ सय रुपैयाँ थप हुने राष्ट्र बैंकले बताएको छ ।राष्ट्र बैंकले चाँदीको सिक्का पनि बनाएर बिक्री गर्दै आएको छ । ती सिक्कालाई मेडालियन र स्मारिका नाम दिइएको छ । ती सिक्का चाँदी र किप्रोनिकल (तामा र निकल मिश्रण गरिएको) बाट पनि बनाइन्छ । मेडालियन भन्नाले आभूषण, सजावट, धार्मिक, सांस्कृतिक, प्राकृतिक सम्पदाको प्रवर्द्धन गर्ने उद्देश्यले टकमारी (निर्माण) गरिने सिक्का हो । गत वर्षको तुलनामा यस वर्ष राष्ट्र बैंकले चाँदीका सिक्काको मूल्य केही बढाएको छ ।"
तिहारमा भारतीय फूल नआउँदा किसान उत्साहित,"(काठमाडौं)फूलको पर्व तिहार सुरु भएसँगै सयपत्री, मखमली, गोदावरी फूल उत्पादन गरिरहेका किसानलाई यति बेला भ्याइनभ्याइ छ । मखमली फूल नबिग्रने हुँदा किसानले दसैंदेखि नै फूल टिपेर माला बनाई बजार पुर्याइसकेका छन् । यति बेला सयपत्री फूल किसानलाई भने फूल टिप्ने, माला बनाउने र बजारमा लैजाने चटारो छ । किसान सयपत्री फूल दिउँसै टिपेर माला बनाई भोलिपल्ट बिहानै बजार पुर्याउँछन् । तर पोहोर सयपत्री फूल बिक्री नभएकाले काठमाडौं वरपरका प्रायः किसानले स्थानीय व्यापारीलाई नै फूल बिक्री गरेका छन् । केही किसान भने फूल टिपेर उपत्यकामै ल्याएर बेचिरहेका छन् । भारतबाट अत्यधिक मात्रामा फूल आयात हुँदा पोहोर ९ लाख वटा सयपत्री माला मात्रै खपत भएको थियो । जब कि ३० लाख वटा स्वदेशी फूल माला खपत हुने फ्लोरिकल्चर एसोसिएसन नेपालको अनुमान थियो । तर स्वदेशी फूल ३० प्रतिशत मात्रै खपत हुँदा ७० प्रतिशत फूल खेर गएको थियो । यद्यपि भारतीय सयपत्री फूल २१ लाख वटा माला खपत भएको एसोसिएसनको तथ्यांक छ । पोहोर आफैले बजारमा पुर्याउँदा पनि फूलले मूल्य र बजार नपाएपछि यसपालि स्थानीय व्यापारीलाई बेचेको नुवाकोटस्थित विदुर६ बुहुनेबेसीका सुन्दर नेपालले बताए । विगत पाँच वर्षदेखि फूल खेती गरिरहेका नेपालले पोहोर २ लाख रुपैयाँ आम्दानी हुने अनुमान गरेका थिए । तर बजार नपाउँदा ३० हजार रुपैयाँ मात्रै कमाएको नेपालको भनाइ छ । यसपालि २ लाख रुपैयाँको फूल बेचिसकें, अझै मूल्य पायो भने २ लाख जति कमाइ हुन सक्छ, उनले भने, यसपालि सबै स्थानीय व्यापारीलाई नै बेचें, पोहोर त आफैले काठमाडौं लगेको थिएँ । अन्य मौसममा खर्बुजा खेती गरिरहेका नेपालले सिजनल फूल खेती पनि गरिरहेका छन् । आगामी वर्षदेखि बाह्रै महिना फूल खेती गर्ने योजना रहेको उनले जनाए । माला उन्ने जनशक्ति कम भएकाले यसपालि खुला फूल प्रतिकिलो २ सय रुपैयाँमा बिक्री गरिरहेको नेपालको भनाइ छ । यस वर्षको तिहारमा ३७ करोड १८ लाख रुपैयाँ बराबरको सयपत्री, मखमली, गोदावरी र मिक्स गरी ४५ लाख २५ हजार माला खपत हुने एसोसिएसनको अनुमान छ । गत वर्ष समग्रमा २७ करोड ४६ लाख रुपैयाँको फूलको माला बिक्री भएको थियो । यस वर्षको तिहारमा ३२ करोड रुपैयाँको ४० लाख माला मात्र खपत हुने अनुमान छ । त्यसमध्ये २५ लाख माला आन्तरिक र १५ लाखवटा भारतबाट आयात गरिने एसोसिएसनको अनुमान थियो । तर प्लान्ट क्वारेन्टिन तथा विषादी व्यवस्थापन केन्द्रले सयपत्री फूल आयातको अनुमति नदिएको जनाइएको छ । यद्यपि ललितपुरमा आयातित फूल खरिदबिक्री भइरहेको जानकारी आएको एसोसिएसनका पूर्वअध्यक्ष मीनबहादुर तामाङले बताए । सरकारले आयात गर्ने अनुमति नै दिएको छैन, तर ललितपुरमा अलिअलि भारतीय फूल बिक्री भएको सुनिएको छ, उनले भने, काठमाडौं महानगरभित्र भने आयातित फूल बिक्री हुन पाएको छैन, महानगरले नै जाँच गरिरहेको छ ।तिहारमा कुल ३ लाख २५ हजारवटा मखमली फूलका माला आन्तरिक बजारमा खपत हुने एसोसिएसनले जनाएको छ । १ लाख ५० हजार वटा मखमली फूलका माला निर्यात गरिनेछ । मखमली फूलको व्यावसायिक खेती काठमाडौंको इचंगुनारायण, भक्तपुरको गुन्डु, ललितपुरको गोदावरी बडिखेल, कैलाली, पाल्पा, धादिङ र इलामलगायत क्षेत्रमा भइरहेको छ । यस वर्षको तिहारमा २० हजारवटा गोदावारी फूलको माला खपत हुने अनुमान छ । गोदावारी फूलको माला भने प्रतिमाला १ हजार रुपैयाँ पर्नेछ । हरेक वर्ष १० देखि १५ प्रतिशत फूलको माग बढ्दै गएको एसोसिएसनको भनाइ छ । यस वर्ष १५ सय किलो सयपत्री फूल बिक्री गरिसकेको सिन्धुली गोलञ्जोर२ का यमबहादुर हमालले बताए । दसैंलगत्तै सयपत्री फूल किलोको ३ सय रुपैयाँ थियो, उनले भने, अहिले घटेर १५० रुपैयाँमा बेचेँ । बिहीबारै पनि कालीमाटीको होलसेल बजारमा फूल बेचेर फर्किसकेको उनले जनाए । पोहोरभन्दा राम्रो बजार छ, तर आज मात्रै हो कि भोलि नि हो, उनले भने, पोहोर लगानी मात्रै उठ्यो । यसपालि राम्रै भयो । दसैंयता बिहीबारसम्म साढे ३ लाख रुपैयाँको फूल बिक्री गरिसकेको उनको भनाइ छ । अन्य सयमा खुर्सानी, काउली, बन्दा खेती गर्ने हमालले सिजनमा दुई वर्ष यता फूल बिक्री गरिरहेको जनाए ।यस पटक सयपत्री फूलका माला र मखमली फूलका मालाको थोक मूल्य पनि बढ्ने सक्ने एसोसिएसनको अनुमान छ । गत वर्षको तिहारमा सयपत्री फूल प्रतिमाला ६५ रुपैयाँमा बिक्री भएको थियो । यसपालि मूल्य बढिसकेको छैन, तर बिहीबार साँझसम्म १० देखि १५ प्रतिशत मूल्य बढ्न सक्ने अनुमान छ, तामाङले भने । गत वर्षको तुलनामा सयपत्री फूलको आन्तरिक उत्पादन घटेको र गत असोजमा आएको अविरल वर्षाले पनि क्षति पुगेकाले सयपत्री फूल मालाको अपुग हुने अनुमान एसोसिएसनको थियो । तर आन्तरिक उत्पादन नै पर्याप्त देखिएको छ । मखमली र गोदावरी फूलमा नेपाल आत्मनिर्भर भइसकेकाले मूल्यमा धेरै फरक नपर्ने एसोसिएसनले बताएको छ । गत वर्षको तिहारमा प्रतिमाला ४२ रुपैयाँ ६५ पैसामा बिक्रीभएको मखमली यस वर्ष एउटै मालाको ४५ रुपैयाँ पर्नेछ ।"
बजारमा हरियै जुनार,"सिन्धुली (कास) कमलामाई नगरपालिका५ मधुटारका शेषराज दाहाल तिहार तथा छठपर्व मनाउन बीपी राजमार्ग हुँदै संघीय राजधानी काठमाडौं जाँदै थिए । गोलन्जोर गाउँपालिका५ को खनियाँखर्कबाट जुनार लिएर जाने मन बनाए । अलिअलि पहेंलिन लागेको हरियो जुनार बजारैभरि थियो । काठमाडौंमा चिज हुने भएकाले हरियै भए पनि जुनार किनें, उनले भने, स्थानीय भएकाले मंसिरको दोस्रो साता नभई जुनार पाक्दैन भन्ने थाहा भए पनि कोसेली हुने भएकाले लिएको हुँ । भाइ मसलामा हाल्न दिदीबहिनीले पनि जुनार मगाउने गरेको उनले बताए । बीपी राजमार्गको खनियाँखर्कका अलावा, चियाबारी, खुर्कोट, सिन्धुलीमाडी, भिमान, खाल्टे, झाँगाझोली रातमाटा, नेपालथोक, रामटार बजारमा चाडपर्वका लागि हरियै जुनार बिक्री भइरहेको छ । कोसेली हुने भएकाले यात्रुले धेरथोर जुनार किनेकै हुन्छन् । एकातिर कोसेलीका रूपमा लैजान जुनार बिक्री हुने र अर्कातिर किसानले चाडपर्वमा हुने खर्च धान्न सिजनअघि नै हरियो जुनार बिक्रीका लागि बजार पठाउँछन् । घरवरिपरि बारीमा पाँचसात बोट जुनार हुनेले चाडपर्वलाई लक्ष्य गरी खर्च जुटाउन सिजन पहिले नै हरियो जुनार बजारमा पुर्याई बिक्री गरिरहेको व्यवसायी बताउँ छन् । पहेंलपुर भएर दाना परिपक्क भएपछि बजारमा लैजानु पर्ने जुनार हरियोमा नै विक्री गर्दा व्यावसायिक असर पर्ने उनीहरूको गुनासो छ । खर्च जुटाउने अन्य आम्दानीको स्रोत नभएपछि हरियो जुनार विक्री गर्नुपर्ने बाध्यता रहेको किसानहरूको भनाइ छ । चाडपर्व सबैलाई आउने र रमाइलो गर्न खर्च चाहिने भएकाले हरियो जुनार बिक्री गर्नुपरेको खनियाँखर्ककै किसान निर्मलरम्तेलले बताए ।"
साफले जन्माएका १० प्रश्न,"फाइनलमा किन हार्छ ?नेपाली महिला फुटबलले ठ्याक्कै बुझ्न चाहेको प्रश्न यही हो । नेपाल सधैं फाइनलमा किन हार्छ । एकपल्ट हार्यो, दुईपल्ट हार्यो, त्यो आफ्नो ठाउँमा छ । तर, लगातार १२ पल्ट फाइनलमा किन हार्यो त ? यसपल्टको फाइनल नेपालले उपाधि भिडन्तका लागि खेलेको १२ औं खेल हो । प्रत्येकमा नेपाल पराजित छ । यो त कुनै टिमप्रति अन्याय नै हो, फुटबल यति धेरै निर्दयी नभएको भए पनि हुन्थ्यो । नेपालले सन् २०१० मै दुई सेमिफाइनल खेलेको थियो । एउटा दक्षिण एसियाली खेलकुद र अर्को पहिलो साफ महिला च्याम्पियनसिपको । यही खास साफ च्याम्पिनयपिमै मात्रै नेपालले पाँचपल्ट फाइनल खेलेको छ, सन् २०१६ को एक संस्करणलाई छाडेर । यस्तै नेपालले तीनपल्ट दक्षिण एसियाली खेलकुदको फाइनल खेलेको छ । त्यसबाहेक नेपाल वुमेन्स गोल्डकप, नादेज्डा कप र वाफ च्याम्पियनसिपको फाइनलमा पनि । यस्तो किन निरन्तर भइरहेको छ, यो यस्तो मूल प्रश्न हो, जसको पछाडि यसअघिका सबै प्रश्न कुनै न कुनै रूपमा जोडिएको हुनुपर्छ ।"
सरकारबाट जनही ३ लाख,"काठमाडौं (कास) साफ महिला च्याम्पियनसिप फुटबलको उपविजेता नेपाली टोलीका खेलाडीलाई सरकारको तर्फबाट जनही ३ लाख रुपैयाँ पुरस्कार दिने भएको छ ।उपविजेता नेपाली खेलाडीलाई सरकारको तर्फबाट जनही तीन लाख पुरस्कार प्रदान गर्ने राष्ट्रिय खेलकुद परिषद् (राखेप) ले जनाएको छ । मुख्य प्रशिक्षकले दुई लाख पाउनेछन् भने व्यवस्थापक, सहायक प्रशिक्षक तथा चिकित्सकले १ लाख २० हजारका दरले पुरस्कार पाउने छन् । साफ महिला च्याम्पियनसिप सातौं संस्करणमा बंगलादेशसँग २१ ले पराजित भएपछि नेपाल उपविजेतामै सीमित भएको हो । बुधबार फाइनल लगत्तै काठमाडौं महानगरपालिकाले नेपाली महिला टिमलाई २५ लाख रुपैयाँ प्रदान गरेको थियो ।प्रधानमन्त्री केपी शर्मा ओलीले बिहीबार सरकारी निवास बालुवाटारमा नेपाली टोलीका सदस्यसँग लन्च मिटिङ गरेर खेलाडीलाई हारबाट विचलित नहुन सुझाएका थिए । नेपाल र बंगलादेशबीचको फाइनल हेर्न प्रधानमन्त्री ओली, उपप्रधानमन्त्री प्रकाशमान सिंहसहितका नेता दशरथ रंगशाला पुगेका थिए ।"
