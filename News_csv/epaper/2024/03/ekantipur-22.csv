शीर्षक,विवरण
१० दिन संसद् बन्द गरी सभामुख स्वीट्जरल्यान्डतिर,"कांग्रेस प्रमुख सचेतक रमेश लेखक, एमाले प्रमुख सचेतक महेश बर्तौला, माओवादी प्रमुख सचेतक हितराज पाण्डे, राष्ट्रिय स्वतन्त्र पार्टीका प्रमुख सचेतक सन्तोष परियार, राष्ट्रिय सभा सदस्य गंगाकुमारी बेलबासे (माओवादी), संसद्का महासचिव पदमप्रसाद पाण्डेय, संसद् सचिवालयका प्रवक्ता एकराम गिरी, सभामुख घिमिरेका प्रमुख स्वकीय सचिव तेजप्रकाश भट्टराई र संसद् सचिवालयका उपसचिव प्रदीप गुरागाईं टोलीमा गएका छन् । सभामुख घिमिरे महासभामामा दोस्रो पटक सहभागी हुन लागेका हुन् । यसअघि ०७९ फागुनमा बहराइनमा भएको १४६ औं महासभामा पनि सहभागी भएका थिए । त्यस्तै २०८० को कात्तिक ६ देखि १० मा अफ्रिकी मुलुक अंगोलाको राजधानी लुवान्डामा भएको १४७ औं महासभामा भने राष्ट्रिय सभाका अध्यक्ष गणेश तिमिल्सिनाले नेतृत्व गरेका थिए । यसै पनि कानुन निर्माणमा प्रतिनिधिसभा कानुन निर्माणको भूमिकामा प्रभावकारी नभएको भन्दै आलोचना हुँदै आएको छ । वर्षे अधिवेशन ६ महिना चले पनि बजेटसँग सम्बन्धितबाहेक एउटा विधेयक मात्रै पारित भएको थियो । सडक र सार्वजनिक वृत्तको दबाबपछि मिटरब्याज पीडितसम्बन्धी विधेयक पारित भएको थियो । कानुनमन्त्री पदम गिरीका अनुसार सरकारले यहीे अधिवेशनमा करिब ४६ वटा विधेयक अघि बढाउने लक्ष्य निर्धारण गरेको छ । यस अतिरिक्त संसद्मा १३ विधेयक दर्ता भइसकेका छन् यद्यपि माघ २२ बाट सुरु भएको हिउँदे अधिवेशनमा विधेयक अघि बढेका छैनन् ।उपप्रधान तथा गृहमन्त्री रवि लामिछानेले राजनीतिक दलसम्बन्धी विधेयक प्रस्तुत गर्न खोज्दा सहकारीको रकम अपचलनमा उनीमाथि छानबिन हुनुपर्ने भन्दै प्रतिपक्षी कांग्रेसले अवरोध गर्दै आएको छ । सत्तापक्ष त्यसका लागि तयार देखिएको छैन । गतिरोधलाई थाती राखेर सभामुख र प्रमुख सचेतकहरू विदेश लागेका हुन् । प्रतिनिधिसभा नै बन्द गरेर यति लामो समयका लागि सभामुख विदेश जानुलाई पूर्वसभामुखहरूले समेत स्वाभाविक मानेका छैनन् । राजनीतिक दलले उठाएका मुद्दा, संसद्मा दर्ता भएका विधेयक र आम सरोकारको विषयलाई उपेक्षा गरेर लामो समय विदेश जानुले संसद्को नेतृत्व गर्नेकै प्राथमिकतामा संसद् नभएको सन्देश गएको पूर्वसभामुख दमननाथ ढुंगानाले बताए । संसद् चलेका बेला सभामुख विदेश जाने परम्परा नै छैन । यस्तो बेलामा कार्यक्रम परे उपसभामुख, सांसद, संसद्को सचिव सहभागी भए पनि हुन्छ उनी भन्छन्, प्रतिपक्ष दलले सरकार र मन्त्रीमाथि गरेका प्रश्न र संसद्मा आएका विधेयक टुंगो लगाउनुपर्ने जिम्मेवारीलाई सभामुखले उपेक्षा गर्न मिल्दैन । त्यस्तै पूर्वसभामुख ओनसरी घर्तीले संसद्मा बिजनेस भएको अवस्थामा लामो समय संसद् स्थगित गर्नु उचित नभएको बताइन् । संसद्ले टुंग्याउनुपर्ने अत्यावश्यक बिजनेस छ भने लामो समय संसद् स्थगित गर्नु राम्रो हुँदैन उनले भनिन् । द्वन्द्वमा बेपत्ता पारिएका व्यक्तिको छानबिन, सत्य निरूपण तथा मेलमिलाप आयोग ऐन (टीआरसी) संशोधन विधेयक यसै अधिवेशनबाट पारित गर्ने मुख्य लक्ष्य छ । विधेयक पारित नहुँदा शान्ति प्रक्रियाका बाँकी रहेका काम टुंगोमा पुग्न सकेका छैनन् । ०७९ फागुन २५ मा संसद् सचिवालयमा दर्ता भएको यो विधेयक राजनीतिक दाउपेचका कारण पारित हुन सकेको छैन । संसद्मा दर्ता भएका कुल १३ मध्ये बैंक तथा वित्तीय संस्थासम्बन्धी (पहिलो संशोधन) विधेयक मात्रै यस अधिवेशनको बीचमा दर्ता भएको हो ।जेठ १५ मा बजेट ल्याउनुपर्ने संवैधानिक व्यवस्था भएकाले सरकार चालु हिउँदे अधिवेशनलाई वैशाखको पहिलो सातासम्म मात्रै लैजाने मनस्थितिमा छ । हिउँदे अधिवेशन अन्त्य र वर्षे अधिवेशनको आह्वानबीचको अन्तर कम्तीमा १५ दिन हुनुपर्ने भएकाले अबको अधिवेशनमा प्रधानमन्त्रीले भनेजस्तै टीआरसी र संविधान कार्यान्वयनसँग जोडिएका सबै विधेयक पारित हुने सम्भावना न्यून छ ।त्यस्तै संघीयता कार्यान्वयनसँग जोडिएका संघीय प्रहरी, निजामती, शिक्षालगायतका विधेयक पनि टुंगोमा पुगेका छैनन् । प्रधानमन्त्री पुष्पकमल दाहालले सुरुदेखि नै यी विधेयकलाई यसै अधिवेशनबाट पारित गरेर प्रदेशलाई अधिकार सम्पन्न बनाउने प्रतिबद्धता व्यक्त गर्दै आएका छन् । सहकारी मुद्दामा संसदीय छानबिनको माग राखेर कांग्रेसले चैत १८ देखिको बैठक अवरोध गर्ने भनिरहेको छ, अर्कोतर्फ अब बैठक १५ दिनभन्दा बढी बैठक चल्न पनि सक्दैन, यस्तो बेलामा सभामुखले संसद्मा अड्किएका विधेयकलाई अघि बढाउन राजनीतिक समन्वयमा जुट्ने र निरन्तर बैठक राख्ने गर्नु पर्दथ्यो संसद् सचिवालयका एक अधिकारीले भने, त्यसो नगरी विदेश जानुले यसपटक पनि अघिल्लो वर्षे अधिवेशन जस्तै एउटा पनि विधेयक पारित नभई अन्त्य हुने जोखिम छ ।राष्ट्रिय सभाका पूर्वअध्यक्ष तिमिल्सिना भने दुई सदनमध्ये कुनै एकले नेतृत्व गरेर अन्तरव्यवस्थापिका महासभामा भाग लिने परम्परा रहेको बताउँछन् । अन्तरव्यवस्थापिका महासभा विश्वभरका संसद्हरूको संस्था हो । मिलाएर दुवै हाउसको प्रतिनिधित्व गरेर जाने चलन छ उनले भने, संसदीय अभ्यास भएका मुलुकका लागि यो महत्त्वपूर्ण फोरम हो ।कानुनमन्त्री गिरीले विभिन्न कारणले संसद् बैठक नचल्दा विधेयक पारित गर्न असहज भए पनि सभामुखको भ्रमण महत्त्वपूर्ण भएको बताए । हामी यसै अधिवेशनमा धेरैभन्दा धेरै विधेयक अघि बढाउने भनेर लागेका छौं, विभिन्न कारणले बैठक नहुँदा र स्थगित हुँदा प्रभावित हुने कुरा स्वाभाविक हो । अझ, वर्षे अधिवेशन बजेटमा केन्द्रित हुन्छ उनले भने, तर संसारभरकै सभामुखहरू भेला हुने अन्तरव्यवस्थापिका महासभामा सभामुख जानु देशका लागि पनि महत्त्वपूर्ण हो ।अर्कोतर्फ राष्ट्रिय सभा पनि एक साताका लागि स्थगित गरिएको छ । राष्ट्रिय सभामा पनि १३ विधेयक छन् । ३० वटा विधेयकमध्ये १७ वटा निष्क्रिय भएका छन् । कायम विधेयकमाथि छलफल अघि बढाउन भने राष्ट्रिय सभालाई कुनै रोकटोक छैन । एकातिर संघीयता कार्यान्वयनका लागि आवश्यक कानुन नहुँदा प्रदेशहरूले काम देखाउन नपाएको मुख्यमन्त्रीहरूको गुनासो छ, अर्कोतर्फ प्रदेश र स्थानीय तहको मुख्य प्रतिनिधित्व गर्ने राष्ट्रिय सभा नै संविधानअनुसार प्रदेशलाई अधिकार दिने सवालमा निष्प्रभावी बनेको छ ।"
सञ्चारमाध्यम र नागरिक अभिव्यक्तिमाथि गृहमन्त्रीको वक्रदृष्टि,"यस्तै बुँदा नम्बर १ को १(३) का प्रावधानअनुसार पनि सरकारले नागरिकका हकलाई नियन्त्रण गर्न खोजेको थियो । व्यक्ति तथा समूह र संस्थाहरूको पहिचान गरी क्षेत्रगत (व्यावसायिक, भौगोलिक) रूपमा अलगअलग सूची तयार गर्ने, त्यस्ता व्यक्तिसमूहसंस्थाका गैरकानुनी गतिविधिलाई पूर्णतया निस्तेज गर्न ३ महिनाको अल्पकालीन कार्ययोजना बनाई कार्यान्वयन गर्ने र यसैअनुरूप गर्न आफ्नो मातहतका इकाइहरूलाई समेत निर्देशन गर्ने भनिएको थियो ।गृहको निर्देशनप्रति सर्वत्र आलोचना भएपछि मन्त्रालयले बिहीबार साँझ नै पहिलेको परिपत्रमा उल्लेख दुई बुँदा हटाएको छ । सार्वजनिक रूपमा विरोध बढेपछि गृह मन्त्रालयका प्रवक्ता नारायणप्रसाद भट्टराईले यी बुँदा संशोधन गरिएको र केहीमा भ्रम सिर्जना भएकाले स्पष्ट पारिएको प्रतिक्रिया दिए । सरकारले नागरिकका अपेक्षा, सुझाव, प्रतिक्रिया सुन्छ, त्यही भएर यसअघिको निर्णयमा केही संशोधन र केहीमा थप स्पष्ट पारिएको छ, प्रवक्ता भट्टराईले कान्तिपुरसँग भने, सोहीअनुसार जिल्ला प्रशासन कार्यालयहरूलाई पठाइने निर्देशनमा परिमार्जन भएको छ । सार्वजनिक दबाबपछि गृहले बिहीबार नै विज्ञप्ति जारी गरेर त्यस्तो कुनै पत्र प्रशासन र प्रहरीमा नपठाएको जिकिर पनि गरेको छ ।अर्कातर्फ पत्रकार र सम्बद्ध पक्षको चासो र सरोकारप्रति पनि ध्यानाकर्षण भएको उल्लेख गरेको छ । मन्त्रालयबाट यससम्बन्धी परिपत्र नभएको र सञ्चारमाध्यममा प्रकाशित समाचारलाई समेत मध्यनजर गरी मस्यौदामा उल्लेख भएका उक्त बुँदाहरू हटाई अन्य विषय मात्र समावेश गरी बिहीबार परिपत्र गरिएको व्यहोरा सम्बन्धित सबैको जानकारीका लागि अनुरोध छ, गृहको विज्ञप्तिमा भनिएको छ, संविधानले प्रत्याभूत गरेको अभिव्यक्ति तथा प्रेस स्वतन्त्रताको अधिकारप्रति मन्त्रालय सदैव सचेत रहेको र यसको पूर्ण पालनाप्रति प्रतिबद्ध रहेको व्यहोरा अनुरोध छ ।सञ्चारमाध्यम र नेपाल पत्रकार महासंघ तथा अधिकारवादीहरूले यसप्रति आपत्ति जनाएका छन् । नेपाल पत्रकार महासंघले पूर्ण प्रेस स्वतन्त्रताको अधिकारलाई प्रत्याभूत गर्न सरकारको ध्यानाकर्षण गराएको छ । जिल्ला प्रहरी कार्यालय र प्रशासन कार्यालयहरूमै डेस्क स्थापना गरेर सञ्चारमाध्यम समेतलाई निगरानीमा राख्ने प्रावधान संविधानप्रदत्त प्रेस स्वतन्त्रताको हकलाई कुण्ठित गर्ने कार्य भएको महासंघको ठहर छ, महासचिव रोशन पुरीले विज्ञप्ति जारी गर्दै भनेका छन्, सञ्चारमाध्यममा आएका सामग्रीको नियमन गर्ने दायित्व प्रेस काउन्सिल नेपालको रहेको र काउन्सिलले त्यस्तो अभ्यास गरिरहेको अवस्थामा प्रशासनिक निकायलाई कारबाहीसम्मको अधिकार दिनु पूर्ण प्रेस स्वतन्त्रताको संवैधानिक अधिकारको ठाडो उल्लंघन हो ।संविधानको धारा १७ मा स्वतन्त्रताको हकको व्यवस्था गरिएको छ । उक्त धाराको उपधारा २ (क) मा प्रत्येक नागरिकलाई विचार र अभिव्यक्ति स्वतन्त्रता को हक हुने उल्लेख छ । धारा १९ मा सञ्चारको हक उल्लेख छ । तर, प्रशासनमै डेस्क खडा गरेर मिडियालाई नियन्त्रण गर्ने प्रयासमा सरकार लागेको छ ।प्रेस काउन्सिलका पूर्वअध्यक्ष तथा वरिष्ठ पत्रकार राजेन्द्र दाहालले एकातिर कानुनअनुसार गर्ने भन्ने र अर्कातिर कानुनअनुसार नगरी अरू नै निकायबाट नियमननिगरानी गर्न सरकार उद्यत भएकोमा विरोध जनाए । गृहको निर्देशन नियन्त्रणकारी सोचाइबाट आएकामा शंकै भएन । ठ्याक्कै यसै गर्ने नभनी कानुनअनुसार गर्ने भनेका छन् तर कानुनअनुसार गर्ने भए त छापा माध्यमको हकमा र सूचना विभागमा दर्ता भएका न्युज पोर्टलको हकमा प्रेस काउन्सिल जानुपर्छ, त्यसले नपुगे अदालत जान सकिन्छ, उनले भने, यो बाटो जान्छन् भने आपत्ति गर्नु हुँदैन । अनुगमन गरेर पीडितहरूको पक्षमा अदालत वा प्रेस काउन्सिल जाने व्यवस्थालाई अन्यथा मान्नु पनि हुँदैन, कानुनबमोजिम गर्नुपर्ने त्यही हो । सामाजिक सञ्जालको पाटोमा साइबर कानुन लाग्ने हो, यो चाहिँ फौजदारी कानुनको मात्रै पाटो नभएर देवानी कानुनको पनि पाटो हुनुपर्छ ।सूचना प्रविधि विज्ञ सन्तोष सिग्देलले गृहको पछिल्लो निर्देशनले सामाजिक सञ्जाल र मिडियाको निगरानी गर्न प्रहरी र प्रशासनमा डेस्क स्थापना गर्ने भन्ने विषय गलत मात्रै नभएर गैरकानुनी हुने बताउँछन् । जिल्ला प्रहरीले सबै ठाउँमा विद्युतीय कारोबार ऐनअन्तर्गतका मुद्दा हेर्न सक्ने र जहाँ पनि उजुरी दिन पाउने भनिएकाले प्रहरीले त हेर्न पाउने छँदै थियो तर जिल्ला प्रशासन कार्यालयमा पनि डेस्क स्थापना गर्ने भनिएको छ । तर विद्युतीय कारोबार ऐन, मुलुकी अपराध संहिता वा वैयक्तिक गोपनीयताका कानुनले जिल्ला प्रशासन कार्यालयलाई चिन्दैन, सिग्देल भन्छन्, यी कानुनअन्तर्गत प्रशासन कार्यालयलाई कुनै पनि जिम्मेवारी तोकिएको छैन । कानुनले अधिकार नै नदिएको वा क्षेत्राधिकार नभएको निकायले त्यसरी डेस्क नै स्थापना गरेर यी मुद्दा हेर्न मिल्दैन । असार पहिलो साता बसेको मन्त्रिपरिषद् बैठकले साइबर अपराधको मुद्दा देशभरका जिल्ला अदालतले हेर्न पाउने निर्णय लिएको थियो । त्यसको पनि प्रतिकूल हुने गरी गृहको पछिल्लो परिपत्र बाहिरिएको छ । आम सञ्चारमाध्यमलाई हेर्न प्रेस काउन्सिल छ, छापाखाना र प्रकाशनसम्बन्धी कानुन छ । अफवाह फैलाउन हुँदैन भन्ने विषय अपराध संहिताअन्तर्गत छ भने साइबर अपराधसम्बन्धी विद्युतीय कारोबार ऐनले हेर्ने हो, उनले भने, अर्को विषय, अपराध भइसकेर प्रहरीकहाँ उजुरी आइसकेपछि प्रहरीले अनुसन्धान गरेर मुद्दा चलाउने हो, पहिलेदेखि नै नियमन गर्ने काम प्रहरीको होइन ।साइबर कानुनका ज्ञाता अधिवक्ता बाबुराम अर्याल पनि अभिव्यक्ति र मिडियालाई कस्ने गरी आएको गृहको पछिल्लो निर्देशन गैरकानुनी भएको बताउँछन् । चौतर्फी विरोधपछि गृह मन्त्रालय पछि हटेको देखियो । तथापि, निर्देशनको अभिप्रायः नियन्त्रण गर्नु नै रहेछ भन्ने त प्रमाणित भइहाल्यो । यो गम्भीर र आपत्तिजनक हो, उनले भने, यसले समग्र लोकतन्त्रलाई संकुचित गर्ने नियत देखियो ।"
पूर्वउपराष्ट्रपतिका छोरा जितेन्द्र ४ कसुरमा संलग्न,"(काठमाडौं)चिनियाँ व्यापारीसँग लिखित सम्झौता गरेर अवैध सुन ओसारपसारमा संलग्न पूर्वउपराष्ट्रपति नन्दबहादुर पुनका छोरा जितेन्द्रविरुद्ध चारवटा कसुर आकर्षित हुने देखिएको छ । नन्दबहादुर उपराष्ट्रपति रहेकै बखत सरकारी सेवासुविधा लिने गरी उपराष्ट्रपतिको स्वकीय अधिकृत मा नियुक्ति पाएका जितेन्द्रले चिनियाँ व्यापारीसँग मिलेर सुन तस्करी गरेको तथ्य सार्वजनिक भएसँगै उनी ४ वटा कसुरमा अनुसन्धानको दायरामा तानिएका हुन् ।जितेन्द्र पूर्वउपराष्ट्रपति पुनका जेठा छोरा हुन् । कान्छा छोरा दीपेश माओवादीको अखिल क्रान्तिकारीका महासचिव छन् । दीपेश यसअघि नै सुन तस्करी, नक्कली भुटानी शरणार्थी प्रकरण, सहकारी ठगी, खानी दोहनलगायत कसुरमा मुछिएका छन् । उनलाई प्रहरीले सहकारीको बचत हिनामिनाको आरोपमा पक्राउ गरी अनुसन्धान गरिरहेको छ । पछिल्लो पटक जितेन्द्रको सुन तस्करीमा संलग्नता खुल्ने प्रमाणसहित समाचार प्रकाशित भएसँगै दीपेश पनि अनुसन्धानमा तानिएका छन् ।पुन उपराष्ट्रपति हुँदा उनको सचिवालयमा सल्लाहकारस्वकीय सचिव ओहदामा बसेर तस्करी गर्नेमाथि भन्सार ऐन, संगठित अपराध निवारण ऐन, भ्रष्टाचार निवारण ऐन र राष्ट्रहितविरुद्ध गतिविधि गरेको कसुर आकर्षित भएको र सोहीअनुसार अनुसन्धान अघि बढेको प्रहरीका एक अधिकारीले बताए । तीनवटा कसुरमा प्रहरी आफैंले अनुसन्धान टुंग्याएर सरकारी वकिल कार्यालयमा प्रतिवेदन बुझाउन पाउँछ । भ्रष्टाचार कसुरमा भने संलग्नता खुलेमा थप अनुसन्धानका लागि अख्तियार दुरुपयोग अनुसन्धानमा लेखी पठाउनुपर्ने हुन्छ ।बाबु उपराष्ट्रपति भएका बेला तस्करसँग मिलेर पटकपटक अवैध सुन भित्र्याएका जितेन्द्रले २०७६ असोजमा ल्याएको ४ किलो सुन कारोबारबारे कान्तिपुरले सप्रमाण समाचार प्रकाशित गरेको थियो । त्यसपछि उपप्रधान तथा गृहमन्त्री रवि लामिछानेले प्रहरी महानिरीक्षक वसन्तबहादुर कुँवरलाई मन्त्रालयमै डाकेर सुन तस्करीमा पूर्वउपराष्ट्रपति पुनका छोरा जितेन्द्रको संलग्नता र यो समूहको तस्करी सञ्जालबारे सूक्ष्म अनुसन्धान गर्न निर्देशन दिएका थिए । गृहमन्त्रीको निर्देशनपछि महानिरीक्षक कुँवरले यो प्रकरणको अनुसन्धान जिम्मा केन्द्रीय अनुसन्धान ब्युरो (सीआईबी) लाई दिएका हुन् । सीआईबीले अनुसन्धान अघि बढिसकेको जनाएको छ ।भन्सार ऐनले विदेशबाट काँचो सुन ल्याउन बन्देज गरेको छ । भन्सार ऐन, २०६४ अन्तर्गत सरकारद्वारा जारी आदेशअनुसार अहिले झिटीगुन्टा शीर्षकमा महिलाले ५० ग्राम र पुरुषले २५ ग्राम तथा भन्सार शुल्क तिरेर २ सय ग्रामसम्म तयारी सुन ल्याउन पाइन्छ । यसबाहेक सुन आयात गैरकानुनी मानिन्छ । तर, पूर्वउपराष्ट्रपति पुनका छोराद्वय जितेन्द्र र दीपेश तथा उनका वैदेशिक मामिला विज्ञका रूपमा नियुक्ति पाएका जीवनकुमार गुरुङको समूहले विदेशबाट सुन तस्करी गर्ने गरेको तथ्य खुलिसकेको छ ।भन्सार ऐन २०६४ को दफा ५७ मा कसैले कुनै मालवस्तु चोरी, निकासी वा चोरी पैठारी गरेमा वा गर्ने प्रयत्न गरेमा वा खास बाटोबाट मात्रै निकासीपैठारी गर्न पाउनेमा अन्यत्रबाट निकासीपैठारी गरेमा कसुर गरेको मानिने उल्लेख छ । त्यस्तो कसुरमा १ करोडदेखि ३ करोड रुपैयाँसम्मको बिगो कायम भएमा १ देखि ३ वर्षसम्म र त्यसभन्दा माथिको बिगोमा ३ देखि ५ वर्षसम्म कैद सजाय हुने व्यवस्था छ । जितेन्द्रले तस्करीबाट ल्याएको ४ केजी सुन ४ करोडभन्दा बढीको हो । यो कसुर पुष्टि भए उनीविरुद्ध खुलेको बिगो र ५ वर्षसम्म कैद सजाय हुन सक्छ ।जितेन्द्रविरुद्ध आकर्षित हुन सक्ने अर्को कानुन हो संगठित अपराध निवारण ऐन । संगठित अपराध निवारण ऐन२०७० को दफा ३ मा कसैले संगठित अपराध गर्नु वा गराउनु हुँदैन भनिएको छ । कसैले आपराधिक समूहको लाभका लागि, आपराधिक समूहको निर्देशनमा आपराधिक समूहका तर्फबाट आपराधिक समूहसँग मिलेर वा आपराधिक समूहको संस्थापक वा सदस्य भई जानीजानी कुनै गम्भीर अपराध गरेमा निजले संगठित अपराध गरेको मानिने भनिएको छ ।सुनको अवैध ओसारपसार गरेको कसुरमा लाग्ने सजाय थप ५० प्रतिशत जोडिन सक्छ । संगठित रूपमा योजना बनाएर चीनबाट जितेन्द्रले अवैध सुन नेपाल ल्याएको तथ्यहरूले पुष्टि भइसकेको छ । यो कसुर गर्नेलाई भन्सार ठगीमा हुने कसुरका अलावा थप ५० प्रतिशत सजाय हुने उल्लेख छ ।उनीविरुद्ध राज्यविरुद्धको अपराधको कसुर पनि आकर्षित हुने देखिन्छ । मुलुकी अपराध संहिता २०७४ को दफा ५१ (२) अनुसार राज्यविरुद्धको अपराध गर्न नहुने उल्लेख छ । संहिताको दफा ५१ (२) मा कसैले राष्ट्रहित प्रतिकूल हुने कुनै काम गर्न वा गराउनु हुँदैन भनिएको छ । त्यसमा नेपालको स्वतन्त्रता, सार्वभौमसत्ता, भौगोलिक वा प्रादेशिक अखण्डता, राष्ट्रियता, स्वाधीनता, स्वाभिमान वा नेपालको अन्तर्राष्ट्रिय छविउपर अपमान हुने, होच्याउने वा घृणा वा द्वेष फैलाउने काम गरेमा राष्ट्रहित विरुद्धको अपराध गरेको अभियोगमा कारबाही हुन सक्ने भनिएको छ । संविधानको धारा ६१ मा राष्ट्रपति संविधानको पालक र संरक्षक रहने उल्लेख छ । राष्ट्रिय एकता प्रवर्द्धन गर्नु राष्ट्रपतिको कर्तव्य हुने पनि भनिएको छ । राष्ट्रपतिको अनुपस्थितिमा यो सबै काम उपराष्ट्रपतिले गर्नुपर्ने संवैधानिक व्यवस्था छ । राष्ट्रपतिको अनुपस्थितिमा राष्ट्रपतिबाट गरिने कार्यहरू उपराष्ट्रपतिबाट सम्पादन गरिने भनिएको छ ।उपराष्ट्रपतिका स्वकीय सचिव र सल्लाहकार नै विदेशी गिरोहसँग मिलेर सुन तस्करीमा सामेल भएको घटनाले अन्तर्राष्ट्रिय जगत्मा नेपालको छवि धुमिल्याउने, अपमान हुने र होच्याउने काम भएको छ, एक अनुसन्धान अधिकृतले कान्तिपुरसँग भने, अझ तस्करीमा उपराष्ट्रपतिसँग सम्बन्धित कागजात, उपराष्ट्रपतिको सल्लाहकारस्वकीय सचिव रहेका परिचयपत्रहरूसमेत सुन ल्याउन विदेशीलाई आश्वस्त पार्ने प्रयोजनका लागि धितो राख्नु झनै गम्भीर विषय हो, यो तस्करीको मात्रै विषय होइन, देशकै बेइज्जती गरेको घटना हो । तथ्य र प्रमाणले भेटेसम्म सोहीअनुसार थप कसुरमा अनुसन्धान हुन्छ ।यो कसुर पुष्टि भएमा मुलुकी अपराध संहिताको दफा ५१ (२) अनुसार ५ वर्षसम्म कैद र ५० हजार रुपैयाँसम्म जरिवाना हुन सक्छ । विदेश गएका बखत कसुर गरेको पुष्टि भए थप ३ वर्ष कैद हुन सक्छ । जितेन्द्रले सुन तस्करी गर्नकै लागि गलत ठेगाना राखेर जिल्ला प्रशासन कार्यालय हुम्लाबाट चीन आउजाउ गर्न सीमा परिचयपत्र बनाएका थिए ।रोल्पाको दुईखोली गाउँपालिका स्थायी ठेगाना भई काठमाडौंमा बस्दै आएका जितेन्द्रले आफू हुम्ला सिमकोटको बासिन्दा भनेर झुक्यानमा पारी सीमा वारपार गर्न परिचयपत्रसमेत बनाएका थिए । प्रहरीका एक अधिकारीका अनुसार उपराष्ट्रपतिको स्वकीय अधिकृतका रूपमा सार्वजनिक ओहदा पाएका जितेन्द्रविरुद्ध भ्रष्टाचार निवारण ऐन, २०५९ को दफा १६ आकर्षित हुन सक्छ । ऐनको बर्खिलाप गरी झूटा विवरण दिएर सरकारी परिचयपत्र बनाएको कसुरमा संलग्नलाई ६ महिनादेखि एक वर्षसम्म कैद र १० हजार रुपैयाँदेखि २० हजार रुपैयाँसम्म जरिवाना हुन सक्छ । राष्ट्रसेवकको ओहदा पाउने वा सो ओहदामा बहाल रहने वा कुनै हैसियत, लाभ वा सुविधा पाउने उद्देश्यले शैक्षिक योग्यता, नाम, तीनपुस्ते उमेर, जात, थर, ठेगाना वा नागरिकता वा योग्यता वा अन्य कुनै कुराको झूटा विवरण दिएमा वा सोसम्बन्धी झूटा प्रमाणपत्र पेस गरेमा कसुरको मात्रा हेरी महिनादेखि १ वर्षसम्म कैद वा १० हजारदेखि २० हजार रुपैयाँसम्म जरिवाना हुने उल्लेख छ ।रोल्पा दुईखोलीका जितेन्द्रले सुन तस्करीका लागि हुम्लाको हिल्सा नाकाबाट तिब्बतको ताक्लाकोट आउजाउ गर्न सिमकोटको बासिन्दा देखाएर गृह मन्त्रालयबाट परिचयपत्र बनाएका थिए । त्यसपछि ताक्लाकोटमा गएर चिनियाँ व्यापारीसँग उधारोमा सुन ल्याउन लिखित सम्झौता गरेका थिए । त्यसका लागि सरकारी कागजात तथा उच्च ओहदाका व्यक्तिसँगका तस्बिरसमेत चिनियाँलाई जमानी राखेको पनि तथ्य खुलिसकेको छ । सुन तस्करी प्रकरणमा पूर्वउपराष्ट्रपति पुनका कान्छा छोरा दीपेश र वैदेशिक मामिला विज्ञ जीवनकुमार गुरुङसहितका व्यक्ति मुछिएका छन् ।गत मंसिर १९ मा दुबईबाट भित्रिएको १४ किलो सुन तस्करी प्रकरणमा पूर्वउपराष्ट्रपति पुनका वैदेशिक मामिला विज्ञ का रूपमा नियुक्ति पाएका गुरुङ पक्राउ परेका थिए । अदालतले गत आइतबार गुरुङलाई १५ लाख रुपैयाँ धरौटीमा छाडेको छ । पछिल्लो पटक पूर्वउपराष्ट्रपति पुनका छोरा जितेन्द्र तस्करीमै संलग्न रहेको तथ्य खुलेसँगै प्रहरीले जीवनमाथि पनि थप अनुसन्धान अघि बढाएको हो । जितेन्द्र र दीपेशमार्फत भित्रिएको सुन व्यवस्थापनमा जीवन संलग्न रहने गरेको आरोप छ ।"
उपप्रधानमन्त्री श्रेष्ठ चीन भ्रमणमा जाँदै,"(काठमाडौं)उपप्रधान तथा परराष्ट्रमन्त्री नारायणकाजी श्रेष्ठ चीन भ्रमणमा जाने भएका छन् । सत्ता गठबन्धन परिवर्तनपछि हुन लागेको उनको चीन भ्रमणलाई अर्थपूर्ण रूपमा हेरिएको छ । सत्तारूढ दल माओवादी केन्द्रका वरिष्ठ उपाध्यक्षसमेत रहेका उपप्रधानमन्त्री श्रेष्ठको उत्तरी छिमेकको यात्रालाई सद्भावना भ्रमण भनिए पनि त्यहाँका विभिन्न सहरमा हुने कूटनीतिक र राजनीतिक भेटवार्ता तथा धार्मिक यात्राले महत्त्व राख्नेछन् । नयाँ गठबन्धन बनाउन सक्रिय भूमिका निर्वाह गरेका श्रेष्ठको माओवादी अध्यक्ष तथा प्रधानमन्त्री पुष्पकमल दाहालसँग निकट सम्बन्ध रहेका कारण पनि उनको भ्रमणलाई अर्थपूर्ण ढंगले हेरिएको छ । कूटनीतिक र राजनीतिक भेटवार्तामा व्यस्त रहँदै तिब्बतको मानसरोवर यात्रासमेत गर्न उपप्रधानमन्त्री श्रेष्ठ नौदिने चीन भ्रमणमा आइतबार काठमाडौंबाट बेइजिङ उड्दै छन् । चिनियाँ समकक्षी वाङ यीको निमन्त्रणामा श्रेष्ठले चैत ११ देखि १९ सम्म भ्रमण गर्न लागेका हुन् । बेइजिङमा उपप्रधानमन्त्री श्रेष्ठले त्यहाँका विदेशमन्त्री वाङसँग द्विपक्षीय भेटवार्तासँगै दुई मुलुकबीचका विविध पक्षबारे कुराकानी गर्ने कार्यक्रम छ । उपप्रधानमन्त्री श्रेष्ठले परराष्ट्रको जिम्मेवारी सम्हालेपछि हुन लागेको पहिलो विदेश भ्रमण कूटनीतिका साथै राजनीतिक भेटघाटमा पनि केन्द्रित हुने बताइन्छ । सद्भावना भ्रमण भएका कारण दुई मुलुकका परराष्ट्रमन्त्रीबीच हुने द्विपक्षीय बैठकमा कुनै सम्झौता नहुने परराष्ट्र स्रोतको दाबी छ । श्रेष्ठले बेइजिङपछि चीनका विभिन्न प्रान्तमा राजनीतिक भेटवार्ता गर्नेछन् । उनले छोङछिङ, ल्हासा र छेन्दुका चिनियाँ कम्युनिस्ट पार्टी (सीपीसी)का प्रान्तीय सचिवहरूसँग भेटवार्ता गर्ने कार्यक्रम छ । उपप्रधानमन्त्री श्रेष्ठ गत असारमा गृहमन्त्री हुँदा पनि सिचुवान प्रान्तको छेन्दु भ्रमण गरेका थिए । पछिल्लो समय नेपालमा तिब्बत, सिचुवान र छोङछिङबाट लगातार भ्रमण भइरहेका छन् भने नेपाली टोलीहरू चीन जाँदा पनि उक्त स्थानमा गएर फर्किरहेका छन् । प्रधानमन्त्री पुष्पकमल दाहाल असोजमा चीन भ्रमण गर्दा पनि छोङछिङ र ल्हासा गएका थिए ।उपप्रधानमन्त्री श्रेष्ठले चीनमा हरेक वर्ष हुँदै आएको बोआओ फोरम फर एसियामा नेपाली टोलीको नेतृत्व गर्दै सहभागिता भने नजनाउने भएका छन् । चीनबाट यसै साता निम्तो आएपछि श्रेष्ठ जाने तयारीमा थिए । तर बेइजिङबाट विदेशमन्त्री वाङको निम्तो आएपछि बोआओमा नजाने भएका हुन् । अब बोआओ फोरममा नेपालका तर्फबाट चीनमा रहेका नेपाली राजदूत विष्णुपुकार श्रेष्ठले नेतृत्व गर्ने सम्भावना रहेको मन्त्रालयले जनाएको छ । बोआओ फोरम चैत १३ देखि १६ सम्म हुँदै छ । गत वर्ष प्रधानमन्त्री पुष्पकमल दाहालले उक्त फोरममा नगएर भारत भ्रमण गरेका थिए । दाहालले उक्त भ्रमण रद्द गरेपछि चिनियाँ पक्षले असन्तुष्टि जनाएको थियो ।"
सडकमा असुरक्षा चिन्ता,"सानाठूला सवारीसाधन दुर्घटना हाम्रा लागि नियमित नियतिजस्तै बनेको छ । कुनै गाडी दुर्घटनामा परेको, त्यसमा कोही घाइते वा मृत्यु भएको खबर हरेक दिनजसो आइरहेको हुन्छ । १० वर्ष यताको तथ्यांक मात्र हिसाब गर्ने हो भने मुलुकमा हरेक दिन औसत ७ जनाले सवारी दुर्घटनामा ज्यान गुमाउँछन् । यातायातमा सहजताका लागि बनाइएका सडक र सवारीसाधन नै यसरी कैयन् मानिसका लागि मृत्युको कारक बन्ने दुःखद अवस्था छ । यस्ता दुर्घटना न्यूनीकरणका लागि राज्यका तर्फबाट जेजति पहलकदमी हुनुपर्ने हो, त्यो भने पाइँदैन । पछिल्ला १० वर्षमा सवारी दुर्घटनामा परी मृत्यु भएका मानिसको संख्या लगभग उति नै समय चलेको सशस्त्र द्वन्द्वमा ज्यान गुमाएका मानिसको संख्याभन्दा बढी छ । १० वर्षमा २४ हजार ४ सयभन्दा बढीले सवारी दुर्घटनामा ज्यान गुमाएका छन् । यो संख्या कोरोना महामारीमा मृत्यु भएका नेपालीको संख्याको दोब्बर हो । १० वर्षमा सवारी दुर्घटनामा परेर घाइते भएकाको संख्या मात्रै ५१ हजारभन्दा बढी छ । अर्थात् हरेक दिन सवारी दुर्घटनामा साढे चार सयभन्दा धेरै घाइते हुन्छन् । सवारी दुर्घटनाबाट बाँचेका कैयन् मानिस अपांगताको अवस्थामा छन् । मुलुकभित्र साउनदेखि मंसिरसम्म मात्र १७ हजार सवारी दुर्घटना भएका छन्, जसमा नौ सयभन्दा बढीको मृत्यु भएको छ । यति धेरै मानिस हताहती भइरहँदा सडक दुर्घटना न्यूनीकरणमा राज्यले गम्भीरतापूर्वक ध्यान नदिनु विडम्बनापूर्ण छ । अधिकांश सवारी दुर्घटना मानवीय कमजोरीबाटै हुन्छ । क्षमताभन्दा धेरै यात्रु चढाउने, तीव्र गतिमा चलाउने प्रवृत्ति र कमजोर सडक सुरक्षा प्रणाली सवारी दुर्घटनाका मुख्य कारण हुन् । धेरै दुर्घटनामा चालकको हेलचेक्र्याइँ मुख्य जिम्मेवार देखिन्छ । रुकुम पश्चिमबाट सोमबार मध्यपहाडी लोकमार्ग हुँदै काठमाडौं हिँडेको बस बागलुङको निसीखोला६, जाउलेपानीमा दुर्घटनामा पर्दा नौ जनाको मृत्यु भयो, २८ घाइते भए । यात्रु बटुल्ने होडमा अगाडिका गाडीलाई ओभरटेक गर्न खोज्दा उक्त दुर्घटना भएको थियो । चैत १ मा धरानबाट घोडेटार हुँदै भोजपुरतर्फ गइरहेको जिप उदयपुरको बेलका७ मैनामैनी चुहारमा दुर्घटना हुँदा आठ जनाको मृत्यु भयो भने नौ जना घाइते भए । क्षमताभन्दा धेरै यात्रु बोकेर तीव्र गति चलाउँदा उक्त जिप दुर्घटनामा परेको थियो । चालकले यात्रुसँग वा फोनमा कुराकानी गर्दै गाडी चलाउनाले, उनीहरूको थकान र अनिद्राले पनि दुर्घटना गराउन सक्छ । सडकमा पैदलयात्रुको हिँडडुल, छाडा चौपाया, जथाभावी पार्किङका कारण पनि यस्ता घटना हुन्छन् । कतिपय दुर्घटनामा मृत्यु संख्याको घटबढ भने उपचार व्यवस्थापनले पनि हुन्छ ।ग्रामीण क्षेत्रमा प्रायः सडक कच्ची छन् । पहाडी भूभागमा आफूखुसी रेखांकन गरेर खनिएका सडक यसै पनि जोखिमपूर्ण छन् । पक्की सडकमा बेलैमा मर्मत सम्भार नगर्ने समस्या छ । भौतिक पूर्वाधार तथा यातायात मन्त्रालयले तीन वर्षअघि तयार गरेको नेपाल सडक सुरक्षा कार्ययोजना मा भने ग्रामीण सडकको तुलनामा सहरी र रणनीतिक सडकमा दुर्घटनाको दर बढी रहेको विश्लेषण छ । त्यसमा उल्लेख विवरणअनुसार सहरी सडकको सय किलोमिटर खण्डमा ६ सय ४६ वटा सवारी दुर्घटना भएका छन् । त्यही दूरीमा रणनीतिक सडकमा ६३ र अन्य सामान्य सडकमा तीनवटा मात्रै दुर्घटना भएका छन् । सामान्य सडक स्वभावैले जोखिमपूर्ण रहेका कारण चालकले होसियारी अपनाउँदा तुलनात्मक रूपमा कम दुर्घटना भएको हुन सक्छ । सवारी दुर्घटना जे कारणले भइरहेको छ, त्यसैमा समाधान खोजेर यातायातलाई सुरक्षित बनाउनुपर्छ । सडकको स्तर सुधार, नियमित मर्मत सम्भार अत्यावश्यक छँदै छ । त्यसका अलावा चालकलाई प्रशिक्षण महत्त्वपूर्ण छ । यातायात व्यवस्था विभागकै सर्वेक्षणमा ३० प्रतिशत चालकले मात्र औपचारिक प्रशिक्षण लिएको पाइएको छ । यसको अर्थ सवारी चालक अनुमति र नवीकरण प्रणालीमा सुधारको खाँचो छ । चालकहरू ट्राफिक प्रहरीको निगरानी नभएको सडकमा लापरबाह बन्ने गरेको देखिन्छ । ट्राफिक नियम पालनामा चालक इमानदार हुनुपर्छ । सवारीसाधनका धनीले बढी कमाइ वा खेपका लागि चालकलाई दबाबमा पार्नु हुँदैन । लामो दूरीमा सञ्चालन हुने सवारीसाधनमा आलोपालो चलाउने गरी दुई चालक राख्ने व्यवस्था अनिवार्य पालना गराउनुपर्छ । सवारीसाधनको नियमित जाँच तथा मर्मत सम्भारमा पनि कडाइ गर्न जरुरी छ । दुर्घटना भइहाले उद्धार र आपत्कालीन चिकित्सा सेवा प्रदान गर्ने प्रणाली चुस्त बनाउनुपर्छ । मुख्य ध्यान भने दुर्घटना हुनै नदिनेतर्फ हुनुपर्छ ।"
सडकमा सेफ्टी रेलिङ,"चालकका लागि मूल मन्त्र बिस्तारै गए अवश्य पुगिन्छ, हतार गरे भन्न सकिन्न भन्ने हो । साँघुरा र कच्ची सडकमा बढी यात्रु बोकेर हतारमा गाडी कुदाउँदा दुर्घटना हुने गरेका छन् । सवारी चलाउँदा निम्न कुरामा ध्यान दिनुपर्छ ः १ साधनको अवस्था जाँच गर्ने २ क्षमताभन्दा बढी यात्रु नराख्ने ३ चालकको ध्यान केन्द्रित हुने कुरा अगाडि डिकीमा नराख्ने ४ चालकले मादक पदार्थ सेवन गरे, नगरेको यात्रुले पनि जाँच गर्ने ५ सहचालकले यात्रु भएको समयमा गाडी चलाउने मनसाय नराख्ने ६ लामो दूरीको यात्रामा दुई जना चालक राख्ने ७ भाडाका विषयमा भाँडभैलो मच्चाएर चालकको मनस्थिति नबिगार्ने ८ चालकले ट्राफिक नियम पालना गर्ने, ट्राफिक प्रहरीले निगरानी गर्ने ९ पुराना सवारीसाधन हटाउने खिमराज गिरी, काठमाडौं"
भ्रष्टाचारको पिलो,"फाल्न बेर भइसक्यो है भ्रष्टाचारको बाघे पिलोजरैदेखि उखेल्नलाई गर्नु हुन्न अब ढिलो मनलागी गर्दै खाए पहिलेपहिले राणा कालमा पञ्चायत झन् के कम भो र पार्यो थिलथिलोमुक्ति पाइने आशा राखी भयो जनक्रान्तिपञ्चायत त ढल्यो तर भ्रष्टाचार भो झन् दरिलो जनताका प्रतिनिधि हामी नै हौं भन्थे नेता जनता त रैती बने यिनकै पो भो आङ भरिलोअति ख्याउटे बनाइसक्यौ आमाको यो देहलाईलाजनीति छोड अब पूरै नदी भो धमिलो राजेन्द्र रिजाल, नामसालिङ, इलाम"
हामीले नबुझेको गुणस्तरीय शिक्षा,"विद्यालयहरू नयाँ शैक्षिकसत्रको तयारीमा छन् । अभिभावक आफ्ना छोराछोरीका लागि राम्रो विद्यालयको खोजीमा छन् । अलिकति खर्च गरेरै भए पनि छोराछोरीलाई गुणस्तरीय शिक्षा भएका ठाउँमा भर्ना गराउन चाहनु स्वाभाविकै हो । तर हामी सबै अलमलमा छौं । वास्तवमा त्यो गुणस्तरीय शिक्षा भनेको के हो त ? साँघुरो कक्षाकोठामा भेडाबाख्राझैं थुनेर अंग्रेजी रटाउनु, आफूले जानेबुझेको भाषामा बोल्न र सिक्न नपाउनु, किताबको भारी र गृहकार्यको बोझले चेपिनु, दिनभरि पढेकाले नपुगेर कोचिङट्युसन धाउनु, साथीसंगीसँग खेल्ने र रमाउने समय नमिल्नुले साना नानीहरू तनावमा छन् । यही कुरा अधिकांश अभिभावक, शिक्षक तथा सरोकारवालाले बुझ्दैनन् । लब्धांकपत्रमा धेरै नम्बर ल्याउनु नै शिक्षामा सफल हुनु हो भन्ने भाष्य गलत छ । अहिलेको शिक्षाले मौलिक, रचनात्मक, इमानदार तथा कर्तव्यनिष्ठ नागरिक उत्पादन गर्न सकिरहेको छैन । त्यसैले साना नानीका प्रतिभा फलाउने फुलाउने र उनीहरूलाई कर्तव्यनिष्ठ, परिश्रमी, सचेत नागरिकका रूपमा विकास गर्न सक्ने शिक्षा दिलाउन राज्यले तत्काल पाइला चाल्न आवश्यक छ । महँगो र खर्चिलो विद्यालयमा भर्ना हुँॅदैमा गुणस्तरीय शिक्षा पाइन्छ भन्ने होइन । असल शिक्षा भनेको सानै उमेरदेखि सकसपूर्ण वातावरणमा रहेर पराया भाषामा रटाउने वा घोकाउने विषय हुँदै होइन । यति कुरा हाम्रा अभिभावकले बुझेर त्यस ढंगको वातावरण निर्माण गर्नतिर लागे भने नानीहरूले राहत महसुस गर्नेछन् । कृष्ण कुम्पुरे, आदमटार, धादिङ"
रंगभेद र जात व्यवस्था अन्त्यको सरोकार,"राष्ट्रसंघको भूमिका भारतीय सत्ता र हिन्दु समाजले जात व्यवस्थाको विकास र विस्तारमा अत्यन्तै धेरै भूमिका खेलेको छ । मनुस्मृतिदेखि विकास भएको विभेदकारी जात व्यवस्थाको दमन अहिले पनि जारी छ । हुन त भीमराव अम्बेडकरका साथै ज्योतिबा फुले, राममनोहर लोहिया आदिले दलित अधिकारका लागि निकै ठूलो संघर्ष गरे । भारतीय संविधानले दलितलाई सूचीकृत जातिका रूपमा समावेश गरेको छ । अर्थात्, जात व्यवस्थाविरोधी प्रतिरोधी राजनीतिक शक्तिका रूपमा पहिचान दिँदैन । दलित जात व्यवस्था अन्त्य गर्दै सामाजिक न्यायसहितको प्रगतिशील राज्यव्यवस्था निर्माण गर्ने आन्दोलन हो तर भारतीय सत्ता यस्तो पहिचान दिन चाहँदैन । दलितमाथिको उत्पीडन वैश्विक सरोकारको विषय बनिसक्यो तर भारतले संयुक्त राष्ट्रसंघ लगायतको मञ्चमा जातीय हिंसा आन्तरिक मामलाका आन्तरिक सरोकारको विषयवस्तु भएकाले यो एजेन्डालाई ती मञ्चमा प्रवेश हुनसमेत दिँदैन । गत सेप्टेम्बरमा संयुक्त राष्ट्रसंघको ७६ औं महासभा सम्पन्न भयो । धेरै देशका राष्ट्रप्रमुख सम्मेलनमा सहभागी भएका थिए । महासभाको समयमा भएका विभिन्न कार्यक्रममा संयुक्त राष्ट्रसंघकै पुनःसंरचनाका सन्दर्भमा पनि केही मञ्चमा छलफल भए । त्यतिबेला उठेको मुख्य प्रश्न थियो, संयुक्त राष्ट्रसंघ कसको हो ? मूलतः संयुक्त राष्ट्रसंघ संसारभरिका सरकारको प्रतिनिधिमूलक संस्था हो, जहाँ सरकारकै प्रतिनिधिले नीति निर्माण गर्छन् । ती सरकारले वास्तविक जनताको प्रतिनिधित्व गर्छन् भन्ने कुनै ग्यारेन्टी हुँदैन । त्यसैले अफ्रिकनअमेरिकन, आदिवासी जनजाति समुदाय, दक्षिण एसियाली समाजका दलित आदिको अधिकार सुनिश्चित गर्ने सन्दर्भमा संयुक्त राष्ट्रसंघकै भूमिका अपूर्ण छ । गठन भएदेखि संयुक्त राष्ट्रसंघको महासचिवमा ८ जना निर्वाचित भए । तर, तीमध्ये एक जना पनि महिला निर्वाचित हुन सकेका छैनन् भने कोफी अन्नानबाहेक अफ्रिकन पनि निर्वाचित हुन सकेका छैनन् । त्यसैले संयुक्त राष्ट्रसंघले मानवअधिकारको संरक्षण र प्रवर्द्धनलाई प्रभावकारी बनाउने हो भने सदस्य राष्ट्रको सरकारको मात्रै होइन, उत्पीडित लिंग, वर्ग र समुदायको आवाज मुखरित हुनुपर्छ भन्ने आवाज ती छलफलमा उठेका थिए । दलित अधिकारका सन्दर्भमा त अझ संयुक्त राष्ट्रसंघले ठोस नीतिगत व्यवस्था गर्न सकेको छैन । करिब २२ करोडभन्दा धेरै जनसंख्या विभेद, अपमान र बहिष्करणको जीवन बाँच्न बाध्य छ । तर, यति ठूलो जनसंख्यालाई सम्बोधन गर्ने एउटा महासन्धि पारित हुन सकेको छैन । बरु दलित समुदायको विशिष्ट समस्या हल गर्ने विषयलाई काम र वंशका आधारमा विभेदमा परेका समुदाय का रूपमा व्याख्या गर्ने प्रयत्न भएका छन् । यसले जात व्यवस्था सिर्जित दलित अधिकारको ठोस मुद्दालाई सम्बोधन गर्नै सक्दैन । आन्दोलनले स्थापित गरेको सामुदायिक पहिचानको खारेजी गर्ने वा जात व्यवस्थाको सट्टा वंश र कामका आधारमा भएको विभेदका रूपमा दलितलाई परिभाषित गरिनु सैद्धान्तिक रूपमै गलत छ । संयुक्त राष्ट्रसंघजस्ता निकायले यस्ता पदावलीलाई वैधता दिन मिल्दैन । त्यसैले दलित आन्दोलनले निर्माण गरेको पहिचालाई निःसर्त स्वीकार गर्नुपर्छ र सोहीअनुरूपका नीतिगत व्यवस्था गरिनुपर्छ । जात व्यवस्थाले मूलतः दलितमाथि उत्पीडन र दमन गरेको छ । तर, यस्तो व्यवस्थाले एकातिर समाजको प्रगतिमै अवरोध खडा गरेको छ भने विभेदकारी आपराधिक मनोविज्ञानलाई निरन्तरता दिएको छ । जात व्यवस्था निर्मित संस्कृतिले शृङ्खलाबद्ध भेदभाव, अपराध र अमानवीयकरणकै प्रवर्द्धन गरिरहेको छ । नेपाली समाजमा वर्ण व्यवस्थामै नभएका आदिवासी जनजाति र अन्य सीमान्तीकृत समुदायलाई जात व्यवस्थाको संरचनामा हालिदिएको छ । मानवलाई मानवीय व्यवहार गर्न नदिने, समाजलाई अग्रगतिमा बढ्न नदिने र मानवतामाथिकै गम्भीर अपराधका रूपमा रहेको जात व्यवस्थाको अन्त्य नेपाली समाज रूपान्तरणको पहिलो सर्त हो । जबसम्म जात व्यवस्था जीवित रहन्छ, तबसम्म नेपाली समाजको लोकतान्त्रीकरण हुन सक्दैन । त्यसैले जात व्यवस्था अन्त्य गर्ने सवाल बौद्धिक वर्ग, शिक्षित र सचेत वर्ग र समुदायका साथै राज्य र राजनीतिक पार्टी सबैको उत्तिकै महत्त्वपूर्ण भूमिका रहन्छ ।"
आठ महिनामा साढे २ अर्बको सिमेन्ट र क्लिंकर निर्यात,"(काठमाडौं)चालु आर्थिक वर्षको आठ महिनामा मुलुकबाट २ अर्ब ४७ करोड १७ लाख रुपैयाँ बराबरको सिमेन्ट र क्लिंकर निर्यात भएको छ । चालु आर्थिक वर्षको साउनफागुनसम्म कुल २२ लाख ९६ हजार ९७३ टन सिमेन्ट र क्लिंकर निर्यात भएको भन्सार विभागको तथ्यांक छ । साउनदेखि फागुनमा १ अर्ब १८ करोड ८७ लाख २८ हजार रुपैयाँ बराबरको ३ लाख ९२ हजार ७ सय ४५ टन क्लिंकर (सिमेन्टको कच्चा पदार्थ) निर्यात भएको विभागले जनाएको छ । विभागका अनुसार १ अर्ब २८ करोड ३० लाख १४ हजार रुपैयाँ बराबरको १९ लाख ४ हजार २२८ टन तयारी सिमेन्ट निर्यात भएको छ । गत आर्थिक वर्ष सोही अवधिमा ११ करोड १४ लाख २६ हजार रुपैयाँ बराबरको सिमेन्ट र १९ करोड ४१ लाख रुपैयाँको क्लिंकर निर्यात भएको थियो ।सरकारले निर्यात बढाउन करिब ८ प्रतिशतसम्म निर्यात अनुदान दिने व्यवस्था गरेको छ । सरकारले निर्यातमा अनुदान प्रदान गर्नेसम्बन्धी (दोस्रो संशोधन) कार्यविधि, २०७९ अनुसार अनुदान दिने बताए पनि हालसम्म कुनै पनि उद्योगले पाएका छैनन् । सरकारले गत वर्षदेखि सिमेन्ट निर्यात गर्नेलाई अनुदान दिने व्यवस्था गरे पनि हालसम्म कसैले पाएनन्, नेपाल सिमेन्ट उत्पादक संघका अध्यक्ष ध्रुव थापाले भने, ५० करोडभन्दा बढी निर्यात गर्नेलाई ८ प्रतिशत अनुदान दिने भनेको छ । तर कसैको पनि नाघेको छैन । अलिअलि निर्यात गरेबापत पाइने ४ प्रतिशत अनुदान पनि पाएका छैनौं ।नेपालबाट सिमेन्ट र क्लिंकर भारतमा मात्रै निर्यात भएको विभागको तथ्यांक छ । नेपालले यसअघि पनि ०६९७० मा सिमेन्ट तथा क्लिंकर निर्यात गरेको थियो । तर दुई आर्थिक वर्षपछि त्यसलाई निरन्तरता दिन सकेको थिएन । पछिल्ला तीन आर्थिक वर्षदेखि फेरि सिमेन्ट निर्यात हुन थालेको हो । आर्थिक वर्ष ०६९७० मा २ लाख १८ हजार रुपैयाँ बराबरको सिमेन्ट निर्यात गरेको थियो । भारतबाटै कच्चा पदार्थ ल्याई तयारी सिमेन्ट निर्यात गर्दा लागत महँगो र उद्योग आत्मनिर्भर नहुँदा निकासीले निरन्तरता पाउन नसकेको र अहिले सरकारले सिमेन्ट निर्यातमा अनुदान दिनेलगायत व्यवस्था र उद्योग पनि आत्मनिर्भर भइसकेकाले निर्यात सुरु भएको सरोकारवालाको दाबी छ ।झन्डै एक दशकअघि पनि आरएमसी सिमेन्टले भारतको सीमावर्ती बजारमा पोर्टल्यान्ड स्ल्याग (पीएससी) सिमेन्ट निर्यात गरेको थियो । ०७०७१ मा ५६ लाख ५९ हजार रुपैयाँ बराबरको ५ लाख ४५ हजार १ सय ५० किलो सिमेन्ट निर्यात भएको थियो । ०७१७२ मा ६० हजार २ सय रुपैयाँ बराबरको ५ हजार ५ सय २५ किलो सिमेन्ट मात्र निर्यात भएको विभागको तथ्यांक छ । पछिल्ला वर्षमा पाल्पा सिमेन्टको तानसेन र अर्घाखाँची र बालाजीलगायत ब्रान्डका सिमेन्ट भारतमा निर्यात हुन थालेका छन् । यद्यपि गुणस्तर चिह्न अनिवार्य हुँदा निर्यात गर्न भारतकै गुणस्तर चिह्न लिनुपर्छ । स्वदेशी सिमेन्ट ७८ वटा उद्योगले गुणस्तर चिह्नका लागि आवेदन दिए पनि ३४ वटाले मात्रै चिह्न पाएका छन् । भारतले गुणस्तर चिह्न दिन ढिलाइ गरिरहेकाले सरकारले यसबारे पहल गरिदिनुपर्ने संघका अध्यक्ष थापाले बताए । पहिला भारतबाटै कच्चापदार्थ ल्याई तयारी सिमेन्ट पुनः भारत पठाउँदा लागत मूल्य बढेकाले व्यवसायीले निर्यातलाई निरन्तरता दिन नसकेका थिएनन् । एक दशकअघि नै सिमेन्ट निर्यात सुरु भए पनि त्यो ट्रायल मात्रै रहेको संघका अध्यक्ष थापाले बताए । गत वर्षदेखि औपचारिक रूपमा निर्यात सुरु भएकाले यसपालि ४ अर्बसम्मको निर्यात हुने आँकलन उनको छ । उत्पादन लागत कम गर्न सरकारले सहुलियत दिएको खण्डमा योभन्दा धेरै निर्यात हुन सक्ने संघले जनाएको छ । आर्थिक वर्ष ०७८७९ मा १२ लाख ९३ हजार रुपैयाँ बराबरको १५ हजार १ सय ८९ टन र ०७७७८ मा ८३ हजार रुपैयाँ बराबरको ११ टन सिमेन्ट निर्यात भएको विभागको तथ्यांक छ । मुलुकमा ६५ सिमेन्ट उद्योग छन् । मुलुकमा सिजनमा ७० लाख र अफसिजनमा ३० लाख टन मात्र सिमेन्ट उत्पादन हुने गरेको छ । अफ सिजनकै समयमा पनि गत वर्ष २० प्रतिशत क्षमतामा सञ्चालन भएको थियो । अहिले पिक सिजन भए पनि ३५ देखि ४० प्रतिशत क्षमतामा मात्रै उद्योग सञ्चालन भइरहेको संघका अध्यक्ष थापाले सुनाए । चालु आर्थिक वर्षका लागि सरकारले स्वदेशी सिमेन्टको आन्तरिक खपत बढाउन पक्की सडक निर्माण गर्दा निश्चित मापदण्डका आधारमा ढलान गर्ने प्रविधि अवलम्बन गरिने व्यवस्था अघि सारेको छ । यसबाट टिकाउ र गुणस्तरीय सडक निर्माण हुने तथा बिटुमिन (अलकत्रा) को आयात घट्ने विश्वास लिएको छु, निवर्तमान अर्थमन्त्री प्रकाशशरण महतले वक्तव्यमा भनेका छन् । सिमेन्ट उद्योगी व्यवसायीले लामो समयदेखि माग गर्दै आएको मुद्दालाई सरकारले अघि सार्दै आएको छ । तर हालसम्म कार्यान्वयनमा नआएको संघका अध्यक्ष थापाले बताए । ढलान सडक बनाउने भन्दै बजेटमा बोल्यो सक्यो, अब बजेटमा मात्र आएर केही नहुने भयो, उनले भने, बजेटमा जसरी आउँछ त्यसरी जान्छ । बजेटमा आएका पनि कार्यान्वयन नहुने रहेछ ।सिमेन्ट निर्यात बढ्ने मात्रै होइन, आयातसमेत घटिरहेको छ । ०७८७९ मा ६८ करोड ९३ लाख ५३ हजार रुपैयाँ बराबरको सिमेन्ट र क्लिंकर आयात भएको थियो । ०७७७८ मा भने ३ अर्ब ९८ करोड ६५ लाख ७ हजार रुपैयाँ बराबरको सिमेन्ट र क्लिंकर आयात भएको विभागले जनाएको छ । आर्थिक वर्ष ०७६७७ मा ४ अर्ब ८६ करोड ८९ लाख ६९ हजार रुपैयाा बराबरको सिमेन्ट र क्लिंकर आयात भएको थियो । आर्थिक वर्ष २०७५७६ मा १२ अर्ब ९९ करोड १६ लाख ६४ हजार सिमेन्ट र क्लिंकर आयात भएको विभागको तथ्यांक छ । यसको अर्थ नेपालमा पर्याप्त सिमेन्ट उत्पादन भई निर्यातको ढोका खुला भएको छ । सिमेन्ट उत्पादनमा आत्मनिर्भर भएको ५६ वर्ष भइसकेको संघले जनाएको छ । सन् २०१८१९ मा १० करोड टन माग भएकामा गत वर्ष ८ करोड टन मात्रै थियो । यस वर्ष ८ करोड टन पनि नपुग्ने अवस्था रहेको संघले बताएको छ ।"
साझेदारमार्फत उदयपुर र हेटौंडा सिमेन्टको व्यवस्थापन सुधार्न सुझाव,"(काठमाडौं)कहिले चल्ने, कहिले बन्द हुँदै अनियमित रूपमा सञ्चालन हुँदै आएका दुई सिमेन्ट उद्योगको व्यवस्थापन आदि विषय सुदृढ बनाएर बजारमा प्रतिस्पर्धी बनाउन सुझाव दिइएको छ । उद्योग वाणिज्य तथा आपूर्ति मन्त्रालयका इन्जिनियर खगेन्द्रबहादुर बस्नेतको संयोजकत्वमा बनेको पाँच सदस्यीय विज्ञ टोलीले रणनीतिक साझेदार भित्र्याएर उदयपुर सिमेन्ट उद्योग र हेटौंडा सिमेन्ट उद्योगको व्यवस्थापन सुधार्न सुझाव दिएको हो । दुवै उद्योगलाई प्रतिस्पर्धी बनाउन मर्जरमा लैजान पनि पनि भनिएको छ । लगभग बन्द अवस्थामा रहेका उदयपुर र हेटौंडा सिमेन्टको वर्तमान अवस्थाको अध्ययन गर्न प्रतिनिधिसभा उद्योग तथा वाणिज्य र श्रम तथा उपभोक्ता हित समितिले ०८० पुस १५ मा मन्त्रालयलाई पत्र पठाएको थियो । त्यसपछि मन्त्रालयले पुस १६ मा सचिवस्तरीय निर्णय गरी ५ सदस्यीय अध्ययन टोली गठन गरी प्रतिवेदन बनाएको हो । टोलीले उद्योगलाई पूर्ण क्षमता अभिवृद्धि गरी सञ्चालन गर्न सकिन्छ वा सकिन्न, उद्योगले लिएको लक्ष्य हासिल भएको छछैन, उद्योग सञ्चालनका प्रमुख समस्या र चुनौती, आर्थिकसामाजिक तथा वातावरणीय दिगोपनाको अवस्थालगायत विषय अध्ययन गरी प्रतिवेदन तयार पारेको हो । उदयपुर र हेटौंडा सिमेन्ट उद्योगको वर्तमान उत्पादन लागत हेर्दा बजार मूल्यभन्दा दोब्बर देखिएको छ, जसको मूल कारण उद्योग सञ्चालन वार्षिक तीन सय दिन हुनुपर्नेमा एक सयदेखि १ सय २० दिनसम्म मात्र छ । यही कारण प्रशासनिक खर्च, विद्युत् र कर्मचारी दायित्वको उत्पादन लागतमा ठूलो हिस्सा हुनाले अन्य निजी क्षेत्रका सिमेन्ट उद्योगसँग मूल्यमा प्रतिस्पर्धा गर्न सक्ने अवस्था देखिन्न, अध्ययन टोलीले तयार पारेको उदयपुर र हेटौंडा सिमेन्ट उद्योगहरूको वर्तमान अवस्थाको विश्लेषण र भावी कार्यदिशा नामक प्रतिवेदनको निष्कर्षमा भनिएको छ, यसरी नै सार्वजनिक उद्योग सञ्चालन गरिराखे भविष्यमा सरकारी ढुकुटीमा चाप बढ्दै जान्छ । अतः निरन्तर घाटामा गएका र कमजोर कार्यसम्पादन एवं व्यावसायिक क्षमता भएका सार्वजनिक संस्थानमा सार्वजनिकनिजी साझेदारीमा सञ्चालन गर्नुपर्ने वा व्यवस्थापन करारमा दिने वा पूर्ण रूपमा निजी क्षेत्रलाई सञ्चालन गर्न दिने वा रणनीतिक साझेदार भित्र्याएर व्यवस्थापन सुधार गर्नुपर्छ ।निजी क्षेत्रसँग प्रतिस्पर्धी बनाउन दुवै उद्योगलाई मर्ज गरी नयाँ रूपमा सञ्चालन गर्न पनि सुझाइएको छ । मर्जरको विषय विगतको बजेट वक्तव्यमा पनि उल्लेख भएकाले यस सम्बन्धमा अध्ययन कार्य अघि बढाउने प्रतिवेदनमा भनिएको छ । निजी उद्योगलाई प्रतिस्पर्धी बनाई मूल्य र गुणस्तरमा नियन्त्रण, बजार निर्माण गर्न उदयपुर र हेटौंडा सिमेन्ट उद्योग धेरै सान्दर्भिक छन् । उद्योग सञ्चालन मोडालिटीका सम्बन्धमा समेत अध्ययन गर्न उपर्युक्त देखिन्छ, प्रतिवेदनमा उल्लेख छ, उदारीकरणको नीति सार्वजनिक संस्थानको परिवर्तित कार्यभारसमेतका विषयमा राजनीतिक तहमा साझा धारणा निर्माण हुनुपर्ने देखिन्छ । सार्वजनिक संस्थान सञ्चालनसम्बन्धी स्पष्ट उद्देश्य निर्धारण गरी सार्वजनिक संस्थानले नाफा वा सेवा के गर्ने हो, यस विषयमा स्पष्टता ल्याउनुपर्ने देखिन्छ । सरकारी नियन्त्रणमा सञ्चालन गर्ने हो भने लागतभन्दा न्यून मूल्यमा विक्री गरेको अवस्थामा त्यसको क्षतिपूर्ति सरकारले दिने व्यवस्था गर्ने र यसो गर्दा निजी क्षेत्रको लगानीलाई निरुत्साहित नगर्ने नीति लिनुपर्छ । प्रतिवेदनअनुसार सिमेन्टको प्रतिबोरा लागत उच्च रहेकाले प्रतिस्पर्धामा बाधा पुगेको छ । तर गुणस्तर तथा ब्रान्ड उच्च छ । विक्रेताहरूलाई अफर दिन नसकेकाले पनि प्रतिफल प्राप्त गर्न सकेको छैन । यसतर्फ पनि ध्यान दिन प्रतिवेदनले भनेको छ । उद्योगहरूमा कर्मचारीहरूको स्वीकृत दरबन्दीअनुसार विज्ञ कर्मचारी अवकाश हुने क्रम बढ्दै गएको छ । पुरानो दरबन्दीका सम्बन्धमा संगठन तथा व्यवस्थापन सर्वेक्षण गरी कर्मचारीको संख्या यकिन गर्नुपर्नेमा पनि प्रतिवेदनले जोड दिएको छ । लेखापरीक्षण प्रतिवेदनले औंल्याएका विषय उद्योगको सेयर र ऋणको हिसाब अद्यावधिक गर्नुपर्ने सुझाव दिइएको छ ।"
राइट टु प्रोटिन रन शनिबार,"(काठमाडौं)नेपाल भेटेरिनरी संघले शनिबार राजधानीमा तेस्रो राइट टु प्रोटिन रन हाफ म्याराथन प्रतियोगिता आयोजना गर्ने भएको छ ।प्रोटिनमाथिको अधिकारको मर्म आत्मसाथ गर्दै प्रोटिनजन्य पदार्थमा पहुँच बढाउनका लागि जनचेतना फैलाउने उद्देश्यले गर्न लागेको प्रतियोगिताको उद्घाटन प्रधानमन्त्री पुष्पकमल दाहालले उद्घाटन गर्ने कार्यक्रम छ । हाफ म्याराथन दशरथ रंगशालाबाट सुरु भई थापाथली, माइतीघर, नयाँ बानेश्वर, तीनकुने, कोटेश्वर, कौशलटार हुँदै राधेराधेबाट फन्को मारेर सोही रुट हुँदै रंगशाला पुगेर दौड टुंगिनेछ । पछिल्ला दुई संस्करणमा महिलातर्फ सन्तोषी श्रेष्ठ र फुलमति राना तथा पुरुषतर्फ तीर्थ पुन र दीपक अधिकारी हाफ म्याराथन च्याम्पियन भएका थिए । यसपालि खुला हाफ म्याराथनसहित पुरुष १० किमि, महिला ५ किमि, १२ कक्षासम्मका विद्यार्थीलाई ५ किमि (छात्र) र ३ किमि (छात्र), फरक क्षमताका व्यक्तिका लागि ह्विलचेयर रेस र बालबालिकाका लागि रन फर फन विधाका दौड समावेश गरिएको बिहीबार पत्रकार सम्मेलनमा प्रतियोगिताका संयोजक एवं भेटनरी संघका पूर्वअध्यक्ष डा सितलकाजी श्रेष्ठले जानकारी गराए । प्रोटिन हाफ म्याराथनमा झन्डै ८ हजारजतिको सहभागिता रहने आयोजकको अपेक्षा छ । बिहीबारसम्ममा ७ हजार ७ सय ८७ जनाले दर्ता गरिसकेका थिए । हाफ म्याराथनतर्फ महिला र पुरुष गरी १ हजार २ सय ६६ खेलाडीले दौडका लागि आफ्नो नाम दर्ता गरेका थिए । १० किमितर्फ ३ हजारभन्दा बढी धावकले नाम दर्ता गरिसकेका छन् । प्रतियोगिताको कुल पुरस्कार राशि १४ लाख ८३ हजार ३ सय ३३ रुपैयाँ रहेको छ । त्यसमा हाफ म्याराथनमा जित्ने महिला र पुरुषले समान १ लाख रुपैयाँ पाउनेछन् । दोस्रोदेखि पाँचौं हुनेले क्रमशः ७५, ५०, ४०, ३० हजार रुपैयाँ पुरस्कार पाउनेछन् ।त्यस्तै १० किमि पुरुषतर्फ शीर्ष ५ मा पर्ने खेलाडीले ५०, ४०, ३०, २० र १० हजार तथा ५ किमि महिला र स्कुल पुरुषतर्फले ३०, २०, १५, १० र ५ हजार पाउने छन् । ३ हजार किमि महिला र ह्विलचेयरतर्फ महिला र पुरुषको शीर्ष ५ मा पर्ने खेलाडीले पनि नगद पाउनेछन् । यस दौडको रुटका विभिन्न ठाउँमा पानी, प्राथमिक उपचार र आकस्मिक सेवाका लागि एम्बुलेन्सको व्यवस्था गरिएको र त्यसका लागि ५ सय स्वयंसेवकसहित निजी सुरक्षाकर्मी पनि परिचालन गरिने संयोजक श्रेष्ठले जानकारी गराए । भेटनरी संघका अध्यक्ष डा रामकृष्ण खतिवडाले ठूलो उद्देश्य बोकेको यस्तो प्रतियोगिता सरकारले आयोजना गर्नुपर्नेमा आफूहरूले गरिरहेको जनाए । नेपाल दाना उद्योग संघका अध्यक्ष रविन पुरीले धावकलाई प्रोटिनजन्य बारेमा जानकारी गराएर दौड सुरु गरिने जनाए । प्रोटिन रनलाई दाना उद्योग संघका दाना उद्योगीसहित पशुसेवा विभाग र युनाइटेड स्टेट्स सोयबिन एक्सपर्ट काउन्सिलले सहयोग गरेका छन् । विश्व भेटेरिनरी एसोसिएसनका अध्यक्ष डा राफेल लागुनेको उपस्थिति हुने प्रतियोगितालाई राष्ट्रिय खेलकुद परिषदको संरक्षकत्व र नेपाल एथलेटिक्स संघले मान्यता दिएको छ । संघले प्राविधिक सहयोग उपलब्ध गराउने जनाइएको छ । एथलेटिक्स संघका सदस्य आरके विष्टले प्रोटिन रनका लागि १ सय ५० जना प्राविधिक खटाइने बताए ।"
आईपीएल सुरुआतमै चेन्नईविरुद्ध बेंगलुरु,"नयाँ दिल्ली (एएफपी) चन्नईविरुद्ध बेंगलुरु । यस सिजनको इन्डियन प्रिमियर लिग (आईपीएल) को उद्घाटन खेलमा यो जत्तिको आकर्षक खेल अरू कुन हुन सक्छ ? आईपीएलको नयाँ संस्करण शुक्रबार सुरु हुन लागेको हो । पहिलो खेल चेन्नईमा हुनेछ । यो खेल रहनेछ डिफेन्डिङ च्याम्पियन चेन्नई सुपर किंग्सविरुद्ध रोयल च्यालेन्जर्स बेंगलुरु । धोनीले चेन्नईको नेतृत्व छोडे पनि खेलाडीका रूपमा भने सहभागी हुनेछन् ।कम्तीमा दुई महिनाको अन्तर्राष्ट्रिय क्रिकेट गुमाएका कोहली फेरि एक पटक मैदानमा फर्कंदै छन् । आफ्नो दोस्रो सन्तान जन्मेको समय परेका कारण उनले इंग्ल्यान्डविरुद्धको पाँच टेस्ट सिरिज खेलेका थिएनन् । धोनी आफैं पनि १० महिनापछि मैदान फर्किन लागेका हुन् । गत वर्ष चेन्नईलाई कीर्तिमान बराबरी हुने पाँचौं उपाधि दिलाएपछि उनले यो सिजनमा संन्यास लिने संकेत गरेका थिए । रोयल च्यालेन्जर्सका कप्तान फाफ डु प्लेसिसले धोनीको खुलेर प्रशंसा गरेका छन् । उनले भनेका छन्, धोनी महान् कप्तान हुन् । मैले उनको नेतृत्वमा केही समय खेल्ने अवसर पाएको थिएँ । चेन्नईमा बिताएको केही समय मेरो खेलजीवनकै लागि निकै महत्त्वपूर्ण छ । नेतृत्व कसरी गर्नुपर्छ, मैले त्यही बेला सिकेको थिएँ, त्यो पनि धोनीलाई हेरेर । उनीबाट म निकै प्रभावित छु । रोयल च्यालेन्जर्सले अहिलेसम्म आईपीएल जितेको छैन तर तीनपल्ट उपविजेता भएको छ । सम्भवतः बेंगलुरु टिम आफ्ना महिला खेलाडीबाट प्रभावित रहनेछ । आइतबार मात्रै बेंगलुरुको महिला टिम वुमन्स आईपीएलको च्याम्पियन बनेको थियो र यसक्रममा उपाधिको खडेरी तोडिएको थियो । अहिलेका भारतीय क्रिकेट टोलीका कप्तान रोहित शर्माले भने मुम्बई इन्डियन्सको नेतृत्वको जिम्मेवारी हार्दिक पान्ड्येलाई दिएका छन् । मुम्बई पनि पाँचपल्टको विजेता हो । सन् २०२२ मा गुजरात टाइटन्सबाट खेलेका हार्दिकले त्यही वर्ष आफ्नो टिमलाई उपाधि दिलाए । पछिल्लो सिजन भने गुजरात उपविजेता रह्यो । यसपल्ट उनी मुम्बई फर्केका छन् । मुम्बईले जतिपल्ट आईपीएलको उपाधि जितेको छ, सबैमा कप्तान शर्मा नै थिए । मुम्बईमा ११ वर्षयता पहिलो पटक नेतृत्व परिवर्तन भएको छ । हार्दिकको स्थानमा अब गुजरातको नेतृत्व शुभमन गिलले सम्हाल्नेछन् । अर्कोतर्फ ऋषभ पन्तलाई फेरि माथिल्लो स्तरको क्रिकेट खेल्न सक्षम भएको घोषणा गरिएको छ । सन् २०२२ को अन्त्यमा गाडी दुर्घटनामा परेयता उनले क्रिकेट खेलेका छैनन् । राजस्थान रोयल्सको इनिङ्स सुरुआत गर्ने जिम्मा जस बटलरसँगै २२ वर्षीय यशस्वी जयसवालको काँधमा हुनेछ । जयसवालले इंग्ल्यान्डविरुद्धको टेस्ट सिरिजमा कीर्तिमान ७ सय १२ रन बनाएका थिए । गत डिसेम्बरमा भएको खेलाडी लिलामीमा अस्ट्रेलियाली बलरद्वय मिचेल स्टार्क र प्याट कमिन्स सबैभन्दा महँगा खेलाडी साबित भएका थिए । सन् २०१५ यता स्टार्क पहिलो पटक आईपीएल खेल्दै छन् । त्यतिबेला भने उनले रोयल च्यालेन्जर्स टिमका लागि खेलेका थिए ।"
आठौं एनभीए भलिबल,"काठमाडौं (कास) त्रिभुवन आर्मी र नेपाल पुलिस तथा टिपटप हेल्प नेपाल र गण्डकी प्रदेशबीच आठौं आरबीबीएनभीए भलिबल च्याम्पियनसिपको पुरुषतर्फ सेमिफाइनल प्रतिस्पर्धा हुनेछ । महिलातर्फ एभरेस्ट भलिबल क्लब र नेपाल पुलिस क्लब फाइनलमा पुगेका छन् । एभरेस्टले चन्द्रागिरि न्यु डायमन्ड महिला टिमलाई ३० को सोझो सेटमा हरायो । राष्ट्रिय टोलीकी कप्तान अरुणा शाहीको नेतृत्वमा रहेको एभरेस्टले न्यु डायमन्डलाई २५२०, २५१२, २५१८ ले हरायो । तीन भारतीय खेलाडीसम्मिलित एभरेस्टले विपक्षीलाई कुनै मौका दिएन । गत वर्ष विजेता पुलिसले अर्को सेमिफाइनलमा एपीएफ क्लबमाथि ३१ सेटमा जित निकाल्यो । समूह चरणमा पुलिस र एभरेस्ट एकै समूहमा थिए । पुलिस समूह विजेता भएर अन्तिम चारमा पुगेको हो । महिला र पुरुष दुवैको फाइनल शनिबार हुनेछ । पुरुषतर्फ दाबेदार आर्मीले सुदूरपश्चिम प्रदेशलाई अन्तिम क्वाटरफाइनलमा २५१९, २२२५, २५२३, २५१७ ले हरायो । पुलिसले कोशी प्रदेशमाथि २५१३, २५१६, २५१३ को जित पाएको थियो । शुक्रबार पहिलो सेमिफाइनल हेल्प नेपाल र गण्डकीबीच हुनेछ ।"
प्रदीप र रितिक फाइनलमा,"काठमाडौं (कास) प्रदीप खड्का र रितिक राना बिहीबार १२ औं सहवीर राष्ट्रिय खुला लन टेनिस प्रतियोगिताको पुरुष एकलतर्फ फाइनलमा पुगेका छन् । सेमिफाइनलमा प्रदीपले निशान श्रेष्ठलाई ६३, ६२ ले र रितिकले सक्षमविक्रम शाहलाई ६३, ६३ ले पराजित गरे । महिला एकलमा माहिका राणाले सुभाङ्गीलक्ष्मी शाहलाई ४६, ६१, ६२ ले पराजित गरी फाइनल तय गरिन् । ३५ वर्षमाथि भेन्ट्रान्स एकलतर्फ अनिल शाहीले भीष्मजंग गुरुङलाई ६३, ६० ले हराएर उपाधि जितेका छन् । ३५ वर्षमाथि भेट्रान्स डबल्सतर्फ इलुम दीक्षित र जितेन्द्र परियारको जोडीले कमल भण्डारी र यज्ञबहादुर भण्डारीको जोडीलाई ४६, ६३, १०८ ले पराजित गरी उपाधि जित्यो ।४५ वर्ष भेट्रान्स एकलतर्फ फाइनलमा रोहित सुनुवारले महेश श्रेष्ठलाई ६२, ६४ ले पराजित गरी उपाधि जिते । ५५ वर्षमाथि भेट्रान्स एकलतर्फ फाइनलमा विमल वाइबाले राजु श्रेष्ठलाई २६, ६१, १०४ ले पराजित गरी उपाधि जिते ।इन्टर गभर्मेन्ट डबल्सतर्फ उत्तम बोगटी र अमित गुरुङको जोडीले प्रेमकुमार शाही र नरेन्द्रकुमार सिंहको जोडीलाई ६१, ६० ले हराएर फाइनल यात्रा गरेको छ ।"
गोलपार्कलाई सफलता,"तिलोत्तमा (कास) ड्रिम युनिक रूपन्देही सुपर लिग क्रिकेटमा बिहीबार गोलफार्क क्रिकेट क्लबले सैनामैना त्रिकेट क्लबलाई ४ विकेटले पराजित गरेको छ । सिद्धार्थ क्रिकेट मैदानमा डिभिजन बी अन्तर्गत सैनामैनाले दिएको २०७ रनको लक्ष्य गोलपार्कले ४०१ ओभरमा ६ विकेट गुमाई पूरा गर्यो । ईश्वर क्षेत्रीले अर्धशतकीय इनिङ्स खेले । उनले ७० बलमा ९३ रन जोडे । सन्दीप बानियाँले २८, आशिष लोहनीले १६, अमन घिमिरेले १४ र युवराज सुवेदीले नटआउट १० रन बनाए । सैनामैनाका सुनिल पौडेलले २, गणेश गौतम, प्रदीप सुवेदी र आरिफ खानले ११ विकेट लिए ।त्यसअघि टस हारेको सैनामैनाले ४४४ ओभरमा अलआउट हुँदै २ सय ६ रन बनायो । सैनामैनाका मनीष क्षेत्रीले ५३ रन जोडे । सुजन क्षेत्रीले २९, गणेश गौतमले २४, प्रदीप सुवेदीले २३, गोपाल शर्माले अविजित २१, गणेश गौतमले १८ रन बनाए । गोलपार्कका आशिष लोहनीले ४ विकेट लिए । अमन घिमिरे र नवजीवन क्षेत्रीले २२ तथा प्रदीप भण्डारीले १ विकेट हात पारे । गोलपार्कका ईश्वर क्षेत्री प्लेयर अफ द म्याच भए ।"
एक्स्ट्राटेकमा गौचन स्मृति क्रिकेट,"भैरहवा (कास) आयोजक स्टार क्रिकेट एकेडेमीले छैटौं खड्गप्रसाद गौचन मेमोरियल यू१९ क्रिकेट प्रतियोगिता शनिबारदेखि गर्ने भएको छ । पूर्वराष्ट्रिय क्रिकेट खेलाडी शक्ति गौचनले आफ्नो पिताको स्मृतिमा गर्दै आएको प्रतियोगितालाई यस वर्ष पनि निरन्तरता दिएका हुन् । उनले बिहीबार तिलोत्तमामा पत्रकार सम्मेलन गरी खेल नवनिर्मित एक्स्ट्राटेक ओभल मैदानमा हुने बताए । चैत २० सम्म चल्ने प्रतियोगितामा नेपालका ८ टिम सहभागी हुने छन् । बोस्टन क्रिकेट क्लव झापा, धनगढी क्रिकेट एकेडमी, क्रिकेट एक्सिलेन्स सेन्टर काठमाडौं, स्टार क्रिकेट एकेडमी भैरहवा, जिल्ला क्रिकेट संघ कास्की, न्यु होराइजन स्पोटर््स क्लब बुटवल, वेस्टर्न क्रिकेट एकेडमी बुटवल र मदन भण्डारी स्पोर्टस् एकेडेमीको सहभागिता रहनेछ । विजेताले ५० हजार र उपविजेताले २५ हजार रुपैयाँ पुरस्कार पाउनेछन् । उत्कृष्ट खेलाडीलाई ५ हजार, बेस्ट ब्याटर र बलरलाई ३३ हजार प्रदान गरिनेछ । ८ टिमलाई दुई समूहमा विभाजन गरेर खेलाइने छ । लिग चरणको खेल २५ ओभरको हुनेछ । समूहका दुई टिम सेमिफाइनलमा पुग्नेछन् । सेमिफाइनल र फाइनल भने ४० ओभरको हुनेछ । रूपन्देही क्रिकेट संघले प्राविधिक सहयोग गर्नेछ । संघका अध्यक्ष हरिबहादुर थापाले तल्लो तहमा हुने यस्ता स्पर्धाले खेलाडी उत्पादनमा टेवा पुग्ने बताए ।"
