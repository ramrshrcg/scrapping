शीर्षक,विवरण
विपन्नको उद्यममा महानगरको दमन,"(काठमाडौं)सुन्धाराको फुटपाथमा कपडा बेचेर गुजारा चलाउँदै आएका अर्जुन भण्डारी सदाझैं बुधबार साँझ सामान लिएर पुगे । बेलुकी साढे सात बजे उनीलगायत सडक व्यवसायी पोका फिजाउँदै थिए, कोही ग्राहक बोलाउँदै थिए । यो उनीहरूको वर्षौंदेखिको दिनचर्या नै हो । एक्कासि महानगर प्रहरीको समूहले अन्धाधुन्ध लखेट्न थाल्यो । पोकाबाट सामान निकाल्दै गरेका अर्जुनको ढाडमा अचानक जुत्ता बज्रियो, लट्ठी बज्रियो । लछारपछार गर्न थालियो, उनी सडकमै लडे । ८० जना जति नगर प्रहरीको समूहले आफूहरूमाथि अमानवीय दमन गरेको अर्जुनले बताए । सडक व्यवसायीहरू प्रत्येकका सामान खोसिए, कुटपिट गरियो । उनीहरू चोट लागेर रगताम्य भए । नगर प्रहरीको यो हर्कतले घाइते नभएका कोही थिएनन् । दुई जना त गम्भीर घाइते भएका थिए । पूर्वजानकारीबिना आएका नगर प्रहरीले गुजारा मात्रै लुटेनन्, असह्य हुने गरी कुटपिट गरे । हाम्रो घर, जागिर भएको भए सडकमा पसल गर्न आउँदैन थियौं, सडकमा सामान बेचेर दुई छाक टार्नुपर्छ, हामी रहरले आएका होइनौं, उनले भने, हिजोदेखि केही खान पाएको छैन, एक जनाबाट पाँच हजार ऋण लिएर उपचार गराएँ ।वैकल्पिक व्यवस्था नभएसम्म फुटपाथमा पसल गर्न दिने सम्झौतालाई समेत कुल्चिएर काठमाडौं महानगरले आफूहरूमाथि दमन गरेको अर्जुनले बताए । वार्ता बसौं, समाधान गरौं भनेर महानगरलाई पटकपटक भनेकै छौं, समाधानमा लाग्नुको साटो गुन्डागर्दी शैलीमा हामीमाथि आइलागे, उनले भने । वर्षौंदेखि फुटपाथ व्यवसाय गरेर जीविका चलाउँदै आएका आफूहरूलाई महानगरले भोकै मार्ने शैली अपनाएको बताए । मेरो घर बर्दिवास हो, सक्छ भने महानगर मेरो घरसम्म पुगोस्, मेरो परिवारको आर्थिक स्थिति कस्तो छ भनेर, हामी रहरले धूलो खाँदै व्यवसाय गर्न आएका होइनौं । सक्छ भने विकल्प दिओस्, नभए हामीमाथि अत्याचार नगरोस्, अर्जुनले भने ।महानगर प्रहरी बल प्रमुख राजु पाण्डेले भने फुटपाथमा व्यापारिक गतिविधि नगर्न अनुरोध गर्दा नगर प्रहरीमाथि आक्रमण भएपछि प्रतिरक्षा गरेको बताए । त्यस क्षेत्रमा सडक व्यापार नगर्न हामीले गएको १ महिना अघिदेखि माइकिङ गरेर सचेत गराइरहेका थियौं, गएको १५ दिन अघिदेखि व्यापारीहरूले नगर प्रहरीलाई गाली गर्न थालेका थिए, पाण्डेले भने, बुधबार सडकमा व्यापारी आउन थालेको सूचना पाएर मध्य क्षेत्रका कमान्डर लामिछानेको कमान्डमा प्रहरीहरू सुन्धारा जानुभएको थियो, उहाँ पुग्नेबित्तिकै आक्रमण भयो । भीडको अगाडि महिला राखेर पछाडिबाट फलामे रड र ढुंगा प्रहार भयो । यसबाट बच्न नगर प्रहरीले प्रतिरक्षा गरेको हो ।"
ग्रामीण दूरसञ्चार कोषको ७० करोड दुरुपयोग,"यी सामानको मूल्यमा प्रश्न उठाउँदै विमानस्थल भन्सारले सामान जाँचपास नगरी रोकिदिएको थियो । टेरामक्सका नाममा ल्याइएका २ वटा ल्यापटपको मूल्य प्रतिगोटा ५० हजार अमेरिकी डलर देखाइएको थियो ।त्यस्तै सर्भर भनिएको सामान सामान्य नेटवर्किङ स्विचको मूल्य प्रतिगोटा मूल्य ७९ हजार ९ सय अमेरिकी डलर देखाइएको थियो । यो सामान १ सय ९ वटा ल्याइएको छ । स्टोरेज र प्रोसेसिङ युनिटबिनाका तार मात्रै भएको मालवस्तुलाई सर्भर भनेर छक्काएको भन्सारले निष्कर्ष निकालेको थियो । अधिक बीजकीकरण गरेर सामान ल्याइएको प्रतिवेदनका आधारमा भन्सारले करिब ३२ करोड रुपैयाँ धरौटी लिएर मात्र सामान छाडेको थियो । भन्सारले २०७९ माघ १० मा अख्तियार, राजस्व र सम्पत्ति शुद्धीकरण अनुसन्धान विभाग तथा राष्ट्र बैंकलाई पत्र पठाएर टेरामक्स उपकरण खरिद तथा भुक्तानीमाथि छानबिन गर्न भनेको थियो । पहिलो चरणकै उपकरण छानबिनमा तानिएपछि करिब दुई अर्बका थप सामानको आपूर्ति रोकिएको छ । भन्सारको पत्रका आधारमा अख्तियारले अनुसन्धान अघि बढाएकामा यो समग्र प्रकरणमा तत्कालीन सञ्चारमन्त्रीद्वय बस्नेत र कार्की, दुई सञ्चार सचिव गुरुङ र अर्याल, प्राधिकरणका तत्कालीन २ अध्यक्ष दिगम्बर झा र पुरुषोत्तम खनालसहितका व्यक्ति अनुसन्धानमा छन् ।"
वाफ फाइनलमा नेपालको सपना अधुरै,"(काठमाडौं)नेपाली महिला राष्ट्रिय टोलीको पहिलो अन्तर्राष्ट्रिय उपाधि जित्ने सपना बिहीबार पनि अधुरो नै रह्यो । नेपाल वाफ वुमन्स च्याम्पियनसिप फुटबलको फाइनलमा तीनपल्टको डिफेन्डिङ च्याम्पियन जोर्डनको हातबाट टाइब्रेकरमा ५३ ले पराजित रह्यो । साउदी अरेबियाको जेद्दामा भएको खेलको निर्धारित समय २२ को बराबरीमा टुंगिएपछि प्रतिस्पर्धा सिधै पेनाल्टी सुटआउटमा गएको थियो । त्यसमा जोर्डनका लागि रोजबहानले निर्णायक गोल गरिन् । यससँगै जोर्डन कीर्तिमान छैटौंपल्ट उपाधि जित्न सफल रह्यो । टाइब्रेकरमा जोर्डनका सबै पाँच खेलाडीले गोल गरेका थिए । नेपालबाट भने अमृता जैसी गोल गर्न चुकिन् । उनको प्रहार जोर्डनको गोलरक्षक स्रेरिन आइसलबेले रोकेकी थिइन् । जोर्डनका लागि अयाह अल मजाली, मायसा जब्राह र नूर जोकासले गोल गरे । नेपालका तर्फबाट भने गीता राना, दीपा शाही र हीरा भुजेलले गोल गरेका थिए । जोर्डन फिफा वरीयतामा नेपालभन्दा माथिको टिम हो । जोर्डनको वरीयता ७४ रहेको छ भने नेपाल १०५ औं स्थानमा छ । पूरा प्रतियोगिता अपराजित यो टिम उपाधिका लागि पूर्ण हकदार रह्यो । निर्धारित समयको खेलमा नेपालले सुरुमा अग्रता लिएर पनि त्यसलाई कायम राख्न सकेन । खेलको अन्त्यतिर पछाडि रहेको स्थितिमा पनि नेपाल खेलमा फर्कन सफल रहेको थियो । नेपालले ३० औं मिनेटमा सविता रानामगरको गोलले अग्रता लिएको थियो । रेखा पौडेलको पासमा उनको प्रहार डिफ्लेक्ट हुँदै गोलमा परिणत भएको थियो । नेपालका लागि उनको यो दोस्रो गोल हो । दोस्रो हाफमा जोर्डनले दुई गोल फर्काएको थियो । लारा परेराले ७४ औं मिनेटमा गोल गर्दै खेल बराबरीमा ल्याइन् । लामो पासलाई उनले पोस्टको दिशा दिइन् । सारा अबुसाराले ८९ औं मिनेटमा गोल गर्दै जोर्डनलाई पहिलोपल्ट अग्रता दिलाइन् । उनले पेनाल्टी एरियाभित्र गोल गरेकी हुन् । तर, नेपालले दोस्रो हाफको इन्ज्युरी समयको दोस्रो मिनेटमा पेनाल्टी अवसर पाएको थियो । त्यसमा गीता रानाले गोल गरिन् । यो नेपालका लागि उनको दोस्रो गोल रह्यो । मेसा जेब्राहले पेनाल्टी एरियामा बल ह्यान्ड गरेपछि नेपालले पेनाल्टी पाएको थियो । खेलको पहिलो हाफ नेपालले पूर्णतः आफ्नो नियन्त्रणमा राखे पनि त्यसलाई अन्त्यसम्म कायम राख्न सकेन । खेलको अन्त्यतिर जोर्डनले बलियो चुनौती पेस गरेको थियो र नेपाल दबाबमा आयो । नेपालका लागि सावित्रा भण्डारीको अनुपस्थिति महँगो साबित भयो । एन अभान्टा ग्वेनगाम्पाका लागि खेल्न उनी फ्रान्स फर्केकी हुन् । तर उनी ९ गोलसहित प्रतियोगिताको सर्वाधिक गोलकर्ता रहिन् । नेपाल भने लगातार ११ औं अन्तर्राष्ट्रिय फाइनलमा चुकेको छ । नेपाली महिला राष्ट्रिय टिम अहिलेसम्म खेलेका सबै फाइनलमा पराजित रह्यो । नेपालले सन् १९८६ देखि अन्तर्राष्ट्रिय महिला फुटबल खेल्न थालेको हो । त्यसयता कुनै उपाधि जित्न सकेको छैन । तर पश्चिम एसियाली महिला फुटबलको सबैभन्दा ठूलो प्रतियोगितामा डेब्यु गरेको नेपालको प्रदर्शनले धेरैको ध्यान खिच्न भने सफल रह्यो ।"
राजनीति अझै पनि सत्तासँग नजिक जनतासँग टाढा,"(काठमाडौं) चार महिनायताको करिब ७ अर्ब रकम पाउन नसक्दा देशभरका दूध उत्पादक किसान बिचल्लीमा परेका छन् । मिटरब्याजी र लघुवित्तका पीडितहरू राजधानीको सडकमा आन्दोलनरत छन् । आर्थिक शिथिलता, युवाको विदेश पलायन चिन्ताजनक छ । रुस र युक्रेनको युद्धमा नेपालीहरूको ज्यान जानेक्रम बढ्दो छ । संघीय संरचनामाथि नै सदन र सडकबाट प्रश्न उठ्न थालेका छन् । संघले अधिकार नदिँदा काम गर्न नसकेको मुख्यमन्त्रीहरूको आरोप छ । तर, ठूला दलका हालै सम्पन्न बैठकमा जनजीविकाका यी मुद्दा प्राथमिकतामै पर्न सकेनन् ।कांग्रेसको अघिल्लो बिहीबार सम्पन्न महासमिति बैठकमा आगामी चुनावमा गठबन्धन गर्ने कि नगर्ने भन्ने विषयले नागरिकका आम मुद्दालाई छायामा पार्यो । जनजीविका र शासकीय बेथितिका मुद्दा प्राथमिकतामै परेनन् । माओवादीको फागुन १ देखि ३ गतेसम्म चलेको विधान अधिवेशन पनि नितान्त आन्तरिक सांगठनिक व्यवस्थापन र नेतृत्व विकासको गन्थनमा केन्द्रित रह्यो । सरकारकै नेतृत्व गरेको माओवादीले आफ्नो पार्टीको फोरममा सडक र सदनमा उठिरहेका मुद्दाप्रति संवेदना देखाउन सकेन । सरकारका उपप्रधान तथा गृहमन्त्रीसमेत रहेका माओवादी नेता नारायणकाजी श्रेष्ठ सम्मेलनमा विधानकै विषयमा केन्द्रित भएकाले अरू सवाल नउठेको स्विकार्छन् । हामीले जनचासोका मुद्दाहरूलाई सरकार र पार्टीबाट उठाएकै छौं । केही दिनमै पूर्वपश्चिम र उत्तरदक्षिण विशेष अभियान चलाउने निर्णय नै गरेका छौं । जनताले उठाउँदै आएका दैनिक चासोका विषयमा सरकारको नेतृत्व गरेको पार्टीको हैसियतले हामी गम्भीर छौं, उनले भने । कांग्रेस सत्ताको मुख्य घटक मात्रै होइन, संसद्को ठूलो दल पनि हो । अरूभन्दा बढी जिम्मेवारी लिनुपर्ने भूमिकामा रहेको कांग्रेसको महासमितिमा समाजका तमाम मुद्दा सतहमा आएनन् । नागरिकलाई केही आशा जगाउन सुशासनको पक्षमा र भ्रष्टाचारको विरोधमा कांग्रेसले ठोस निर्णय लिनुपर्ने माग थियो । त्यस दिशामा पनि महासमिति गतिशील बन्न नसकेको भन्दै कार्यकर्ताले सडकमा गुनासो गर्दै आएका छन् । चुनावमा गठबन्धन गर्न नहुने महामन्त्री गगन थापा र एउटै व्यक्ति एक पटक राष्ट्रपति, दुई पटक प्रधानमन्त्री, तीन पटक मन्त्री र चार पटकभन्दा बढी सांसद हुन नपाउने अर्का महामन्त्री विश्वप्रकाश शर्माको महत्त्वपूर्ण मानिएको प्रस्ताव महासमिमितिबाट होलसेल पारित भएको छ । तर, त्यसले अन्तिम रूप पाइसकेको छैन । महासमितिका उठेका सुझावलाई समेटेर अन्तिम रूप दिने भनिएकाले अब बस्ने केन्द्रीय कार्यसमिति बैठकले त्यस सम्बन्धमा कस्तो नीति लिन्छ भन्नेबारेमा कौतुहल बाँकी नै छ । तर हामीलाई मिटरब्याजी र लघुवित्त पीडितको समस्या, सरकारको डेलिभरी, सहकारी ठगी, आर्थिक शिथिलतालाई उकास्ने, उद्योग व्यवसायीको मनोबल बढाउने, रोजगारी वृद्धि गरी नेपाली युवाको विदेश पलायन रोक्ने र भ्रष्टाचार घटाउने दिशामा महत्त्वपूर्ण नीति र व्यवहार आवश्यक थियो, त्यसै दिशामा कांग्रेस चुकेको छ, पार्टीका एक पदाधिकारीले भने, सत्ता र शक्तिका लागि आफ्नो अनुकूलताका कुरालाई महत्त्व बढाएर आम जनजीविकाका सवालमा कांग्रेसले केही गरेन भन्ने सन्देश गएको छ । जुन दुर्भाग्यपूर्ण छ । जनजीविकाका मुद्दामा प्रमुख प्रतिपक्ष एमाले पनि उदासिन देखिएको छ । सरकारलाई जवाफदेही बनाउन बाध्य पानुपर्ने भूमिकामा भएको प्रमुख प्रतिपक्ष एमालेलाई बेलाबखत सत्तासँग सौदाबाजी गरेको आरोप लाग्ने गरेको छ । फागुन ८ देखि १० गतेसम्म बसेको एमाले केन्द्रीय कमिटीको पूर्ण बैठकले सुशासन र जनजीविकाको सवालमा केही महत्त्वपूर्ण लियो, त्यसैको प्रतिक्रियास्वरूप एमाले अहिले संसद्मा आक्रामक बनेको छ । तर, नेतृत्वले लिने नीति र व्यवहारमा विरोधभास हुने गरेको भन्दै आफ्नै पार्टीका कतिपय नेताहरू बन्द कोठाभित्र असन्तुष्टि पोख्ने गर्छन् । बेलाबखत सत्तासँग गर्ने लेनदेन र भ्रष्टाचारका ठूला काण्डमा देखिएको नेतृत्वको मौनताले एमालेको प्रतिपक्ष धार कमजोर भएको उनीहरू बताउँछन् । पोखरास्थित पृथ्वीनारायण क्याम्पसका राजनीतिशास्त्रका प्राध्यापक धनबहादुर क्षेत्री अहिले मुलुकमा राजनीतिक पार्टीहरूको जीवन नै मरिसकेको र दलहरू एउटा व्यक्तिको निजी स्वार्थअनुसार चल्न थालेकाले योभन्दा बढी आशा गर्ने ठाउँ नै नभएको बताउँछन् । कांग्रेस मात्रै होइन, एमाले र माओवादी केन्द्र व्यक्तिको तजबिजीबाट चल्ने गरेको उनको ठम्याइ छ । एमाले र माओवादी त कम्युनिस्ट पार्टी नै भए । जनवादी केन्द्रीयता नै कम्युनिस्टको दर्शन हुँदै हो । त्यसैले कम्युनिस्ट पार्टी एउटा व्यक्तिबाट चल्नु नौलो होइन, उनले भने, तर, कांग्रेसमा पनि त्यस्तो प्रवृत्तिले निरन्तरता पाइरहेको छ । खासगरी सरकार सातदलीय गठबन्धनबाट चलेको छ । तर, मुलुकको सम्पूर्ण राज्य सत्ता भने तीन दलका तीन नेताको सिन्डिकेट बाट चलेको दोस्रो तहका नेताहरू बताउँछन् । ८० उमेरको हाराहारीमा रहेका कांग्रेस सभापति शेरबहादुर देउवा छैटौं पटक प्रधानमन्त्रीको रोलक्रममा छन् । अर्कोतर्फ दुई वर्षको म्याद लिएर सरकारको नेतृत्व गरिरहेका ७० वर्षको उमेरमा पुगेका माओवादी अध्यक्ष पुष्पकमल दाहालले सहमतिबमोजिम आगामी एक वर्षपछि सत्ताबाट बाहिरिने कि गठबन्धनलाई तलमाथि पारेर सरकारको नेतृत्वमा रहिरहने भन्नेमा अहिल्यैदेखि छटपटी बढाइरहेको बुझाइ छ । ७२ वर्ष उमेरमा पुगेका प्रमुख प्रतिपक्ष एमाले अध्यक्ष ओली सत्ता गठबन्धनलाई भत्काउने कसरतमा निरन्तर लागिरहेको आरोप लाग्दै आएको छ । यी तीनै नेता ०८४ अघि नै सत्तामा पुग्ने होडबाजीमा छन् । देउवालाई दाहाललाई फकाएर सत्ता लिनु छ भने ओलीलाई गठबन्धन भत्काएर । तीनै जनाको समान स्वार्थ भनेकै सत्ता हो, एमालेका एक पदाधिकारीले भने, हामीलाई पनि सत्ताको लेनदेनमा लागेर समाज र आम जनजीविकाको मुद्दामा सौदाबाजी गरेको आरोप लागेको छ । यो आरोपको व्यवहारमा खण्डन नगर्ने हो भने हाम्रो पनि स्थिति राम्रो देखिन्न । तर, एमाले प्रमुख सचेतक पदम गिरी यी आरोपमा सत्यता नभएको दाबी गर्छन् । उनले एमाले सुशासन र जनजीविकाको पक्षमा सबैभन्दा बढी प्रश्न गर्ने र आवाज उठाउने दल भएको बताए । मिटरब्याजी, लघुवित्त र किसानको समस्याप्रति अनदेखा गरेको छैन । यी मुद्दाहरू एमालेले सबैभन्दा बढी संसद्मा उठाइरहेको छ, गिरी भन्छन्, तर प्रधानमन्त्रीले एउटा छलफलका लागि बैठक बोलाएर सचिवालयले अर्को सन्देश दिने गरेकाले एमालेप्रतिको केही धारणा नकारात्मक बनाउन खोजिएको हो । पार्टी रूपान्तरण र सामाजिक मुद्दाका पक्षमा कांग्रेस महामन्त्री थापाले सभापति देउवालाई निरन्तर चुनौती दिँदै आएका छन् । तर, पार्टी संरचनामा उनको निर्णायक हैसियत छैन । जसले देउवालाई आफ्नो नीति माथि पार्न सहज बन्दै आएको छ । माओवादीमा दाहाल र एमालेमा ओलीलाई थापा जतिकै ठाडै चुनौती दिने नेता छैनन् । उनीहरू आफ्नो पार्टीमा सहज पोजिसनमा छन् ।कांग्रेसका अर्का एक नेताका अनुसार पार्टीभित्र दाग लागेका र काम गर्न नसकेका मन्त्रीहरू बदल्न दबाब छ । प्रधानमन्त्री दाहाल मन्त्रिमण्डलमा पुनर्गठनमा जोड दिइरहेका छन् । त्यसलाई कांग्रेस सभापति देउवाले मानिरहेका छैनन् । पार्टीभित्र मन्त्री बदल्दा संसदीय दलको अंकगणित तलमाथि पर्ने भय उनमा छ । टेरामक्स प्रकरणमा आरोपित बहालवाला स्वास्थ्यमन्त्री मोहनबहादुर बस्नेतको राजीनामाको विषय उठ्दासमेत देउवा मौन छन् । बालकुमारी घटनामा आयोगको प्रतिवेदनले दोषी ठहर भएका भौतिक पूर्वाधार तथा यातायातमन्त्री प्रकाश ज्वालालाई बचाउन एकीकृत समाजवादी पार्टी उत्रिएको छ । लुम्बिनीको रामग्राम स्तूप निजी कम्पनीलाई लिजमा दिन पर्यटनमन्त्री सुदन किरातीले चलखेल गरेको विषयले उनको राजीनामा माग गर्दै संसद् र सडकबाट आवाज उठेको छ । तर, माओवादीबाट मन्त्री भएका किरातीको विषयमा प्रधानमन्त्रीले अनिर्णीत छन् । विश्लेषक तुलनारायण शाहका अनुसार ०६२०६३ को जनआन्दोलनपछिको नयाँ राजनीतिक परिवेशमा मुलुकका सामान्य तीन वटा मुख्य एजेन्डा थिए, शान्ति प्रक्रियालाई निष्कर्षमा पुर्याउने, संविधान निर्माण गर्ने र सत्ता सञ्चालन गर्ने । ०७२ असोज ३ मा संविधान जारी भयो । शान्ति प्रक्रियामा मुख्य मुद्दा पनि टुंगो लाग्यो । केही विषय बाँकी छन् । त्यो पनि माओवादीको मात्रै प्राथमिकतामा बनेको छ । ०७४ को निर्वाचनपछि भने राजनीतिक दलका मुख्य एजेन्डा सत्ताबाहेक अरू हुन नसकेको शाह बताउँछन् । मुख्य नेताहरू नै सत्ता केन्द्रित भइदिँदा आम मानिस, किसान र विद्यार्थीका मुद्दा प्राथमिकतामा परेका छैनन्, शाह भन्छन्, सत्तालाई ट्र्याक मा ल्याउनुपर्ने विपक्षीले पनि इमानदारिता देखाउन सकिरहेको छैन । वैकल्पिक पार्टी पनि मुद्दाविहीनजस्ता देखिएका छन् । कांग्रेस सहमहामन्त्री जीवन परियार महासमितिको बैठकलाई राजनीतिकै विषयले ढाकछोप गरिदिँदा समाजका मुद्दामा कांग्रेसको प्राथमिक जोड हुन नसकेको स्विकार्छन् । आर्थिक विषय अहिले शिथिल अवस्थामा छ । सामाजिक मुद्दालाई हेर्ने हो भने दलहरूप्रति चरम असन्तुष्टि छ । कांग्रेस मात्रै होइन, अरू दलले पनि सामाजिक मुद्दालाई उठाउन सकिरहेका छैनन् । त्यसमा हाम्रो तहमा पनि गतिविधि कम भयो होला, उनी भन्छन् । प्राध्यापक क्षेत्री ८४ को चुनावमा तीन नेताको विकल्प दिन सक्दा मात्रै आम नागरिकमा आशा पलाउने बताउँछन् । नत्र केही हुन्न, यी छउन्जेल पार्टी भनेको मत माग्ने बक्सा जस्तो मात्रै हुन्छन् । त्यहाँ जीवन्त र जीवन भन्ने नै रहन्न । हिजोको दिनमा व्यवस्था बदल्न यिनले ठूलो योगदान दिए । तर, यिनको शासकीय प्रवृत्ति राणाकालकै जस्तो सामन्ती देखियो । जसले समस्या ज्यूँका त्यूँ रहे । नारा र व्यवहार फरक भए । यो उमेरका नेताबाट अब परिवर्तन होला भन्ने कम्तीमा मैले आशा राखेको छैन । एमाले संसदीय दलका प्रमुख सचेतक गिरी भने अहिलेको गठबन्धनले तमाम बेथितिको थुप्रो लगाउने मात्रै नभएर राज्यको प्रणाली नै समाप्त पार्छ कि भन्ने चिन्तामा रहेरै एमालेले गठबन्धन भत्काउन खोजेको तर्क गर्छन् । सरकार परिवर्तन आवश्यक छ भनिरहँदा एमाले सुशासन, सामाजिक मुद्दा र नागरिकका सवालमा बेखबर छैन । यसैलाई केन्द्रमा राखेर हामीले आवाज उठाइरहेका छौं, उनले भने ।"
राजनीतिक किचलोले तीन पालिकामा कामकाज ठप्प,"(सर्लाही)राजनीतिक किचलोका कारण सर्लाहीका तीनवटा पालिकामा विकास निर्माण ठप्प छ । दुई पालिकामा ताला लगाइएको छ भने एक पालिकाले बजेट नै ल्याउन सकेको छैन । हरिपुर्वा नगरपालिकाले एक साताअघि मात्र नगरसभा गरेको थियो । तर उपप्रमुखसहित केही वडाध्यक्षले विरोध जारी राखेका छन् । त्यहाँ कर्मचारी तथा शिक्षकले तलबभत्ताको माग गर्दै आन्दोलन हुँदा कार्यालयको कामकाज ठप्प छ । जनप्रतिनिधिकै तालाबन्दीका कारण पर्सा गाउँपालिकाको कामकाज पनि ठप्प छ । कार्यपालिकाको बहुमत सदस्यले विभिन्न माग राख्दै कार्यालयमा तालाबन्दी गरेका छन् । चन्द्रनगर गाउँपालिकाले आठ महिना बितिसक्दासमेत बजेट ल्याउन सकेको छैन । यी तीनै पालिकामा राजनीतिक दलबीच बजेटमा भागबन्डा नमिल्दा कार्यालय सञ्चालनमा समस्या देखिएको छ । हरिपुर्वा नगरपालिकामा नगरसभा सम्पन्न भएको नगरप्रमुख विनोद साहको दाबी छ भने उपप्रमुख सुमित्रादेवी ग्वारिनले नगरसभा हुनै नसकेको दाबी गरिरहेकी छन् । प्रमुख पक्षले खाता सञ्चालनका लागि कोष तथा लेखा नियन्त्रण कार्यालयमा पहल थालेका छन् । उता उपप्रमुख ग्वारिनले खाता सञ्चालन नगर्न कार्यालयलाई आग्रह गरिरहेकी छन् । तलबभत्ता नपाएको भन्दै कर्मचारी तथा शिक्षकहरू कार्यालयको कामकाज ठप्प पारेर तीन सातादेखि धर्नामा छन् । यहाँ पालिका तथा वडा कार्यालयको कामकाज ठप्प छ । हरिपुर्वाका १६ वटा सामुदायिक विद्यालय बन्द गरेर शिक्षक धर्नामा बसेपछि विद्यार्थीहरू पठनपाठनबाट वञ्चित हुन पुगेका छन् । शैक्षिक संस्था ठप्पले चैतमा हुने एसईईको तयारी गरिरहेका विद्यार्थी सबैभन्दा बढी प्रभावित भएका छन् । नगरमा विरोध तथा अवरोधले ज्येष्ठ नागरिकले सामाजिक सुरक्षाभत्तासमेत पाउन सकेका छैनन् भने विकास निर्माणको काम लामो समयदेखि अवरुद्घ छ । धर्नामा बसेका कर्मचारीले बाध्य भएर आन्दोलनमा होमिनुपरेको दुःखेसो पोखे । तलब नपाउँदा घरव्यवहार धान्नै मुस्किल परेको छ, जनप्रतिनिधि जिम्मेवार नहुँदा हामीलाई समस्या परेको छ, केश्वर गरिब जनता माविका प्रधानाध्यापक सञ्जयकुमार यादवले भने, तलब नआएसम्म धर्ना जारी रहन्छ । हरिपुर्वाका प्रमुख साहले कोष तथा लेखा नियन्त्रण कार्यालयमा खाता सञ्चालनका लागि प्रयास भइरहेको बताए । तर कोलेनिका प्रमुख नहुँदा नगरपालिकाको खाता सञ्चालनमा आउन नसकेको जानकारी दिए । साह र खानेपानीमन्त्री महिन्द्र राय यादवबीचको टकरावले यहाँ प्रमुख प्रशासकीय अधिकृतसमेत टिक्न सकेका छैनन् । अहिले पनि हरिपुर्वा प्रमुख प्रशासकीय अधिकृतविहीन छ । अधिकृत शम्भुप्रसाद यादवको सरुवा भए पनि उनलाई रमाना नदिई राखिएको छ । पर्सा गाउँपालिकामा तालाबन्दीले सेवाग्राही मारमा परेका छन् । आन्दोलनमा होमिएका जनप्रतिनिधिले गत आर्थिक वर्ष २०७९८० को आयव्ययको फाँटवारी उपलब्ध गराउनुपर्ने, शाखा प्रमुखहरूको कामकाज सन्तोषजनक नभएकाले हेरफेर वा आवश्यकताअनुसार हटाउनुपर्ने, स्थायी तथा करार वा दैनिक ज्यालादारीमा खटिएका कर्मचारीको तलबसहित नामावली विवरण उपलब्ध गराउनुपर्ने, इन्धन खर्चको विवरणसहित १९ बुँदे माग राखेका छन् । पर्सा गाउँपालिका२ का वडाध्यक्ष राकेश रामले तालाबन्दी भएको दुई साता बितिसक्दासमेत समस्याको निकासका लागि कुनै पहल नै नभएको बताए । पालिका अध्यक्ष धिरेन्द्र रायले आफू व्यक्तिगत काममा व्यस्त भएकाले आन्दोलनरत जनप्रतिनिधिसँग छलफल हुन नसकको बताए । उनले केही दिनभित्रै आन्दोलित पक्षसँग छलफल गरेर समस्या समाधान गरिने जानकारी दिए । अध्यक्ष रायले जनप्रतिनिधिले माग गरेका सूचना र कर्मचारीहरूमा रहेका कमीकमजोरी सुधार गर्ने पक्षमा आफू रहेको बताए । गाउँपालिकाको कार्यालय बन्द रहे पनि वडा र अन्य मातहतका कार्यालय खुला रहेको उनको भनाइ छ । चन्द्रनगरमा पालिकाले बजेट ल्याउन नसक्दा विकास निर्माण ठप्प छ भने आठ महिनादेखि ज्येष्ठ नागरिकले सामाजिक सुरक्षा भत्तासमेत पाउन सकेका छैनन् । बजेट नआउँदा कर्मचारीको समेत तलब रोकिएको छ । बहुमत नपुगेकाले बजेट ल्याउन नसकेको पालिका प्रमुख राजकुमार महतोले जनाए । चन्द्रनगरमा १५ जना जनप्रतिनिधिको कार्यपालिका समिति छ, जसमध्ये ३ जना मात्र अध्यक्ष महतो पक्षमा छन् भने १२ जना उपाध्यक्ष गीता देवीसँग छन् । उनीहरूको एकआपसमा कुरा नमिल्दा बजेट आउन नसकेको हो । अध्यक्ष महतोले आफूले गाउँसभाका लागि पटकपटक प्रयास गरे पनि उपाध्यक्षसहित बहुमत सदस्यको अवरोधका कारण बजेट ल्याउन नसकिएको दाबी गरे । उपाध्यक्ष गीतादेवीले आफूहरूको चित्त नबुझेसम्म गाउँसभा हुन नदिने बताइन् ।"
राष्ट्रिय सभा अध्यक्षमा दाबी कांग्रेसमाओवादी टसमस भएनन्,"(काठमाडौं)कांग्रेस र माओवादीले राष्ट्रिय सभा अध्यक्ष दाबी गरेपछि सत्ता गठबन्धनमा गतिरोध देखिएको छ । माओवादी स्थायी समितिले राष्ट्रिय सभा अध्यक्षको उम्मेदवार उठाउने औपचारिक निर्णय गरेपछि दुई दलबीच शंकाउपशंका बढेको छ । बिहीबार प्रधानमन्त्री पुष्पकमल दाहालले भरतपुर विमानस्थलमा पत्रकारसँग कुरा गर्दै कोशीमा माओवादीका राष्ट्रिय सभा उम्मेदवार पराजित भएपछि भिन्न राजनीतिक घटनाक्रमको विकास भएको भन्दै राष्ट्रिय सभा अध्यक्ष उम्मेदवार गराउने निर्णय भएको बताए । घटनाक्रम भिन्न ढंगले तरिकाले अघि बढेको छ, उनको भनाइ थियो । उनले माओवादी स्थायी समितिले राष्ट्रिय सभा अध्यक्ष दाबी गर्ने निर्णय गरेको जानकारी दिए ।कांग्रेस नेता कृष्णप्रसाद सिटौलालाई राष्ट्रिय सभाको अध्यक्ष बनाउन दुई पार्टीको नेतृत्वबीच भएको अनौपचारिक सहमतिविपरीत माओवादीले उम्मेदवार अघि सार्ने निर्णय गरेको कांग्रेसको निष्कर्ष छ । माओवादीको निर्णयलाई लिएर कांग्रेस सभापति शेरबहादुर देउवाले पार्टीका उपसभापति, महामन्त्री र संसदीय दलका प्रमुख सचेतकसँग बिहीबार गरेको बैठकले यस्तो निष्कर्ष निकालेको हो । छलफलमा सभापति देउवाले मन्त्रीहरू परिवर्तन गर्ने विषयमा बाहिर आएजस्तो प्रधानमन्त्रीसँग आफ्नो असमझदारी नभएको जानकारी गराएका थिए । कुनै मन्त्रीको विषयले प्रधानमन्त्रीलाई असहजता भएको हो भने त्यसमा विचार गरेर गठबन्धनलाई तलमाथि हुन नदिने गरी राष्ट्रिय सभाको अध्यक्षमा माओवादीसँग छलफल अघि बढाउनुपर्ने सुझाव पदाधिकारीहरूले पार्टी सभापतिलाई दिएका थिए । कांग्रेस र माओवादीबीचको अविश्वासका विषयमा पारदर्शी रूपमा छलफल गर्नसमेत कांग्रेस महामन्त्रीद्वय गगन थापा र विश्वप्रकाश शर्माको सुझाव थियो ।बैठकमा मन्त्रीहरूका विषयमा पनि समीक्षा गर्ने बेला भएको धारणा पदाधिकारीहरूले राखेका थिए । अहिले के विषयमा समस्या भएको हो ? गठबन्धनमा केके समस्या छन् ? आपसमा खुलेर छलफल गर्नुपर्छ । गठबन्धन गरेर गइसकेपछि यस्तो अवस्था आउनु राम्रो होइन, महामन्त्री शर्माले भने । उनले गठबन्धन सम्झौताले नभई समझदारीले चल्नुपर्नेमा जोड दिए । कांग्रेस र माओवादीको गठबन्धन जुन पृष्ठभूमिबाट भएको हो, अहिल्यै डिभोर्स गर्नेर् बेला भएको छैन, महामन्त्री शर्माले भने, मन्त्रीहरूको सन्दर्भमा प्रधानमन्त्रीको कुरा साँचो हो भने हाम्रो पक्षबाट त्यसमा के कुरा हो ? कोशी प्रदेशको सन्दर्भमा उहाँहरूको चासो हो भने संसदीय चुनावमा रोल्पाबाट हाम्रो प्रदेश सभापति हारेर माओवादीबाट स्वतन्त्र उठेको उम्मेदवारले जितेको विषयमा पनि हाम्रो गुनासो छ । यसमा खुला भएर छलफल गर्नुपर्छ भन्ने नै निष्कर्ष निकालिएको छ ।माओवादी उपाध्यक्ष एबं प्रवक्ता अग्निप्रसाद सापकोटाले राष्टिय सभा अध्यक्ष दावी गर्नुलाई कांग्रेसले अन्यथा लिन नहुने बताए । गठबन्धन सहकार्यको संस्कृति अनुसार अघि बढेको छ । माओवादीले राष्ट्रिय सभा अध्यक्ष दाबी गर्नु जायज छ, उनले भने । कांग्रेसका एक पदाधिकारीले राष्ट्रिय सभा अध्यक्षबारे प्रधानमन्त्री दाहालसँग गम्भीर छलफल गर्ने तयारी भइरहेको बताए । उनले माओवादी स्थायी समितिको निर्णय पुनर्विचार गर्न आग्रह गर्ने बताए । सिटौलालाई राष्ट्रिय सभाको अध्यक्ष बनाउने भनेर अनौपचारिक समझदारी भइसकेको अवस्थामा एक पटक पनि कांग्रेससँग छलफल नगरी माओवादीले उम्मेदवार अघि सार्ने औपचारिक निर्णय गरेपछि देउवा प्रधानमन्त्री पुष्पकमल दाहालसँग सशंकित छन् । माओवादीले उम्मेदवार अघि सार्ने निर्णय गर्ने र कांग्रेसले पनि निर्णय गरेर जाने हो भने समझदारी गर्न अप्ठ्यारो पर्ने कांग्रेस नेताहरूको बुझाइ छ । पार्टीले उम्मेदवारका विषयमा निर्णय नलिईकन प्रधानमन्त्री दाहालसँग गम्भीर छलफल गर्नसमेत कांग्रेस नेतृत्वलाई पदाधिकारीहरूले सुझाएका छन् । उहाँहरूको गुनासोलाई हामीले सम्बोधन गरेका छौं । महासमितिको डकुमेन्टबाटै गम्भीरतापूर्वक लिएका छौं । हाम्रो प्रदेशको सभापति हारेका विषयमा पनि हाम्रो गुनासो छ । त्यसमा पनि माओवादीले समीक्षा गर्नुपर्छ, शर्माले भने । सभापति देउवाले मन्त्रीहरू परिवर्तनका विषयमा प्रधानमन्त्री दाहालसँग असमझदारी नभएको कांग्रेस पदाधिकारीसँग बताए पनि प्रधानमन्त्रीले भने कांग्रेसबाट मन्त्री भएका मध्ये कार्यक्षमता देखाउन नसकेका र भ्रष्टाचारमा आरोपित केहीलाई हटाउनेबारे छलफल गर्दै आएका छन् । तर, मन्त्रीहरू फेर्ने विषयमा देउवा मानिरहेका छैनन् । यसले गर्दा सबै अपजसको भारी बोक्नुपरेको गुनासो प्रधानमन्त्रीले गरिरहेको कांग्रेसकै एक पदाधिकारीले कान्तिपुरलाई बताए । यही विषयले दुई नेताबीच दूरी बढाउँदै राष्ट्रिय सभा अध्यक्षमा छुट्टाछुट्टै उम्मेदवारी दिने तहसम्म पुगेको छ ।"
स्वर्गद्वारीका मोही किसान हलोजुवामा नारिँदै सडकमा,"(दाङ)खेती किसानीका बेला ओढ्ने छत्री, कोदालो, फरुवा र अन्य कृषि उपकरण बोकेका किसानले बिहीबार घोराही बजारको सडक ढपक्कै छोपियो । कोही गोरुजस्तै जुवामा नारिए त कोही उनीहरूलाई जोत्दै हलो समाइरहेका थिए । जिल्ला प्रशासन कार्यालयबाट सुरु भएको हलोजुवामा नारिने यात्रा जिल्ला समन्वय समिति, बीपी चोक, सहिद गेट हुँदै भानु चोकमा पुगेर कोणसभामा परिणत भयो । यही फागुन ८ देखि प्रशासनअगाडि धर्ना दिइरहेका स्वर्गद्वारी गुठीका मोही किसानले सरकारले आफूहरूको माग नसुनेको भन्दै सांकेतिक प्रदर्शन गरेका हुन् । नौ दिनसम्म सडकमा रातदिन बिताउँदा पनि सरकारले केही सुनेन । हाम्रो मागलाई बेवास्ता गरियो, किसान जयन्द्र चौधरीले भने । सरकारले किसानको आवाज नसुनेपछि हलोजुवामा नारिएर पशुको रूपमा प्रस्तुत हुनुपरेको अर्की किसान सावित्री चौधरीले बताइन् । हामीले जीवनभर हलो जोत्दा पनि जग्गामा अधिकार पाउन सकेनौं, उनले भनिन्, मोहीपुर्जा मात्रै पायौं, जग्गा पाएनौं । स्वर्गद्वारी गुठीपीडित मोही किसान संघर्ष समितिका सचिव भरतराज गिरीले रातदिन सडकमा बस्दा किसानहरू बिरामी हुन थालेको बताए । वृद्धावृद्धादेखि महिला र बालबालिका रातदिन सडकमै छन् । बिरामी हुने क्रम बढिरहेको छ, उनले भने । किसानहरूले प्रशासन अगाडि २४ घण्टे धर्ना दिँदै आएका छन् ।स्वर्गद्वारी आश्रमको १ हजार ३४ बिघा १७ कट्ठा ७ धुर जग्गामध्ये ७५३ बिघामा मोही कायम छ । सुरुमा २ सय ८९ घरपरिवार मोही किसान रहेकोमा अहिले नयाँ घर टुक्रँदै जाँदा ३ हजार ५ घरधुरी पुगेका छन् । जसमा १५ हजार बढी सदस्य आश्रित रहेको संघर्ष समितिका अध्यक्ष प्रभु चौधरीले बताए । कानुनी जटिलताका कारण नेपालको महत्त्वपूर्ण धार्मिक तथा पर्यटकीय गुठी स्वर्गद्वारी आश्रमको जग्गामा द्वैध स्वामित्व कायम रहेको हो । एकातिर सर्वोच्च अदालतले स्वर्गद्वारी गुठी विशेष प्रकृतिको निजी गुठी भएका कारण आश्रमको जग्गा खण्डीकरण गर्न नमिल्ने आदेश गरेको छ भने अर्कोतिर मोही किसान मोहीपुर्जा बोकेर न्याय मागिरहेका छन् ।२०६२ चैत १४ मा सर्वोच्च अदालतले स्वर्गद्वारी गुठी विशेष प्रकृतिको निजी गुठी भएको ठहर गर्दै आश्रमको स्वायत्ततामा आँच पुग्ने गरी आश्रमको नाममा दर्ता भएको जग्गा कुनै पनि किसिमले खण्डित र हिनामिना हुन नदिनू भनी परमादेश जारी गरेको थियो । न्यायाधीश रामप्रसाद श्रेष्ठ र दामोदरप्रसाद शर्माको इजलासले स्वर्गद्वारी आश्रमका महाप्रभु हंशानन्द गिरीको झोलीको पैसाबाट खरिद गरिएको जग्गामा यज्ञको होमादि कार्य खण्डित हुन नदिन कुनै हस्तक्षेप नगर्नूनगराउनू भन्ने आदेश गरेको थियो ।स्वर्गद्वारी आश्रमका विषयमा सर्वोच्च अदालतबाट फैसलासमेत भएकाले सबै गुठीलाई एउटै नजरले नहेरी गुठी विधेयकमा स्वर्गद्वारी गुठीलाई विशेष प्रकृतिको निजी गुठीका रूपमा उल्लेख गर्नुपर्ने मोही किसानको माग छ । विरोधका कारण रोकिएको गुठी विधेयक तत्काल संसद्मा पेस गरी पारित गर्न किसानहरूले माग गरेका छन् । गुठी ऐनमा स्वर्गद्वारी गुठीको जग्गामा मोहियानी हक स्थापित हुने व्यवस्था गरी सोहीबमोजिम जग्गा बाँडफाँड हुनुपर्ने संघर्ष समितिको माग छ ।स्वर्गद्वारी आश्रम व्यवस्थापन समितिले जग्गाको द्वैध स्वामित्वको विषयमा अध्ययन गरी प्रतिवेदन बुझाउन एक समिति गठन गरेको छ । आश्रम व्यवस्थापन समितिको पुस १५ मा बसेको बैठकले जग्गाको द्वैध स्वामित्वको उचित निकासबारे कानुनविद् र सम्बद्ध विज्ञहरूसँग परामर्श गरी रायसुझाव पेस गर्न र जग्गाको यथार्थ विवरण संकलन गर्न वासुदेव भट्टराईको संयोजकत्वमा नौ सदस्यीय समिति गठन गरेको हो । बैठकले आश्रमको जग्गा दिनप्रतिदिन अतिक्रमणको चपेटामा पर्दै गएको, अधिकांशले सर्तअनुसार ठेक, कुत र भाडा नदिएको तथा मोही किसानका नाममा अधिकार जमाउने गतिविधि बढ्दै गएको निष्कर्ष निकाल्दै यसबारे विस्तृत अध्ययन गरी सुझावसहितको प्रतिवेदन पेस गर्न समितिलाई ६ महिनाको समय दिएको छ । उक्त समितिका प्रतिवेदनका आधारमा थप कदम चाल्ने समितिको तयारी छ ।"
भूकम्पपीडितको उपेक्षा : चार महिनापछि मात्र संकटग्रस्त क्षेत्र घोषणा,"जाजरकोटको रामीडाँडा केन्द्र बनाएर गत कात्तिक १७ मा गएको ६४ म्याग्निच्युडको भूकम्प र त्यसपछिका परकम्पले घरमा क्षति गर्दा ५५ हजार परिवारभन्दा बढी विस्थापित भएका थिए । तर, चार महिनापछि मात्र सरकारले प्रभावित क्षेत्रलाई विपत् संकटग्रस्त घोषणा गरेको छ । सरकारी निकायको बेवास्ता यतिसम्म छ कि प्रभावित परिवारको विवरणसमेत यकिन हुन सकेको छैन । अस्थायी आवास बनिनसक्दा कैयौं पीडित अझै त्रिपालमै बसिरहेका छन् । स्थायी आवास निर्माण कहिले सुरु हुन्छ भन्ने टुंगो छैन । चिसो हिउँद जसोतसो पार लगाएका भूकम्पपीडितका लागि यो बर्खायाम थप कष्टकर बन्ने देखिन्छ । अस्थायी आवास निर्माणका लागि सरकारले अनुदान दिन थालेकामा प्रायःले पहिलो किस्ता पाएका छन् तर दोस्रो तथा अन्तिम किस्ताको स्रोत सुनिश्चित गरिएकै छैन । घर पुनर्निर्माण तत्काल नहुने भएपछि त्रिपालमा बसिरहेका पीडितलाई अस्थायी आवासमा सार्न सरकारले अनुदानसम्बन्धी कार्यविधि ल्यायो । कार्यविधिअनुसार २५२५ हजारका दरले दुई किस्तामा लाभग्राहीलाई अनुदान उपलब्ध गराउनुपर्ने थियो । तर, अहिलेसम्म पहिलो किस्ता मात्र निकासा गरिएको छ, निकासा गरिएको रकम सबै प्रभावितको हातमा पुगिसकेको छैन । अहिलेसम्म ३५ हजार हाराहारी मात्र अस्थायी आवास बनिसकेका छन्, आवास बनाइसकेकाले पनि दोस्रो किस्ता पाएका छैनन् । २० हजारभन्दा बढी परिवारको अस्थायी बसोबास पनि बनेको छैन । पहिलो किस्ता अनुदान पाएका लाभग्राहीले अस्थायी आवास बनाए कि बनाएनन् भनेर अनुगमन गर्नसमेत पालिकाले सकेका छैनन् । पालिकाले अनुगमन नसकेसम्म दोस्रो किस्ताको प्रक्रिया अघि बढ्न सक्दैन । पालिका आफ्नो कारणले पीडितहरू थप समस्यामा नपरून् भन्नेमा सजग बन्नुपर्छ । आवास निर्माण र अनुदान वितरणमा राज्य संयन्त्रबाट कुनै पनि बहानामा ढिलाइ गरिनु हुँदैन । अस्थायी आवास निर्माणमा यतिका समय बिताउनु नै विडम्बनापूर्ण छ । भूकम्पलगत्तै उद्धार र निरीक्षणमा राष्ट्रपति, प्रधानमन्त्री, मन्त्री र अन्य नेताहरूले देखाएजस्तो तदारुकता पीडितका लागि सुरक्षित बसोबास प्रबन्धमा देखाइएन । अस्थायी आवास निर्माण ढिला हुँदा कैयौं भूकम्पपीडित चिसोबाट ज्यान जोगाउन चर्केको घरमै फर्केका छन्, यसले उनीहरूलाई थप जोखिममा पारेको छ । भूकम्प प्रभावित केही गाउँमा हिमपात भएको छ । त्रिपालको बसाइमा चिसोले स्वास्थ्य समस्या जटिल बनेर यहीबीचमा ३८ जनाले ज्यान गुमाएका छन्, यो संख्या भूकम्पमा परी ज्यान गुमाएकाहरूको करिब एकचौथाइ हो । त्रिपालमा बसेका बालबालिका, गर्भवती, सुत्केरी, दीर्घरोगी, बालबालिका र वृद्धवृद्धाका लागि चिसो याम कष्टप्रद छ । पीडितलाई राहत वितरण र घर पुनर्निर्माण गर्ने सन्दर्भमा सरकारले आठ वर्षअघिको विनाशकारी भूकम्पबाट पाठ सिक्न सकेको पनि देखिएन । राहत वितरणमै सुस्ती देखियो । पुनर्निर्माण गरिने भवनका लागि सम्झौता, अनुदान वितरण, अनुगमन प्रक्रियालाई सरकारले छिटोछरितो बनाउन नसक्ने हो भने आगामी बर्खा मात्र होइन, अरू केही बर्खा र हिउँद पीडितका लागि कष्टप्रद हुनेछन् ।भूकम्पबाट जाजरकोटका भेरी, नलगाड, छेडागाड र बारेकोट नगरपालिका तथा रुकुम पश्चिमका आठबिसकोट, चौरजहारी नगरपालिका, सानीभेरी गाउँपालिकामा बढी मानवीय र भौतिक क्षति भएको छ । तिनै क्षेत्रलाई संकटग्रस्त घोषणा गरेर पुनर्निर्माण थाल्ने तयारीमा सरकार लागेको छ । निजी र सार्वजनिक भौतिक संरचना निर्माणका लागि करिब ८० अर्ब रुपैयाँ लाग्ने अनुमान छ । त्यसका लागि आन्तरिक स्रोत, बाह्य सहयोग, अनुदान र ऋण प्रयोग गर्ने सरकारको नीति छ । तर यो गृहकार्य चार महिनापछि होइन, भूकम्प गएलगत्तै हुनुपर्थ्यो । बर्खा नलाग्दै पुनर्निर्माण सकिने गरी प्रक्रिया अघि बढाइनुपर्थ्यो । यतिन्जेल ढिलासुस्ती गरेको सरकारले अझै कति बेवास्ता गर्ने हो भन्ने डर छ । प्रभावित क्षेत्रका बासिन्दालाई सकेसम्म छिटो सुरक्षित आवासमा पुनःस्थापना गरेर भूकम्पको पीडाबाट बाहिर ल्याउनुपर्छ । घर पुनर्निर्माणका प्रक्रिया सरल बनाइनुपर्छ । एकैचोटि धेरै घर पुनर्निर्माणमा जुट्दा सिकर्मी, डकर्मीहरूको अभाव हुन सक्छ । त्यसका लागि दक्ष जनशक्ति उत्पादनमा पनि ध्यान दिनुपर्छ । आधारभूत आवश्यकता सेवा प्रवाह गर्ने स्वास्थ्य संस्था, विद्यालयलगायत भवनहरू पुनर्निर्माण पनि जतिसक्दो छिटो अघि बढाउनुपर्छ ।"
सरकार हेरफेरको सकस,"सत्ता गठबन्धनमा दुई पार्टी माओवादी र नेपाली कांग्रेसमा बीच वैमन्यस्य देखा पर्न थालेको छ । कांग्रेसले सरकारमा पठाएका मन्त्रीको काम गराइ, एकपछि अर्को विवाद र भ्रष्टाचारका काण्डका कारण प्रधानमन्त्री पुष्पकमल दाहाल प्रचण्डलाई सरकार चलाउन निकै सकस परेको देखिन्छ । हुन त कांग्रेसबाट मन्त्री भएकाले मात्रै पनि सरकारको काम गराइमा अप्ठ्यारो परेको भने होइन, माओवादीकै मन्त्रीहरूले पनि विभिन्न विवाद र आरोप झेलिरहेका छन् । एकातिर प्रधानमन्त्री प्रचण्डको पार्टी कमजोर छ, अर्कातिर उनले भनेको जस्तो काम गर्न मन्त्रीहरूले साथ दिएका छैनन् । गठबन्धनका नाममा प्रधानमन्त्री दाहालले चेपुवामा परेका छन् । आफ्नो सरकारलाई अप्ठ्यारो पर्न सक्ने डरले प्रधानमन्त्रीले विवादमा तानिएका र काम गर्न नसकेका मन्त्रीहरूलाई हटाउन सकेका छैनन् । राष्ट्रिय सभामा अध्यक्ष बनाउने भनेर कांग्रेस नेता कृष्ण सिटौलालाई राष्ट्रिय सभा सदस्यमा जिताए । अहिले सिटौला अध्यक्ष बन्लान्, नबन्लान् टुंगो छैन । राष्ट्रिय सभाको अध्यक्षमा माओवादीले उम्मेदवारी दिने निर्णय गरेर कांग्रेसलाई अघोषित दबाब बढाएको छ । सरकारबाट अक्षमलाई हटाउँदा आफैं पदबाट हट्नुपर्छ कि भन्ने डर प्रधानमन्त्री प्रचण्डले त्याग्न सक्नुपर्छ । भगवान पुडासैनी, जोरपाटी, काठमाडौं"
स्वास्थ्य बिमामा बेइमान,"पछिल्लो समय स्थानीय नगरपालिकाले नागरिकको स्वास्थ्य बिमा गराएका छन् । स्वास्थ्य बिमा गराउनु गलत होइन तर स्वास्थ्य बिमाले फाइदाचाहिँ के गर्यो भन्ने कुरा महत्त्वपूर्ण हो । गतिलो नगर अस्पताल बनाउन नसक्ने नगरपालिकाले स्वास्थ्य बिमा गरेर नागरिकको उपचारचाहिँ कहाँ गर्ने ? सस्तो लोकप्रियताका लागि बिमा गरिएको भए भन्नु केही छैन । नत्र बिमा गरिएअनुसार सुविधा पनि दिनुपर्यो । अहिले समस्या भनेको सरकारी अस्पतालमा स्वास्थ्य बिमाको कार्ड लिएर र नलिई जाँदा हुने व्यवहार नै फरक हुन्छ । चिकित्सकको दृष्टि फरक हुन्छ । हामीकहाँ जम्मा एक लाख रुपैयाँ बराबरको स्वास्थ्य बिमा गरिएको छ, तैपनि केके नै गरे जसरी हल्लाखल्ला छ । पुरुषोत्तम घिमिरे, जोरपाटी, काठमाडौं"
दुग्ध उत्पादक किसानका पीडा,"नेपालका कृषकमा दूध उत्पादनवारे ज्ञान, सीपको कमी देखिँदैन । सहरबजारदेखि दूरदराजका गाउँसम्म ठूलो मिहिनेतका साथ कृषक, व्यवसायी गाईभैंसी पालनमा संलग्न छन् । जसका कारण दूधको आपूर्ति बढ्दै गएको छ, मुलुक यसमा आत्मनिर्भर बन्ने अवस्थामा पुगेको छ । ९० प्रतिशतभन्दा बढी साना किसानको योगदान उल्लेख्य रहे पनि कृषकको झन्डै ७ अर्ब रुपैयाँ बक्यौता भुक्तानी नभएको खबर सार्वजनिक हुँदा सत्ताधारीको भनाइ र गराइमा आकाशजमिनको फरक रहेको देखिन्छ । एकातिर सुगारटाइ शैलीमा नेताहरू कृषिको व्यवसायीकरण, आधुनिकीकरण गर्ने भनी झ्याली पिट्दै हिँडेका छन्, अर्कातिर प्रत्येक घरपरिवारले उपभोग गर्ने दूधजस्तो महत्त्वपूर्ण खाद्यवस्तु उत्पादन गर्ने कृषकमाथि टेढोआँखा लगाउन पछि परेका देखिँदैनन् । सरकारी अनुगमन, नियन्त्रण फितलो भएका कारण निजी एवं सरकारी संस्थाहरूले कृषकले पाउनुपर्ने भुक्तानी गरेका छैनन् । डेरी उद्योग संघ र डेरी एसोसिएसनको करिब ६ अर्ब तथा सरकारी स्वामित्वको दुग्ध विकास संस्थान (डीडीसी) को ९० करोड रुपैयाँ किसानले भुक्तानी पाउन सकेका छैनन् । प्रधानमन्त्री पुष्पकमल दाहालले किसानले पाउनुपर्ने रकम भुक्तानीको व्यवस्था तुरुन्त मिलाउने भनी कृषिमन्त्रीलाई निर्देशन दिए पनि उनले वास्ता नगरेपछि सानो व्यवसाबाट गुजारा चलाउन बाध्य कृषक आन्दोलनमा उत्रँदै छन् । आन्दोलनको अगुवाइ केन्द्रीय दुग्ध सहकारी संघले गरिरहेको छ । कृषि उपजमध्ये सबभन्दा छिटो बिग्रने वस्तु दूध नै हो, जसको व्यवस्थापन नहुँदा लाखौं उपभोक्ता मर्कामा पर्छन् भने सरकार, व्यवसायीले कृषकलाई धोखा दिन थालेपछि यो व्यवसाय पनि धरापमा नपर्ला भन्न सकिँदैन । यति बेला देशभर छरिएर रहेका दुग्ध उत्पादक सहकारी संस्थामध्ये करिब २ हजार सक्रिय रहेको बताइन्छ जसले किसानबाट उत्पादित दूधको बजारीकरणमा लामो समयदेखि सहयोग गरिरहेका छन् । सरकारको सहयोग नपाउँदा सञ्चालकलाई यी संस्था चलाउन धौधौ परिरहेको छ । सत्ताधारी भने कृषकको घोर उपेक्षा गर्दै ठूला अन्तर्राष्ट्रिय विमानस्थल बनाउनेलगायत अनावश्यक काममा तल्लीन रहेको देखिन्छ । प्रधानमन्त्रीले निर्देशन दिएर मात्र पुग्दैन, गरेर देखाउनुपर्छ, बहुउपयोगी दूधको महत्त्व बुझेर बक्यौता भुक्तानी एवं दुग्ध उत्पादक कृषकलाई विशेष अनुदान दिएर माथि उठाउनुपर्छ । भुवनेश्वर शर्मा, चन्द्रागिरि२, काठमाडौं"
निराशा जगाउने खबर,"आजकल अखबार पढ्दा नेपालमा धेरै विकृति देखा पर्न थालेको भान हुन्छ । दुध किसानलाई भुक्तानी दिइएन, दूध सडकमा पोखियो, बैंकको सीईओलाई कारबाही गर्दा बैंकर संघको विरोध, कर्मचारीलाई कारबाही गर्दा ट्रेड युनियनको विरोध, नेतालाई थुन्दा पार्टीको विरोधजस्ता समाचार आइरहेका छन् । के अब कसैलाई अनुसन्धान नै गर्न नमिल्ने भइसक्यो ? हो भने, विकृति हेरेर बस्नुपर्ने भएको हो ? सीईओलाई समाते बैंकर संघ बोल्ने, कर्मचारीलाई छोए ट्रेड युनियन बोल्ने, व्यवसायीलाई छोए वाणिज्य संघले विरोध गर्ने, यो कस्तो विडम्बना हो ? कारबाही नगरे सरकार नालायक देखिन्छ, कारबाही गर्दा विरोध सुरु हुन्छ । यस्तै हो भने, कुन सरकारले काम गर्न सक्छ ? के सिंगो देश भ्रष्टाचारलिप्त भएको हो ? सबै पार्टी नेता, कर्मचारी, व्यवसायी भ्रष्टाचारी नै हुन् ? सरकार र राजनीतिक दलहरूले जिम्मेवारपूर्वक सोच्न जरुरी छ । किरणज्योति शाक्य, ललितपुर महानगरपालिका१६"
प्रदेशको हातखुट्टा बाँधेर संघीयता बलियो हुँदैन,"अबको बाटोअब बाँकी रहेका कानुन चाँडै बनाउनुपर्यो । एकल अधिकारको सूचीमा रहेका कुरा सबैले राम्रोसँग अभ्यास गर्नुपर्यो । संघले प्रदेश र स्थानीय तहको अधिकारलाई हस्तक्षेप गर्ने, प्रदेशको अधिकार हस्तक्षेप गर्दा स्थानीय तहलाई उचाल्ने काम गर्नुभएन । प्रदेशले पनि स्थनीय तहलाई सहयोग गर्नुपर्यो । योजनाबद्ध विकासका लागि ७ सय ६१ सरकारले आवधिक योजना संघीयतासँग मिल्ने गरी बनाउनुपर्यो । समन्वय गरेर जानुपर्नेछ ।अब पुराना ऐन कानुन सबै खारेज गर्नुपर्छ । संघीय लोकतान्त्रिक गणतन्त्रअनुकूल कानुनहरू बनाउनुपर्यो । प्रदेश सरकारलाई प्रहरी र कर्मचारी दिनुपर्यो । कर्मचारी व्यवस्थापनका लागि स्थानीय सरकारले केन्द्रको मुख ताक्ने स्थिति बन्नुभएन । प्रदेश लोक सेवा आयोग छ, उसले सबै कर्मचारीको व्यवस्थापन गर्छ । प्रदेशको मुख्यमन्त्री कार्यालयले सबै स्थानीय तह र प्रदेशभित्रको कर्मचारीको व्यवस्थापन गर्ने काम गर्नुपर्यो । त्यसो भयो भने कर्मचारीको समस्या कही पनि हुँदैन । संघमा कर्मचारी ५० हजारको ठाउँमा २० हजारभन्दा राख्नुभएन । प्रदेश र स्थानीय तहमा भरपूर कर्मचारी पठाउनुपर्यो किनकि काम गर्ने ठाउँ त तल हो । मुलुकको अर्थतन्त्र, सुरक्षा, कूटनीतिसँग जोडिएका केही विभागबाहेक माथिका विभाग खारेज गर्नुपर्छ । केन्द्रमा २५ वटा मन्त्रालय किन चाहियो ? १२ वटा बनाए हुन्छ । प्रदेश सरकारमा ७ मन्त्रालय भए पुग्छ । विस्तारै जिल्ला समन्वय समिति खारेज गर्न सकिन्छ र स्थानीय तहलाई नै व्यवस्थित बनाएर अघि बढ्न सकिन्छ ।प्रदेशहरूले विदेशी सहयोग र अनुदान प्राप्त गर्ने सम्भावना हुन्छ । संघको नीतिगत सहमति र अनुमतिमा प्रदेशले सहयोग लिन सक्यो भने विकास र समृद्धिका लागि धेरै काम गर्न सक्छन् । प्रदेशमा सुशासनका लागि सहयोग गर्ने संस्थाहरू छन् । शिक्षा, स्वास्थ्यमा ठूलो लगानी गर्छौं, जनशक्ति तयार गर्दिन्छौं भन्छन् भने प्रदेश सरकारले ल्याउन पाउनुपर्यो । प्रदेशको हातखुट्टा बाँधेर संघीयता बलियो हुँदैन भन्ने संघले बुझ्नुपर्छ । राम्रो मुख्यमन्त्री हुँदा उसले भन्छ म कोइकाबाट सहयोग ल्याउँछु, जाइकाबाट सहयोग ल्याउँछु वा कुनै देशसँग भगिनी सम्बन्ध कायम गरेर आर्थिक समृद्धिमा योगदान पुर्याउन सक्छु । यस्तो भन्यो भने अनुमति संघको चाहिन्छ । उनीहरूलाई संघको नियन्त्रणमा बसेर चल्न दिनुपर्यो । त्यसो भयो भने प्रदेश सरकारबीचमा प्रतिस्पर्धा पनि हुन्छ । कसले राम्रो काम गर्ने, कसले धेरै पैसा ल्याउने, धेरै विकास गर्ने भन्ने प्रतिस्पर्धा हुन्छ । त्यो आवधिक योजनाका आधारमा हुनुपर्यो । त्यसो भयो भने संघीयता कार्यान्वयनमा धेरै योगदान पुग्छ । मुख्य नियन्त्रण संघसँग हुनुपर्छ सुरुमै किनकि यो राष्ट्रियता र सिंगो मुलुकको सवाल हो । स्वाधीनताको पनि सवाल हो । त्यसैले मुलुकको स्वाधिनता र स्वतन्त्रतासँग जोडिएको विषय संघमै हुनुपर्छ । हाम्रो मुलुक जसरी कम विकसित मुलुकबाट विकासोन्मुख मुलुकमा उक्लिएको छ, १०१५ वर्षपछि मध्यम तहको विकसित मुलुकका रूपमा रहन सक्छ । आजको जमानामा विज्ञान र प्रविधिको यति धेरै विकास भइसक्यो कि पहिला एक सय वर्ष लागेको विकास २० वर्षमा हुन्छ । अरूले ५० वर्षमा गरेको काम अहिले १५ वर्षमा गर्न सक्छौं । अरुले विकसित राष्ट्र हुन सय वर्ष, ८० वर्ष, ७० वर्ष लगाए भने अबको यो शताब्दीको विकासोन्मुख राष्ट्र विकसितमा परिणत हुन १०१५ वर्ष भए पुग्छ । तर राजनीतिक स्थिरता हुनुपर्यो । जनतालाई अधिकारसम्पन्न बनाउनुपर्यो । राजनीतिक दलहरू सक्षम हुनुपर्यो । मुलुकमा सुशासन हुनुपर्यो । त्यसो भयो भने सबै कुरा सम्भव छ । त्यस्तो इच्छाशक्ति भएको नेता आजको आवश्यकता हो । प्रतिनिधिसभा सदस्य एवं एमालेका उपमहासचिव गुरुङ गण्डकी प्रदेशका संस्थापक मुख्यमन्त्री हुन् । (राजनीति मात्र होइन, उद्योग, व्यवसाय, कृषि, शिक्षा, स्वास्थ्य, पर्यटन, बैंकिङ, सिनेमा, साहित्य सर्वत्र अहिले निराशा छ । देशले यो निराशाको भारी लामो समय बोक्न सक्दैन । सजीव विश्वास प्रवर्द्धन गर्न कान्तिपुरले सुरु गरेको छ विचार शृंखला प्रस्थानबिन्दु जहाँ फरकफरक विज्ञले लेख्नेछन् सुधारका प्रस्तावना, निरन्तर ।)"
कर्णालीलाई किन बनाइन्छ कर्मचारीको 'निर्वासनस्थल ?,"हिमालयको मुटुमा जटिल भूगोल र सहनशील मानिसहरूको अस्तित्व बोकेको क्षेत्र हो कर्णाली । तर राज्यको उपेक्षा, भेदभाव र प्रणालीगत अन्यायको कथाले कर्णालीको अर्को परिभाषा पनि बनेको छ । यहाँका अग्ला पहाड र नागबेली नदीको आकाशमा राज्यको उपेक्षा र उदासिनताको बादल मडारिरहेको हुन्छ । त्यसैले स्थानीय जनताका प्रायः आशा र सपना ओझेलमा पर्छन् । आफ्ना नागरिकको संरक्षण र उत्थान गर्नु राज्यको दायित्व हो । तर, कर्णालीवासीको हैसियतमा हामीले त्यस्तो अनुभव गर्न पाएका छैनौं । राज्यले सधैं बेवास्ता गर्नुका साथै दुर्व्यवहारको चक्रमा ऐतिहासिक रूपमा फसाइरहेको अनुभूत हुन्छ । धेरै लामो समयदेखि शान्त र सौम्य बनी विभेद र सीमान्तीकरणको बोझ बोक्दै पीडा र अन्यायको मौन साक्षी हुन हामी कर्णालीवासी अभिशप्त छौं । सत्तामा बस्नेहरूले अयोग्य ठानेकाहरूलाई डम्पिङ ग्राउन्ड मान्दै यता पठाउने चलन कर्णालीको हृदयमा गहिरो चोट पुर्याउने एउटा त्यस्तो प्रहार हो । त्यस्ता अधिकारी न्यायाधीश होऊन् या निजामती कर्मचारी, वा (विश्व) विद्यालयका कर्मचारी दण्डित भई हाम्रो गाउँठाउँमा सरुवा भएको बारम्बार देखेका छौँ । हाम्रो प्यारो कर्णालीलाई किन गलत गर्नेलाई निर्वासनस्थल बनाउने गरिएको छ ? कर्णालीको दुर्गमताको परिभाषा के हो र त्यस परिभाषाको जिम्मेदार को हो ? कहिलेसम्म कर्णाली कर्मचारी कारबाहीको मुकाम बनिरहने ? मुलुकको व्यवस्था बदलिएर संघीय लोकतान्त्रिक गणतन्त्र भइसक्यो । तर कर्णालीका सरकारी कार्यालयमा कर्मचारी अभाव शीर्षकका खबर बदलिएका छैनन् । बदलिऊन् पनि कसरी ? आजका दिनसम्म पनि गल्ती गर्ने वा स्वार्थ साँध्नुपर्ने कर्मचारीलाई दुर्गममा सरुवा गरेर ठीक पारेँपार्छु भन्ने सोच, शैली र व्यवहारको निरन्तरता शासकहरूमा छ । यसले गर्दा खटाइएका अधिकांश कर्मचारी आफूलाई सरकारले सजाय दिन वा पेल्नकै लागि दुर्गम भेगमा पठाएको मानसिकतामा पुर्याएको छ । उनीहरू हाजिर भएकै दिनदेखि सरुवाको पहल वा सजाय भुक्तानको दिनगन्तीमा लाग्छन् । निर्णायक सत्तासीनहरूको यस्तो व्यवहारले यी क्षेत्रका कर्मचारीको मनोबलमा असर त गरेको छ नै, कर्णालीजस्ता दुर्गम भनिने क्षेत्रका निर्दोष जनताको आत्मसम्मानमा समेत आँच पुर्याएको छ । माघ २९, २०८० मा प्रधानन्यायाधीश विश्वम्भरप्रसाद श्रेष्ठले जिल्ला अदालत काठमाडौंका न्यायाधीश यज्ञप्रसाद आचार्यलाई मुगु जिल्ला अदालतमा काज सरुवा गरे । सरुवाको कारण थियो सरकारी (बाँसबारी छाला जुत्ता कारखाना) जग्गा व्यक्तिको नाममा पुर्याएको आरोप लागेका व्यापारी अरूण चौधरीलाई जमानतमा छोड्ने आदेश दिनु । रूपन्देही जिल्ला अदालतबाट सरुवा भई मोरङ गएको डेढ महिना नपुग्दै न्यायाधीश नारीश्वर भण्डारी डोल्पा जिल्ला अदालत सरुवा भए । जेठ २, २०६६ मा राजु राईले माईसंसार डटकममा एउटा ब्लग लेखेका थिए, घूस खाने कर्मचारी, दुःख पाउने दुर्गम शीर्षकमा । ब्लगमा जिल्ला अदालत काठमाडौंका न्यायाधीश हेमराज पन्तलाई कालिकोट सरुवा गरिएको प्रसंग उप्काइएको छ । न्यायाधीशको आदेश वा फैसलामा खोट छ भने त तिनलाई निलम्बन गरी तत्कालै छानबिनको प्रक्रिया थाल्नुपर्ने हो । दुर्गम भनिने मुगु, डोल्पा, कालिकोटमा सरुवा किन ? विभागीय कारबाही किन भएन ? सरुवालाई नै कारबाही अर्थ्याएर देशकै अर्को क्षेत्रमा खटाइँदा ती क्षेत्रका बासिन्दालाई अपमान भएन र ? के मुगु, डोल्पा, कालिकोट विवादमा परेकालाई कारबाही गर्न वा चोख्याउन पठाउने थलो हुन् ? यसरी दुर्गमको सरुवालाई दण्ड को रूपमा बुझाइनु भनेको त्यहाँ काम गर्नेहरूले आफूलाई दण्डित भएको मान्नुभएको भएन र ? यस खालको हीनमनोभाव बोकेर त्यहाँ खटिएका कर्मचारीबाट कस्तो गुणस्तरको कार्यसम्पादन अपेक्षा गर्न सकिन्छ ? अनि नयाँ सरुवा भएर जानेले किन अर्को दर्जाको कर्मचारी हुन पुग्ने त्यहाँ ?अर्कोतिर, गलत काम गर्ने कर्मचारीका लागि सजाय सरुवा हो भन्ने गलत नजीर बसालेको छ, केन्द्रीकृत संरचनामा चलेको न्यायिक प्रशासनले । न्याय कायम राख्ने जिम्मा पाएका न्यायाधीशहरूले कर्णालीलाई थुनामा राख्ने ठाउँको रूपमा हेर्दा रहेछन् । कमजोरी गर्ने कर्मचारीलाई कारबाहीस्वरूप कर्णाली सरुवा गर्ने यो विभेदी प्रवृत्ति, सोच र व्यवहार कर्णालीका जनताले कहिलेसम्म व्यहोरिरहने ? त्यहाँका बासिन्दा नेपाली नागरिक होइनन् ? के कर्णालीको भूगोल नेपालको सीमामा पर्दैन ? उल्लिखित प्रतिनिधि घटना यस्ता अनेकन प्रश्नका आधार मात्र बनेका छैनन्, हामी कर्णालीवासीलाई दोस्रो दर्जाको नागरिकको रूपमा राज्यले हेर्ने गरेको दृष्टान्त प्रस्तुत गर्छन् । यो दुर्गमताको भाष्य कति डरलाग्दो बनेको छ भन्ने कुरा सबैले मनन गर्नुपर्ने भएको छ । आफूमाथि भएको हिंसाको विरुद्धमा आवाज उठाउने साहस गर्दा दुर्गममा सरुवा गर्ने धम्की र खप्कीको हतियारले चुप लाउने कोसिस गरिँदो रहेछ । मध्यपश्चिमाञ्चल विश्वविद्यालयमको स्कुल अफ म्यानेजमेन्टमा एक महिला कर्मचारीले आफ्नै कार्यालयका वरिष्ठ कर्मचारीले गरेको यौन हिंसाविरुद्ध आवाज उठाउँदा दुर्गम सरुवा गरिदिने धम्की खेप्नुपरेको थियो । यसले दुर्गम भाष्यको बुझाइमा हाम्रा सार्वजनिक संस्थाको छायामा लुकेको खतरालाई स्मरण गराउँछ । यस्तै प्रसंगमा, विभिन्न स्वास्थ्य संस्थामा कार्यरत कर्मचारीहरू पार्टीको विरोधी रहेको भन्दै दुर्गममा सरुवा गर्न तत्कालीन प्रदेश सांसदले तत्कालीन संघीय स्वास्थ्यमन्त्री उपेन्द्र यादवलाई पठाएको पत्र कुनै मिडियामा पढेको विषय स्मरण भयो । यो पुस २०७५ तिरको कुरा हो । पत्रमा स्वास्थ्यमन्त्री यादवलाई सम्बोधन गर्दै संघीय समाजवादी फोरमबाट प्रदेश नम्बर ५ (लुम्बिनी प्रदेश) का सांसद सहसराम यादवले स्वास्थ्य सेवाअन्तर्गत विभिन्न तहमा कार्यरत २५ कर्मचारीलाई दुर्गममा सरुवा गर्नुपर्ने भन्दै सूची नै पठाएको पत्र सार्वजनिक भएको थियो । आफ्नो पार्टीलाई असहयोग भएकै कारण दुर्गम क्षेत्रमा कर्मचारी सरुवा गर्न आह्वान गर्दै प्रदेश सांसदले संघीय स्वास्थ्यमन्त्रीलाई पठाएको पत्रको विषयले हाम्रो राष्ट्रको विवेकमा दाग देखाउँछ ।त्यस्ता कार्यहरूले कर्णालीका बासिन्दाको कुनै मूल्य छैन र ती सम्मानयोग्य छैनन् भन्ने भाष्य निर्माण गरिरहेको छ । यसले कर्णालीलाई थप सीमान्तकृत गर्दै असमानता र भेदभावको दुष्चक्रमा फसाएको छ । यसबाहेक, विवादास्पद वा कम काम गर्ने कर्मचारीहरूका लागि डम्पिङ ग्राउन्डको रूपमा प्रयोग गर्ने अभ्यासले यी क्षेत्रको न्याय र प्रशासनमा गम्भीर प्रश्न खडा गरेको छ । यसले मुगु, हुम्ला, डोल्पा, कालिकोटजस्ता दुर्गम क्षेत्रहरू निष्पक्ष र प्रभावकारी शासन गर्न योग्य छैनन् र त्यहाँ पठाइएकाहरूले सजाय भोगिरहेका छन् भन्ने धारणालाई बलियो बनाइरहेको छ ।दण्डको माध्यमको रूपमा दुर्गम क्षेत्रको उपयोगले उचित प्रक्रिया र निष्पक्षताको कमीलाई मात्र होइन, विद्यमान असमानतालाई पनि निरन्तरता दिएको छ । यसले न्यायिक प्रणाली, शासनमाथि जनताको विश्वास र यी क्षेत्रमा काम गर्ने कर्मचारीहरूको मनोबल सबै कमजोर बनाउँछ । सरकार र न्यायपालिकाले अनुशासनात्मक विषयलाई सम्बोधन गर्न पारदर्शी र जवाफदेही संयन्त्र स्थापना गरी तिनको प्रभावकारी कार्यान्वयन गर्नुपर्ने हो । त्यसबाट दण्डात्मक स्थानान्तरणको सहारा लिनुको सट्टा योग्यता, निष्पक्षता र कानुनी शासनको पालनामा आधारित निर्णयहरू हुने थिए । नेपालभित्रका सबै क्षेत्रका लागि समावेशिता, निष्पक्षता र समान अवसर प्रवर्द्धन गर्न संरचनात्मक र प्रणालीगत परिवर्तन आवश्यक छ । त्यसले देशभित्र एकता र सद्भाव कायम गर्ने मात्र नभई सबै नेपाली नागरिकको मौलिक हकको संरक्षण पनि गर्न सक्थ्यो । न्याय, निष्पक्षता र कानुनअनुसार समान व्यवहार कर्णालीवासीको ऐक्यबद्ध माग हो । किनारामा पारिएको हामीलाई स्वीकार छैन, सत्तामा भएकाहरूको असफलताका लागि सजाय हामीले कतिन्जेल भोग्ने ? बोलीमा सधैं समानता, व्यवहार सधैं बिझाउने कहिलेसम्म ? हाम्रो भूमिलाई अख्तियारवालाहरूले अयोग्य ठान्नेहरूका लागि किन फोहोरमैलाको रूपमा व्यवहार गर्नुपर्छ ? हामी दुर्गम र पृथक् क्षेत्रका हुन सक्छौं तर आवाजविहीन छैनौं । राज्यले हाम्रो योग्यतालाई स्वीकार गर्ने, हाम्रो योगदानलाई चिन्ने र हामीले पाउनुपर्ने सम्मान र प्रतिष्ठा प्रदान गर्न समयलाई आजै चिनोस् । कर्णाली कारागर होइन । यो हाम्रो घर हो र हामी नेपाली नागरिकको रूपमा, निष्पक्ष, न्याय र अवसर योग्यको रूपमा व्यवहार चाहन्छौं । कर्णालीवासी चलाउने डेमोक्रेसी रिसोर्स सेन्टनागरिकता खोज्दै दुई किशोर जाजरकोटदेखि बझाङर नेपालका अनुसन्धानकर्ता हुन् ।"
व्यवसायीको दबाबमा खरिद नियमावली पाँच वर्षमा आठ पटक संशोधन,"(काठमाडौं)व्यवसायीको दबाबमा परेर सरकारले ५ वर्षमा आठौं पटक खरिद नियमावली, २०६४ संशोधन गर्ने निर्णय गरेको छ । म्याद थपलाई सहज बनाएर निर्माण व्यवसायीको रकम भुक्तानी दिन भन्दै सरकारले उनीहरूकै दबाबमा नियमावली संशोधन गर्न लागेको हो । निर्माण व्यवसायीहरूको म्याद थप गर्ने गरी मन्त्रिपरिषद्बाट नियमावली संशोधन गर्ने निर्णय भएको सञ्चार तथा सूचना प्रविधिमन्त्री एवं सरकारका प्रवक्ता रेखा शर्माले बताइन् । मापदण्ड बनाएर म्याद थपिनेछ, उनले भनिन्, जुन कुरा संशोधित नियमावलीमा हुनेछ । म्याद थप नहुँदा निर्माण व्यवसायीको भुक्तानी रोकिएको थियो, म्याद थपपछि भुक्तानी दिन सहज हुनेछ । निर्माण व्यवसायीका मागप्रति सरकार लचिलो भएको यो पहिलोपटक भने होइन । सरकारले पटकपटक व्यवसायीका पक्षमा नियमावली संशोधन गर्दै आएको छ । काममा ढिलाइ गर्दा पनि व्यवसायीले नियमावली संशोधन गरेर म्याद थपाइरहेका छन् । खरिद नियमावली संशोधन सबैभन्दा धेरै तत्कालीन प्रधानमन्त्री केपी शर्मा ओलीको पालामा भएको हो । ०७६ सालमा ओली प्रधानमन्त्री रहेका बेला मात्रै नियमावली चारपटक संशोधन भएको हो । पाँचौं पटक ०७७ वैशाख १५ मा १० औं संशोधन गर्दा पनि प्रधानमन्त्री ओली नै थिए । कांग्रेस सभापति शेरबहादुर देउवा प्रधानमन्त्री छँदा नियमावली दुईपटक संशोधन भएको हो । देउवाले सरकारको नेतृत्व लिएका बेला ०७८ चैत ३ मा ११ औं र ०७९ असार २० मा १२ औं संशोधन भएको हो । प्रधानमन्त्री पुष्पकमल दाहाल नेतृत्वको सरकारले अहिले १३ औं पटक संशोधन गर्ने निर्णय लिएको हो । निर्माण व्यवसायीको कार्यक्रममा पुग्दा दाहालले प्रायः व्यवसायीलाई सहज हुने गरी नियमावली संशोधन गर्न तयार रहेको बताउँदै आएका थिए । अन्ततः व्यवसायीको पक्षमा लचक दाहालले आफ्नो नेतृत्वको मन्त्रिपरिषद्बाट नियमावली संशोधन गर्ने निर्णय गराएका हुन् ।म्याद नथपिँदा निर्माण व्यवसायीको ठूलो रकम भुक्तानी हुन नसकेपछि नियमावली संशोधन गर्नुपरेको भौतिक पूर्वाधार मन्त्रालयका एक उच्च अधिकारीले बताए । भौतिकको मात्र होइन, अन्य विकासे मन्त्रालयले पनि भुक्तानी दिन बाँकी होला, ती अधिकारीले भने, समस्याको गाँठो फुकाउन सरकारले निमयावली संशोधन गर्ने निर्णय लिएको हुन सक्छ । हालसम्म नियमावली १२ औं पटक संशोधन भइसकेको भए पनि छैटौंयता भने व्यवसायीको दबाबमा हुन थालेको हो । सार्वजनिक खरिद अनुगमन कार्यालयले भने नियमावलीको संशोधनबारे आधिकारिक जानकारी आइनसकेको जनाएको छ । कार्यालयका सहसचिव एवं प्रवक्ता विष्णुप्रसाद शर्माले १३ औं पटक नियमावली संशोधन गर्नेबारेको निर्णय सञ्चारमाध्यमबाट थाहा पाए पनि कार्यालयमा आधिकारिक जानकारी नआएको बताए । नियमावली संशोधनबारे मुख्यसचिवबाट प्रमाणित भएर नआएसम्म थाहा नहुने प्रधानमन्त्री तथा मन्त्रिपरिषद् कार्यालयकी सचिव लीलादेवी गड्तौलाले बताइन् । नेपाल निर्माण व्यवसायी महासंघले भने खरिद नियमावली संशोधन गर्न आफूहरूका तर्फबाट कुनै दबाब नदिएको जनाएको छ । वैज्ञानिक हिसाबले म्याद थप हुनुपर्ने माग गरेका हौं । कुन आयोजनामा कति समय आवश्यक पर्छ, त्योअनुसार म्याद थप गर्न भनेका हौं, महासंघका अध्यक्ष रवि सिंहले भने । सरकारले एकतर्फी रूपमा म्याद थपेर समय मात्र लम्ब्याउने काम गरेको र निर्माण व्यवसायीको खर्च बढिरहेको उनको दाबी छ । काम पूरा भएका, आधा काम भएका र काम हुँदै गरेका आयोजनाको म्याद सकिँदा भुक्तानी रोकिएपछि व्यवसायीले म्याद थप गर्नुपर्ने माग गर्दै आएका थिए । महासंघका अनुसार त्यस्ता दुई हजार आयोजनाको ४० अर्ब रुपैयाँ भुक्तानी लिन बाँकी छ । चालु आवको मात्र भुक्तानी २० अर्ब बढी लिन रहेको दाबी महासंघको छ । निर्माण व्यवसायीहरूमा ठेक्का लिने तर काम नगर्ने प्रवृत्ति पनि छ, सडक विभागका एक इन्जिनियरले भने, केहीले राम्रै गरेका छन् । केहीले ठेक्का सम्झौता गरी पेस्की रकम लिएर काममा आलटाल गर्दै आएका छन् । त्यस्तैले मात्र म्याद थपको माग गरिरहेका हुन्छन् । खरिद नियमावली पटकपटक परिवर्तन गरिरहनु गलत भएको अर्थविद् डिल्लीराज खनालले बताए । जतिबेला दबाब आउँछ, स्वार्थमा परेर नियमावली परिवर्तन गर्ने प्रवृत्ति बढेको छ । बजेट कार्यान्वयनका समस्याहरूमध्ये गहिरो समस्या यो पनि हो, उनले भने, यसले जहिले पनि अनिश्चितता थप्छ ।"
नेदरल्यान्ड्स फाइनल नजिक,"काठमाडौं (कास) नेदरल्यान्ड्स लगातार दोस्रो विजय हात पार्दै ट्वान्टी २० अन्तर्राष्ट्रिय त्रिकोणात्मक शृंखलाको फाइनल नजिक पुगेको छ । माइकल लेभिटको आक्रामक शतकप्रेरित नेदरल्यान्ड्सले बिहीबार नामिबियालाई ५९ रनले हरायो । लेभिटले ६२ बलमै १ सय ३५ रन बनाएपछि टस जितेको नेदरल्यान्ड्सले त्रिवि क्रिकेट मैदान कीर्तिपुरमा ५ विकेट गुमाई २ सय ४७ रन बनायो । यस मैदानमा ट्वान्टी२० अन्तर्राष्ट्रियको यो उच्च स्कोर हो । सन् २०२१ मा नेपालले नेदरल्यान्ड्सविरुद्ध नै ३ विकेट गुमाई २ सय ३८ रन बनाएको थियो । लेभिटको स्कोर डच खेलाडीको ट्वान्टी२० अन्तर्राष्ट्रियमा व्यक्तिगत उच्च स्कोर पनि हो । ३१ बलमा अर्धशतक र ४९ बलमा शतक बनाएका लेभिटले कुल ११ चौका र १० छक्का प्रहार गरे । लेभिटले साइब्रान्ड इन्गेलब्रेक्टसँग ८७ बलमै १ सय ९३ रनको साझेदारी गरे, जुन दोस्रो विकेटमा अहिलेसम्मकै ठूलो हो । इन्गेलब्रेक्टले ४० बल खेल्दै ७ चौका र ५ छक्का प्रहार गरे । जवाफमा आएको नामिबियाले ७ विकेट गुमाई १ सय ८८ रनमात्र बनाउन सक्यो । यान फ्राइलिन्क र जेन ग्रिनले समान ४२ रन बनाए । नेदरल्यान्ड्सका टिम भान डेर गुग्टेनले ३ ओभरमा २६ रन खर्चेर २ विकेट लिए । नेदरल्यान्ड्सले बाँकी रहेको नेपाल र नामिबियाविरुद्धको दुईमध्ये एक खेल जिते फाइनलमा पुग्नेछ । आफूअनुकूल नतिजा आए त्यो भन्दाअघि नै टोलीको फाइनल स्थान पक्का हुनेछ । नेपालले शुक्रबार नामिबियाको सामना गर्नेछ । फाइनलमा पुग्न नेपाललाई यो खेल जित्नैपर्ने अवस्था छ । नेपाल पराजित भएमा नामिबिया र नेदरल्यान्ड्सको फाइनल पक्का हुनेछ ।"
चैतमा स्पोट्रस कनेक्ट हुने,"काठमाडौं (कास) नेपाल ओलम्पिक कमिटीसहित विभिन्न खेलका संगठन र संस्थाबीच नेटवर्किङ र समन्वय गर्ने हिसाबले स्पोट्रस कनेक्ट कार्यक्रम हुने भएको छ । माइस इन्टरनेसनल प्रालि र नेपाल ईस्पोर्ट्स एसोसिएसन (नेसा) ले चैत २२ देखि २४ सम्म संयुक्त रूपमा आयोजना गर्ने स्पोर्ट्स कनेक्टमा विभिन्न तीन कार्यक्रम हुनेछ ।नेपाल ईस्पोर्टस च्याम्पियनसिप तथा एक्स्पो, स्पोर्ट्स एन्ड फिटनेस एक्स्पो र नेपाल स्पोर्ट्स कन्क्लेभ हुने माइसका प्रबन्ध निर्देशक दीपक थापाले बताए । ईस्पोर्टस च्याम्पियनसिपको यो चौथो संस्करण हो । ईस्पोर्ट्समा डोटा २, काउन्टर स्ट्राइक २, पब्जी मोबाइल, एमएलबीबी ओपन, एमएलबीबी वुमेन र ईफुटबल खेलाडी तथा टिममा प्रतिस्पर्धा हुनेछ ।यो च्याम्पियनसिप इन्टरनेसनल ईस्पोर्ट्स फेडेरेसन (आईईएसएफ) ले साउदी अरेबियामा नोभेम्बर ११ देखि १९ सम्म आयोजना गर्ने विश्व ईस्पोर्ट्स च्याम्पियनसिपका लागि छनोटको रूपमा रहेको छ । राष्ट्रिय खेलकुद परिषद् (राखेप) मा अझै दर्ता हुन नसकेको ईस्पोर्ट्सले ५ महिनाअघि चीनमा १९ औं एसियाली खेलकुदमा सहभागिता जनाएको थियो । नेपालको खेलकुद, ईस्पोटर््स र फिटेनस उद्योगका लागि स्पोटर््स एन्ड फिटनेस एक्स्पो आकर्षणको केन्द्रविन्दु हुने आयोजकको विश्वास छ । खेल सामग्री उत्पादक तथा व्यापारिक कम्पनी, खेल प्रतिष्ठान, क्लब, प्रतियोगिता, च्याम्पियनसिप, खेल संघ, शैक्षिक संस्था, आर्थिक प्रविधि, इन्टरनेट सेवा प्रदायक, ईस्पोर्टसका डिभाइस तथा सेवा प्रदायक, स्पोर्टस एस्सेरिज र सर्भिस प्रदायक कम्पनी तथा संस्थाले आआफ्नो उत्पादन तथा सेवा प्रदर्शनीमा राख्ने माइसले जनाएको छ ।नेपाल ओलम्पिक कमिटीसँगको समन्वयमा नेपाल स्पोटर््स कन्क्लेभ आयोजना हुनेछ । एनओसीका अध्यक्ष जीवनराम श्रेष्ठले कन्क्लेभका लागि विदेशी प्रतिनिधिसँग पनि छलफल भइरहेको जनाए । कान्तिपुर टेलिभिजनको केटीभी म्याक्सले कार्यक्रमको प्रत्यक्ष प्रसारण गर्नेछ । केटीभीका प्रमुख कार्यकारी प्रोड्युसर सुरजसिंह ठकुरीले ईस्पोर्ट्स युवाहरूको ढुकुढुकी रहेकाले यसको प्रत्यक्ष प्रसारणमा निकै उत्सुकता रहेको बताए ।"
मछिन्द्र फेरि ओली कपको फाइनलमा,(काठमाडौं)डिफेन्डिङ च्याम्पियनका रूपमा मछिन्द्र क्लबसामु केपी ओली कप फुटबल प्रतियोगिताको उपाधि रक्षा गर्ने अवसर मिलेको छ । दशरथ रंगशालामा बिहीबारको सेमिफाइनलमा मछिन्द्रले भारतको मानेभञ्ज्याङ एफसीमाथि ५० को सजिलो जित रच्दै फाइनल तय गरेको हो । शनिबार हुने फाइनलमा मछिन्द्रको प्रतिद्वन्द्वी हुनेछ एनआरटी । एनआरटीले अर्को सेमिफाइनलमा जावलाखेल युवा क्लबमाथि ३० को जित हात पार्यो । दिनको पहिलो खेलमा एनआरटीका लागि सन्जिव विष्टले दुई र विवेक गुरुङले एक गोल गरेका थिए । खेलको पाँचौं मिनेटमा विवेकको गोलमा एनआरटीलाई अग्रता प्राप्त भएको थियो । रणदीप पौडेलको क्रसलाई उनले सजिलै पोस्टको दिशा दिए । खेलको ५६ औं मिनेटमा सन्जिवले दोस्रो गोल गरे । रिचर्ड विलियम्सको थ्रु पासलाई उनले गोलमा परिणत गरे । लगत्तै ६३ औं मिनेटमा सन्जिवले तेस्रो गोल गरे । पेनाल्टी बक्सबाहिरबाट गरेको प्रहारले पोस्टको दिशा लिएको थियो । यता मछिन्द्रका लागि ५ गोल फरक फरक खेलाडीले गरेका थिए । विमल घर्तीमगरले २६ औं मिनेटमा फ्रिकिकबाट पहिलो गोल गरेपछि त्यसको दुई मिनेटमा स्टेफन समीरले दोस्रो गोल गरे । तेस्रो गोल भने हिसुब थपलियाको नाममा रह्यो । उनले मानेभञ्ज्याङविरुद्ध ३७ औं मिनेटमा गोल गरेका हुन् । यसका लागि उनले रिबाउन्ड बलको उपयोग गरेका थिए । देवेन्द्र तामाङले ५४ औं मिनेटमा गरेको हेडबाट चौथो गोल गरे । उत्सव राईको कर्नरलाई उनले गोलमा परिणत गरेका हुन् । पाँचौं गोल इन्ज्युरी टाइममा आयुष घलानले गरे ।प्रतियोगिता विजेताले ११ लाख र उपविजेताले ५ लाख रुपैयाँ पुरस्कार पाउनेछन् ।
आर्मीले पाँचथरसँग खेल्ने,"पाँचथर (कास) त्रिभुवन आर्मी क्लब फिदिममा जारी चौथो वाइवाइ पाँचथर गोल्डकप फुटबल प्रतियोगिताको फाइनलमा पुगेको छ । बिहीबार आर्मीले झापा ११ लाई टाइब्रेकरमा ३० ले पराजित गरेको हो । निर्धारित समयमा ११ गोल भएपछि खेल टाइब्रेकरमा पुगेको हो । आर्मीका सन्तोष केसी, दीपकुमार लामा र मानबहादुर आले मगरले गोल गरे भने झापाका पेमा तामाङ, विशाल तामाङ र रोजिन माझीको प्रहार आर्मीका गोलरक्षक नवीन परियार विफल पारे । निर्धारित समयमा आर्मीका दीपकुमार लामाले ४३ औं मिनेटमा गोल गर्दा झापाका प्रदीप बुडाथोकीले बराबरी गोल फर्काएका थिए । दीपकुमार म्यान अफ द म्याच घोषित हुँदै ५ हजार रुपैयाँ पुरस्कार पाए ।फ्यान अफ द म्याचबाट रानीटारका निश्चल बाँस्कोटा पुरस्कृत भए । आर्मीले उपाधिका लागि आयोजक पाँचथर क्लबसँग शनिबार प्रतिस्पर्धा गर्नेछ ।"
