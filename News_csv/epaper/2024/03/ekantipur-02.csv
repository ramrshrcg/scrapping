शीर्षक,विवरण
युद्ध मैदानमा प्रियजन: अत्यासमा परिवार,"(खोटाङ), (काभ्रे), (दोलखा), (चितवन), (गोरखा), (वीरेन्द्रनगर) र (अछाम)दोलखा शैलुङ गाउँपालिका३ का मेषबहादुर श्रेष्ठको परिवारमा पछिल्लो एक महिनादेखि अत्यास र छटपटी मात्रै छ । यसको एकमात्र कारण हो, रुसी सेनामा भर्ती भएका उनी सम्पर्कविहीन छन् । मेषबहादुरको अवस्था कस्तो छ भन्ने स्पष्ट खबर कतैतिरबाट नपाउँदा परिवार छटपटीमा छ ।काठमाडौंको इन्द्रचोक, महाबौद्धतिर फुटपाथमा कपडा बेच्ने उनी महानगरले फुटपाथ व्यवसायमा निरन्तर अवरोध गर्न थालेपछि वैकल्पिक आम्दानीको खोजीमा थिए । त्यसै क्रममा उनी मानव तस्करले धेरै कमाइ हुने भन्दै देखाएको प्रलोभनमा फसे । परिवारमा समेत नभनी रुस हिँडेका मेषबहादुर एक महिनादेखि पूरै सम्पर्कबाहिर छन् । उनका मामा कृष्णबहादुर श्रेष्ठले भान्जाले दलाललाई ७ लाख रुपैयाँ तिरेर रुस पुगेको बताउँदै भने, एक महिनादेखि भान्जा सम्पर्कमा छैनन् । अवस्थाबारे यकिन नहुँदा परिवारमा छटपटी भएको छ । मामा कृष्णका अनुसार उनले रुस जाने विषयमा परिवारमा थाहासमेत दिएका थिएनन् । रुस जान लागेको भनेको भए जान दिँदैनथें, उनले भने, त्यहाँ पुगेको केही महिनामै रुसी सेनाबाट भाग्न खोज्दा सेनाले नियन्त्रणमा लिएको हुन सक्ने अनुमान गरेका छौं । भान्जाको खोजी गरी उनलाई स्वदेश झिकाउन सकिन्छ कि भनेर मामा कृष्णले परराष्ट्र मन्त्रालयको कन्सुलर विभागमा उजुरी दिएको पनि पाँच महिना बितिसक्यो । रुसी सेनामा भर्ना भएको थाहा पाएलगत्तै फिर्ताको पहल गरिदिन सरकारलाई निवेदन दिएको थिएँ, उनले भने, अहिले एक महिनादेखि परिवारको सम्पर्कमा छैनन्, अवस्थाबारे जानकारी मागिरहेका छौं । परराष्ट्र मन्त्रालयको कन्सुलर विभागमा कृष्णजस्तै अत्यासलाग्दो प्रतीक्षामा बसेका २ सय ४४ भन्दा धेरैले रुसी सेनामा भर्ती भएका आफन्तको खोजी गरिदिन, मृत्यु भएकाको शव ल्याइदिन, क्षतिपूर्ति दिलाइदिन, युक्रेनी सेनाले बन्दक बनाएका र घाइते भई अस्पतालमा उपचाररतको उद्धारका लागि भन्दै निवेदन दिएका छन् । सरकारले करिब दुई सयको हाराहारीका नेपाली रुसी सेनामा भर्ती भएको बताएको छ । तर यकिन तथ्यांक भने छैन । सेनामा भर्ती भएका मध्ये हालसम्म १६ जनाभन्दा धेरैको मृत्यु भइसकेको छ भने ६ जना युक्रेनी सेनाको कब्जामा रहेका सूचना सार्वजनिक भएका छन् । युद्ध मैदानबाट भागेर ज्यान जोगाई नेपाल फर्केकाको कुरालाई आधार मान्दा रुसी सेनामा भर्ती हुनेको संख्या पाँच हजारभन्दा माथि रहेको अनुमान गर्न सकिन्छ । तिनीहरूका परिवारले धमाधम निवेदन दिइरहेका छन् । निवेदनहरूको चाङमा खोटाङ दिप्रुङ चुइचुम्मा गाउँपालिका३ की भीमकला आचार्य (अञ्जली) ले दिएको निवेदन पनि छ । किनकि कात्तिक २ गते रातिको कुराकानीपछि उनका श्रीमान् क्षितिज बस्नेत सम्पर्कमा छैनन् । चार वर्षयता दुबईमा सेक्युरिटी गार्डको काम गरिरहेका उनका श्रीमान् क्षितिज उतैबाट रुसी सेनामा भर्ती हुन पुगेका थिए । अत्यासलाग्दा दिनहरू बिताइरहेकी अञ्जली श्रीमान्को केही खबर पाउन अनेकतिर धाइरहेकी छिन् । तर नतिजा केही आइपरेको छैन । श्रीमान् सम्पर्कविहीन भएपछि उनले मंसिर २२ गते परराष्ट्र मन्त्रालयमा आफन्तमार्फत निवेदन दिइन् । तर त्यसपछि उनले कुनै सरकारी खबर पाएकी छैनन् । सुरुमा मंसिर १०११ गतेतिर श्रम मन्त्रालयमा फोन गरेकी थिएँ, त्यहाँ सम्बन्धित निकायमा बुझेर खबर गर्छु भन्यो, उनले भनिन्, त्यसपछि कन्सुलर विभागमा फोन गर्दा परराष्ट्रमा निवेदन दिन भन्यो । ८ वर्षका छोरा र ४ वर्षकी छोरी हुर्कार्उँदै श्रीमान्को खबर पर्खिरहेकी अञ्जलीलाई कति बेला उनको कहाँबाट के खबर आउँछ भन्ने चिन्ताले भित्रभित्रै खाइरहेको छ । दुबई जानुअघि झन्डै ६ वर्षअघि सशस्त्र प्रहरीमा भलिबल खेलाडीका रूपमा जागिर गरेका क्षितिज ठ्याक्कै कति रुकम खर्चेर रुस पुगे, उनलाई पत्तो छैन । कात्तिक २ गते राति झन्डै ९ बजेतिर उनले श्रीमान्सँग कुरा गरेकी थिइन् । टेन्सन नलिनु, हामी सेफ छौं भन्नुभएको थियो, त्यसपछि सम्पर्कमा हुनुहुन्न, उनले भनिन्, त्यसपछि रुसको रोस्तोभबाट अर्को ठाउँ ट्रेनिङ गर्न लगेको भन्ने सुनेको थिएँ, अहिले बन्धक हुनुहुन्छ या अप्रिय घटना भयो, केही थाहा छैन । रुसी सेनामा भर्ती भएर सम्पर्कविहीन व्यक्तिको परिवारमा कतिसम्मको बेचैनी छ भनेर बुझ्न चितवनको रत्ननगर नगरपालिका१२ सालघारी टोलमा लालपुर्जा नआइसकेको जमिनमा बनेको सम्झना तामाङको सानो घरमा पुग्दा थाहा हुन्छ । साँघुरो कोठामा बस्दा होस् या बाहिर डुल्दा ३३ वर्षीय सम्झनाको हिजोआज कुनै पनि हातबाट मोबाइल छुट्दैन । गाउँमा सामान्य ठेक्कापट्टाको काम गरेर परिवार पाल्न नसकिने निष्कर्षमा पुगेका विशाल विकल्पको खोजीमा थिए । रुसी सेनामा भर्ती भएका नेपाली युवाहरूले राख्ने अनेक थरी भिडियो हेर्दाहेर्दै विशालको मनमा रुसी सेनामा भर्ती हुन सके मनग्गे पैसा कमाउन सकिन्छ भन्ने लाग्न थालेको थियो । सम्झनाले भनिन्, टिकटक धेरै हेर्नुहुन्थ्यो । रुसी सेनामा जाने गरेको विषय त्यसमा हुँदोरहेछ । मसँग त रुस जान्छु भन्दै भन्नुभएन । त्यहाँ जाने हो भनेको भए त पठाउने पनि थिइनँ, सम्झनाले भनिन् । ६ लाख रुपैयाँ दलाललाई बुझाएर विशाल असोज ३० मा काठमाडौंबाट रुसका लागि उडेका थिए । सम्झनाका अनुसार हिउँमा हिँड्दा खुट्टाका दुइटा औंला हिउँले खाएर घाइते भएका श्रीमान् अहिले अस्पतालमा उपचाररत छन् । सम्झनाको भन्दा फरक कथा छैन, रत्ननगर नगरपालिका१३ बुढीकुलो टोलमा २७ वर्षदेखि बस्दै आएका भीमबहादुर वाइबाको पनि । ५४ वर्षीय भीमबहादुर र ५६ वर्षकी सञ्चमाया बुढेसकालमा छोराको सम्झनाले अत्तालिएका छन् । किनकि दुई वर्षदेखि कतारमा गाडी चलाउने काम गरिरहेका उनीहरूका छोरा वीरबहादुर मंसिरतिर क्रोएसिया जान्छु भन्दै रुस पुगेर सेनामा भर्ती भए । कहिले सम्पर्कमा आउने त कहिले लामो समयसम्म हराउने छोराका कारण उनीहरू चिन्तित त छन् नै, युद्धस्थलमा उसको ज्यानलाई तलमाथि होला कि भन्ने चिन्ताले उनीहरूलाई गालिरहेको छ । मंसिर २६ गते कतारबाट रुसका लागि उडेका वीरबहादुरले त्यसको करिब १५ दिनपछि सामाजिक सञ्जाल फेसबुकमा रुसी सैनिकको पोसाक लगाएको तस्बिर राखेका थिए । त्यसपछि बल्ल परिवारले उनी क्रोएसिया भनेर रुस पुगेको थाहा पाएका थिए । यो थाहा पाएपछि वीरकी श्रीमती निर्मलाले सेनाको कुनै अनुभव नभएको मान्छे किन त्यहाँ पुगेको भनेर झपारिन् पनि । किनकि क्रोएसिया जान १० लाख रुपैयाँ लाग्ने भन्दै वीरले पाँच लाख आफूसँग भएको बताएर घरबाट थप पाँच लाख मगाएका थिए । यतिबेला सिंगो परिवारमा वीरबहादुरको चिन्ता छ । भर्ती भएको केही समयपछि एक महिनासम्म सम्पर्कबाहिर रहेपछि भीमबहादुर छोराको यादले आत्तिए । उनले कन्सुलर विभागमा छोराको खोजी गरेर उद्धार गरिदिन भन्दै निवेदन पनि दिए । त्यसको केही दिनपछि वीरबहादुर सम्पर्कमा त आए तर परिवारको अत्यास अझै हटेको छैन । अहिले युक्रेनमा रुसले कब्जा गरेको घरमा छौं भन्छन् । तर त्यहाँ कति बेला के हुन्छ, ठेगानै छैन, निर्मलाले भनिन्, फोन आएन भने मन आत्तिएर हैरान हुन्छ । कुरा सधैं हुन्छ तर छटपटी घट्दैन ।सुर्खेतको गुर्भाकोट नगरपालिका९ बोटेचौरका वीरेन्द्र केसीको परिवारको अत्यास पनि अरू परिवारको जस्तै छ । रोमानिया जाने भन्दै काठमाडौं आएका वीरेन्द्रका छोरा प्रकाश गत कात्तिकमा दलालको प्रलोभनमा परेर रुस पुगे । भर्ती भएपछि ४५ दिनको अन्तरालमा मात्रै परिवारको सम्पर्कमा आउने प्रकाश बीचमा २२ दिनसम्म सम्पर्कबाहिर भए । परिवारका सदस्यहरूले अत्तालिँदै कन्सुलर विभागमा उद्धारका लागि निवेदन दिए । हिजोआज उनी परिवारको सम्पर्कमा त छन् । तर, उनलाई केही भइहाल्छ कि भन्ने चिन्ता र कहिले नेपाल फर्किन्छ भन्ने पीरले परिवारका सदस्य आत्तिएकै छन् ।आरुघाट गाउँपालिका१० खत्रीस्वाराका ३७ वर्षीय ईश्वर लामिछाने अहिले युक्रेनी सेनाको कब्जामा छन् । १८ वर्ष नेपाली सेनामा कार्यरत ईश्वर राजीनामा दिएर साउन १० मा भिजिट भिसा मा रुस पुगेका थिए । सुरुका दुई महिना सम्पर्कमा रहे पनि त्यसयताका ५ महिना सम्पर्कविहीन छन् । बहिनी नाता पर्ने सुमित्राले भनिन्, फागुन १२ गते एउटा टीभीमा युक्रेनी पत्रकारले लिएको अन्तर्वार्तासहितको दाइको भिडियो देखियो, उहाँले नाम र ठेगाना खुलाउनुभएन, आफ्नो मान्छे चिनिहाल्यौं । युक्रेनी सेनाको कब्जामा रहेको खबरपछि परिवारका सदस्यले उनको उद्धारमा निरन्तर पहल गरिरहेका छन् । रुसी सेनामा भर्ती भएर सम्पर्कविहीनको जस्तै पीडा छ, सम्पर्कमा रहेका तर घाइते भएर अस्पतालमा उपचार गराइरहेका परिवारका सदस्यहरूको पनि । काभ्रेको चौंरीदेउराली गाउँपालिका६ ज्यामिरेका बर्देवा परिवारमा यस्तै चिन्ता छ । रुसी सेनामा भर्ती भई युद्धमा खटिएका यहाँका प्रबिन बर्देवा अहिले रुसमा उपचाररत छन् । प्रबिनकी श्रीमती प्रनिलाले भारत बस्ने एजेन्टलाई ९ लाख बुझाएर भदौ ३० मा श्रीमान् रुस उडेको बताइन् । प्रबिनका दाजु निर्मलले दाहिने मिर्गौलाको तल्लो भागमा गोली लागेको र घटनापछि भाइको मिर्गौला, पिसाब थैली र पिसाब नलीको शल्यक्रिया गरिएको बताए । निर्मलले भाइलाई रुसी सेनामा पठाउने एजेन्टबारे धेरै थाहा नभएको बताए । उनले भने, त्यहाँ पुगेपछि सम्पर्कमै थियो, सेनामा भर्ती भएको खबर पाए पनि त्यति ठूलो युद्धमा गएको होला भन्ने कल्पना पनि थिएन । कात्तिक २२ मा प्रबिनले युक्रेनसँगको युद्धमा नाइट फाइरिङमा जाँदैछु भनेर परिवारलाई बताएपछि सुरु भएको बर्देवा परिवारको अत्यास अहिलेसम्म सकिएको छैन । दाइ निर्मलले सुनाए, यस्तो भनेको ५ दिनपछि भाइले अर्कै नम्बरबाट फोन गरेर आफूलाई गोली लागेर अस्पतालमा भर्ना भएको बतायो । प्रबिनलाई नेपाल फर्काउन बर्देवा परिवार दुई महिनादेखि परराष्ट्रमन्त्री, कन्सुलर विभागलगायत विभिन्न ठाउँमा धाइरहेको छ । तर उनीहरूले कुनै आसलाग्दो खबर पाइसकेका छैनन् । सरकारबाट अब आशा नै मरिसक्यो, निर्मलले भने, कानुनी प्रक्रिया पूरा गर्न निकै गाह्रो रहेछ, अब व्यक्तिगत रूपमै भाइलाई नेपाल फर्काउन पहल गर्ने तयारीमा लागेका छौं । काभ्रेको ज्यामिरेकै जस्तै कथा छ, अछामको बान्नीगढी जयगढ गाउँपालिका६ दर्ना काँडाकोटका २९ वर्षीया हिक्मत धामी परिवारको पनि । सशस्त्र प्रहरीको जागिर छोडेर दुबईमा सेक्युरिटीको काम गरिरहेका हिक्मत मासिक २ लाख ५० हजार रुबल कमाइको आसमा ५ लाख रुपैयाँ खर्चेर दुबईबाट रुस पुगेका थिए । हिम्मतकी श्रीमती अमृताले भदौमा रुस पुगेका श्रीमान् बीचमा एक महिना सम्पर्कविहीन भएपछि आफूहरू झनै आत्तिएको बताइन् । उनले मंसिर १० मा रुसी सेनामा भर्ती भएका कैलालीका भरत शाहको मृत्युको खबर आएकै दिन आफ्नो श्रीमान् गोली लागेर घाइते भएको बताइन् । बायाँ खुट्टाको घुँडामुनि गोली लागेका हिक्मतको अहिले अस्पतालमा उपचार भइरहेको छ । तर उनको परिवार भने हिक्मतलाई केही नहोस् भनेर देवीदेवता भाकेर बसिरहेका छन् । सम्पर्कविहीन भएपछि कन्सुलर कार्यालयमा निवेदन दियौं । कहीँकतैबाट सहयोग नमिलेपछि देवीदेवता पुकार्ने, धामीझाँक्रीमा हेराउने गर्न थाल्यौं अमृताले सुनाइन् ।"
महानगरले गरायो १० हजार फुटपाथ व्यवसायी विस्थापित,"(काठमाडौं)साँझ ढल्दै गर्दा अधिकांश नगरवासी बासस्थानतिर लाग्दै गर्दा फुटपाथमा व्यापार गर्ने केही भने पोकापन्तरा बोकेर सहरका चल्तीका चोक, स्थानतर्फ लाग्थे । पसल फिँजाएर ग्राहक बोलाउँथे । सस्ता सामान चाहनेका लागि यस्ता घुम्ती पसल आकर्षक गन्तव्य थिए । फुटपाथ व्यापारीका कारण बेलुका ७ बजेपछि सधैं चहलपहल हुने काठमाडौंको सुन्धारा क्षेत्रमा शुक्रबार भने रौनक देखिएन । एकाध व्यापारी हातहातमै सामान बोकेर ग्राहक कुरेका पनि छेवैमा काठमाडौं महानगरपालिकाको नगर प्रहरी बोकेको गाडी आएर रोकिएपछि लाखापाखा लागे । यही ठाउँमा गत बुधबार यसरी नै आएका झन्डै ७ दर्जन नगर प्रहरीले बल प्रयोग गरी तीन दर्जन फुटपाथ व्यापारीलाई निर्मम कुटपिट गरी घाइते बनाइदिएका थिए । नगर प्रहरीले लछारपछार पार्दै सामानसमेत खोसेर लगिदिएपछि बिहीबार बेलुकी उनीहरू महानगरको ज्यादतीविरुद्ध शान्तिपूर्ण विरोधमा थिए । महानगरले पनि फोर्स थप्दै डेढ सय जति नगर प्रहरी परिचालन गरेको थियो ।शुक्रबार पनि उही भयो । यहाँ पहिलेजस्तो किनबेचको चहलपहल छैन, सुनसान छ । नगर प्रहरी तैनाथ छन् । व्यवसायीहरू फुटपाथमा उसैगरी सांकेतिक विरोध गरिरहेका छन्, बुधबारको झडपमा परी घाइते भएका व्यवसायी अर्जुन भण्डारीले कान्तिपुरसँग खिन्नता प्रकट गरे । काठमाडौं महानगरले विकल्पबिनै बल प्रयोग गरी फुटपाथ क्षेत्र खाली गराउन थालेपछि सडकलाई नै जीविकोपार्जनको थलो बनाउँदै आएका व्यवसायीहरू विस्थापित भइरहेका छन् । गरिब, विपन्न, निमुखाहरूको रोजीरोटी बनेको फुटपाथ व्यापारमाथि एक वर्षयता महानगर निर्मम देखिएको छ । सानो लगानीमा गरेको व्यवसायले परिवारको हातमुख जोर्दै आएकाहरू नगर प्रहरीले सामान जफत गर्ने र फिर्तासमेत नदिने गर्न थालेपछि मर्कामा परेको बताउँछन् । डालो, नाङ्लोमा सडक व्यवसाय गरिरहेकालाई महानगरले बलजफ्ती विस्थापित गरेपछि जीविकोपार्जनमा नै संकट आइपरेको उनीहरूको गुनासो छ । सामान खोस्ने, फिर्ता नगर्ने, लखेट्ने गरेर महानगरले हैरान पारेपछि अधिकांश फुटपाथ व्यापारीहरू विस्थापित भइसकेका छन्, स्वरोजगार संघकी अध्यक्ष माया गुरुङले भनिन्, सुन्धारा, धरहरा, काठमाडौं मल क्षेत्र आसपास मात्रै साढे दुई सय जति फुटपाथ व्यापारी थिए, अहिले मुस्किलले ३५ जना होलान् । उनका अनुसार ८५ प्रतिशतभन्दा बढी विस्थापित भए । फुटपाथका व्यापारीहरूका तीन संगठनहरूको तथ्यांकमा पनि महानगरभित्र १० हजार जति फुटपाथ व्यवसायी थिए । महानगरकै दमनका कारण यतिबेला केही युवाहरू बिदेसिएका र केही उपाय नै नभएपछि गाउँ फर्किन बाध्य भएको उनले बताइन् । सधैंको लखेटाइले गर्दा कतिपय युवाहरू बिदेसिन बाध्य भए, कति गाउँ फर्के, उनले भनिन्, तर जो बाढीपहिरो पीडित भएर, द्वन्द्वपीडित भएर वा दैवीप्रकोपमा परी घरखेत गुमाएपछि राजधानीको शरण पर्न आए, आज उनीहरूको न जाने घर छ, बाँच्ने आधार पनि महानगरले खोसिदियो । अहिले उनीहरू निरीह भई सडक पेटीमा पुगेका छन् । फुटपाथमा व्यापार गरेको भनेर गाली गर्छन्, धरपकड गर्छन् तर उनीहरू किन सडकमा आउन बाध्य छन् भनेर कसैले बुझ्न नचाहेको गुरुङले गुनासो गरिन् । गुरुङले कोही पनि रहरले सडकमा व्यवसाय नगरेको जिकिर गर्दै भन्छिन्, हामीलाई पञ्जीकरणमा ल्याउनुस्, करको दायरामा ल्याउनुहोस् भनेकै छौं, सटर लिन सक्ने हाम्रो आर्थिक हैसियत पनि छैन । पैसा नहुने हामीले चाहिँ गरिखानै नपाउने हो ? दुई पैसा होला भनेर बेच्न राखेका सामान नै खोसेर लगिदिँदा उल्टो मर्का पर्ने गरेको उनले सुनाइन् । सामान पनि खोसेर कहाँ लैजान्छन्, हामीलाई थाहै हुन्न । न फिर्ता नै गर्छन् । खोसेर लगेर महानगरकै कर्मचारीहरूले परिवारका सदस्यहरूले प्रयोग गर्ने गरेको र फलफूल पनि खाइदिने गर्छन् । फुटपाथ व्यापारीप्रति काठमाडौं महानगर असहिष्णु भएको भन्दै शुक्रबार सांसदहरू अमरेशकुमार सिंह, सूर्यबहादुर थापा र महेश बर्तौलाले सरकारको ध्यानाकर्षण गराएका छन् । कांग्रेसका सिंहले महानगरले फुटपाथ व्यापारीका टाउको फुटाउनेदेखि श्रमिकहरूलाई त्रसित र अपमानित गर्ने गरेको टिप्पणी गरे । उनले भने, काठमाडौं महानगरका मेयरको दम्भ बढेको देखियो । काठमाडौं संघीय राजधानी हो, गरिब पनि बस्न पाउँछ, चेपाङ पनि बस्न पाउँछ, मुसहर पनि बस्न पाउँछ, प्रधानमन्त्री पनि बस्न पाउँछ । मेयर बस्नका लागि मात्रै काठमाडौं बनेको होइन । हरेक नागरिकलाई रोजगार, जीविका गर्न पाउने र देशको जुनसुकै भागमा गएर बस्न पाउने संविधानप्रदत्त अधिकारलाई सुनिश्चित गरेर फुटपाथ व्यापारीलाई व्यवस्थित गर्नुपर्ने उनको सुझाव थियो ।एमाले सांसद थापाले सत्तामा दमनकारी नीति बढ्दै गएको भन्दै स्वरोजगार मजदुरहमाथि सुन्धारामा गरिएका हमलाप्रति खेद व्यक्त गरे । एक दर्जन घाइते भएका छन्, एक महिनाभन्दा बढी उपचार गर्नुपर्ने स्थितिमा छन्, सबै प्रकारका सत्ताको यो दमनकारी चरित्र र रबैयाको खेद प्रकट गर्छौं, उनले भने । एमालेका अर्का सांसद बर्तौलाले न्यून पुँजीमा लगानी गरेर फुटपाथमा व्यापार गर्ने श्रमिकहरूलाई नियन्त्रण गरेर क्रूरतापूर्ण आक्रमण भएकोमा आलोचना गर्दै भने, सडक पेटीमा आश्रित रहेर जीविकापार्जन गर्नेहरूमाथि भइरहेका यी सबै खालका ज्यादतीपूर्ण कार्यहरूको भर्त्सना गर्न चाहन्छौँ, उनीहरूको बाँच्न पाउने अधिकार सुनिश्चितताका लागि सरकारबाट उपयुक्त पहलकदमी होस् ।काठमाडौं महानगरले सडक व्यवसायीलाई हैरानी दिन थालेपछि गत असोजमा अभियानकर्ता ईः, अनौपचारिक व्यवसायी र सरोकारवालाले विरोध जनाएका थिए । चौतर्फी आलोचनापछि महानगरले सडक व्यवसायको समाधानका लागि २०८० असोज १० मा चारबुँदे सम्झौता गरेको थियो । जसमा फुटपाथ व्यवसायीका लागि समाधान खोज्ने, सडक व्यसायीका जफत सामानहरू फिर्ता गर्ने, कार्यदल गठन गरेर दुई महिनाभित्र महानगरमा प्रतिवेदन पेस गर्ने र व्यवसायीका लागि महानगरभित्र कानुनले निषेध गरेका बाहेकका स्थानमा उपयुक्त ठाउँ पहिचान गरेर एक हप्ताभित्रमा वैकल्पिक स्थलहरू तर उक्त कार्यदलले हालसम्म समाधानको निष्कर्ष निकाल्न सकेको छैन । काठमाडौं महानगरका प्रवक्ता नवीन मानन्धरले भने, सम्झौता कार्यान्वयन गर्ने काम महानगरको हैन, कार्यदलले विकल्प खोज्ने हो, महानगरले सडकमा फुटपाथ पसल निषेध गर्न थालेको एक वर्ष भयो । केही समयअघिदेखि फेरि फुटपाथ पसलहरू सुरु भएपछि बुधबार हटाउन लाग्दा प्रहरीमाथि नै आक्रमण भयो ।"
'नेपाल हिरो जन्माउने देश हो',"तपाईंले नेपालको हावापानी कस्तो पाउनुभयो ? यहाँको सुरुवात वर्षायाममा भिजेर भयो । त्यसपछि हामीले फरक मौसम पार गरिरहेका छौं । मेरो अघिल्लो जिम्मेवारी इन्डोनेसियाको जाकर्तामा थियो । त्यहाँ फरक मौसम थिएनन् । जाकर्तामा तातो र भिज्ने मौसम मात्र थियो । त्यहाँको मौसममा तातो र आद्रता हुन्थ्यो । नेपालमा भने फरक छ । नेपालमा फरकफरक मौसम छन् । र, मलाई यो मन पर्छ । वर्षायाम थियो, त्यसपछि तातो भयो र अहिले चिसो छ, फेरि मौसम परिवर्तनको चरणमा छ । स्प्रिङ मा मैले यहाँको वातावरणमा आफ्नै घरको जस्तो महसुस गर्छु । तपाईंलाई नेपाली भाषा बोल्न आउँछ ? (नेपाली भाषामा जवाफ) म नेपाली भाषा सिक्दै छु । मेरो विचारमा नेपाली भाषा निकै महत्त्वपूर्ण छ । मैले दुई वटा परीक्षा दिइसकेको छु । नेपाली भाषा सिक्न कोसिस गर्नेछु । तर परीक्षाको नतिजा भने अहिले आइसकेको छैन । त्यसो भए तपाईंलाई नेपालीमा अरू केके भन्न आउँछ ? (नेपाली भाषा जवाफ) मेरो नाम रब हो । म बेलायती राजदूत हुँ । म नेपालमा धेरै खुसी छु । नेपाल धेरै सुन्दर देखिन्छ । म बेलायती राजदूतका रूपमा धेरै खुसी छु । तपाईंले नेपाली खानाको स्वाद लिनुभएको छ र तपाईंले मन पर्ने कुनै नेपाली खाना छ ? मलाई मःम मन पर्छ चाहिँ भन्दिनँ । किनकि सबैले मःम मन पर्छ भन्छन् । तर मलाई मःम मन पर्छ । मंगलबार बेलुकी मैले स्वादिलो मटन करी खाएँ, जुन उत्कृष्ट नै थियो । मैले नेवारी खानाको स्वाद लिएको छु । म सम्झन्छु, क्रिसमस समयमा हामी कीर्तिपुरमा रहेको स्तूपामा गएका थियौं र नेवारी खाना खाएका थियौं । तपाईंले दालभात खानुभएको छ ? (नेपाली भाषामा जवाफ) म हरेक दिन दालभात खान्छु । मलाई धेरै दालभात मन पर्छ । दालभात एकदम मीठो छ । तपाईंले नेपालको चाडपर्व मनाउनुभएको छ ? तपाईंलाई मन पर्ने चाडपर्वचाहिँ कुन हो ? म अझै एक वर्ष पूरा नेपालमा बसिसकेको त छैन । नेपालमा धेरै चाडपर्व छन् । केही चाडपर्व सकिए भने केही अझै आउन बाँकी नै छ । र, म कुमारी जात्रामा गएर त्यसको अवलोकन गरेको छु । मैले तिहार पनि मनाएँ । मैले भन्नै पर्दाचाहिँ मलाई मन परेको नेपाली चाडपर्व दसैं हो । दसैंमा अत्यन्तै उत्कृष्ट अनुभव रह्यो । दूतावासभित्र र बाहिर हामीले दूतावासका परिवारलाई दसैं पार्टी गर्यौं । त्यहाँ नाचगान भयो । धेरै रमाइलो भयो । साथमा आध्यामिक रूपमा पनि रह्यो । धेरै नेपालीहरू आआफ्नो घरमा जाने र मिलेर चाड मनाउने कारणले गर्दा मलाई निकै मन पर्यो । तपाईंले नेपाली संगीत सुन्नुभएको छ ? म नेपाली संगीत सुन्छु । मलाई नेपाली संगीतप्रतिको ध्यानाकर्षण गर्ने काम हेर्ने कथा ले गरेको हो । जुन म हेर्छु र आफ्नो नेपाली भाषालाई सुधार गर्ने काम गरिरहेको छु । हेर्ने कथा निर्माण गर्नेहरूले त्यस्तो ट्रिक प्रयोग गरेको देखिन्छ कि उनीहरूले जनतालाई फिल्मभित्र प्रयोग गरेर संगीतका साधनहरू भर्छन् । जसमा गाउँ र अन्य स्थानमा जनताले स्थानीय साधनको प्रयोग गरी गीत गाउने र संगीत बनाउने गरेको देखिन्छ । र, यसले एकदम स्पेसल डकुमेन्ट्री निर्माण गर्छ । म स्पष्टसँग भन्न चाहन्छु, यो देशमा धेरै जनता संगीतलाई मन पराउँछन् । नेपाली साहित्यबारे तपाईंको धारणा के छ ? तपाईंले कुनै नेपाली साहित्य पढ्नुभएको छ ? मलाई नेपाली साहित्यबारे जानकारी छ । मसँगै भएको एउटा किताब हाम्रा दूतावासकै साथी सुमित समीरले लेखेका छन् । यो किताबको नाम हो, वेक अप अली वेक अप नाओ । यो वास्ताविक साहित्य हो । मैले यो किताब पढेर त पूरा गरिसकेको छैन । तर, त्यो साँच्चै उत्कृष्ट छ । त्यस्तो प्रतिभा आफ्नै टिममा पाउनु राम्रो हो । मैले अझै नेपाली साहित्यबारे जान्नुपर्छ । यो अनुवाद गरिएको हो । एक दिन म आफैं नेपालीमा पढ्छु । तपाईंले नेपाली फिल्म हेर्नुभएको छ ? गत साता मैले गोर्खा वारियर फिल्म हेरेको थिएँ । यो नेपालीले नेपाली लेजेन्डबारे बनाएको फिल्म हो । फिल्ममा मलायमा भएको युद्धबारे कथा थियो । जहाँ नेपाली गोर्खाहरूले उत्कृष्ट बहादुरताको प्रस्तुति दिएका थिए । र, त्यो राम्रो फिल्म थियो । नेपालीमा नभएको कारणले गर्दा मैले सबै कुरा बुझ्न त सकिनँ । तर म फेरि आफ्नो छोरासँग गएर उक्त फिल्म हेर्न चाहन्छु । तपाईंले अहिलेसम्म नेपालका कुनकुन ठाउँ घुम्नुभयो ? मन पर्ने स्थान कुन हो ? म सकेसम्म बढीभन्दा बढी स्थानमा जान चाहन्छु । हाम्रो दूतावासमा विकास सहकार्य कामअन्तर्गत तीन प्रदेशहरू मुख्य प्राथमिकतामा छन् । म मधेसदेखि लुम्बिनी र कर्णाली प्रदेश गएको छु । जनकपुर भ्रमण उत्कृष्ट रह्यो । आफ्नो श्रीमतीसँग म फेरि त्यहाँ जानुपर्ने हुन्छ । म आफ्नो वैवाहिक सम्बन्धलाई त्यहाँ पुगेर फेरि बलियो बनाउन चाहन्छु । जनकपुर राजकुमारी सीताको घर हो । बुद्धको जन्मथलो लुम्बिनीमा जाँदा निकै आनन्द महसुस भयो । यो नयाँ वर्ष सन् २०२४ मा परिवारसँग म चितवन गएँ । वन्यजन्तु संरक्षणमा नेपालको सफल कथाहरू देखें । त्यहाँ गैंडा, बाघहरू र नदीमा डलफिन देख्दा म निकै आश्चर्यमा परें । पाका हात्तीहरू निकै शालीन थिए । कर्णालीमा म विकासमन्त्री एन्ड्र्यु मिचेलसँग गएको थिएँ । हामी नेपाली सेनाको हेलिकोप्टरको सहयोगमा त्यहाँ पुगेका थियौं । त्यहाँको सिँचाइ परियोजनाको अवलोकन गर्यौं । र, कर्णालीजस्तो प्रदेशलाई कसरी भूबनोटको आधारमा चुनौती छ भन्ने देख्यौं । हामीसँग जोडिएका समुदायहरूमा सडक सुविधाबाट टाढाका थिए । मेरो मन पर्ने स्थान जुन अहिलेसम्म गएको छैन, त्यो हो मुस्ताङ । मुस्ताङ जाने मेरो सपना हो । त्यहाँ म पस्मिना उत्पादन हेर्न चाहन्छु । पस्मिनाको साडी, च्यांग्रा कहाँबाट आउँछन्, हेर्न चाहन्छु । साथै, ती च्यांग्राहरूबाट आफैंले कोरेर भुत्ला बाहिर निकाल्न चाहन्छु । किनकि बेलायतले नेपालसँग च्यांग्राबाट पस्मिना निर्माण गर्नका लागि सहयोग गरिरहेको छ । त्यसको स्लोगन छ, पाम टु फेसन । हामी नेपाली व्यापारबाट च्यांग्रा, पस्मिना उत्पादनहरू निर्यात गरेको हेर्न चाहन्छौं । ती शतप्रतिशत पस्मिना हुन्, जुन अरूभन्दा फरक हुन् । नेपाललाई कला र संस्कृतिको धनी मुलुक मानिन्छ, यसबारे तपाईंको धारणा के छ ? मैले यहाँ धेरै उत्कृष्ट कला देखेको छु । काठमाडौं उपत्यका आफैंमा एउटा सभ्यता हो । पत्याउनै नसक्ने कला छ । युरोपमा जस्तै यहाँका धेरै कलाहरू पनि धर्मबाट प्रेरित छन् । हिन्दु र बुद्ध धर्म नमान्ने म जस्ताका लागि कला बुझ्नका लागि कठिनाइ हुन्छ । तर कलाहरू आकर्षित छन् । मलाई लेखिएका, कुँदिएका बुट्टाहरू मन पर्छन् । उदाहरणका लागि नेपालमा भूकम्प गए पनि फेरि पुनर्निर्माण भयो । आधुनिक कलाका लागि आर्ट काउन्सिलले धेरै प्रभावकारी र व्यावसायिक रूपमा काम गरेको छ । कलामाथि अध्ययन र अनुसन्धान पनि गर्छ । साथै, नेपाली घरहरूमा धेरै उत्कृष्ट कला देखेको छु । उनीहरू कलासँगै बाँचेका छन् । मैले यति धेरै अन्य मुलुकमा देखेको छैन । नेपाल र बेलायतबीच सन् १९२३ मा भएको ॅट्रिटी अफ फ्रेन्डसिप को सय वर्ष पुगेको छ । यसबारे तपाईंको धारणा के छ ? बेलायती राजदूतका रूपमा सन् २०२३ मा नेपालमा आउनुको एउटा उत्कृष्ट कुरा भनेको नेपाल र बेलायतबीचको मित्रता सन्धिको एक सय वर्ष भयो । सय वर्षअघि नै हामीबीचमा सहकार्यका लागि सन्धि भएको थियो । त्यो युनिक सन्धि थियो । सन्धिले दुई मुलुकबीचको मित्रतालाई संस्थागत गर्ने काम गर्यो । मलाई लाग्छ, उक्त सन्धि गर्नु नेपालका लागि उपयोगी थियो । बेलायत र नेपाललाई थाहा भएको कुरा सन्धिमार्फत संसारलाई जानकारी दिइयो, त्यो हो नेपाल सार्वभौम देश हो । नेपाल कहिले पनि उपनिवेशमा रहेन र कसैले पनि यहाँ शासन गरेनन् । नेपाल आफैंमा हो । त्यो कुरालाई मनाउन पाउनु उत्कृष्ट कुरा हो । यो सरकारी तह र जनताजनताबीचमा मनाइनेछ । सिंहदरबारस्थित बेलायती बैठकमा भएको कार्यक्रममा हामी हाम्रा पूर्वजहरूजस्तै गरी सय वर्षअघि सन्धिमा हस्ताक्षर गर्दाको झल्को दिने गरी बसेका थियौं । मैले नेपालीमै भाषण गर्ने कोसिस गरें । नेपाली पक्षबाट परराष्ट्रमन्त्रीले भाषण गर्नुभयो । सन्धिका कारण दुवै मुलुकले फाइदा लिए । जहाँबाट जनस्तरमा पनि राम्रो सम्बन्ध स्थापित भयो । सन्धिलाई लगातार रूपमा मनाउन चाहन्छौं । यो वर्षको डिसेम्बर २४ सम्म यो सन्धिको उपलब्धिलाई मनाउने छौं । ब्रिटिस काउन्सिलले बेलायतमा नेपालबारे प्रदर्शनी गर्दै छ । त्यसपछि हाम्रो रणनीतिक संवाद हुन्छ । हाम्रो मित्रतामा भविष्यमा धेरै कार्यक्रम देख्न पाइनेछ ।"
८६ देशका युवा जोड्ने दिवाकर,"(काठमाडौं)करिब डेढ दशकअघि राम्रै अंक ल्याएर एसएलसी पास गरेका धादिङका दिवाकार अर्याल हेल्थ एसिस्टेन्ट (एचए) पढ्न चाहन्थे । तर परिवारको आर्थिक अवस्था भने उनले सोचअनुकूल नभएकाले उनले इच्छाअनुसारको पढाइ गर्न पाएनन् । पैसाकै कारण आफ्नो इच्छा मार्न परेपछि क्याम्पस पढ्न भनेर काठमाडौं छिरे । तर धादिङमै पढ्नेसँगै खाने बस्ने सहयोग पाउने भएपछि अर्याल धादिङबेंसी फर्किएर प्लसटु पढ्न थाले । पढाइको क्रम चलिरहेकै थियो । त्यही मेसोमा गैरसरकारी संस्थाका विषयमा थाहा पाएपछि उनको त्यतातिर ध्यान तानियो । विस्तारै बुझ्दै गएपछि आफूले पनि संस्था खोलेर काम गर्न मन लाग्यो, अर्यालले ती दिन सम्झिए । अरूको भन्दा फरक नाम राख्ने सोचले खोजी गर्दै जाँदा युथ पार्लियामेन्ट नाम जुर्यो । यद्यपि, उक्त संस्था आधिकारिक रूपमा दर्ता भने भएको थिएन । त्यतिबेला प्लस टु र स्नातक अध्ययनरत ११६ जना विद्यार्थीहरू रहेर युथ पार्लियामेन्ट अन्तर्गत करिब दुई वर्ष केही काम गरे ।स्नातक पढ्न काठमाडौं आएपछि सामाजिक क्षेत्रमै थप क्रियाशील हुनका लागि कानुनी रूपमै स्थापित संस्था आवश्यक ठानेपछि २०६८ को अन्त्यतिर साथीहरूसँग मिलेर युथ पार्लियामेन्ट नेपाल दर्ता गरे । त्यसताका उक्त संस्था सामाजिक विषयवस्तुमा विभिन्न अभियान, सडक प्रदर्शन, लभिइङ, आइडिया इनोभेसन वर्कसपलगायतमा केन्द्रित थियो ।तर अन्य संस्थाहरूको भन्दा भिन्न केही गर्ने सोचले उनले मिनी संसद का रूपमा क्रियाशील बनाउने निर्णय भयो । जसअनुसार सबै निर्वाचन क्षेत्रबाट एकएक जना प्रतिनिधि छनोट गरी संसद् गठन गरियो । देशको कुल जनसंख्यामा करिब ४० प्रतिशत रहेका युवाहरूको संसद्मा सम्मानजक प्रतिनिधित्व नभएपछि यसले ध्यान खिच्यो । यसले खासगरी, राज्यका नीति निर्माण तहमा दबाब समूहका रूपमा काम गर्न थाल्यो । पहिलो संविधानसभाले संविधान दिन नसकेपछि भने युथ पार्लियामेन्ट नेपाल केही तात्यो । दोस्रो यसले संविधानसभाले पनि संविधान दिन सकेन भने युवा पुस्ताको भविष्य अन्धकारमय हुने देखेकाले पनि हामीले दबाब कार्यक्रम गर्नुको विकल्प नभएको ठान्यौं, अर्यालले भने । फलस्वरूप, ३०१ सदस्यीय नमुना युवा संविधानसभा गठन भयो । त्यसका लागि आवेदन आह्वान गरी सदस्यहरू छनोट गरिएको थियो । यसले विभिन्न समितिहरू निर्माण गरी विभिन्न विषयमा छलफलहरू भए । दोस्रो संविधानसभाले २०७१ माघ ८ गते संविधान दिने जनाएको थियो । तर उक्त दिन नयाँ संविधान आएन । यद्यपि, नमुना युवा संविधानसभा ले भने तोकिएको दिनभन्दा चार दिन अघि अर्थात् माघ ४ मा नै नमुना संविधान निर्माण गरी तत्कालीन संविधानसभा अध्यक्ष सुवासचन्द्र नेम्वाङलाई बुझाएको थियो । संविधानबिनाको डेडलक लामो सयसम्म रहिरहनु युवा र आगामी पुस्ताका लागि निकै घातक हुने भएकाले तपाईंहरू जिम्मेवार हुनुपर्छ भन्दै विभिन्न नेताहरूलाई नमुना संविधान बुझाएको अर्याल बताउँछन् । त्यसअघि नै २०६६ फागुन १४ गते संसद्बाट राष्ट्रिय युवा नीति पारित भएको थियो । विश्व समुदायका अभ्यासहरू अध्ययन गरेका अर्याललाई उक्त नीतिमा रहेका केही कुरा संशोधन हुनुपर्छ भन्ने लाग्यो । आफूलाई लागेका त्यस्ता विषयहरू समेटेर उनले २०६८ मा युवा दर्शन पुस्तक पनि लेखे । पुस्तकमा आर्यालले युवाका विषया केही नीतिगत सुधार गर्नुपर्ने सुझाव दिएका छन् । पछि २०७२ को ऐनअनुसार राष्ट्रिय युवा परिषद् गठन भयो । परिष्दका तत्कालीन उपाध्यक्ष माधव ढुंगेलले अर्याललाई बोलाएर मिलेर काम गर्ने प्रस्ताव गरे । तर केही महिनापछि ढुंगेलले युथ पार्लियामेन्ट नेपाललाई युवा परिषद्ले नै आफ्नो कार्यक्रममा रूपमा अघि सार्ने प्रस्ताव गरे । आफूले अघि सारेको अवधारणालाई सरकारी निकायले अपनत्व लिन्छौं भने पनि अर्यालले हुन्न भन्न सकेनन् । कुनै सर्त र फाइदाबिना नै युथ पार्लियामेन्ट नेपाल हस्तान्तरण गरेँ, अर्याल भन्छन्, त्यतिबेला मैले के गर्ने भन्ने पनि सोच्न पाएको थिइन् । तर केही समय बेरोजगारजस्तै भएका अर्यालले अन्तर्राष्ट्रिय सन्दर्भमा युवाहरूले सञ्चालन गरेका मञ्च र नेतृत्वका मोडलहरूबारे थप अध्ययन गरे । कतिपय देशमा गैरसरकारी संस्था त केही देशमा सरकारी अंगकै रूपमा अधिकांश देशमा युथ पार्लियामेन्ट चलिरहेको थाहा पाए । त्यसपछि भने अब स्वदेशबाट विदेशसम्म फैलिनुपर्छ भन्ने सोच आयो, अर्यालले भने, केही महत्त्वाकांक्षा पनि पलाएपछि फरक ढंगले अघि बढ्ने योजनाअुनसार ग्लोबल युथ पार्लियामेन्ट गठन भयो ।त्यसयता अर्यालसहितको टिम ग्लोबल युथ पार्लियामेन्टलाई अन्तर्राष्ट्रिय युवामाझ जोड्न तल्लीन छ । त्यसका लागि विभिन्न देशमा रहेका साथी र उनीहरूको चिनजानमार्फत सम्पर्क र सम्बन्ध विस्तारमा लागेको अर्याल बताउँछन् । ग्लोबल युथ पार्लियामेन्टले स्थापनको केही महिनामा नै १४१५ देशमा राष्ट्रिय समिति गठन गर्न सफल भएको उपाध्यक्ष कैलाश श्रेष्ठले बताए । उनका अनुसार हाल ग्लोबल युथ पार्लियामेन्टअन्तर्गत ८४ देशमा राष्ट्रिय समितिहरू छन् । यसले खासगरी युवा नेतृत्व विकास, कला संस्कृतिको आदानप्रदान र पर्यटन क्षेत्रको विस्तारलाई आफ्ना मुख्य कार्यक्षेत्र बनाएको छ । पार्लियामेन्टमा हाल ८६ देशका २१ सय युवाहरू सदस्य छन् । सबैभन्दा बढी सदस्य बंगलादेशका छन् । त्यसपछि भारतीय र इन्डोनेसियाली छन् । नेपालका भने दुई सयभन्दा बढी सदस्य छन् । उपाध्यक्ष श्रेष्ठका अनुसार सदस्यताका लागि १६ देखि ४० वर्ष उमेर तोकिएको छ । त्यस्तै, जागिरमा सीमितभन्दा सामाजिक गतिविधि र उद्यममा सक्रियलाई प्राथमिकता दिने गरिएको उनी बताउँछन् । ग्लोबल युथ पार्लियामेन्टले सात वर्षयता गर्दै आएका कार्यक्रममा सयौं युवाहरू नेपाल आइसकेका छन् । अर्यालका अनुसार कार्यक्रमका दौरान हालसम्म ८० देशका एक हजारभन्दा बढी युवाले नेपाल भ्रमण गरिसकेका छन् । हामीले सन् २०१७ देखि हामीले बर्सेनि कार्यक्रम गर्दै आएका छौं, अर्यालले भने, २०२२ मा भएको ग्लोबल युथ लिडरसिप सम्मलेनमा मात्रै अफ्रिकी देश गाम्बियाबाट मात्रै १३ जना युवा नेपाल आएका थिए । कार्यक्रमकै लागि नेपाल आएका भए पनि बसाइ लम्बाएर विभिन्न पर्यटकीय स्थान घुम्ने युवाहरूले संख्या उल्लेख्य रहेको अर्याल बताउँछन् । हाम्रो देशका विभिन्न स्थान घुमेका युवाले स्वदेश फर्किएपछि नेपालबारे आफ्नो अनुभव बताउने भइहाले, अर्यालले भन्छन्, यस अर्थमा ग्लोबल युथ पार्लियामेन्टका सदस्यहरू पर्यटन दूतजस्तै हुन् । कपितय देशका नागरिकले त ग्लोबल युथ पार्लियामेन्टकै कारण पनि नेपाललाई चिनेका अर्याल बताउँछन् । पछिल्लो समय सामाजिक उद्यमका क्षेत्रमा क्रियाशिल पार्लियामेन्टले १५ देशमा कार्यक्रम गरिसकेको छ । नेपालबाहेक भारत, बंगलादेश, श्रीलंका, मलेसिया, थाइल्यान्ड, फिलिपिन्स, इटाली, जर्मनी, अस्ट्रेलिया, केन्या, यूएई, दक्षिण कोरिया, ताइवान र इजिप्टमा कार्यक्रम भइसकेका अर्यालले बताए । यीमध्ये बंगलादेश, थाइल्यान्डलगायतका देशमा भने तीनचार पटकसम्म कार्यक्रम भइसकेका छन् भने थाइल्यान्ड, कोस्टारिका, गाम्बिया र अमेरिकामा यसै वर्ष कार्यक्रम हुँदै छ । नेपालमै दर्ता भएकाले कानुनी प्रावधानका कारण ग्लोबल युथ पार्लियामेन्टको कार्यकारी समिति भने नेपालीमै सीमित छ । उपाध्यको भूमिकामा कैलाश श्रेष्ठ छन् । तर विश्वभरका युवालाई समेट्नका लागि भने पार्लियामेन्टले कार्यकारी बोर्ड गठन गरेको छ । त्यसमा अध्यक्ष अर्याल आफै छन् भने विभिन्न ६ महादेश (एसिया, युरोप, अफ्रिका, दक्षिण अमेरिका, उत्तर अमेरिका र अस्ट्रेलिया तथा ओसियाना) का एकएक उपाध्यक्ष छन् । महासचिवको भूमिकामा बंगलादेशी छन् । दुईदुई वर्षसम्म नेतृत्व परिवर्तन हुने व्यवस्था भए पनि हालसम्म अर्यालले नै नेतृत्व सम्हालेका छन् । सबै साथीहरूको आग्रहअनुसार हालसम्म मैले नै नेतृत्व सम्हालिरहेको छु, अर्यालले भने, २०२४ सेप्टेम्बरमा अमेरिकामा हुने सम्मेलनबाट भने नेतृत्व हस्तान्तरण गर्ने सोचमा छु । नेतृत्वका लागि गाम्बिया र अमेरिकाबीच तीव्र प्रतिस्पर्धा देखिएको उनले बताए । अर्याल पार्लियामेन्टका कार्यक्रमसहित ३० देशमा पुगिसकेका छन् । विदेशी भूमिमा नेपालीलाई राम्रो व्यवहार गर्दैनन् भन्ने बुझाइ भने गलत भएको उनको भनाइ छ । व्यक्तिभन्दा पनि संस्थाको भूमिका महत्त्वपूर्ण हुने रहेछ । अरूले गर्ने व्यवहार त्यसमा भर पर्ने अर्यालको बुझाइ छ । युवाका मुद्दामा सक्रिय रहेकै कारण अर्याल समाज सेवा रत्नद्वारा विभूषित भइसकेका छन् भने युवा तथा खेलकुद मन्त्रालयबाट राष्ट्रिय युवा प्रतिभा सम्मानबाट पनि सम्मानित भइसकेका छन् । त्यस्तै, नेल्सन मण्डेला ग्लोबल लिडरसिप अवार्ड, ग्लोबल चेन मेकर अवार्ड (बंगलादेश) लगायतका दर्जनौं सम्मान प्राप्त गरिसकेका छन् । यति मात्र होइन, युवाका लागि रोजगारी दिनका लागि अर्यालले आईटी कम्पनी इभाज टेक्नोलोजी पनि सञ्चालन गर्दै आएका छन् । कम्पनीमा हाल एक विदेशीसहित १४ जनालाई रोजगारीको अवसरसमेत दिएका छन् । राजनीति शास्त्रमा स्नातकोत्तर अर्याललाई एसएलसीपछि एचए पढ्न नपाएकोमा अहिले कस्तो लाग्छ त ? एचए पढ्न पाएको भए एउटा क्षेत्रमा मात्रै सीमित भइन्थ्यो । अहिले समाजका सबै क्षेत्रमा क्रियाशील हुन पाइएको छ, गीतासार सम्झँदै अर्याल भन्छन्, जीवनमा जे हुन्छ, राम्रैका लागि हुन्छ ।"
छैटौं जेम्स बोन्डको जन्म,"सन् १९६८ मा आजकै दिन (मार्च २) मा अभिनेता डानियल क्रेगको जन्म भएको थियो । उनी जेम्स बोन्ड सिरिजका छैटौं अभिनेता हुन् । उनी जेम्स बोन्ड सिरिजका फिल्ममा अभियन गरेपछि अन्तर्राष्ट्रिय रूपमा चर्चित बनेका हुन् । बेलायतको चेस्टरमा जन्मिएका क्रेगले क्यासिनो रोयल (२००६) बा जेम्स बोन्ड सिरिजअन्तर्गतका फिल्ममा अभिनय सुरू गरेका हुन् । सिरिजअन्तर्गतका क्यासिनो रोयल सँगै क्रेगले हालसम्म क्वान्टम अफ सोलास (२००८), स्काइफल (२०१२), स्पेक्ट्रे (२०१५), र नो टाइम टु डाई (२०२१) मा अभिनय गरिसकेका छन् । द पावर अफ वान (१९९२) ड्रामाबाट अभियन यात्रा थालेका क्रेग १९९८ बाट फिल्म क्षेत्रमा लागेका हुन् । त्यस वर्ष उनले एलिजाबेथ फिल्ममा सहायक भूमिकामा अभियन गरेका थिए । त्यस्तै, क्रेगले लारा क्रोफ्ट ः टम्ब राइडर (२००१), रोड टु पर्डिसन (२००२), लयर केक (२००४), म्युनिक (२००५) लगायतका फिल्ममा पनि अभियन गरेका छन् ।"
दूधको भुक्तानी माग्न आन्दोलन चर्काउँदै किसान,"(काठमाडौं)आफूले बिक्री गरेको दूधको बक्यौता रकम तत्काल पाउनुपर्ने मागसहित देशभरका किसान सातादेखि विरोधमा उत्रिएका छन् । सम्बन्धित जिल्ला प्रशासन कार्यालयअगाडि दूध खन्याएर विरोधसहित ध्यानाकर्षण गराएका छन् । सोही क्रममा बिहीबार किसानले राजमार्गसहित ३३ ठाउँमा चक्काजाम गरेको नेपाल किसान महासंघ तथा राष्ट्रिय किसान सञ्जालका अध्यक्ष गणेशप्रसाद तिमिल्सिनाले बताए । किसानलाई भुक्तानी नदिएको विरोध कार्यक्रमअन्तर्गत उपत्यकाका चापागाउँ, साँगा, भक्तपुर, हेटौंडा, चन्द्रनिगाहपुर, पूर्वदेखि पश्चिमसम्म ७ वटै प्रदेशमा एकदेखि २ घण्टासम्म चम्काजाम गरेका छौं, उनले भने, किसानको विरोध तथा आन्दोलन कार्यक्रम मुलुकभर चर्किएको छ । अब भुक्तानी नभएसम्म ब्याक हुन्नौं । किसानका १५ संघसंगठनले विरोध गरेसँगै विभिन्न राजनीतिक दलका शीर्ष नेता, सांसदहरूलाई भेटेर किसानको बक्यौता रकम दिलाइदिन आग्रह गरिरहेका छन् । सोही क्रममा उनीहरूले नेपाली कांग्रेसका सभापति शेरबहादुर देउवा, राष्ट्रिय स्वतन्त्र पार्टीका सभापति रवि लामिछाने, राष्ट्रिय प्रजातन्त्र पार्टीका अध्यक्ष राजेन्द्र लिङ्देनलगायत नेतालाई भेटेका छन् । प्रधानमन्त्री पुष्पकमल दाहाललाई पनि भेटेर आफ्ना गुनासा पोखेका छन् । भेटका क्रममा नेताहरूले आफूहरू किसानको पक्षमा रहेका बताएका छन् । देउवाले तत्काल प्रधानमन्त्रीलाई फोन गरेर यस विषयमा उपयुक्त सम्बोधन गर्न आग्रह गर्नुभएको पनि छ । कृषि तथा पशुपन्छी विकास मन्त्री बेदुराम भुसाललाई टेलिफोन गर्दा उहाँको मोबाइल अफ रहेछ । प्रधानमन्त्री दाहालले किसानको भुक्तानी दिलाउन निर्देशन दिइसकेको बताउनुभएको छ, अध्यक्ष तिमिल्सिनाले भने, तर प्रधानमन्त्रीज्यूको निर्देशन नै कार्यान्वयन भएको छैन । बक्यौता भुक्तानी नभएसम्म किसानको आन्दोलन रोकिन्न । सञ्जालका अनुसार विरोध कार्यक्रमअन्तर्गत फागुन २१ मा माइतीघरमा धर्ना दिइने जनाएको छ । धर्ना कार्यक्रममा ५७ हजार किसानलाई काठमाडौंमा उतार्ने सञ्जालले जनाएको छ । सञ्जालमा आबद्ध देशभरकै दूध किसान काठमाडौं आउँदै छन्, उनले भने, अब कसैलाई भुक्तानी दिने र कसैलाई नदिने हुँदैन । सबै किसानले बक्यौता रकम पाउनुपर्छ ।पछिल्लो समय डेरी उद्योगीले ३४ महिनायताकै भुक्तानी गरेका छैनन् । खपत घटेको र बिक्री नभएर स्कट बढेको भन्दै उनीहरूले किसानलार्ई भुक्तानी नगरेका हुन् । दुग्ध विकास संस्थान (डीडीसी), नेपाल डेरी उद्योग, नेपाल डेरी एसोसिएसनसहितले दिनुपर्ने गरी ७ अर्ब बक्यौता छ । डीडीसीका अनुसार धूलो दूध ८ सय २० टन र बटर ६ सय ८० टन गरी १ अर्ब १० करोडको स्टक छ । किसानलाई तिर्नुपर्ने करिब ९० करोड बक्यौता छ । नेपाल डेरी एसोसिएसनसँग करिब २ अर्बको बटर र धूलो दूध मौज्दात छ । किसानलाई करिब १ अर्ब भुक्तानी गर्न बाँकी छ । नेपाल डेरी उद्योग संघसँग ५ हजार टन धूलो दूध र ८ हजार टन बटर मौज्दात छ । किसानलाई करिब ५ अर्ब तिर्नुपर्ने छ । डेरीसँग अर्बौं रुपैयाँको सामान मौज्दात भइराख्दा आयातको अवस्था पनि उस्तै छ । अर्बौं रुपैयाँको आयात भएको भन्सार विभागले जनाएको छ । डेरीमा स्टक बढेपछि पछिल्लो समय कृषि तथा पशुपन्छी विकास मन्त्रालयले दूध तथा दुग्धपदार्थ आयातमा बन्देज लगाएको छ । बन्देज लगाउनु सकारात्मक भए पनि सरकारले निर्णय लिन ढिलाइ भएको जानकार बताउँछन् । डेरीमा स्टक बढेको महिनौं भयो, आयात बन्देज ५७ महिनाअघि नै लगाउनुपर्थ्यो, एक डेरी उद्योगले भने, ढिला भए पनि सकारात्मक निर्णय भयो, अब सीमा नाकामा पनि कडाइ गर्नुपर्छ । खुला सीमाका कारण भारतबाट सस्तोमा दूध भित्रिएको छ । सरकारले त्यता पनि कडाइ गर्नुपर्ने डेरी उद्योगीको भनाइ छ । तर विडम्बना, सस्तो दूध किन्न डीडीसी र डेरी उद्योगीहरूले सीमा नाकामै संकलन केन्द्र राखेका हुन्छन्, ती उद्योगीले भने । बक्यौता तिर्नकै लागि डीडीसीले कृषि मन्त्रालयमार्फत सरकारसँग ३० करोड (सहुलियत ऋण) माग गरेको छ । डीडीसीको प्रस्तावलाई कृषिले अर्थ मन्त्रालयमा पेस गरिसकेको छ । सहुलियतपूर्ण ऋण प्रक्रिया सकारात्मक हिसाबले अगाडि बढेको मन्त्रालयकी प्रवक्ता सवनम शिवाकोटीले बताइन् । भुक्तानीका विषयमा प्रधानमन्त्रीबाट पनि निर्देशन छ । सोहीअनुसार ऋण लिने प्रक्रिया सकरात्मक छ । निजी क्षेत्रले पनि सहजीकरणको माग गरेका छन्, उनले भनिन्, सहुलियत ऋणसँगै निर्यातको प्रयास पनि जारी छ । मन्त्रालयका अनुसार तुलनात्मक रूपमा नेपाली वस्तु महँगो देखिएको छ । महँगो भएकै हिसाबले यसमा सरकारले सहजीकरण गरिदिनुपर्ने डेरी उद्योगीहरूको माग छ । त्यसका लागि मन्त्रालयले केही गृहकार्य गरिरहेको जनाएको छ । चैतवैशाख सुक्खा सिजन भएकाले अहिले स्टक केही खपत हुन्छ । तर मौज्दात सकिँदैन, उनले भनिन्, मौज्दात सक्न निर्यात नै गर्नुपर्छ । त्यसका लागि तयारी भइराखेको छ ।"
बैंकर पक्राउमा निजी क्षेत्रको ध्यानाकर्षण,"काठमाडौं (कास) बैंक तथा वित्तीय संस्थाका कर्मचारी पक्राउ गरिएको घटनामा निजी क्षेत्रले आफ्नो ध्यानाकर्षण भएको बताएको छ । यस विषयमा निजी क्षेत्रका व्यवसायीहरूको छातासंगठन नेपाल उद्योग वाणिज्य महासंघ, नेपाल उद्योग परिसंघ र नेपाल चेम्बर अफ कमर्सको गम्भीर ध्यानाकर्षण भएको तीनै संस्थाले जारी गरेको संयुक्त विज्ञप्तिमा उल्लेख छ । यस विषयमा बैंक तथा वित्तीय संस्था परिसंघ नेपाल (सिबिफिन) ले पनि विज्ञप्ति जारी गरेको आफ्नो गम्भीर ध्यानाकर्षण भएको जनाएको छ । बैंक वित्तीय संस्थाहरूले विद्यमान ऐन तथा केन्द्रीय बैंकबाट जारी भएका निर्देशनको अधीनमा रही आआफ्ना नीति तथा कार्यविधिबमोजिम आआफ्ना अधिकार क्षेत्रभित्र रही निक्षेप संकलन तथा कर्जा लगानी गर्ने कार्य सञ्चालन गर्दै आएका छन्, संयुक्त विज्ञप्तिमा भनिएको छ, बैंक तथा वित्तीय संस्थाहरूमा कुनै पनि लगानीसम्बन्धी निर्णय गर्दा सबै कर्मचारी तथा सञ्चालक समितिले तोकिएको सिद्धान्तकै पालना गरी असल नियतबाट कार्य गर्ने गरेको बुझाइ छ । विद्यमान कानुनी व्यवस्था, नियमनकारी निकायका नीति तथा निर्देशनमा रही काम गरिरहेका बैंक तथा वित्तीय संस्थाका कुनै पनि घटनामा प्रत्यक्ष संलग्न नभएका व्यक्तिलाई समेत पदीय ओहदा वा कागजातमा हस्ताक्षर गरेका कारण उनीहरूले असल नियतबाट गरेको कामलाई बेवास्ता गर्दै पहिले थुन्ने अनि सुन्ने मनसायबाट अभिप्रेरित भई दुःख दिन खोजिएको हो कि भन्ने देखिएको पनि विज्ञप्तिमा उल्लेख छ । यस्ता कार्यले बैंकरहरूको कार्यदक्षतामा आँच आउने, निर्णय गर्न नसक्ने एवं मनोबल खस्कन गई कर्जा विस्तारमा समेत प्रभाव पर्ने जाने र त्यसको असर समग्र अर्थतन्त्रको वृद्धि विकासमा हुन सक्नेतर्फ ध्यान दिन सम्बन्धित सबै पक्षलाई अनुरोध गर्दछौं, संयुक्त विज्ञप्तिमा भनिएको छ । धितो र कर्जा प्रवाहको विषयमा प्रचलित नियम र अन्तर्राष्ट्रिय बैंकिङ अभ्यासबारे गहिरो अध्ययन र जानकारी नलिई कुनै पेसाकर्मीलाई अपराधीकै शैलीमा धरपकडसहित नियन्त्रण लिई हिरासतमा राखिनु गलत भएको भन्दै सिबिफिनले आपत्ति जनाएको छ । बैंकका गतिविधि नियामक निकायको सूक्ष्म निगरानीमा रहेको विषय विदितै छ, सिबिफिनले विज्ञप्तिमा भनेको छ, बैंकभित्र कुनै पनि बदमासी भए वा कर्जा प्रवाह गर्दा व्यक्तिगत लाभ हुने र बैंकलाई नोक्सानी हुने गरी बदमासी गर्ने सम्बद्ध व्यक्तिहरूलाई प्रचलित कानुनअनुसार कारबाही हुनुपर्दछ । व्यावसायिकव्यापारिक कर्जा, पूर्वाधार तथा विकास निर्माणको आयोजनामा ऋण लगानी गर्दा उक्त परियोजनाको सम्भाव्यता, लागत, परियोजनासाग रहेको धितोसम्पत्ति, मौज्दात, आसामीसाग लिनुपर्नेउठाउनुपर्ने रकम र सम्भावित आम्दानीसम्मलाई दृष्टिगत गरी ऋण लगानी हुने गरेको तथ्य जगजाहेर नै छ । तर धितो र कर्जा प्रवाहको विषयमा सतही जानकारीका आधारमा कुनै पेसाकर्मीलाई नियन्त्रण लिइनुले समग्र बैंकिङ क्षेत्र त्रसित र भयवित बनेको छ । तसर्थ कर्जा प्रवाह जस्तो नियमित कार्यको टुंगो नलागेसम्म कर्मचारीलाई धरपकड गरी हिरासतमा राख्ने कार्य नगर्न ध्यानाकर्षण गराइएको सिबिफिनले जनाएको छ ।"
एक वर्षमा ३० हजार अनलाइन खाता लिक,"(काठमाडौं)सन् २०२३ मा नेपालका ३० हजार ७ सय वटा अनलाइन खाता लिक भएको तथ्यांक सार्वजनिक भएको छ । यो भनेको एक वर्षको अविधिमा प्रति १ हजार व्यक्तिमध्ये एउटा अनलाइन खाता (व्यक्तिगत विवरण राखेर खोलिने सबैजसो खाता) साइबर आक्रमणमा परेको थियो । डाटा ब्रिचसम्बन्धी विश्वव्यापी विवरण संकलन गर्ने भीपीएन सेवा प्रदायक सर्फसार्कको पछिल्लो अद्यावधिक तथ्यांकअनुसार कुल १६३ देशमध्ये डाटा ब्रिचमा नेपाल १०३औं स्थानमा छ । तर सतर्क हुनुपर्ने विषय हो पछिल्लो समय नेपालमा अनलाइन खाता ब्रिच हुने दर साढे ५ गुणाले बढेको छ ।सन् २००४ देखि २०२४ को जनवरीसम्म नेपालमा २९ लाख १३ हजार ३ सय ८५ वटा अनलाइन खाता ब्रिच भएको सर्फसार्कको तथ्यांक छ । यसै साता सार्वजनिक कम्पनीको अध्ययन प्रतिवेदनअनुसार सन् २०२३ को तेस्रो त्रैमासिकको तुलनामा चौथो त्रैमासिकमा नेपालमा ४३३ प्रतिशतले डाटा ब्रिचको दर वृद्धि भएको थियो । तेस्रो त्रैमासिक (जुलाईसेप्टेम्बर) मा २ हजार २ सय ८ वटा अनलाइन खाता दुरुपयोगको जोखिममा पर्दा चौथो त्रैमासिक (अक्टोबरडिसेम्बर) मा ११ हजार ७ सय ७२ वटा खाता लिक भएका थिए । हालसम्म सबैभन्दा धेरै सन् २०२० को अप्रिलमा नेपाली प्रयोगकर्ताका २ लाख ८४ हजार ४ सय ४० वटा अनलाइन एकाउन्ट साइबर आक्रमणको पहुँचमा पुगेको सर्फसार्कले जनाएको छ । त्यो बेला इन्टरनेट सेवा प्रदायक कम्पनी भायानेटको ग्राहक प्रणालीमा साइबर हमला गरी सेवाग्राहीहरूको व्यक्तिगत विवरण सार्वजनिक भएको थियो । पछिल्लो समय विशेषतः सरकारी कार्यालयका डेटा सेन्टर र प्राइमरी सर्भरमै निरन्तरजसो साइबर आक्रमणका घटना हुनु र निजी क्षेत्रका बैंक तथा वित्तीय संस्था, अनलाइनमार्फत विभिन्न सेवा दिने प्लाटफर्म, ट्राभल एजेन्सी, विमान कम्पनीजस्ता ठूलो संख्यामा प्रयोगकर्ताको इमेललगायत विवरण हुने निकायहरूका प्लाटफर्ममा साइबर आक्रमणका घटना बढिरहेकाले सर्फसार्कको विवरण अपत्यारिलो नभएको साइबर सुरक्षा विज्ञ निर्मल दाहाल बताउँछन् । हामीहरूले काम गर्दा पनि गएको अक्टोबर, नोभेम्बरमा पहिलाको भन्दा धेरै वटा साइबर आक्रमणका इन्सिडेन्ट रेस्पोन्स गरेका थियौं, साइबर सुरक्षासम्बन्धी सेवा दिने क्रिप्टोजेन नेपालका प्रमुख प्रविधि अधिकृत दाहालले भने, अहिले पनि अट्याक आउने क्रम र संख्या घटेको छैन । र्यानसम अट्याकदेखि स्टिलर मावलेयर र कहिलेकाहीँ त अझै गम्भीर प्रकृतिको एपीटी अट्याकसमेत आइरहेका हुन्छन् । केही महिनाअघि मात्रै प्रधानमन्त्री तथा मन्त्रिपरिषद् कार्यालयको सचिवालयका कर्मचारीहरूको इमेल आईडी ह्याक गरी प्रधानमन्त्री पुष्पकमल दाहालको आगामी भ्रमणसम्बन्धी विवरण रहेको फाइल दुरुपयोग गरिएको थियो । उक्त फाइललाई अटो रन हुने हानिकारक डकुमेन्टसँग इम्बेड गरी परराष्ट्र मन्त्रालय, संघीय संसद्, राष्ट्रिय सूचना प्रविधि केन्द्रलगायत निकाय र त्यहाँका कर्मचारीको अफिसियल इमेलमा पठाइएको थियो । दक्षिण एसियाली देशहरूका सरकारी सूचना प्रणालीमा साइबर आक्रमण गर्ने गरेको साइडवाइन्डर एपीटी समूह संलग्न रहेको भनिएको साइबर आक्रमणका कारण संवेदनशील सूचना चोरी र सेवा प्रवाह अवरुद्ध भएको, डाटा दुरुपयोग र आर्थिक नोक्सानीसम्मको क्षति भएको भैरव टेक्नोलोजीको अध्ययन प्रतिवेदनमा उल्लेख छ ।विभिन्न निकायका कर्मचारीका इमेलमा पठाइएको अटो रन हुने फाइल खोल्दा सम्बन्धित कर्मचारीका कम्प्युटर पुनः कम्प्रोमाइज भएका थिए । साइडवाइन्डर एपीटी समूहकै बेबी एलफेन्ट नामक सहायक समूहले यसअघि नेपाली सेनाको वेबसाइटमा पनि आक्रमण गरेको भैरव टेक्नोलोजीले अघिल्लो महिला सार्वजनिक गरेको प्रतिवेदनमा भनिएको छ । गत वर्ष नेपाली कांग्रेस नेत्री तथा सांसद आरजु राणा देउवाले एक कार्यक्रममा नेपाली सुरक्षा निकायलगायतका संवेदनशील डेटाहरू विदेशीको पहुँचमा रहेको अभिव्यक्ति दिएकी थिइन् । अनलाइनमा रहेका सबैखालका वैयक्तिक विवरण चोरी हुने खतरा रहेको समेत उनले बताएकी थिइन् । एक अग्रणी दलकी शक्तिशाली नेत्रीको उक्त अभिव्यक्तिलाई साइबर सुरक्षा क्षेत्रका सरोकारवालाले गम्भीरतापूर्वक लिने गरेका छन् । सरकारी र निजी दुवै थरी सेवा प्रदायक संस्थाहरूको लापरबाही र प्रयोगकर्ताहरूमा डिजिटल साक्षरताको अभावले पनि अनलाइन खाता लिक हुने गरेको साइबर सुरक्षा विज्ञ बताउँछन् । नेपालमा साइबर सुरक्षासम्बन्धी कानुन नहुनु र कतिपय क्षेत्रले तयार पारेका निर्देशिका वा मापदण्डहरूसमेत पालना नहुँदा प्रयोगकर्ताका वैयक्तिक विवरण बेलाबखत डार्क वेबसम्म पुग्ने गरेको साइबर सुरक्षा विज्ञ दाहालको भनाइ छ । वैयक्तिक सूचना संरक्षण (डेटा प्रोटेक्सन) का लागि वैयक्तिक गोपनीयतासम्बन्धी ऐन बनाइएको भए पनि यसलाई नियमन गर्ने निश्चित निकाय वा अधिकारी नतोकिएकाले यसको प्रभावकारी पालना हुन सकेको छैन । साइबर आक्रमणका घटना पूर्ण रूपमा रोक्न त सकिँदैन । तर त्यसबाट बच्न र केही गरी आफ्ना अनलाइन एकाउन्ट कम्प्रोमाइज भइहाले कसरी सुरक्षित रहने भन्नेबारे थाहा पाउन डिजिटल साक्षरता आवश्यक पर्छ, साइबर सुरक्षाविज्ञ दाहाल भन्छन्, डिजिटल हाइजिनका लागि उपलब्ध विभिन्न टुल र टेक्नोलोजीमा लगानी गर्नुपर्ने बेला आएको छ । हाम्रा सार्वजनिक र निजी संस्थाहरूलाई साइबर सुरक्षाका मापदण्ड अनिवार्य रूपमा पालना गर्न लगाउनुपर्छ । कर्मचारीहरूलाई साइबर सुरक्षासम्बन्धी तालिम दिनुपर्छ । डिजिटल नेपाल फ्रेमवर्कअन्तर्गत डिजिटल साक्षरता अभिवृद्धी गर्न भन्दै सरकारले दातृ निकायसँग लिएको १२ करोड अमेरिकी डलर (झन्डै १६ अर्ब रुपैयाँ) बराबरको अनुदान सदुपयोग गरे मात्रै पनि धेरै प्रभाव पर्ने उनले सम्मरण गराए । अमेरिका पहिलो, भारत पाँचौं स्थानमासबैभन्दा धेरै इमेल ठेगाना लिक हुने देशमध्ये पहिलो स्थानमा संयुक्त राज्य अमेरिका, दोस्रोमा रुस, तेस्रोमा फ्रान्स, चौथोमा स्पेन र पाँचौंमा भारत छन् । सन् २०२३ मा विश्वभर कुल २९ करोड ९८ लाख अनलाइन खाता लिक भएकामा ३२ प्रतिशत इमेल आईडी अमेरिकी प्रयोगकर्ताका भएको सर्फसार्कले जनाएको छ । भारतमा कुल ५३ लाख इमेल खाता लिक भएको र प्रतिमिनेट १० जना भारतीय प्रयोगकर्ताको अनलाइन खाता दुरुपयोग भएको अध्ययनमा उल्लेख छ । सन् २०२३ मा केवल किरण क्लोदिङ नामक पोसाक उत्पादकको अनलाइन प्रणालीमार्फत १२ लाख ३२ हजार ५८० जनाको इमेल ठेगाना लिक भएको भारतीय मिडिया स्क्रोल इनको समाचारमा भनिएको छ । फर्निचर र विद्युतीय उपकरण भाडामा दिने रेन्टोमोजो नामक एपबाट पनि ११ लाख ६३ हजार १ सय ३५ जना भारतीय प्रयोगकर्ताको इमेल आईडी लिक भएको थियो ।पछिल्लो दुई दशकमा विश्वभर १६ अर्ब ७४ करोडभन्दा धेरै अनलाइन खाता ब्रिच भएको सर्फसार्कको दाबी छ । प्रयोगकर्ताले एउटै इमेल ठेगाना राखेर अनलाइनका विभिन्न प्लाटफर्ममा खाता खोल्ने भएकाले एउटै इमेल धेरै पटक ब्रिच भएको हुनसक्ने हुँदा यति ठूलो तथ्यांक आएको सर्फसार्कको स्पष्टीकरण छ । तथापि त्यसमध्ये ६ अर्ब २ करोड युनिक इमेल आईडी रहेकाले एउटै इमेल आईडी करिब ३ पटक लिक भएको र औसतमा प्रति १ सय व्यक्ति बराबर २०९ वटा इमेल आईर्डी ब्रिच हुने गरेको अध्ययनको निष्कर्ष छ ।"
पतनको संघारमा पेटीएम,"(काठमाडौं)भारतमा नगदरहित भुक्तानी र डिजिटल अर्थतन्त्रलाई नयाँ उचाइमा पुर्याएको जस पाउने गरेको मोबाइल भुक्तानी सेवा प्रदायक पेटीएम अहिले बन्द हुने संघारमा छ । अमेरिकी अर्बपति वारेन बफेटदेखि जापानको सफ्टबैंक समूहले समेत कुनै बेला औधी पत्याएर लगानी गरेको यो एप्लिकेसन अहिले प्रतिबन्धितसरह छ । भारतको सबैभन्दा ठूलो र अग्रणी डिजिटल पेमेन्ट गेटवे आखिर कसरी पतनको नजिक पुग्यो भन्ने विषय अहिले चर्चामा छ । भारतमा मोबाइल भुक्तानी सेवा र क्यूआर प्रविधिलाई सर्वसाधारणमाझ पुर्याई नगदरहित कारोबारमा बानी पार्न पेटीएमले उल्लेख्य भूमिका खेलेको थियो । बैंकमा खाता नहुनेहरूलाई समेत सहज र किफायती नदगरहित कारोबार सुविधा दिएर वित्तीय समावेशिता कायम गर्नुका साथै साना तथा मझौला उद्यमीहरूको व्यवसाय वृद्धिमा समेत पेटीएमले सघाएको थियो । अनलाइन सपिङ, महसुल भुक्तानी, ट्राभल बुकिङ, लघुकर्जाजस्ता अतिरिक्त सेवा प्रवाहमार्फत भारतको अर्थतन्त्रमा डिजिटल रूपान्तरण ल्याउन पनि पेटीएमको भूमिका रहेको स्थानीय विश्लेषक बताउँछन् । कुनै बेला यसको उन्नति र प्रभाव कतिसम्म थियो भने एकताका भारतको राष्ट्रिय तथा अन्तर्राष्ट्रिय क्रिकेट प्रतियोगिताहरूमा पेटीएम शीर्ष प्रायोजक रहने गर्थ्यो । सन् २०१९ मा पेटीएमको प्यारेन्ट कम्पनी वान ९७ कम्युनिकेसन्सले सन् २०२३ सम्मका लागि बीसीसीआईसँग ३ अर्ब २६ करोड ८० लाख भारतीय रुपैयाँ अर्थात् प्रतिखेल ३ करोड ८० लाख भारुमा राष्ट्रिय तथा अन्तर्राष्ट्रिय प्रतियोगिताका लागि शीर्ष प्रायोजकको सम्झौता नवीकरण गरेको थियो । मोबाइलमा रिचार्ज सेवा उपलब्ध गराउने सामान्य एपबाट यात्रा सुरु गरेको पेटीएम पछि वालेट हुँदै पेमेन्ट बैंकिङ प्रणालीमार्फत भारतका करिब ३५ करोड ग्राहकमाझ पुगेको थियो । सन् २०१० मा स्टार्टअपका रूपमा सुरु भएको पेटीएम एक दशकको अवधिमै २५ देखि ३० अर्ब डलरको कम्पनी बन्न सफल भयो । सन् २०२१ मा प्रारम्भिक सार्वजनिक निष्कासन (आईपीओ) जारी गर्दा कम्पनीको कुल मूल्यांकन २० अर्ब डलर घोषणा गरिएको थियो । प्रतिसेयर २ हजार ८० देखि २१ सय ५० भारुमा आईपीओ जारी गरिए पनि दोस्रो बजारमा आउनासाथ पेटीएमको सेयर मूल्य ओरालो लाग्यो । यो साता ३ सय ६० देखि ४ सय ७ भारुमा कारोबार भइरहेको छ । यसैबीच केही दिनअघि मात्रै पेटीएमका संस्थापक विजयशेखर शर्माले हरेक समस्याको समाधान सम्भव हुने र देश सेवामा आफूहरू निरन्तर लागिपर्ने भन्दै सामाजिक सञ्जाल प्लाटफर्म एक्समा पेटीएम प्रयोगकर्तालाई अथक सहयोगका लागि आभार प्रकट गरेका थिए । उता, नियामक भारतको केन्द्रीय बैंक (आरबीआई) ले भने गएको जनवरी ३१ देखि पेटीएमको पेमेन्ट्स बैंकमा प्रतिबन्ध लगाइदिएको छ । पेटीएम वालेटमा समेत ग्राहकले पैसा अपलोड गर्न सक्दैनन्, भएको पैसा भने प्रयोग गर्न मिल्छ । पेटीएमलाई नयाँ ग्राहक थप्न पूर्ण रूपमा बन्देज लगाइएको छ । आरबीआईले आउँदो मार्च १५ देखि पेटीएम पेमेन्ट्स बैंकको सञ्चालन बन्द गर्न निर्देशन नै दिइसकेको छ । त्यसयता ग्राहक संख्या घट्नुका साथै खाताबाट उल्लेख्य रकम भुक्तानी भइरहेको भनिए पनि आधिकारिक तथ्यांक सार्वजनिक भएको छैन । प्रयोगकर्ताका डाटा अनधिकृत रूपमा सरकारलाई उपलब्ध गराएको जस्ता विषयमा पेटीएम आलोचित हुँदै आएको थियो । पेमेन्ट्स बैंक बन्द गर्न निर्देशन आएपछि वान ९७ कम्युनिकेसन्सले थर्डपार्टी एप्लिकेसन प्रोभाइडरका रूपमा यूपीआईमा आधारित कारोबार जारी राख्न दिने अनुमति माग गर्दै केन्द्रीय बैंकमा निवेदन दिएको छ । सो निवेदनमा प्रतिक्रिया जनाउँदै आरबीआईले भारतको राष्ट्रिय भुक्तानी परिषद्लाई उक्त आग्रहबारे छानबिन गर्न अनुरोध गरेको छ । पेटीएमले पनि सामाजिक सञ्जाल र मिडियामा निरन्तर विज्ञापन निकाल्दै पेटीएम पेमेन्ट्सको सेवा जारी रहने र यो भुक्तानी सेवा प्रदायकका रूपमा सञ्चालन हुने व्यहोराका सन्देश प्रवाह गर्दै आएको छ । ठूल्ठूला मलदेखि खुद्रा पसल र फुटपाथमा व्यापार गर्नेले समेत दैनिक प्रयोग गर्ने प्लाटफर्म बनेको पेटीएमको ओरालो यात्रामा नियमनकारी, राजनीतिक र बजारमा बढ्दो प्रतिस्पर्धा पनि मुख्य कारण रहेको विश्लेषकहरूको धारणा छ । सन् २०१८, २०२१ र २०२३ मा पेटीएमलाई आफ्ना निर्देशनहरू पालना नगरेको भन्दै आरबीआईले गम्भीर चेतावनी दिनुका साथै कारबाही गरेको थियो । यस क्रममा आरबीआईले पेटीएममा फर्जी ग्राहक विवरण पेस गरिएको, सम्पत्ति शुद्धीकरणविरुद्धको कानुन उल्लंघन गरेको, केवाईसीलगायत बैंकिङका आधारभूत नियम पालना नगरेको जस्ता समस्या रहेको औंल्याएको थियो । यी समस्याको सम्बोधन नभएसम्म ग्राहक थप्न नपाउनेजस्ता कारबाही भोगे पनि पेटीएमले आफ्नो कार्यशैली सुधार नगरेपछि पछिल्लो अवस्था आएको आरबीआईको दाबी छ ।वालेटबाट पेमेन्ट बैंकमा सेवा विस्तार गर्दा पेटीएमले अनुमतिबेगर वालेटका ग्राहकको विवरण पेमेन्ट बैंकमा सारेर खाता खोलिदिएको आरबीआईको अध्ययनले देखाएको छ । ग्राहकको पहिचानका लागि भरिने फारम (केवाईसी) नियमपूर्वक आवश्यक प्रमाणीकरण नगरी वालेटमा खाता खोलिदिने गरेको, केवाईसीबेगर नै लाखौं ग्राहकलाई आफ्नो बैंकमा खाता खोल्न दिएको, हजारौं ग्राहकले एउटै प्यान कार्ड प्रयोग गरी धेरै वटा खाता खोलेको, कतिपय खातामा करोडौं रुपैयाँको कारोबार देखिएकाले सम्पत्ति शुद्धीकरणको आशंकासमेत गर्दै आरबीआईले पेटीएमलाई दण्डित गरेको जनाएको छ । विस्तृत प्रणाली परीक्षण तथा निर्देशन पालनासम्बन्धी प्रतिवेदनका आधारमा र बाह्य लेखापरीक्षकको सुझावअनुसार पेटीएमले पटकपटक नियम पालना नगरेको र जोखिम बढ्दो क्रममा रहेकाले कारबाहीको निर्णय गरिएको हो, आरबीआईको वक्तव्यमा भनिएको छ । पेटीएमसँग हाल ३५ करोड वालेट खाता रहे पनि करिब ३१ करोड सक्रिय नभएको र बाँकी ४ करोड खातामा रकम नभएकाले तिनलाई सम्पत्ति शुद्धीकरणका लागि गैरकानुनी कारोबारमा प्रयोग गरिएको हुन सक्ने आशंका गरिएको छ । पेटीएमको उत्थान र पतन दुवैमा भारतको अर्थराजनीतिक चलखेलसमेत अर्को महत्त्वपूर्ण कारण रहेको प्रख्यात युट्युबर ध्रुव राठीको विश्लेषण छ । मोदी सरकारले सन् २०१६ मा भारतमा अपर्झट ५ सय र १ हजारका भारु नोटहरू नचल्ने घोषणा गरेकै भोलिपल्ट पेटीएमले सबैजसो प्रमुख मिडियामा सो निर्णयलाई भारतको इतिहासकै साहसिक राजनीतिक निर्णयको संज्ञा दिँदै विज्ञापन छापेको थियो । मोदीको समर्थनमा पेटीएमले आफ्नो प्रचार गर्नुमा भाजपाको सहयोग रहेको आकलन गरिएको थियो । नोटबन्दीले पेटीएमको बजार विस्तारमा महत्त्वपूर्ण भूमिका खेलेको थियो । त्यसयता बारम्बार राष्ट्रवाद र आर्थिक विकासको नारा उछाल्ने गरेका पेटीएम संस्थापक शर्मा ज्याक माको चिनियाँ कम्पनी एन्ट ग्रुपबाट झन्डै २५ प्रतिशत सेयर लगानी लिएको सार्वजनिक भएपछि विवादमा परेका थिए । भारतचीन सीमा विवाद र आर्थिक द्वन्द्वका कारण आलोचकहरूको निसानामा पर्ने गरेका उनले सन् २०२३ को अन्त्यसम्म आफ्नो कम्पनीमा चिनियाँ लगानीलाई झन्डै १० प्रतिशतमा झारे । तथापि उनी र पेटीएमप्रतिको विश्वसनीयता खस्किँदै गएको र यो पुनः प्राप्त गर्नु चुनौतीपूर्ण रहेको राठी आफ्नो एक्स्प्लेनर भिडियोमा बताउँछन् । दक्षिण एसियाकै अगुवा र उदाहरणीय स्टार्टअप मानिने पेटीएमको यो संकटले उदीयमान फिनटेक क्षेत्रमा रहेको जोखिमको पक्षलाई भने उजागर गरिदिएको छ । स्टार्टअपका रूपमा सुरु भएर युनिकर्न बनेका भारतपे, बाइजुज, ओयोजस्ता कम्पनी पनि असफल हुनुले विश्वकै आकर्षक उपभोक्ता बजार मानिने भारतमा स्टार्टअपहरूको स्थिति सोचेजस्तो नभएको प्रस्ट हुने भारतीय मूलकी पत्रकार मितली मुखर्जीको विश्लेषण छ । एक रिपोर्टका अनुसार सन् २०२३ मा मात्रै भारतमा झन्डै २४ सय स्टार्टअप औपचारिक रूपमै असफल भएका थिए । आफ्नो क्षेत्रको जायन्ट मानिने पेटीएमसमेत अस्तित्व जोगाउन कसरत गरिरहेको पछिल्लो घटनाले स्टार्टअपहरूलाई नवीनतम सोचसँगै आर्थिक नियम र अनुशासनमा ध्यान दिन उत्तिकै जरुरी छ भन्ने पुनः पुष्टि गरिदिएको छ । एजेन्सीको सहयोगमा"
विमानस्थलमा जग्गा प्राप्ति नहुँदै धावनमार्ग विस्तार !,"(जुम्ला) जग्गा प्राप्ति नहुँदै जुम्ला विमानस्थलको रनवे बढाउन बजेट आएपछि कार्यान्वयन गर्न समस्या परेको छ । रनवे बढाउन भन्दै गत भदौमै ४ करोड ४२ लाख रुपैयाँ आइसकेको थियो । तर रनवे बढाउन जग्गा प्राप्ति भइनसकेकाले बजेट कार्यान्वयन गर्न कठिन परेको नेपाल नागरिक उड्डयन प्राधिकरण जुम्लाका प्रमुख सन्तोष अधिकारीले बताए । रनवे बढाउनका लागि बजेट आए पनि जग्गा छैन । त्यही भएर बजेट खर्च गर्न सकिरहेको अवस्था छैन । जग्गा प्राप्त भएपछि मात्र बजेट कार्यान्वयन गर्न सकिने देखिन्छ, अधिकारीले भने । ६७० मिटर लम्बाइको विमानस्थललाई १०५० मिटरमा विस्तार गर्न १८ हजार ३ सय ८० रोपनी जग्गा आवश्यक भए पनि अहिलेसम्म प्राप्त भइसकेको छैन । जग्गाको मुआब्जाका लागि बजेट आउन नसकेकोले प्रक्रिया नै अघि बढ्न सकेको छैन, कार्यालय प्रमुख अधिकारीले भने । मुआब्जा र रनवे विस्तारका लागि ५० करोडभन्दा बढी खर्च लाग्ने अनुमान छ । त्यहीअनुसार बजेट यकिन गरेर सम्बधित निकायमा पठाउने तयारी भइरहेको नागरिक उड्डयन कार्यालय जुम्लाले जनाएको छ । रनवे विस्तारका लागि आएको बजेट खर्च गर्न नसकिने अवस्था देखिएपछि मंगलबार प्रमुख जिल्ला अधिकारी जयकुमार घिमिरेको अध्यक्षतामा बैठक बसेर विमानस्थल विस्तार गर्न आवश्यक जग्गाको मुआब्जाका लागि चाहिने रकम यकिन गरी सम्बन्धित निकायमा पठाउने निर्णय गरिएको छ । प्रमुख जिल्ला अधिकारी घिमिरेसहित चन्दननाथ नगरपालिका प्रमुख राजुसिंह कठायत, नागरिक समाजका राजबहादुर महत, जिल्लास्थित सुरक्षा प्रमुख, वडाध्यक्ष, नापी र मालपोत कार्यालयका प्रतिनिधि, पत्रकारलगायत उपस्थित बैठकले जिल्ला प्रशासनमार्फत पर्यटन मन्त्रालय र नागरिक उड्डयन प्राधिकरणमा पत्र पठाउने निर्णय गरेको छ । जुम्लाबाट प्रतिनिधित्व गर्ने सांसदले काम गर्दै गर्नुस् बजेट पठाउँछौं भन्ने आश्वासन दिइरहेका छन्, कार्यालय प्रमुख अधिकारीले भने, दुवै कामका लागि आवश्यक बजेट नआउँदासम्म विमानस्थल विस्तार अघि बढ्न सक्दैन । तत्काल बजेट विनियोजन भएको खण्डमा दुई महिनाभित्रै सबै प्रक्रिया अघि बढाइनेछ ।जग्गाको मुआब्जा पाउने भन्दै स्थानीय किसानहरूले धमाधम स्याउ बगैंचा थप्दै खेती विस्तार गरिरहेकाले महँगो पर्न जाने अनुमानसमेत गरिएको छ । बैठकले रनवे तथा एप्रोन विस्तारका लागि विनियोजित रकम प्राप्ति नहुँदासम्म प्रयोगमा नआउने भएकाले यो रकम मुआब्जाको प्रयोगमा ल्याउन सकिने व्यवस्था गर्न आग्रहसमेत गर्ने गरेको छ । कर्णाली प्रदेश राजधानी सुर्खेतबाट जुम्ला उडान हुन नसकेको र फागुन १४ मा दशकपछि सरकारी जहाजले पहिलो उडान भरेकोले उडानलाई नियमित गर्न आग्रह गर्ने पनि निर्णय भएको छ । जुम्लाबाट प्रतिनिधित्व गर्ने सांसदले जग्गाको मुआब्जा नभई रनवे विस्तारका लागि वकालत गरिरहेको भन्दै स्थानीयले आक्रोश व्यक्त गरेका छन् । तत्काल जग्गा प्राप्ति गरेर रनवे बढाएर ठूला जहाज बसाल्न मिल्ने गरेर प्रक्रिया थाल्नसमेत उनीहरूको माग छ । जुम्ला विमानस्थलमा फ्युल सेन्टर स्थापना गरेर आन्तरिक उडान चल्ने गरेर पहल गर्न उनीहरूको आग्रह छ ।"
बीवाईडीको 'नेपाली अब युरो कपमा' योजना,काठमाडौं (कास) बीवाईडीको आधिकारिक विक्रेता साइमेक्स इन्कले यूईएफए (युनियन अफ युरोपियन फुटबल एसोसिएसन) युरो २०२४ को अवसर पारेर नेपाली अब युरो कपमा योजना सार्वजनिक गरेको छ । योजनाअन्तर्गत बीवाईडीका फुटबलप्रेमी ग्राहकले जर्मनीमा गई प्रत्यक्ष रूपमा यूईएफए युरो २०२४ का खेल हेर्न पाइने भएको छ । साइमेक्स इन्कका अनुसार ११ जना भाग्यशाली विजेताले यूईएफए यूरो २०२४ मा गई फुटबल खेलको प्रत्यक्ष मनोरञ्जन लिने अवसर पाउनेछन् । यूईएफए युरो २०२४ को ईमोबिलिटी पार्टनर बीवाईडी रहेको कम्पनीले जनाएको छ । यूईएफए युरो २०२४ जुन १४ देखि जुलाई १४ सम्म जर्मनीमा हुँदै छ ।
ग्राहकको डिजिटल यात्रा सरल पार्दै 'एनसेल एप',काठमाडौं (कास) एनसेलले आफ्नो एनसेल एप अझै परिस्कृत गरी थप ग्राहकमैत्री बनाएको छ । अब ग्राहकले थप विविध जानकारीमा सजिलै पहुँच पाउने भएका छन् । एनसेलले हालै मात्र आफ्नो यो सेल्फ केयर एपको नयाँ भर्सन सञ्चालनमा ल्याएको छ । ग्राहक अनुभव अभिवृद्धि गर्ने र ग्राहकको डिजिटल यात्रा सहज बनाउन सहयोग पुर्याउने कम्पनीको प्रतिबद्धताबमोजिम नेपाली बजारमा नै उपलब्ध स्थानीय सूचना प्रविधि प्रतिभामार्फत एपलाई अपडेट गरिएको कम्पनीले जनाएको छ । ग्राहकले सहजै गुगल प्ले स्टोर र एप स्टोरबाट एनसेल एप डाउनलोड वा अपडेट गर्न सक्नेछन् । मुख्य मेनुमा सहजै पुग्न सकिनेलगायतका विशेषताका कारणले गर्दा यो भर्सन प्रयोग गर्न सजिलो रहेको कम्पनीको दाबी छ । छोटा वा लामो अवधिका लागि रोमिङसहित विदेश भ्रमणमा रहेका ग्राहकका लागि पनि यो एप एकदमै सहयोगी हुने कम्पनीले जनाएको छ ।
पशुपति क्याम्पसमा ग्लोबल आईएमईको एक्सटेन्सन,"काठमाडौं (कास) ग्लोबल आईएमई बैंकले चाबहिलस्थित पशुपति बहुमुखी क्याम्पसमा नयाँ एक्सटेन्सन काउन्टर सञ्चालनमा ल्याएको छ । सेवाग्राहीको बढ्दो चाप र आवश्यकतालाई दृष्टिगत गरी बैंकले नयाँ एक्सटेन्सन काउन्टर सञ्चालनमा ल्याइएको हो । यो काउन्टर सञ्चालनमा आएसँगै बैंकका एक्सटेन्सन तथा राजस्व संकलन काउन्टरहरूको संख्या ६५ पुगेको छ । नयाँ एक्सटेन्सन काउन्टरबाट निक्षेप संकलन गर्ने, नगद भुक्तानी गर्ने, मोबाइल तथा अनलाइन बैंकिङ सेवा दिने, रेमिट्यान्सको सुविधा प्रदान गर्नेलगायत सबै किसिमका साधारण बैंकिङ सेवा उपलब्ध हुनेछन् । बैंकको देशभर ३५५ शाखा कार्यालय, ३७८ एटीएम, २७५ शाखारहित बैंकिङ सेवा, ६५ एक्सटेन्सन तथा राजस्व संकलन काउन्टर तथा ३ वटा वैदेशिक प्रतिनिधि कार्यालय छन् ।"
पोखरीबजारमा राष्ट्रिय वाणिज्य बैंकको नयाँ शाखा,काठमाडौं (कास) राष्ट्रिय वाणिज्य बैंकको नयाँ शाखा संखुवासभास्थित पोखरीबजारमा सञ्चालनमा आएको छ । सर्वोच्च अदालतका न्यायाधीश हरिप्रसाद फुयाँलले आइतबार बैंकको २८७ औं शाखा उद्घाटन गरे । बैंकहरूले आम जनताप्रति संवेदनशील भई आधुनिक बैंकिङ सेवा प्रवाह गर्नुपर्ने र ग्राहकले पनि बैंकिङ अनुशासनभित्र रही बैंकिङ कारोबार गर्नुपर्ने न्यायाधीश फुयाँलले बताए । बैंकले आम नागरिकमा वित्तीय पहुँच विस्तार गरिरहेको बताउँदै बैंकको वर्तमान अवस्थाबारे बैंकका प्रमुख कार्यकारी अधिकृत किरणकुमार श्रेष्ठले प्रकाश पारे ।
प्रभु महालक्ष्मी लाइफको सीईओमा प्रसाईं,काठमाडौं (कास) प्रभु महालक्ष्मी लाइफ इन्स्योरेन्स लिमिटेडको प्रमुख कार्यकारी अधिकृत (सीईओ) मा सन्तोष प्रसाईं नियुक्त भएका छन् । इन्स्योरेन्सको सञ्चालक समिति बैठकले शुक्रबार प्रसाईंलाई प्रमुख कार्यकारी अधिकृत नियुक्त गरेको हो । नेपाल बिमा प्राधिकरण (साविकको बिमा समिति) बाट बिमा क्षेत्रमा प्रवेश गरेका प्रसाईं बिमा क्षेत्रमा अनुभवी व्यक्तिका रूपमा चिनिन्छन् । प्रसाईंसँग नेपाल लाइफ इन्स्योरेन्स कम्पनी लिमिटेड र प्रभु लाइफ इन्स्योरेन्स लिमिटेडको प्रमुख कार्यकारी अधिकृतका रूपमा नेतृत्व गरेको अनुभव छ । उनी साविकको प्रभु लाइफ इन्स्योरेन्स लिमिटेड र महालक्ष्मी लाइफ इन्स्योरेन्स लिमिटेडबीच मर्जरपछि बनेको प्रभु महालक्ष्मी लाइफमा वरिष्ठ नायब प्रमुख कार्यकारी अधिकृत थिए । प्रसाईं चार्टर्ड एकाउन्टेन्टसमेत हुन् ।
फनलाई एएफएको सदस्यता,"काठमाडौं (कास) फिनटेक अलायन्स नेपाल (फन) ले एसिया फिनटेक अलायन्स (एएफए) को सदस्यता पाएको छ । नेपालमा फिनटेक इनोभेसन र डिजिटल वित्तीय समावेशीकरणका लागि नेतृत्वदायी भूमिका निर्वाह गर्दै आएको फिनटेक अलायन्स नेपालले सदस्यता पाएको हो । एसिया फिनटेक अलायन्सको नेटवर्कभित्र एसियाभरका प्रख्यात फिनटेक एसोसिएसनसँग एउटै मञ्चबाट हातेमालो गर्दै सहकार्य गर्नेछ । यो साझेदारीले नेपाली फिनटेक कम्पनी र यो क्षेत्रमा आबद्ध प्रोफेसनल व्यक्तिहरूको एसिया प्रशान्त क्षेत्रका फिनटेक संघ संस्थाहरूसँग सहकार्य र साझेदारी बढाउन, उत्कृष्ट अभ्यास साझेदारी गर्न र सामूहिक वृद्धिलाई अगाडि बढाउन सहज हुने जनाएको छ । एसिया फिनटेक गठबन्धनले सिंगापुर, दक्षिण कोरिया, जापान, फिलिपिन्स, ताइवान, इन्डोनेसिया, हङकङ, मलेसिया, थाइल्यान्ड, मंगोलिया र अहिले नेपालजस्ता प्रमुख बजारबाट फिनटेक एसोसिएसनहरूको विविध समूहलाई एकसाथ ल्याउनेछ । यो सहकार्यले नेपालको फिनटेक इकोसिस्टमको विकासलाई गति दिँदै क्षेत्रभरका अन्तरदृष्टि र विशेषज्ञताको लाभ उठाउने राम्रो अवसरहरू पाइने फनले जनाएको छ ।"
भीमकुमारीको पर्खाइ,"(काठमाडौं)पाँच महिनाअघि रुसी सेनामा भर्ती भएदेखि श्रीमान् लालबहादुर बुढासँग भीमकुमारीको नियमित सम्पर्क थिएन । आक्कलझुक्कल दोहोरो संवाद हुन्थ्यो । तर यस्तो संवादमा पनि नेटवर्कको कमजोरीले प्रस्ट कुरा हुन पाउँदैनथ्यो । कुनै महत्त्वपूर्ण सन्देश दिन परे लालबहादुर भ्वाइस म्यासेज छोड्थे । तिलोत्तम नगरपालिका९, रूपन्देहीका भीमकुमारी यसैमा चित्त बुझाउँथिन् । गत पुस २८ गते भीमकुमारीको मोबाइलमा २० सेकेन्डको एउटा भ्वाइस म्यासेज आयो, नचिनेको नम्बरबाट । त्यो म्यासेज पनि लालबहादुरले नै पठाएका रहेछन् । हामी सालाभेना एकै ठाउँमा छौं । तालिमका लागि एकदुई महिना युक्रेन जाँदै छौं । सबै नआत्तिकन बस्नु, म्यासेजमा थप भनिएको थियो, यो कमान्डरको मोबाइल हो । यसमा कल नगर्नु । कमान्डरले आफ्नो मोबाइलबाट परिवारलाई म्यासेज गर्न लगाएको हो । यो सन्देशपछि भीमकुमारीको श्रीमान्सँगको सम्पर्क पूरै टुट्यो । भीमकुमारीलाई श्रीमान्को मात्रै चिन्ता थिएन । सँगै रहेका कान्छा भाइ नेत्रकुमार घर्तीको पनि चिन्ता थियो । किनकि उनी पनि सम्पर्कमा थिएनन् । चार वर्षदेखि टापु देश सेसेल्समा काम गर्दै आएका लालबहादुर गत भदौमा तीनमहिने बिदामा नेपाल आएका थिए । त्यही बेला उनी दलालले देखाएको धेरै कमाउने प्रलोभनमा फसे । लाल र नेत्रले सामूहिक रूपमा एजेन्टलाई २१ लाख बुझाएर कात्तिक ३ मा उडे । मासिक तीन लाख कमाइ हुने आशा बोकेर रुस पुगेका लालबहादुरको त्यसपछि दुःखको यात्रा सुरु भयो । उनको दुःखसँगै चार छोराछोरी र भीमकुमारीको छटपटी पनि सुरु भयो । भीमकुमारीले सुनाइन्, मलाई त रुसबारे केही थाहा थिएन । पछि छोरीले भनेपछि पो त्यहाँ निकै खतरा रहेछ भन्ने थाहा पाएँ ।मंसिर दोस्रो सातादेखि रुसी सेनामा भर्ती भएका नेपालीको मृत्युका समाचारहरू आउन थालेपछि भने भीमकुमारीको मनमा चिसो पस्यो । त्यसपछि छोरी रातभरि नसुती युक्रेनमा भइरहेको युद्धको भिडियोहरू हेर्न थालिछ । डरले रुँदिरहिछ । बिहान छोरीका आँखा हेर्दा त सधैं सुन्निएको हुन्थ्यो, उनले भनिन्, यस्तो होला भनेर थाहा भएको भए किन पठाउँथ्यौं र ? हामी बरु भोकै बस्थ्यौं । माघको पहिलो सातातिर भीमकुमारीले लालबहादुरसँगै रहेका एक नेपाली कमान्डरले दिएको खबरबाट श्रीमान् युद्धमा खटिएको थाहा पाइन् । ती कमान्डरले लालबहादुर र नेत्रबहादुरसहित ४८ जनाको टोली माघ ४ गते युक्रेनको युद्धग्रस्त डनवास क्षेत्रमा गएका थिए । भीमकुमारीले पाएको खबर यति मात्रै थिएन । हामीलाई लडाइँ लड्न डिसेम्बर १४ मा नै युक्रेनको दोनेत्स्क सहरमा ल्याएर राखिएको थियो । यो ठाउँबाट चार किलोमिटरको दूरीमा युक्रेनी सेनाको ब्यारेक थियो । लङ रेन्जको फायर यहीँबाट हुन्थ्यो, उनले भीमकुमारी र आफन्तलाई भने, नजिकबाट लड्न हामीलाई जनवरीको १७ मा मुभ गराएको थियो । ६ किलोमिटरको पानीको पाइपबाट युक्रेनी सेनाको ब्यारेक आक्रमण गर्न गयौं । वार एरियामा सिधै जान सक्ने अवस्था थिएन । उनीहरू (युक्रेनी) डिफेन्समा थिए । जमिनमुनि पाइप बिछ्याइएको थियो । यो बेलारुसबाट ल्याइएको थियो । हामी त्यही पाइपभित्र छिरेर गयौं । पानी छातीसम्म आउँथ्यो । रातभर पाइपभित्र नै बस्यौं । ब्यारेकको मुखमा पुगेपछि बिहान ६ बजे पाइप फुटाएर रुसी सेना एकपछि अर्को निस्कन थाल्यौं । बाहिर निस्केर फाइरिङ सुरु भयो । लगत्तै लालबहादुरको मृत्यु भयो ।कमान्डरले लालबहादुरसहित ५ जना मारिएको र चार जना बेपत्ता भएको खबर भीमकुमारीका आफन्तलाई सुनाए । कान्तिपुरको सम्पर्कमा आएका ती नेपाली कमान्डरले युद्ध क्षेत्रको कुनै पनि घटनाको जानकारी रुसी सरकारले नदिने भएकाले साथीभाइको कुरालाई नै पत्याउनुपर्ने बाध्यता रहेको बताए । आधिकारिक सूचना रुसी सरकारबाट तुरुन्तै आउँदैन । रुसी सरकारले मृत्यु प्रमाणपत्र जारी नगरेसम्म नेपाल सरकारले बोल्दैन, उनले भने, भोलि मेरो मृत्यु भयो भने पनि साथीहरूले नै बताउने हो । ती नेपाली कमान्डरका अनुसार लालबहादुरसहित पाँच जनाको मृतकका परिवारलाई नै सम्पर्क गरी दाहसंस्कार गर्न जानकारी दिइसकिएको छ । नेत्रबहादुर, काठमाडौंका शुक्रबहादुर तामाङ, जाजरकोटका नवीन शाही, दैलखका प्रेमबहादुर थापा, बैतडीका मनोजसिंह भाट, सिन्धुलीका कमल थापा, खोटाङका विनोद राई र प्रकाश गुरुङ सम्पर्कमा छैनन् । ती कमान्डरका अनुसार नेपाली टोलीमा रहेका ४८ जनामध्ये १४ जना विभिन्न अस्पतालमा उपचाररत छन् । घाइते हुनेमा नरबहादुर पुन, धुव्र घर्तीमगर, दिनेश घले, शेषआङ लावती लिम्बू, कुलबहादुर कुँवर, उपेन्द्र्र खड्का, नानीराम सुनुवार, मीनध्वज शेर्पा, सुरेश विष्ट, सानु सुनुवार, भूपेन्द्र लामा, हेमन्त गुरुङ, राजु घर्ती र दिनेश राई छन् । भीमकुमारीले भने आफन्तले सुनाएको युद्ध क्षेत्रको खबर पत्याउन सकिनन् । त्यसपछि आफैंले कमान्डरसँग कुरा गरिन् । कमान्डरले युद्ध क्षेत्र र लालबहादुरको पछिल्लो अवस्थाबारे बताए । कमान्डरले उही कुरा दोहोर्याए, लालबहादुरसहित ५ जनाको मृत्यु भयो र ९ जना सम्पर्कमा छैनन् । जे पनि भएको हुन सक्छ । सुरुमा त भीमकुमारीले कमान्डरको कुरा पत्याइनन् । तर, त्यो खबर सही हो होइन भनेर बताइदिने कोही थिएनन् । उनी ज्वाइँ गम्भीरसिंह लामालाई लिएर थप खबर बुझ्न काठमाडौं आइन् । गत मंगलबार त्रिपुरेश्वरस्थित कन्सुलर विभागमा भेटिएकी उनले कान्तिपुरसँग भनिन्, पत्याउने आधार केही छैन । खालि साथीले दिएको खबर मात्रै छ । लालबहादुरबारे कन्सुलर विभागसँग पनि कुनै सूचना छैन । जबसम्म नेपाली दूतावास र रुसी सरकारबाट आधिकारिक जवाफ आउँदैन, हामीले पनि आधिकारिक जवाफ दिन सक्ने अवस्था हुँदैन, कन्सुलर विभागका कर्मचारीले जवाफ दिए । भीमकुमारी प्रतिक्रियाविहीन बनिन् । विभागमा बेपत्तासम्बन्धी पहिला नै निवेदन दिइसकेकाले अर्को निवेदन नदिई उनीहरू फर्के ।"
सालिनको हत्या कि आत्महत्या ?,"(चितवन)गत शनिबार दस बजेतिरको कुरा हो रत्ननगर नगरपालिका१० स्थित एकता शिशु निकेतन बोर्डिङ स्कुलको छात्रावासमा बसेर ८ कक्षा पढ्दै आएकी १४ वर्षीय सालिन पोखरेल झुन्डिएको अवस्थामा मृत फेला परेको खबर जिल्ला प्रहरीमा पुग्यो । यो घटनामा सालिनको मृत्यु आत्महत्या नभएर बलात्कारपछि हत्या गरेर झुन्ड्याइएको हो भन्ने परिवारको दाबीपछि घटना झनै गम्भीर मात्रै बनेको छैन, यसबारे अनेकन शंका र आशंका पनि उब्जिन सुरु भएको छ । चितवन जिल्ला प्रहरी कार्यालयका प्रवक्ता रहेका डीएसपी श्रीराम भण्डारीले भने प्रहरीले गहन अनुसन्धान थालिसकेको बताए । उनले भने, होस्टेल कोठाको पंखामा झुन्डिएको अवस्थामा शव भेटिएको हो । हामीले सुसाइट नोट पनि बरामद गरेका छौं । मोबाइल पनि नियन्त्रणमा लिएका छौं । हामीले नांगो आँखाले हेर्दा देखिने सबै कुरा मुचुल्कामा उठाएका छौं ।प्रहरीका अनुसार सालिन मृत फेला परेको कोठामा पाँच जना छात्रा सँगै बस्थे । घटनापछि प्रहरीले उनीहरूसँग पनि सोधपुछ गरेको छ । त्यस दिन खाना खाने बेला हुँदा सालिन जुत्ता धुँदै गरेको र पछि खाना खान आउँछु भनेकी रहिछन् । हामीले सीसीटीभी फुटेज हेरेका छौं । खाना खाएर यताबाट साथीहरू जाँदा बस्ने कोठाको ढोका खोल्न नसकेको देखिन्छ । पछि शिक्षक पनि आएर जोड गरेर ढोका खोलेको देखिन्छ । प्रहरीलाई विद्यालयबाटै खबर भएको हो, डीएसपी भण्डारीले भने । उनले सालिनका साथमा भेटिएको सुसाइट नोटमा बाबाआमालाई सरी भन्ने उल्लेख गरिएको पनि बताए । प्रहरीले गम्भीर अनुसन्धान जारी रहेको बताए पनि मृतकका परिवारका सदस्यहरू विश्वस्त छैनन् । उनीहरूले यो घटना आत्महत्या नभएर हत्या भएको दाबी मात्रै गरेका छैनन्, घटनाको विषयमा सत्यतथ्य पत्ता लगाएर न्याय दिन माग गर्दै न्याय नपाउँदासम्म सद्गत नगर्ने अडान पनि राखेका छन् । मृतकका बुबा ललित पोखरेलले भने, हामीलाई आएको प्रारम्भिक विवरणलाई आधार मान्दा उनको मृत्यु स्वाभाविक छैन । बलात्कारपछि हत्या भएको हो भन्ने हामीलाई लाग्छ ।गोरखा घर भए पनि उनी रत्ननगर१५ माधवपुर मामा घरमा रहँदै आएकी थिइन् । बाबुआमाको सम्बन्धविच्छेदपछि उनको संरक्षकत्वमा आमा रहेकी थिइन् । परिवारका अनुसार सालिन साढे तीन वर्षकी हुँदा आमाबाबुको सम्बन्धविच्छेद भएको थियो । घटनापछि वैदेशिक रोजगारीमा दुबई रहेकी आमा नेपाल फर्केकी छन् । काठमाडौंमा रहेका बाबु ललितले कान्तिपुरसँगको टेलिफोन कुराकानीमा सम्बन्धविच्छेद भए पनि छोरीको पढाइ खर्च दुवै मिलेर बेहोरिरहेको बताए । तीनतले भवन रहेको स्कुलको तेस्रो तलामा छात्रावासमा बसेर सालिन दुई वर्षयता पढ्दै आएकी थिइन् । विद्यालय प्रशासनका अनुसार छात्रावासमा पाँच जना छात्रा र २६ जना छात्रहरू अलगअलग बस्दै आएका थिए । प्रशासनले छात्र र छात्राहरूको छात्रावासको बीचमा च्यानलगेट रहेको बताएको छ । घटनाको तीन दिनपछि अर्थात् गत मंगलबार प्रहरीले विद्यालयका प्रधानाध्यापक बालहरि देवकोटा, सहायक प्रअ कमल शर्मा पौडेल र होस्टेल इन्चार्ज किरणबहादुर अधिकारीलाई नियन्त्रणमा लिएको छ । उनीहरूलाई अदालतले सात दिन हिरासतमा राखेर अनुसन्धान गर्ने म्याद दिएको छ । मृतक परिवारले प्रहरीले अनुसन्धान गर्न ढिलाइ गरेको भन्दै आशंका गरिरहेका छन् । मृतकका बाबु ललितले सुनाए, उहाँहरूलाई नियन्त्रणमा लिन पनि प्रहरीले निकै आनाकानी गर्यो । हामीले यो घटनामा न्याय पाइँदैन भन्ने लागेर पनि भरतपुरमा पोस्टमार्टम गरेनौं । काठमाडौं ल्याएर पोस्टमार्टम गर्यौं । तर न्याय नपाउँदासम्म सद्गत गर्दैनौं । प्रहरीले सुरुमा किटानी जाहेरीभन्दा पनि ज्यान मुद्दामा मात्रै उजुरी ल्याउन भनेपछि प्रहरी र मृतक परिवारबीच संशय सुरु भएको देखिन्छ । डीएसपी भण्डारीले भने, घटनाको खुला अनुसन्धान गर्ने उद्देश्यले सुरुमै किटानी जाहेरी नदिए पनि हुन्छ, अनुसन्धानको उजुरी दिएपछि छानबिन गर्दा जे देखिन्छ, त्यसैका आधारमा किटानी जारी दिएर मुद्दा चलाउने गरिएको पनि छ । हामीले त्यही भनेका हौं । उजुरी नै लिन नचाहेको हैन । बाबु ललितले मंगलबार सालिनको शव बुझेर काठमाडौंमा बुधबार पोस्टमार्टम गरेको बताए । प्रहरीले भने पोस्टमार्टम भएको जानकारी आए पनि रिपोर्ट प्राप्त भइनसकेको बतायो । घटनापछि विद्यालय बन्द रहेको थियो । शुक्रबारदेखि कक्षा ८ देखि १२ सम्मको पढाइ सुरु भए पनि आठ कक्षाभन्दा मुनिको पढाइ सुचारु भएको छैन । विद्यालयको शिक्षकअभिभावक संघका सदस्य मोहन पाण्डेले भने, यसबारेमा अनेक कुराहरू आएका छन् । सबै कुरा निवारण हुने गरेर सत्यतथ्य आउनुपर्दछ । चाँडोभन्दा चाँडो यो विषय न्यायपूर्ण तरिकाले टुंगिनुपर्दछ ।"
ब्युँतियो नेपालको फाइनलमा पुग्ने आशा,"(काठमाडौं)नेपालले शुक्रबार नामिबियाविरुद्ध यस्तो विजय हात पारेको छ, जसले घरेलु टोलीलाई ट्वान्टी २० अन्तर्राष्ट्रिय त्रिकोणात्मक क्रिकेट शृंखलाको फाइनलमा पुर्याउन सक्छ । जबकि प्रतियोगितामा नेपालको यो पहिलो विजय हो । पहिलो दुई खेलमा क्रमशः नामिबिया र नेदरल्यान्ड्ससँग पराजित भएपछि नेपालको फाइनल पुग्ने सम्भावना कमजोर बन्दै गएको थियो । तर नामिबियासँगको जितपछि नेपाल एकाएक फाइनलको हकदार बनेको छ । नेपालले शनिबार नेदरल्यान्ड्सको सामना गर्नेछ । त्यसमा विजय हात पारे नेपालको फाइनल पुग्ने सम्भावना झनै बलियो हुनेछ ।करण केसीले अन्तिम ओभरमा ८ रनमात्र दिएपछि नेपालले नामिबियालाई ३ रनले पराजित गरेको थियो । अन्तिम ओभरमा विजयका लागि नामिबियालाई १२ रन चाहिने अवस्थामा करणले ८ रन मात्र दिएका थिए । आफ्नो अघिल्लो ३ ओभरमा ४१ रन खर्चेका करणले जोखिमपूर्ण अन्तिम ओभर लिएर सानदार बलिङ गरेका थिए । अन्तिम ओभरमा नामिबियाले जोडेको ८ रनमध्ये अन्तिम बलको चौका पनि थियो । १ सय ८१ रनको विजय लक्ष्य लिएर आएको नामिबिया १७७७ को स्कोरमा रोकिएको थियो । मैले फसाएको खेल मैले नै निकाल्नुपर्छ भन्ने थियो, त्यही भएर रोहित (कप्तान) सँग म नै अन्तिम ओभर फाल्छु भनेर भनेको थिएँ, करणले भने, यसमा म आत्मविश्वासी पनि थिएँ । कप्तानले पनि मलाई सहयोग गरे । योर्कर अथवा स्लो बल फाल्यो भने खेल निकाल्न सकिन्छ भन्ने थियो । मैले त्यहीअनुसार बलिङ गरे । नेपालले करणसहित सबै ५ तीव्र बलर खेलाएर नामिबियालाई रोक्न सकेको थियो । नेपालले अन्तिम दुई ओभर पेनाल्टी ओभर खेप्नुपरेको थियो । निर्धारित समयअनुसार बलिङ पूरा नगरेका कारण नेपाललाई पेनाल्टी ओभर लगाइएको थियो । जसका कारण नेपालले ३० यार्ड सर्कलबाहिर ४ फिल्डर मात्र राख्न पाएको थियो । तर १९ औं ओभरमा अविनाशले ११ रन मात्र दिए भने त्यसपछि करणले कसिलो बलिङ गरी नेपाललाई जिताए । नामिबियाले १४ ओभरमा १ सय १० रन मात्र बनाउन सकेको थियो । नेपालको नियन्त्रणमा रहेको खेलमा जान फ्रिलिन्क र कप्तान जेजे स्मिटले १५ औं ओभरमा करणलाई ३ छक्कासहित २३ रन प्रहार गरेपछि नामिबियालाई खेलमा फर्काएका थिए ।खेल नामिबियाको पक्षमा मोडिएको समयमा दीपेन्द्रसिंह ऐरीले १६ औं ओभरमा २ रन मात्र दिएर स्मिट र जान निकोलस लफ्टी इटनलाई लगातार बलमा आउट गरेका थिए । ओभरको पहिलो बलमा दीपेन्द्रले स्मिटलाई लङ अफमा अनिल शाहबाट क्याच गराए भने अर्को बलमा लफ्टी इटनलाई आउट गरे । नेपालविरुद्धको अघिल्लो खेलमा ३३ बलमा शतक बनाएर विश्व कीर्तिमान बनाएका लफ्टी इटनले मिडविकेटमा वैकल्पिक फिल्डर सन्दीप जोरालाई क्याच दिन पुगेका थिए । त्यसको अर्को ओभरमा अविनाश बोहराले जान फ्राइलिन्कलाई आउट गरेपछि नेपाल खेलमा फर्किएको थियो । अविनाशले १७ औं ओभरमा ५ रन मात्र दिएका थिए । नामिबियाका नियमित कप्तान जेर्हाड इरासमस चोटका कारण फर्किसकेका अवस्थामा टोलीको नेतृत्व गरिरहेका स्मिटले २६ बल खेली ६ चौका र २ छक्का प्रहार गरी ५० रन बनाए । फ्राइलिन्कले २९ बलमा १ चौका र २ छक्कासहित ३७, जेपी कोट्जेले २२ बल खेली ४ चौकासहित २५ र जेन ग्रिनले १३ बल खेली ४ चौकासहित अविजित २३ रन बनाए ।दीपेन्द्रले ४ ओभरमा २९, सोमपालले ४ ओभरमा ३४ र करणले ४ ओभरमा ४९ रन खर्चेर २२ विकेट लिए । अविनाश बोहराले ४ ओभरमा ३२ रन खर्चेर १ विकेट लिए ।त्रिवि क्रिकेट मैदान कीर्तिपुरमा यसअघि टस हारेपछि ब्याटिङको निम्तो पाएको नेपालले निर्धारित २० ओभरमा ८ विकेट गुमाई १ सय ८० रन बनाएको थियो । कुशल मल्लले अविजित ५५ रन बनाए । उनले कुल ३७ बल खेल्दै १ चौका र ४ छक्का प्रहार गरे । ३० बलमा अर्धशतक पूरा गरेका कुशलले आरिफ शेखसँग पाँचौं विकेटमा ५५ बलमा ८५ रनको साझेदारी गरे । प्रतियोगितामा पहिलो खेल खेलिरहेका आरिफले २४ बल खेली ४ चौका प्रहार गर्दै ३१ रन बनाए ।नेपालको सुरुआत राम्रो हुन सकेन । आसिफ शेख १ रन मात्र बनाई बेन सिकोन्गोको बलमा बोल्ड भए । रोहित पौडेलले २ चौका प्रहार गरी ९ बलमा १० रन बनाएर आउट भए । आरिफजस्तै प्रतियोगितामा पहिलो खेल खेलिरहेका अनिलले ३ छक्का प्रहार गर्दै १७ बलमा २३ रन बनाए ।चौथो नम्बरमा पठाइएका गुलसन झाले १६ बल खेली १ चौका र ३ छक्का प्रहार गर्दै २६ रन बनाए । उनलाई बर्नान्ड स्कोल्ट्जले एलबीडब्लू आउट भएका थिए । त्यसपछि कुशल र आरिफको साझेदारी जमेको थियो । आरिफ आउट भएपछि आएका करणले १ छक्का प्रहार गर्दै ३ बलमा ७ रन बनाए । सोमपाल कामीले ३ बलमा २ रन मात्र बनाउन सके । सिकोन्गोले ४ ओभरमा २८ रन खर्चेर ३ र ज्याक ब्रसेलले ४ ओभरमा ४५ रन खर्चेर २ विकेट लिए ।नेदरल्यान्ड्सविरुद्ध बुधबार खेलेको नेपाली टोलीबाट कुशल भुर्तेलसहित सन्दीप जोरा र ललित राजवंशीलाई बेन्चमा राख्दै नेपालले उनीहरूको स्थानमा अनिल शाह, आरिफ शेख र अविनाश बोहरालाई प्लेयिङ ११ मा राखेको छ । भुर्तेल यस प्रतियोगितामा नेपालले खेलेको दुबै खेलमा शून्यमा आउट भएका थिए । नेपाल पहिलो दुई खेलमा क्रमशः नामिबिया र नेदरल्यान्ड्ससँग २० रन र २ विकेटले पराजित भएको थियो । नामिबिया बिहीबार नेदरल्यान्ड्ससँग ५९ रनले पराजित भएको थियो ।"
नेपाल र बहराइनको खेल दशरथ रंगशालामा नहुने,काठमाडौं (कास) नेपाल र बहराइनबीच हुने पर्ने विश्वकप र एसिया कप छनोटको खेल दशरथ रंगशालमा नहुने भएको छ । अखिल नेपाल फुटबल संघ (एन्फा) ले यो खेल नेपालमा नहुने शुक्रबार जनाएको छ । एन्फाले चैथ ८ मा हुनुपर्ने खेल तटस्थ भूमिका हुने र यसबारे चाँडै घोषणा हुने पनि जनाएको छ ।नेपालले बहराइनविरुद्धको दोस्रो लेगको खेल भने चैत १३ मा खेल्नेछ र यो खेल बहराइनमा हुनेछ । एसियाली फुटबल महासंघ (एएफसी) ले दशरथ रंगशालाको मैदान अन्तर्राष्ट्रिय फुटबलका लागि उपयुक्त नहुने बताएपछि बहराइनविरुद्धको खेल अन्यत्र सार्न बाध्य हुनु परेको हो । एएफसी प्रतिनिधिले हालै मात्र रंगशालाको निरीक्षण गरेको थियो । निरीक्षणका क्रममा रंगशालाको घाँस मरेर मैदान खेतजस्तो बनेको थियो । गत साता मात्रै दशरथ रंगशालामा रग्बीको क्लब च्याम्पिनयसिप भएको थियो र त्यसले मैदानलाई अझ बिगार्न मद्दत पुर्याएको थियो । यस्तै नेपाल सुपर लिग (एनएसएल) को आयोजनापछि दशरथ रंगशालामा विभिन्न स्कुलले आफ्नो वार्षिक खेलकुद कार्यक्रम पनि आयोजना गरेका थिए ।
पाँचपोखरी क्रिकेट,काठमाडौं (कास) सार्थक धितालले अर्धशतकसँगै ४ विकेटको सानदार अलराउन्ड प्रदर्शन गरेपछि पाँचपोखरी क्रिकेट क्लबले पाँचपोखरी हिमालयन क्रिकेट क्लबलाई ३५ रनले हराउँदै पाँचपोखरी जिल्लास्तरीय टी२० क्रिकेट प्रतियोगिताको फाइनलमा पुगेको छ । मूलपानी क्रिकेट रंगशालामा पाँचपोखरीले २० ओभरमा ६ विकेट गुमाएर १ सय ५४ रन बनायो । सार्थकले ४४ बलमा ५० रन जोड्ने क्रममा ५ चौका र ३ छक्का प्रहार गरे । विवेक राना मगरले १६ बलमा १ चौका र २ छक्कासहित ३० र आर्यन धितालले २८ रन जोडे । जवाफी ब्याटिङमा उत्रिएको हिमालयन १९ ओभरमा १ सय १९ रनमा अलआउट भयो । सार्थकले ४ ओभरमा १४ रन खर्चेर ४ विकेट लिएका थिए । हिमालयनका ओपनरद्वय पासाङ तामाङले ३३ र आर्या तामाङले २५ रन जोडे । अर्को सेमिफाइनलमा ह्योल्मो११ ले मेलम्ची नगरपालिकालाई १० विकेटले हरायो । पहिला ब्याटिङ गरेको मेलम्ची १८५ ओभरमा ९२ रनमा समेटियो । सोनु देवकोटाले २९ रन जोड्नुबाहेक अन्यले गतिलो योगदान दिएनन् । ओपनरद्वय विनोद तामाङ र नाम्गिल शेर्पाको योगदानमा ह्योल्मोले १० ओभरमै विजयी लक्ष्य पूरा गर्यो । प्लेयर अफ द म्याच विनोदले अविजित ६० रन बनाए । उनले ३८ बल खेली ९ चौका प्रहार गरे । नाम्गिल २२ बलमा ३ चौकासहित २६ रन जोडे ।
प्रिन्स र प्रफुलको उपाधि भिडन्त,"काठमाडौं (कास) नेपाल एपीएफ क्लबका प्रिन्स दाहाल र ललितपुरका प्रफुल महर्जन पुनः एक पटक लिनिङ १३ औं पुष्पलाल स्मृति राष्ट्रिय र्याङकिङ ब्याडमिन्टन प्रतियोगिताको उपाधिका लागि भिड्ने भएका छन् । पुष्पलाल स्मृतिको अघिल्लो संस्करणमा प्रफुललाई पछि पारेका प्रिन्स तेस्रो प्रधानमन्त्री कपमा प्रफुलसँग पराजित भएका थिए । त्यसयता ललितपुर जिल्ला ब्याडमिन्टन संघले आयोजना गरेको दोस्रो मेयर कप र स्पोर्टस् हबद्वारा आयोजना गरिएको प्रथम प्रकाश दाहाल स्मृति राष्ट्रिय ब्याडमिन्टन प्रतियोगितामा प्रफुललाई पराजित गर्दैर् प्रिन्सले उपाधि जितेका थिए । प्रिन्सले एपीएफकै देवराज रानालाई २१७, २११२ ले र प्रफुलले नेपाल पुलिस क्लबका सुनिल जोशीलाई २११४, २११३ ले पराजित गर्दै फाइनल यात्रा तय गरेका हुन् । नेपाल खेलकुद महासंघको राष्ट्रिय ब्याडमिन्टन संघ, नेपालको आयोजनामा भएको प्रतियोगिताको महिला एकलको प्रतिस्पर्धामा ललितपुरकी रसिला महर्जनले नेपाल पुलिस क्लबकी निता लम्साललाई पराजित गर्दै फाइनल प्रवेश गरिन् । रसिलाले निलामाथि २११६, २११६ को जित निकालिन् । रसिलाले उपाधिका लागि भोजपुरकी नङशल तामाङसँग प्रतिस्पर्धा गर्ने छिन् । नङशलले ११ औं र १२ औं संस्करणकी विजेता आर्मीकी अनुमाया राईलाई २११४, २४२२ ले पराजित गरिन् । यसैबीच राष्ट्रिय ब्याडमिन्टन संघले आफ्नो पूर्वघोषणाअनुरूप नेपालका नम्बर एक खेलाडी एवं पूर्वविश्व जुनियर नम्बर एक खेलाडी प्रिन्स दाहाललाई मोटरसाइकल प्रदान गरेरले सम्मान गर्ने भएको छ । १३ औं पुष्पलाल स्मृति र्याङकिङ राष्ट्रिय ब्याडमिन्टन प्रतियोगिताको अन्तिम दिन शनिबार प्रिन्सलाई सम्मान गर्न लागिएको हो । संघले पुष्पलाल स्मृति राष्ट्रिय ब्याडमिन्टन प्रतियोगिताको लगातार तीन संस्करणको विजेतालाई मोटरसाइकलले सम्मान गर्ने घोषणाअनुरूप यसपटक प्रिन्सलाई सम्मान गर्न लागेको हो । प्रिन्स पुष्पलाल स्मृति ब्याडमिन्टनको १०औं, ११औं र १२औं संस्करणका विजेता हुन् । यसअघि यो सम्मानबाट रत्नजित तामाङ र नङशलदेवी तामाङ सम्मानित भइसकेका छन् ।"
आयरल्यान्डको ऐतिहासिक पहिलो टेस्ट जित,"अबुधाबी (एएफपी) अन्ततः आयरल्यान्डले शुक्रबार पहिलो ऐतिहासिक टेस्ट जित निकालेको छ र यसका लागि उसले अफगानिस्तानलाई ६ विकेटले पराजित गर्यो । यससँगै आयरल्यान्डले लगातार सात हारको क्रमलाई पनि रोकेको छ । कप्तान एन्डी बालबिर्नीले नेतृत्वकारी इनिङ्स खेलेर र सानदार ५८ रन बनाएर अविजित रहे । यसै क्रममा आयरल्यान्डले तेस्रो दिनको अन्तिम सत्रमा १ सय ११ रनको झिनो लक्ष्य प्राप्त गरेको थियो । आयरल्यान्डले सन् २०१८ मा पहिलो टेस्ट खेलेको थियो र त्यति बेला पाकिस्तानसँग पराजित रहेको थियो । हामी असाध्यै खुसी छौं । हामीले इतिहास बनायौं । यो जित हाम्रा लागि विशेष छ, बालबिर्नीले भने । आयरल्यान्ड एक समय ३ विकेट गुमाएर १३ रनको खराब स्थितिमा थियो । बालबिर्नीले थपे, हामी पक्कै पनि निकै आत्तिएका थियौं । आखिरमा हामी पहिलो जितका लागि लक्ष्य पछ्याइरहेका थियौं । त्यसैले यो विशेष रह्यो ।उनले थपे, हाम्रा खेलाडीले टेस्ट क्रिकेट धेरै खेल्न पाउँदैनौं । मलाई विश्वास छ, आयरल्यान्डमा पनि टेस्ट रुचाउनेको कमी छैन । अफगानिस्तानले शुक्रबार ३ विकेट गुमाएर १ सय ३४ रनबाट आफ्नो दोस्रो इनिङ्स खेल्न सुरु गरेको थियो र पूरा टिम २ सय १८ रन पुग्दा अलआउट भएको थियो । उसका लागि कप्तान हसमतुल्लाहले साहिदीले सर्वाधिक ५५ रन बनाए । यस्तै टेस्ट डेब्यु गरिरहेका रहमनुल्लाह गुरबाजले ४६ रन जोडे ।मार्क एडिरले ३ विकेट लिए र पूरा टेस्टमा ८ विकेट हात पारे । यस्तै क्रेग योङ र ब्यारी म्याकार्टीले ३३ विकेट लिए । सीमित ओभरको क्रिकेटमा अत्यधिक आक्रामक खेल्ने गुरबाजले दुई छक्का प्रहार गरे । नाभिद जाद्रनको बलिङमा ओपनरद्वय पिटर मुर र कर्टिस क्याम्फेर शून्यमा आउट भएपछि आयरल्यान्ड दबाबमा आएको थियो । बारबिर्नीले जाद्रनलाई ह्याट्रिक लिन दिएनन् र अन्त्यमा निर्णायक सावित इनिङ्स खेले । त्यसपछि बारबिर्नी र पउल स्टर्लिङले टिमलाई जितसम्म डोर्याए ।"
बिर्तामोडको फुटबल हब हुने सपना,"(काठमाडौं)यति बेला झापाको बिर्तामोड जानुहोला र अचम्ममा पर्नुहोला । अनि भन्नुहोला, यो त अर्कै बिर्तामोड हो कि ? खासमा होइन । झापा गोल्डकप सुरु हुन लागेको छ, शनिबारदेखि । छैटौं संस्करण हो, यो । जति बेला झापा गोल्डकप चल्छ, बिर्तामोडमा पर्वजस्तै लाग्छ ।प्रतियोगिता सुरु हुन अगाडि त्यहाँ सरसफाइका कार्यक्रम पनि भए । प्रतियोगिताको शिल्ड घुमाउने काम पनि भयो । मुक्तिचोकलाई चिटिक्क सजाइएको छ । डोमालाल राजवंशी रंगशालाले त रूपै फेरेको छ भन्दा हुन्छ । एउटा फुटबल प्रतियोगिता राम्रोसँग चलाउने हो भने त्यसले पूरा सहरमै कति धेरै फरक पार्न सक्छ, यो राम्रो उदाहरण बनेको छ । उदाउँदो र फैलिँदो सहर बिर्तामोडको परिचय बनेको प्रतियोगिताको आयोजक कमिटीका अध्यक्ष विनोद बस्नेत तयारीकै सिलसिलामा काठमाडौंमा भेटिए । केही थाकेको देखिन्थे । प्रतियोगिता सुरु हुन कहिलेकहिले, उनी त्यसकै तयारीमा तीन महिनाभन्दा अगाडिदेखि व्यस्त थिए ।जति बेला प्रतियोगिता साँच्चै सुरु हुनेछ, त्यति बेला उनलाई आराम मिल्नेछ । उद्योगपति र व्यापारी पनि रहेका बस्नेतलाई खुसी मिल्ने नै भयो, झापा गोल्डकप आफैंमा ब्रान्ड बन्दा । साँच्चै झापा गोल्डकपका धेरै आयाम छन् । झापातिरकै यो सबैभन्दा ठूलो फुटबल प्रतियोगिता त भयो नै । पुरस्कार राशि त धेरै छ नै । त्योभन्दा पनि ठूलो प्रतियोगितामा आम फुटबलप्रेमी जसरी सहभागी हुन्छन्, त्यो अद्वितीय छ । अपार दर्शकको उपस्थिति यसको ठूलै विशेषता हो ।त्यसै पनि झापा फुटबल खेलाडीका लागि उर्वर भूमि हो । त्यसै त्यसै झापाबाट अहिले पनि फुटबल खेलाडी उत्पादन भइरहेका छन् । एउटा कल्पना गरौं, झापाबाट अझ व्यवस्थित ढंगले खेलाडी उत्पादन गर्न सके कस्तो हुँदो हो ? हो नै । हामी धेरै काम गर्न चाहन्छौं । त्यसमा एउटा झापामै फुटबल एकेडेमी स्थापना गर्नु हो । अझ भन्दा बिर्तामोडलाई फुटबल हब बनाउने सपना छ । त्यसका लागि हामीसँग योजना पनि छन्, बस्नेतले भने ।यसका लागि उनले सामना गरेको सबैभन्दा ठूलो चुनौती हो, भौतिक पूर्वाधार । यो मात्रै तयार हुने हो भने बाँकी काम धेरै गाह्रो नहुने उनी मान्छन् । कोरोना महामारीका बेला सामाजिक अभियन्ताको रूप पनि धारण गरेको बस्नेत युवा समयमा आफैं ठिक्क खेलाडी थिए । वडास्तरीय खेलाडीभन्दा बढी हुन सकेनन् । तर तिनै बस्नेत अहिले झापाको फुटबललाई अझ धेरै व्यवस्थित रूपमा गर्न चाहन्छन् । प्रतियोगिता स्वयंको इतिहास भने लामो छैन ।झापा गोल्डकपको पहिलो संस्करण भएकै वर्ष ०७४ मा मात्रै हो । त्यसपछि ०७८ सम्म मज्जाले चल्यो । गत वर्ष एकपल्ट भएन, अब भने नियमित गर्ने योजना छ । प्रतियोगिताले अहिले प्रोडक्टको रूप लिएको छ, त्यसैले यसको नियमित सञ्चालनमा कठिनाइ हुने छैन, उनी भन्छन् । झापा गोल्डकप आयोजना कमिटीको सुरुआती अध्यक्ष थिए, जेके गुरुङ । पछि होम पाण्डे र महेन्द्र गिरी भए । अहिले तिनै बस्नेत । सुरुदेखि प्रतियोगितालाई लिएर एउटा राम्रो व्यवस्था सुरु गरिएको थियो ।त्यसको सदस्य बनाउने र तिनले वार्षिक निश्चित रकम तिर्ने । अब त महिला पनि सदस्य हुन सक्छन् । यसले राम्रै रकम जम्मा भएको छ र यसलाई अझ बढाउने योजना छ, बस्नेतको । यो काममा सफल भयौं भने नेतृत्वमा जो जस्तो आए पनि प्रतियोगिता आफैंमा सजिलै सञ्चालन हुनेछ, उनी भन्छन् । यसबीच अलगै झापा११ टिम पनि छ । प्रतियोगिताको यससँगै सिधै सम्बन्ध त छैन तर सहयोग भने गर्छ । धेरैले महसुस गरेको त के हो भने एउटा साह्रै बलियो झापाली टिम पनि त चाहियो ।मूल कुरा हामी झापाली फुटबललाई नै अझ व्यवस्थित र सुदृढ ढंगले अगाडि बढाउन चाहन्छौं । अबको काम यसकै लागि हुनेछ, बस्नेतले भने । उनको अर्को एउटा योजना पनि छ, झापाबाट जति पनि फुटबल खेलाडी निस्के, जतिले कुनै न कुनै समय देशको प्रतिनिधित्व गरेर खेले, त्यसको सूची तयार पार्ने । हुन पनि झापाली फुटबलको इतिहास आफैंमा लामो भइसकेको छ । यसमा धेरै जोडिएका छन् । तर को कहाँ छन्, त्यसको ठ्याक्कै विवरण छैन ।अध्यक्ष बस्नेत यससँग जोडिएका सबै विवरण पनि तयार पार्न हतार मानिरहेका छन् । पुराना खेलाडी को कहाँ छन्, प्रशिक्षकहरूले के कस्तो काम गरिरहेका छन्, आखिरमा तिनीहरूले पुर्याएको योगदान पनि त लेखिनुपर्छ । बिर्तामोड सहर आफैंमा व्यावसायिक हब बन्ने प्रयासमा छ । यो फुटबलको पनि हब हो । बिर्तामोडको विकास र विस्तारमा फुटबलले पनि योगदान दिन सक्छ भने कति राम्रो हुनेछ, उनले भने । अहिले तत्कालका लागि उनी चाहन्छन्, सबै सहरवासी मिलेर छैटौं गोल्डकपलाई अझ सफल पारौं ।"
आयुष्मान र आशिषको जोडीलाई उपाधि,"(बुटवल)गत वर्षका विजेता पोखराका प्रदीप खड्का र उपविजेता रूपन्देहीका रितिक रानाबीच नै छैटौं बुटवल ओपन लन टेनिस तथा दोस्रो मेयर कपअन्तर्गत पुरुष एकलको फाइनल हुने भएको छ । बुटवलको देवीनगरस्थित लनटेनिस भिलेजमा शुक्रबार पहिलो सेमिफाइनलमा प्रदीपले प्रणव मानन्धरलाई ६१, ३६, ६२ को सेटले पराजित गरे । प्रदीपलाई प्रणवले कडा टक्कर दिएका थिए । रितिकले दोस्रो सेमिफाइनलमा निशान्त श्रेष्ठलाई ६१, ६३ को सोझो सेटमा पराजित गरे । मेन्स डबल्स फाइनलमा आयुषमान हजुर घले र आशिष खड्काको जोडीले आर्यन गिरी र सक्षमविक्रम शाहलाई ६४, ६२ को सेटमा पराजित गरेर उपाधि जिते । ३५ वर्षभन्दा माथि एकलतर्फ अनिल शाहीले उपाधि जिते । अनिलले सन्तोष खत्रीलाई ६४, ६४ को सेटमा पराजित गरे । ३५ वर्षभन्दा माथि डबल्स्को उपाधि सिमान्त गुरुङ र अनिल शाहीको जोडीले जिते । उक्त जोडीले फाइनलमा सन्तोष खत्री र सञ्जय प्रकाश श्रेष्ठको जोडीलाई ६२, ६३ को सेटमा पराजित गरे ।यसैगरी, ४५ वर्ष उमेर समूहको पुरुष एकलतर्फ उपाधि कमल भण्डारीले जिते । उनले सिमान्त गुरुङलाई ६१, ६१ को सेटमा पराजित गरे । डबल्समा गोपी भट्टराई र धर्मसिंह लामिछानेको जोडीले फाइनलमा रोहित सुनवार र जोली टार्जेनको जोडीलाई ७५, ७५ को सेटमा पराजित गरे । ५५ वर्ष एकलतर्फ चन्द्र शाहीले फाइनलमा राजु श्रेष्ठलाई ६२, ६४ को सेटमा पराजित गर्दै उपाधि जिते । ६५ प्लस सिंगलको उपाधि मनोज राणाले जिते । उनले फाइनलमा ध्रव गुरुङलाई ६१, ६२ को सेटमा पराजित गरे । प्रतियोगितामा ११ विधामा एक सय खेलाडीले प्रतिस्पर्धा गरेको संघका सचिव सबर मियाँले बताए ।"
संगीतका अविजित साधक,"सिन्थेसाइजरबाट बज्ने संगीतको मेलोडीभन्दा साँच्चिकैका बाजाहरूबाट निस्किने सुरधुन ज्यादा कर्णस्पर्शी हुन्छ, अधिक हृदयस्पर्शी हुन्छ । र, वाद्ययन्त्रहरू बन्नुभन्दा पहिले मानिसको आवाजलाई संगीत गुरुहरूले अकाउस्टिक वाद्ययन्त्रको दर्जामा राखेका छन्, जुन प्राकृतिक स्रोतबाट पवनको माध्यम हुँदै कानसम्म पुग्छ । २०३० को दशकको पूर्वार्द्धमा रेडियो नेपालबाट भक्तराज आचार्यको आवाज जब गुञ्जियो, त्यसले स्पष्ट रूपमा बाजाझैं आवाज पनि अकाउस्टिक हुन्छ भन्ने उही स्थापित तथ्य दोहोर्यायो । बच्चुकैलाश, नारायणगोपाल, माणिकरत्न, प्रेमध्वज, फत्तेमान र दीप श्रेष्ठजस्ता अलगअलग टोनल क्वालिटी भएका गायकहरूमाझ नयाँ गायकका रूपमा रेडियोमार्फत भक्तराज आचार्यको प्रवेश हुँदा त्यो कुनै आश्चर्यको विषय थिएन । आश्चर्य यो थियो कि पहिलो गीतबाटै भक्तराज आचार्यको स्पष्ट, मननीय र ग्राह्य स्थान बन्न पुग्यो श्रोताहरूमाझ । र, गीत जसले पनि गाउला, तर गीतमा भएको भावलाई आफ्नो आवाजले सिंगारेर सुनाउँदा श्रोताले त्यसलाई ग्रहण गर्नु र गीतमा भएको दर्शनलाई पत्यारिलो बनाउनु असल गायकको पहिचान हो । उहाँको गायनलाई त्यतिखेरका श्रोताहरूले तत्काल ग्रहण गरे । गायकीमा शब्द उच्चारणमा स्पष्टता र गायन प्रस्तुतिलाई सर्वस्वीकार्य बनाउन सक्ने उहाँको शिल्पले यसमा अर्थपूर्ण काम गरेको हुनुपर्छ । यसरी नेपाली श्रोताहरूले अर्को एक अद्भुत गायक पाए, नेपाली आधुनिक संगीतमा एउटा नयाँ रत्न थपियो । त्यतिखेर अहिले जस्तै अटो ट्युनर थिएन, जसले नमिलेको सुर पनि मिलाइदिन्छ । त्यसैले त्यस जमानामा गायकगायिका बन्न अवश्य पनि सुरतालको ज्ञान र श्रोताको हृदयलाई नियन्त्रण गर्न सक्ने अभिव्यञ्जन चाहिन्थ्यो । त्यति मात्रै पनि कहाँ पर्याप्त थियो र ? भनिन्छ, समय धन हो । तर, समयधन त्यतिखेर प्रशस्त खर्च गर्न धैर्य र आँट चाहिन्थ्यो । एउटा गीत रेकर्ड गर्न निरन्तर दुईचार महिना कम्तीमा एक जना कण्ठशिल्पीले खर्च गर्नुपर्थ्यो, त्यो पनि दिनहुँ । दैनिक गुजारा चलाउने कामसँगै संगीत साधना र गीत सिर्जना गर्नु कम मुस्किलको काम थिएन । गीत तयार भएपछि एक मात्रै रेकर्ड गर्ने व्यवस्था भएको सिंहदरबारस्थित रेडियो नेपाल थियो । कसैगरी गीत लोकप्रिय भयो भने पनि गीतबाट यथोचित आम्दानी हुने त कसैको कल्पनामा पनि आउँदैनथ्यो । गीतकार, संगीतकार र गायकले जनही दसदस रुपैयाँ पाउँथे । त्यसैले गायकका रूपमा भक्तराजको यात्रा लामो समय नजान पनि सक्थ्यो, यदि उहाँमा गायनका साथसाथै आफैंले संगीत भर्न सक्ने सामर्थ्य र एरेन्ज गर्ने सीप नहुँदो हो त । गायनको प्रारम्भिक कालखण्डमा उसबेलाका संगीतकारहरूको संगीतमा उहाँले नगाएको पनि होइन । तर, उहाँको गायनको क्षुधा त्यतिमै तृप्त हुने अवस्थामा थिएन । कसैले समकालीन समयमा उहाँको गीति यात्रालाई विश्लेषण गर्न चाह्यो भने त्यो कुरा छर्लङ्ग हुनेछ । गीतकारहरूसँग गीत माग्नु, संगीतकारहरूसँग संगीतका निम्ति सत्संगमा रहनु र रेडियो नेपालमा बल्लबल्ल गाउने मितिको अनुमति पाएपछि गीत रेकर्ड गराउनु निकै लामो र थकित तुल्याउने प्रक्रिया थियो । तर, जब उहाँले आफ्नो गीतका निम्ति आफैं संगीत तयार पार्न थाल्नुभयो, रेकर्ड भएपछि उहाँका गीतहरू तत्काल श्रोताहरूका मनमा जब कुँदिन थाले, सम्भवतः तब गायनसँगसँगै उहाँभित्रको संगीतकारको पनि उदय भयो र आफ्नै संगीतमा गीत गाउने उहाँको यात्रा त्यहींबाट आरम्भ भएको हुनुपर्छ । आफ्नो गायन कालखण्डमा उहाँले आधा दर्जन गीत पनि अरूको संगीतमा गाउनुभएन या गाउने मौका जुरेन । अम्बर गुरुङ, मदन परियार, नोर्बु छिरिङ र प्रकाश गुरुङको संगीतमा एकएक वटा गीत गाएको मात्रै मेरो स्मृतिमा छ । अर्थपूर्ण र उल्लेखनीय कुरा त यो छ कि उहाँका जति पनि गीतहरू रेकर्ड भए, ती सबैमध्ये कुनै न कुनै गीतले श्रोताका मन हरे । गीतमा रहेका शब्दहरूलाई कसरी धुनमा अभिव्यक्त गर्ने भन्ने उहाँको सूक्ष्म बुझाइको यसमा भूमिका थियो । एरेन्जमेन्ट, बाजाहरूको सम्मिलन, इन्टरल्युड र प्रिल्युडले गीतलाई ब्युटिफाई गरेको हुन्छ । तर, उहाँको गायकीसामु सबै शृङ्गारहरू फिक्का थिए । उहाँका रेकर्डेड गीतहरू त्यसका अभिलेख हुन् । संगीतले गीतलाई एउटा आकार दिनैपर्छ । हरेक गम्भीर संगीतशिल्पीले गीत तयार पार्दा यस कुरालाई बडो ध्यान दिएका हुन्छन् । गीतलाई आकार दिन विभिन्न संगीतकारका विभिन्न मौलिक तरिका हुन्छन् । कसको असल र कमसल भन्ने विषयमा विवाद आवश्यक रहँदैन । किनभने कलामा तुलना हुँदैन, हरकलाले अर्को कलालाई कम्प्लिमेन्ट गर्छ, अनुपूरण गर्छ । र, भक्तराज आचार्यको पनि आफ्नै अनौठो तरिका थियो संगीत गर्ने । प्रत्येक शब्दलाई शब्दको मर्मअनुसार उच्चारण गरेर मेलोडी पनि सिर्जना गर्ने उहाँको शैलीले नेपाली आधुनिक संगीतमा बेग्लै पहिचान बनाएको छ । दिवङ्गतद्वय नातिकाजी र गोपाल योञ्जनका कृतिहरूले नेपाली आधुनिक संगीतमा जसरी अलग र विशिष्ट पहिचान बनाएका छन्, त्यसरी नै अलग र दुर्लभ स्थान भक्तराजको बनेको छ । यो उहाँले बुझेर गम्भीर साधना गरेको परिणाम हुनसक्छ या जन्मिँदै लिएर आएको अनमोल मणि हुनसक्छ । गीतसंगीतसँगको मेरो निकटता बाल्यकालदेखि नै थियो । त्यही क्रममा मेरो दाइ भक्तराजसँग परिचय भयो, तर उहाँको गीतमार्फत, जसरी सशरीर भेट्न नपाएका अधिकांश नेपालीहरूको उहाँसँग परिचय भएको हुनुपर्छ । अब किशोरवयको कुरा गरूँ मेरो दिमागमा भएको रोम्यान्टिक रसायनलाई अधिकांशतः दाइ बच्चुकैलाश र नारायणगोपालका गीतहरूले पोषण प्रदान गर्थे । त्यही वयमा मेरो नजर कसैमाथि पर्यो । उनीसँग म मोहित भएँ । प्रेम हो वा आकर्षणको नशामा फिट्टु ! तर, उनलाई प्रभावित पार्न मसँग केही थिएन । अचानक दिमागमा एउटा आइडिया फुर्यो । कोठामा गएँ । कापी पल्टाएँ र दाइ भक्तराजका गीतहरूमध्ये कण्ठस्थ एउटा गीत पन्नामा सारें तिमी हाँसिदेऊ एकछिन, मायाका मिठास भरेर, तिमी अब लजाइनदेऊ प्रेमका अर्थ भुलेर । मेरो भावलाई त्यही गीतले आवाज दिएको थियो त्यतिखेर । गीत लेखिसकेपछि पन्ना च्यातें र पसिना पुछ्दै, रफ्तारमा धड्किरहेको मुटुलाई नियन्त्रण गर्दै एवं दुनियाँको नजर छल्दै आफूले मन बिसाउन चाहेको परीलाई सुम्पिएँ । सुनेका अरू सारा गीत भुलेर यही गीत मेरो मनमा किन आयो, थाहा छैन । गीत दिएर पुगेन, उनको घरछेउमा पुगी रातको सन्नाटामा त्यही गीत मैले गाएर पनि सुनाएँ । त्यतिखेर कसैले आएर घरछेउमा गाउँदा हल्ला गरेको मानिँदैनथ्यो, फोसामा मनोरञ्जन पाएको ठानिन्थ्यो । हरेक टोलमा त्यस्ता टोले गायकहरू भेटिन्थे । टोले गायकहरूले आफ्नो प्रतिभाको प्रस्तुति दिइरहँदा केही मानिसहरू मस्त निदाइसकेका हुन्थे, बाँकी ननिदाएकाहरू झर्को नमानी सुन्थे । मेरो प्रेम फुल्यो या ओइलिएर झर्यो त्यो कुरा पछि । अहिले भने भन्न चाहन्छु, त्यसपछि मेरो फेभरेट सिङ्गरमध्ये एक हुनुभयो भक्तराज आचार्य । हरेक गायकका झैं उहाँका नयाँ गीतहरू पनि व्यग्रताका साथ प्रतीक्षा गर्न थालें । साथीहरू डाइमन्ड सिंह, ओमविक्रम विष्ट, सन्तोष बस्नेत आदिसँग म बेलाबेला रेडियो नेपाल गइरहन्थें । दाइ भक्तराज पनि भेटिनुहुन्थ्यो । र, कुरा भने औपचारिक मात्रै हुन्थ्यो, छोटो समयका लागि हुन्थ्यो र गीतसंगीतमै केन्द्रित हुन्थ्यो । दिनहरू बित्दै थिए । दुनियाँ मस्तीमा छ, सबैले पाउनुपर्ने पाइसके, म मात्रै संघर्षमा होमिएको थिएँ, मलाई यस्तो लाग्थ्यो । त्यतिखेरको नेपालको सन्दर्भमा प्रजातन्त्र, लोकतन्त्र र गणतन्त्र आउने कल्पना पनि थिएन । र, त्यसताका गायकसंगीतकार दीप श्रेष्ठ, गीतकार श्रीपुरुष ढकाल र म अक्सर सँगै रहन्थ्यौं । अचानक अनपेक्षित कुरा सुन्नुपर्यो भक्तराज आचार्य अस्पतालमा । हामी तीनै जना अस्पताल पुग्यौं । कसैले उहाँलाई पाशविक रूपमा प्रहार गरेछ । सम्भवतः उहाँको उपचार पनि समयमा र यथोचित हुन पाएन । भनिन्छ, र कसैले विश्वास पनि गर्छन् कि नियति बलवान् छ र सबै लेखिएको छ । तर, त्यस्ता विलक्षण र संगीतको उपासना गर्ने कलाकारको नियति किन त्यस्तो तय भयो ? कलाकारलगायत मानिसहरूकै नियतिमा पनि किन कष्टको कहर खसिरहन्छ ? जवाफ मैले मात्रै होइन, कसैले पनि नपाएको हुनुपर्छ । सबले आआफ्नो लडाइँ आफैं लड्नुपर्छ । यो सत्य बडो क्रूर छ । दाइ भक्तराजको लडाइँ पनि उहाँले आफैं लड्नुभयो । साथ थिए त बडो निकटका केहीले मात्रै । केही वर्षपछि थाहा भयो, उहाँको जिब्रोमा क्यान्सर भएको छ र काट्नुको विकल्प छैन । बडो आहत तुल्याउने कुरा थियो त्यो, जसलाई व्यक्त गर्न शब्दको अभाव हुन्छ । मेरा एक निकटका चिकित्सक थिए अनिल खनाल, होमियोप्याथीका डाक्टर । कसैले माने पनि नमाने पनि यो चिकित्सा पद्धति बडो अद्भुत छ, नानाथरीका रोग च्वाट्टै निको पार्छ । देशका दुर्लभ गायक र उहाँका कृतिप्रतिको प्रेममा अनिल पग्लिएका थिए । उनले भक्तराजका निम्ति अत्यन्तै महँगो औषधि तयार पारे । प्रचारमा आउने उनको योजना थिएन । उनको मनसुवा त त्यो औषधि उहाँलाई निःशुल्क दिने र रोगमुक्त तुल्याउने थियो । भक्तराजको घरसम्म पुग्न उनले मेरो साथ मागे । सुन्नेबित्तिकै त्यही कामलाई सर्वोपरि ठानी हामी दुवै उहाँको निवासमा पुग्यौं । घरभरि मान्छेको हूल थियो । भक्तराज नितान्त विचलित मनोदशामा हुनु स्वाभाविक थियो । पीडाको पहाड खसेका बेला अनिलको कुरा धैर्यपूर्वक सुन्ने अवस्थामा परिवारका कोही पनि थिएनन् । कति निष्ठुर नियति ? अनिल निराश भए र हामी दुवै लगनखेल गयौं । र, बसबाट घर फर्कियौं । पछि खबर आयो, दिल्लीमा उहाँको जिब्रो काटियो । त्यही साँझ माइकल ज्याक्सनको कन्सर्टको प्रचार गर्न हेलिकोप्टरबाट पर्चा फालिँदै थियो । एउटा देशको सुरपुत्रको जिब्रो काटिँदै थियो, अर्को देशको कलाकारको कन्सर्ट हुँदै थियो । थाहा छैन नियति को हो र किन खेल्छ अश्रुपुरित खेल मानिससँग ? गुजाराको मार्ग पहिल्याउँदै हिमाल खबर पत्रिकामा काम गर्न थालेको थिएँ म, पाटनढोकास्थित मदन पुरस्कार पुस्तकालय नजिक थियो अड्डा । त्यहाँ बग्गीखाना भन्ने बुटिक प्रेक्षालय पनि थियो । बेलाबखत सांगीतिक, काव्यिक, सिनेमासम्बन्धी र अर्थपूर्ण बहसका कार्यक्रम हुन्थे त्यहाँ । कनकमणि दीक्षित, बसन्त थापा र डा नोबलकिशोर राई बीचको बैठकमा भक्तराजको जिब्रो फर्काउन कुनै प्रयत्न गर्न सकिन्छ कि भनेर एक दिन छलफल भएछ । डा नोबल त्यसबेला जर्मनीका लागि नेपालका तर्फबाट राजदूत हुनुहुन्थ्यो । उहाँले जर्मनीको अस्पतालमा शल्यक्रिया गर्ने व्यवस्था र खर्च कुनै सुरतले जुटाउनु हुने भयो । राष्ट्रिय ध्वजावाहकले हवाई खर्च व्यहोर्ने भयो । बाटा खर्च पनि चाहिएला, त्यसका निम्ति बग्गीखानामा सांगीतिक कार्यक्रम गर्ने निधो पनि भयो । नहिच्किचाईकन टिकटको मोल एक हजार राखियो, जुन त्यतिखेरका लागि महँगो थियो । सांगीतिक कार्यक्रमको संयोजनका लागि म छानिएँ । ईश्वर अमात्य र लोचन भट्टराई गायकगायिकामा छानिए । वाद्यवादकहरू खोजियो । रिहर्सल गरियो । र, कार्यक्रम भव्यताका साथ सम्पन्न भयो । उठेको रकममध्ये केही मायाको चिनोस्वरूप कलाकारहरूलाई चढाएर बाँकी भाउजूमा हन्तान्तरण भयो । उहाँहरू जर्मनीका लागि उड्नुभयो । जर्मनीमा दाइको आश्रयस्थल डा नोबलकै निवासमा तय थियो । र, हामी परिणामको प्रतीक्षा व्यग्र रूपमा गर्दै थियौं । जर्मनीका चिकित्सकले गायकको महत्त्व बुझेका थिए र उक्त अवसरको महत्त्व पनि । सारा जोड लगाएर उनीहरूले आफ्नो काम सम्पन्न गरे । र, हामी सबै जना पनि आफूले पुण्यको काम गरेकोमा आनन्द मान्दै सुसमाचार आउने दिन पर्खिन थाल्यौं । हामी सबैको नियत पवित्र थियो, तर मानिसको नियत पवित्र भए पनि नियतिलाई हाम्रो नियत मञ्जुर रहेनछ । सबै काम राम्ररी सम्पन्न भए पनि भक्तराजको गायकीलाई फर्काउन चिकित्सकहरू सफल भएनन् । दाइभाउजू नजाने कुन मनोदशामा स्वदेश फर्किनुभयो । किनभने घुमघाम गर्ने उद्देश्य राखेर गरिएको भ्रमण थिएन त्यो । सम्भवतः निराशाको पन्तुरो बोकेर फर्किनुभयो होला । जसले भक्तराजको आवाज फर्काउन आफ्नो बुताबाट डट्नुभएको थियो र नेतृत्व लिनु भएको थियो सदाशयताका साथ, उहाँहरूले के सोच्नुभयो र कसरी त्यस प्रयासको विफलतालाई लिनुभयो, मलाई जानकारी छैन । मैले उहाँका निम्ति साधारण सिपाही भएर काम गरेको थिएँ । चिकित्सकको असफलता सायद मैले आफ्नै थाप्लोमा लिएँ कि क्या हो ? त्यसैले त्यसपछि म दोहोर्याएर दाइको घरमा जान सकिनँ । अहिले पनि कहिलेकाहीं एकान्तमा केके कुराहरू खेल्दा कहिलेकाहीं दाइको जीवनको तस्बिर मनमा खेल्छ । उहाँको जीवन कुनै ग्रिक रोमन नाटकको त्रासदीभन्दा कम लाग्दैन मलाई । लेखकलाई अल्जाइमर्स हुनु र गायकको जिब्रो नरहनुमध्ये कुन ठूलो त्रासदी मानिएला ? थाहा छैन, निरुत्तर छु । भक्तराजले नेपाली श्रोताहरूलाई ४५ सय गीत मात्रै सुम्पिनुभयो होला । बेअर्थका हजारौं गीतभन्दा अर्थपूर्ण सयौं गीत कुनै चानचुने सम्पत्ति होइन । अहिलेका झैं काव्यरहित गीत उहाँले विरलै गाउनुभयो । उहाँका गीतहरू काव्यसहित हुन्थे । संगीतको साथ पाउँदा काव्य झन् स्पर्शी हुन्छ । त्यसैले भक्तराजका गीतहरूलाई आउने पुस्ताले उत्तिकै प्रेमले गुन्गुनाउनेछन्, जसरी हाम्रो पुस्ताले गुनगुनायो । त्यति मात्रै होइन, उहाँका गीतहरूको अक्षरशः साधना गर्यो भने तिनै गीत गायनका विद्यार्थीहरूका लागि रियाज हुनेछ । यसबाहेक उहाँका दुई सन्तान सत्य र स्वरूप आफ्ना सांगीतिक कृतिभन्दा कम सम्पत्ति होइनन्, हाम्रो समाज र संगीत क्षेत्रका लागि । दुवैले आफ्ना बुवाको विरासतलाई बडो इमानदारी र कुशलताका साथ अगाडि बढाएका छन् । कैयन्ले अभिव्यक्त गर्न नसकेको प्रेम, संवेदना र निजी अनुभूतिलाई स्पष्ट आवाज दिने यी विलक्षण सितारा अर्थात् भक्तराजले नेपाली संगीतलाई जे दिएर जानुभयो, त्यो नेपाली आधुनिक संगीत आकाशमा अनवरत चम्किरहनेछ । र, भक्तराजका गीतहरूमा भएका जीवनदर्शन, मानवीय संवेदना र कविताले नै उहाँका कृतिलाई कालजयी बनाउनेछ ।"
भक्तराज घराना,"गायकहरू भक्तराजको स्वर नक्कल गर्न सक्लान्, तर भक्तराज नै बन्न सक्दैनन् । भक्तराज त एक थिए ।गीतमा निकै मिहेनत गर्नुभयो भक्तराज आचार्यले । देशव्यापी राष्ट्रिय गीत प्रतियोगितामा प्रथम भइसकेपछि गायनमा निरन्तरता दिनुभयो । उहाँको स्वभाव एकलकाँटे थियो, बडो निर्धक्कको मान्छे हुनुहुन्थ्यो ! सधैं एक्लै रमाउन खोज्ने स्वभावको ! त्यसैले उहाँका साथीहरू पनि कम थिएजस्तो लाग्छ । संगीतप्रति ठूलो लगाव थियो, त्यसप्रतिको माया, आस्था र आराधना पनि ठूलै ! उहाँले संगीतलाई जिन्दगी नै बनाउनुभयो । पर्फेक्ट सुर लगाएर गाउने क्षमता थियो उहाँमा । आफ्नोबाहेक अन्यको कम्पोजिसनमा कमै गाउनुभयो । जति गीत गाउनुभयो, आफ्नै संगीत र स्वरमा अरूलाई मन्त्रमुग्ध पार्ने गरी नै गाउनुभयो । त्यसैले पनि ती गीत अजरअमर छन्अमर रहनेछन् । २०४६ सालतिर उहाँसँगै म पनि पुगेको थिएँ, सीमातिर गाउन । त्यतिबेला मरिचमानसिंह श्रेष्ठ प्रधानमन्त्री थिए । प्रधानमन्त्रीले हामीलाई हरेक सिमानामा नेपाली गीत गाउन पठाउनुभएको थियो । नाकाबन्दीका बेला नेपालभारतको सिमानामा हामीलाई गीत गाउन खटाइएको थियो । म जुन गाडीमा थिएँ, भक्तराज पनि त्यही गाडीमा हुनुहुन्थ्यो अम्बर गुरुङ, प्रकाश गुरुङ, ओमविक्रम विष्ट, सुक्मित गुरुङहरू पनि थिए । उहाँसँगको त्यो टुर म खुब सम्झिन्छु । नेपालको हरेक सिमानामा हामीले नेपाली गीत गाउँदै हिँडेका ती दिन सम्झिन्छु । सांगीतिक विधाका लागि उहाँ एक नक्षत्र नै हुनुहुन्छ । कसले, कसरी उहाँलाई भजन शिरोमणि उपाधि दियो, थाहा छैन । तर, त्यो उपाधि उहाँका लागि पर्फेक्ट छ । वास्तवमा उहाँ भजनको शिरोमणि नै हुनुहुन्छ पर्फेक्ट सुरसहित गाउने गायक हुनुहुन्छ । साह्रै मीठो छ उहाँको स्वर । भक्तराजसँग लामै समय काम गर्न पाइनँ मैले । उहाँ रेडियो नेपालमा काम गर्नुहुन्थ्यो । त्यता पुग्दा भेट भइरहन्थ्यो । निकै कम बोल्नुहुन्थ्यो । बेलाबेला भन्नुहुन्थ्यो, नारायण गोपाल, दीप श्रेष्ठ र म त हुँ हार्मोनियम बजाएर गाउने, अरू कसले गाउँछ ? हामी स्टेजमा हार्मोनियम बजाएरै गाउँथ्यौं । उहाँ रेडियो नेपालमा छँदा हामी साथी भइसकेका थियौं । म त्यसबेला नेपाल एकेडेमीमा काम गर्थें । भक्तराजको सबैभन्दा ठूलो क्षमता त्यही हो कि उहाँ सुरलाई ध्यान दिएर गाउनुहुन्थ्यो । मैले सबैभन्दा बढी सम्झने उहाँको पक्ष यही हो । उहाँले थुप्रै भजन गाउनुभयो । ती भजन अझै कर्णप्रिय छन् । रेडियोमा धेरैखाले भजन बज्छन्, तर उहाँका भजन सुन्दा आनन्द अनुभूति हुन्छ । त्यसैले उहाँलाई दिइएको भजन शिरोमणि उपाधि मलाई उचित लाग्छ । उहाँका गीत म पनि गुनगुनाउँछु जहाँ छन् बुद्धका आँखा, जति चोट दिन्छौ देऊ मायालु, हजार सपनाहरूको माया लागेर आउँछ । उहाँका गीतको विशेषता के भने तिनमा सधैं सुनुँसुनुँ लाग्ने कम्पोजिसन हुन्छ । संगीतमा सरलता र मार्धुयता नै उहाँको खास विशेषता हो । हामी सबैका गीत सुन्दैनौं, जसको सुनँॅुसुनुँ लाग्छ त्यही सुन्ने हो । त्यस अर्थमा मलाई मनपर्ने गायकसंगीतकार हुनुहुन्छ भक्तराज । कहिलेकाहीं साथीहरूको माहोलमा हुँदा मैले उहाँका गीतहरू गाउने गरेको छु । भक्तराजको गायनशैली एकदमै फरक हो आफ्नै पाराको गायकी । उहाँको गायकीको पनि एउटा घराना सुरु भइसकेको छ । घराना भन्ने सबैको हुँदैन, मौलिक स्वर र कम्पोजिसन प्रस्तुत गर्नेहरूकै घराना सुरु हुन्छ । सुरुमा त्यो घरानाले गाउँछ, अनि त्यही शैली पछ्याउनेहरू हुन्छन् । भक्तराजले आफ्नो स्वर र संगीतको घराना स्थापित गरिसक्नुभएको छ । उहाँको शब्द उच्चारण सधैं प्रस्ट हुन्थ्यो । गायकीखुबी विशिष्ट थियो, जुन धेरै गायकगायिका र कम्पोजरले उहाँबाट सिक्न जरुरी छ । बेग्लै स्वरको धनी हुनुहुन्थ्यो उहाँ । त्यही बेग्लै स्वरलाई निरन्तरता दिएसँगै उहाँको घराना निर्माण भएको हो । गायकहरूले उहाँको स्वर नक्कल गर्न सक्लान्, तर भक्तराज नै बन्न सक्दैनन् । भक्तराज त एक हुनुहुन्थ्यो । उहाँको गायकीको एउटा यस्तो छाप छ कि, हरेकलाई उहाँले झैं गाउँ भन्ने लाग्छ । जुन बेलादेखि उहाँले गाउन सक्नुभएन, त्यो बेलादेखि नै हामीले उहाँका मीठा कम्पोजिसन र स्वरबद्ध गीत सुन्न पाएनौं । त्यतिबेलादेखि नै उहाँको संगीत र स्वर खट्केकै हो । राष्ट्रले त्यतिबेलादेखि नै नेपाली गीतसंगीतलाई अर्काइभिङ गरिदिएको भए कत्ति संगीत अझै रहन्थ्यो सायद । उहाँ नै नरहनुभएपछि सिंगो भक्तराज त खट्कने नै भयो । अब त्यो अभाव पूर्ति कसैले गर्न सक्दैन । संगीतमा उहाँले दिनुभएको योगदान जोसुकैले दिन सक्दैन । रातबिहान नभनी उहाँले संगीतसाधना गर्नुभयो । आज पनि बिहानदेखि बेलुकीसम्मै उहाँकै भजन बज्छ सुनुँसुनुँ लाग्ने भजन, प्रस्ट शब्दसहित । मीठो नोट छान्दै, त्यसमा आफ्ना भावना र खोज मिसाउँदै रचना गर्नु उहाँको खासखुबी हो । उहाँको जीवनको सबैभन्दा ठूलो खोज नै त्यही हो । रेडियो नेपालमा छँदा स्टुडियो खाली देख्नेबित्तिकै भित्र पस्नुहुन्थ्यो, गाउनकै लागि । संगीतमा एकाग्र उहाँ ! उहाँ संगीतमै तल्लीन !"
साला पहाडमें कविता है !,"केटौले उमेरमै २०३६ सालको चर्चित सडक कविता क्रान्ति मा कवितावाचन गरेका कवि मीनबहादुर विष्ट मीन अर्थात् माछोजस्तै लामो समय पहाडका खोलानाला र नदी चहार्दै समुद्रमा पुगेर मत्स्य अवतारमा कविता संग्र्रह साला पहाडमें क्या है सहित कविताप्रेमीका बुकसेल्फ र मनमा आइपुगेका छन् । त्यसो त बाह्र राशिमा मीन अन्तिम राशि हो । उनी पनि अन्तिम राशिजस्तै हतार नगरीकनै अन्तिमतिर, तर पहिलो पंक्तिका कवि बनेर पाठकलाई आस्वादन गराइरहेका छन्, कविता ।२०६० सालमा कालचक्र नेपाल मार्फत् एकैदिन १० कविका कवितासंग्र्रह प्रकाशन गरेर कीर्तिमान कायम गरेका कवि राजेन्द्र पराजुली केही महिनाअघि सुटुक्क हामीलाई छाडेर कालको चक्रमा परमधाम भइसकेका छन् । उनले त्यतिबेला मीनबहादुर विष्टका कविता शीर्षकमा उनको कवितासंग्र्रह प्रकाशन गरेका थिए । नेपाल पर्यटन बोर्डको सभाकक्षमा लोकार्पण समारोहमा म केटौले पनि उपस्थित थिएँ । कालान्तरमा मैले किनेको कवितासंग्र्रह हरायो । पछि मैले ललितपुर पुल्चोकस्थित कवि मुरारी सिग्देलको किताब पसलमा त्यसको फोटोकपी गराइमागेको थिएँ । संग्र्रहका धेरै कविता मलाई कण्ठस्थ पनि थिए । मैले रेडियोका मेरा धेरै कार्यक्रममा रिमाल, भूपि, वासु शशी र देवकोटाकै लाइनमा कवि विष्टका कविताहरू वाचन गरें विशेष रूपमा गाउँको पाठशाला, जर्साबको कुकुर, साला पहाडमें क्या है आदि ।बागलुङबाट सहर पस्दा मसँग केही थान सपनाहरू थिए, तीमध्येको एउटा कवि बन्ने सपना पनि थियो । ५० को दशकको उत्तरार्धमा राजधानीका केही समारोहमा कविता वाचन पनि गरियो, तर कवि हुन सकिएन । र, पनि मलाई कसैले कविजी भनेर बोलाउँदा गज्जब लाग्छ । गीतलाई कविता मान्ने हो भने त म पनि कवि हुन सक्छु होला ।मीनबहादुर विष्टले जुन पृष्ठभूमिबाट साला पहाडमें क्या है कविता लेखे, त्यो पृष्ठभूमिको साक्षी सायद म जन्मेको, हुर्केको र बढेको परिवेश हो । म लाहुरे परिवारको छोरो । मेरा बा परदेशबाट आउँदा यस्तै लवजमा जेठाबा र कान्छाबाहरूसँग कुरा गर्थे साला क्या है ?त्यही परिवेशका बिम्बहरू टिपेर जागिरको सिलसिलामा गाउँघर पुगेको शिक्षा क्षेत्रको व्यक्तिले कविता लेख्नु स्रष्टाभन्दा द्रष्टा महान् लागेको हो मलाई ! त्यसैले पनि म विष्टका कविताको आकर्षणमा परेको हुँ ।संग्र्रहमा ६४ कविता छन् । तिनले कविताको बान्कीका ६४ व्यञ्जन पस्केका छन् । कतै डोल्पा, हुम्लातिरको अन्नको जस्तै अर्गानिक स्वाद छ भने कतै तराईली पाराका बान्कीहरू छन् । कतै हिमालको चिसो गुम्फन छ भने कतै राजधानीको जीवनका गन्धहरू छन् ।राजनीतिले नछोएको र बिनाराजनीति बीउबाट बोट बन्न सायद मुस्किल छ अब । देशको शिक्षा, राजनीति, संस्कृति क्षेत्रको मात्रै होइन, समयमाथि पनि व्यंग्य गरिएका बेलाबोधी कवितासंग्र्रहमा छन् ।चुनावपछिको गाउँ र अब हुनेछ यो गाउँ रमाइलो कविताले चुनावअघि र पछिका बेथितिलाई ओकलेका छन्, जो हाम्रा नियति हुन् । रोल नम्बर वान् कविताले असफल शासकको इजार फुस्काएको छ भने चम्चाहरूको संगीत कविताले भूपिको हामी कविताका केही मजेदार पंक्तिहरूको बेमज्जाले सम्झना गराउँछन् र गुलामीमा चलेको व्यवस्थाको दोहोलो काढ्छन् ।काठमाडौं अब भानुभक्तको अलकापुरी नगरी रहेन वा पुरातत्त्वविद्हरूको व्याख्यानको काष्ठमण्डप पनि रहेन । यसको आफ्नो खास परिचय छ फोहोरको । संसारको जुनसुकै सफा सहरमा पुगे पनि हामीलाई काठमाडौंको फोहोरको सुगन्ध नाकमा आउन छाड्दैन, हामी त्यस गन्धलाई बिर्सन सक्दैनौं । आमाको फरियाको गन्धजस्तै प्रिय लाग्छ, त्यसको गन्ध । कवि विष्ट काठमाडौंको फोहोरको कथा शीर्षकको पहिलो कवितामा सहरको सभ्यतालाई सम्झाउँदै भन्छन्, अन्तर्राष्ट्रिय रिपोर्टरहरू फोहोरको डंगुरमाथि चढेर हाम्रो सुन्दरताको प्रचार गरिरहेछन् ।अँ साँच्ची ! त्यो फोहोरको डंगुरमा कुनै कविको कविताको पाण्डुलिपि हरायो भने के हुन्छ ? योचाहिँ कवि विष्टलाई सोध्नुपर्ला !हामी सबै आँखा, कान र मस्तिष्क खोसिएका नागरिक हौं । अब त बाँकी सुरुवाल पनि छैन । हामी शासकहरूले थिलोथिलो पारेर अर्धचेत बनी ब्युँझिन लागेका लासहरू हौं । पाँच दशक लामो देशको राजनीतिक नक्साका टुक्राटुक्रा छन् विष्टका कवितामा । २०४६ मा च्यातिएकागाँसिएका, बमबारुद र तोपगोलाले क्षतविक्षत् बनेका, २०६२२०७२ मा सिलाइएका र फेरि तिनै टुक्राहरू पनि लुटिएका ।चन्द्रागिरिलाई अँगालो हालेर निदाइरहेको विश्वविद्यालय कविकै भाषामा न विश्व, न विद्या बाँकी रहेको आलय बनेको छ । भर्खर नियुक्त भएका उपकुलपतिले लगाएको खादामा दाग लागिसकेको छ । उपकुलपतिज्यू ! के तपाईंले मीनबहादुर विष्टको हाम्रो विश्वविद्यालय, देशको विश्वविद्यालय कविता पढ्नुभो ? छैन भने पढ्नुस् र गाउँबाट भविष्यको उज्यालो खोज्न आएका विद्यार्थीहरूलाई खाडी पठाइरहेको आफ्नै नेतृत्वलाई थु गर्नुस् । सम्झनुस् सबैभन्दा कुरूप रङ राजनीतिको हो ।साला पहाडमें क्या है कविताको शीर्षक परिवर्तन गरी त्यसलाई जरुर केही त छ पहाडमा बनाएर कवि विष्टको कविता विश्वविद्यालयको कोर्समा राखेर विद्यार्थीलाई पढाउन लगाउने मास्टर, मास्टर होइनन् बास्टर हुन् । विद्यावारिधिको थेसिस चोरेजस्तो कविताको थेसिस चोर्न पाइन्न माड्साप !विश्वविद्यालयको जस्तै हालत गाउँका पाठशालाको छ । उनको चर्चित कविता गाउँको पाठशाला आज पनि सान्दर्भिक छ । हाम्रा सामुदायिक विद्यालयको हालत उस्तै र त्यस्तै छ, जस्तो कविले २०३९ सालमा देखेका थिए । अन्डर डिग्रीवाला नेतृत्व र नक्कली सर्टिफिकेटवालाहरूको प्राध्यापन विद्वतामाथि आज पनि गाउँको पाठशाला जीवन्त कविता हो ।कवि विष्टका कविताका बिम्बहरू समकालिकका भन्दा फरक छन् । शासक र देशले थुकिरहेका हाम्रा अनुहारका भावभंगिमालाई कविता पंक्तिहरूले गिज्यारहन्छन् । मनमा देश बोकेर विदेश कुदिरहेका नानीहरूलाई कविले देशको मानचित्र कोर्न सिकाएका छन् । मनको संगीत सुन्न भनेका छन् । चम्चाको संगीत सबैभन्दा कुरूप ठानेका छन् ।मंगलबजारको डि स्क्वाएर क्याफे मा एक जना बेयरा छन् थापा दाइ । कवि कुमार नगरकोटी बेलाबेला चर्को आवाजमा बोलाउँछन्, थापा दाइ, थापा दाइ, एस्ट्रे ल्याउनुस् ! विष्टका कवितामा पनि थापा दाइ छन्, तर एस्ट्रे ल्याउने होइन, चुरोट सल्काउँदा देश नै सल्काउने !सांस्कृतिक बिम्बमा उनी यति शक्तिशाली धुयत्रो फाल्छन् कि नक्कली भोटो देखाएर भोटो जात्रा मनाइरहेका सांस्कृतिक शासक र जनतालाई निसाना बनाएका छन् ।हरेक पिताका लागि छोरीहरू संसारका सबैभन्दा सुन्दर कविताहरू हुन् । यौवनकालकी छोरी गुमाएका पिताकविका निम्ति त्योभन्दा ठूलो छटपटी के नै हुन सक्छ र ! सुन्दर कविता लेखेर छोरीहरूलाई सुदूर भविष्यको सुन्दर जीवन देखाइरहेका कविलाई सबै छोरीहरूको सम्मान छ !संसार तल्लो तटको उष्ण तापीय चापका कारण पहाडतिर सर्दै छ ! तर, हाम्रा गाउँहरू भने खाली हुँदै छन् । कतै खाडीमा, कतै अरबका मरुभूमिहरूमा, कतै अमेरिकाका सबवेहरूमा, कतै युरोपका गल्लीहरूमा देशको भविष्यबारे चिन्ता गरिरहेकाको भविष्य बनाइरहेका छन् शासकहरू । कविले चालीस वर्षअघि सुनेको साला पहाडमें क्या है आज झन् सान्दर्भिक छ । गाउँमा तन्नेरी छोरा र तरुनी छोरीहरू छैनन् । घर रुङ्दै र काल कुर्दै बसिरहेका बूढापाकाहरूका साहरा छैनन् । गाउँमा पहाड छ, खोला छ, धारा छ, पँधेरा छ, चौर छ, जंगल छ, चराको चिर्बिर छ, हिमाल छ, हिमाल र पहाडका क्षितिज छन्, बेसी छ, टार छ, माया छ, ममता छ, प्रेम छ, स्नेह छ, साथ छ, सहयोग छ, अपनत्व छ । कवि रमेश क्षितिजको नयाँ कविताको लाइन सम्झनाका ताराहरू गन्दै आधी खुलेको झ्यालबाट आकाश च्याइरहेको जस्तै गाउँ छ ।साला पहाडमें कविता है !कवि मीनबहादुर विष्टका कविता पहिले शासकलाई पढाउनू, त्यसपछि शासकबाट दीक्षित शिक्षाप्रशासकहरूलाई पढाउनू, त्यसपछि विद्यार्थीलाई पढाउनू, त्यसपछि राहदानीको लाइनमा बसेकाहरूलाई पढाउनू, त्यसपछि कविले पढ्नू र यस्तै ओजनदार कविता लेख्नू !"
सशस्त्र द्वन्द्वको ऐना,"सडकछेवैको एउटा पसलमा बजिरहेको रेडियो भन्दै थियो महिला, बालबालिका तथा समाज कल्याणमन्त्री जनार्दन अधिकारी सवार गाडीको ठक्करबाट मानसिक सन्तुलन ठीक नभएकी एक महिलाको मृत्यु ।औपन्यासिक कथावस्तुले समाप्ति पाए पनि मनमा उठेका तरंगचाहिँ झनै उछालिन थाल्छन् । विगत रिंगिन थाल्छ । धेरै पीपला, अनुराधाका अनुहार एकै पटक नजरमा आउँछन्, साहिँलौ अर्थात् जनार्दन अधिकारीहरूका कुरूप अनुहार पनि मस्तिष्कभरि छाउँछन् ।लेखक विमल नेपालले भोगेको परिवेशलाई मैले झनै अघिदेखि भोगेको हुँ । उही परिवेशमा एकाकार भएको छु । सशस्त्र द्वन्द्वको प्रारम्भ, उत्कर्ष साथै बैठानलाई पनि नजिकबाट अनुभूत गरेको छु । लाग्छ, उपन्यासले त्यही जीवन, त्यही दुर्दशाको ऐना देखाएको छ । केही केही शल्यक्रिया पनि गरेको छ ।अनेकन कथानक छन् । थुप्रै यथार्थ किस्सा छन् । सोही किस्सालाई जोड्ने कला विमलसँग भएरै त्यसले किताबको रूप लिएको छ, पीपला को रूपमा । यो किताबले भरपूर सपना देख्ने एक निम्नवर्गीय परिवारको व्यक्तिको मनोदशा अनि वास्तविकता देखाएको छ । कथा पीपलामा मात्रै केन्द्रित छैन । समीरको पाटो पनि कम मार्मिक छैन । एउटा निम्नवर्गीय परिवारको बाध्यता, चाहनालाई पनि नजिकबाट बुझ्न यसले सघाएको छ ।नेपाली इतिहासमा दशक समयावधिको माओवादी सशस्त्र द्वन्द्व एउटा महत्त्वपूर्ण घटना हो । यसमा असल, खराब दुवै पाटा मौजुद छन् । समुदायको तल्लो तहसम्म हकअधिकारका, समानताका विषयमा यसले वकालत गरेको छ । भुइँमान्छेले पनि आफ्नो शक्ति बुझ्न सक्षम भएका छन् । अर्कोतिर त्यो द्वन्द्वले भग्न बनाएको परिवार, समाज अहिले पनि पीडाबाट अलग्गिन सकेको छैन ।भोक, रोग र अभावले पिल्सिएको नेपाली समाजमा माओवादी युद्धले प्रशस्त सपना देखायो । रहर, अपेक्षा वा बाध्यताले धेरैजना युद्धमा लामबद्ध भए । पीपलाहरू पढाइ बिसाएर बालवयमै बन्दुक बोक्न बाध्य भए । अनुराधाहरू पनि युद्धमा डोरिए । साइँलौजस्ता खराब चरित्र भएका व्यक्तिले राम्रो स्थान पाए ।अध्ययन अनि परिवार त्यागी युद्धमा सामेल भएकाहरू सबैको व्यवस्थापन हुन सकेन । उनीहरूले कतिसम्म निकृष्ट जीवन भोग्नुपर्ने अवस्था सिर्जना भयो भन्ने कुरा यस उपन्यासले राम्ररी बोलेको छ । अवसर छोप्न सक्नेहरू पटकपटक सांसद, मन्त्री भए । ती लाखौं सम्पत्ति थुपार्न पनि सक्षम भए । युद्धका घाइतेहरू अहिले पनि शरीरमा गोली बोकेर पीडा खपिरहेका छन् । वैदेशिक रोजगारीमा जान विवश छन् । जीवनयापनका लागि कोही सहरमा निकृष्ट काममा लागेका छन् ।द्वन्द्वकालीन नेपाली समाजको अवस्था, त्रासदी, विद्यार्थी अनि आमसमऽदायको मनोदशालाई पीपला उपन्यासले स्पष्ट देखाएको छ । निम्न तथा मध्यमवर्गीय परिवारको अवस्था, चाहना, सन्तानप्रतिको जिम्मेवारी, बाध्यतालाई पनि किताबले केलाउने प्रयास गरेको छ ।उपन्यासमा केन्द्रीय पात्र छिन् पीपला । पीपलाले युद्धमा सहभागी धेरैको प्रतिनिधित्व गरेकी छन् । प्यारो सरको हत्यापछि नै पीपलाको पीडादायी दिन सुरु हुन्छ । अपहरण, हत्या जस्ता घटना त्यतिबेला धेरै विद्यार्थीले भोगेकै हुन् । यसबाट विद्यार्थीको मनोविज्ञानमा नराम्रो असर पुग्छ । मिल्ने साथी समीरसँगको बिछोड, साहिँलौको यौन अत्याचार र अनेक यातना सहेकी पीपलासँग बदलाको भाव उत्पन्न हुन्छ । युद्धमा होमिएर बदला लिन सक्ने अवस्था पनि आउँदैन । उनै अत्याचारी, व्यभिचारी, हत्यारा चरित्रको व्यक्ति नै युद्धको नाइके बनेको छ । युद्धबाट विक्षिप्त भएर सहर पसेकी पीपलाका दिन झनै दुःखद् बनेका छन् ।नबहुलाइ पनि बहुलाएको अभिनय गरेर बाँच्ने कोसिसमा हुन्छे पीपला । समीरप्रतिको प्रेमभावले थोरै भए पनि जिजीविषा मनमा सँगालेकी छ उसले ।पीपलाको बचाइलाई लिएर भन्न सकिन्छ प्रेमभावले संसार र आफैंसँग भागिरहेकाहरूसँग पनि मनमा आशादीप भने निभ्न दिँदोरहेनछ । हरेकतिर हारेर पनि मान्छे बाँचिरहेको हुन्छ भन्ने उदाहरणका रूपमा पीपलालाई उभ्याइएको छ । कहींकतै न्याय पाएकी छैन उसले । जीवनका सबै गल्छेडामा दुःखबाहेक उसको भागमा केही छैन । यो दुःख, सास्ती, त्रासदी पीपलाको मात्रै होइन, धेरै नेपालीकै कथा हो । साहिँलौहरूकै जगजगी छ समाजमा । हिजो पनि तिनै चरित्रले समाजमा शासन गरेका हुन्, अहिले पनि उनीहरूकै हालिमुहाली छ । यस्ता चरित्रले नै राज गरिरहेकाले नै पीपलाहरूको जीवनमा सुखशान्ति आउन नसकेको हो । अझै यही प्रवृत्ति छँदै छ वर्तमान समाजमा । माओवादी सशस्त्र द्वन्द्वका बेला समुदायको मनोदशा, समुदायले भोगेको कष्ट, निर्दोष अनि असल व्यक्तिको पनि हत्या हुने अवस्था, खराब व्यक्तिहरूको पार्टी प्रवेश र उचाइ प्राप्ति, साधारण परिवारले व्यहोर्नुपरेको पारिवारिक बिछोडका साथै अध्ययन, परिवार, सारा त्यागपछिको परिणामलाई बुझ्न पीपला पढ्नुपर्छ । तत्कालीन अवस्था भोगेकाहरूले ती दिनलाई अझै राम्ररी बुझ्न यो किताब पढ्नुपर्छ भने पछिल्लो पुस्ताले त्यसवेलाको अवस्था बुझ्न पढ्नुपर्छ । शैलीगत रूपमा उपन्यास सलल बगेको छ । कथानकले जिज्ञासापूर्वक अगाडि बढ्न उकासेको छ । समीरले बहुलाहीलाई नजिकैबाट भेट्दा पनि चिन्न नसक्नु अस्वाभाविक छ । धेरै लामो समयावधि पनि होइन, तर सहपाठी ठम्याउन नसक्नु स्वाभाविक लाग्दैन ।"
के 'अर्को विश्व' सम्भव छ ?,"हिउँदमासको चिसोले कठ्यांग्रिएको काठमाडौं खाल्डो अर्को विश्व बनाउने अठोटसाथ संसारैबाट जुटेका आन्दोलनकारीका चर्का नारा, जुलुस र बहसले गर्मार्यो । आफूले भोगेका विभेद, असमानता, शोषण, दमन र पीडाका पोया बोकेर विश्व सामाजिक मञ्चमा भेला भएका उनीहरूले म सबै किसिमका विभेदको अन्त्य गरी विभेदमुक्त विश्व निर्माण गर्न प्रतिबद्ध छु भन्ने ब्यानरमा हस्ताक्षर गरे । तर, प्रश्न छँदै छ के अर्को विश्व सम्भव छ ? के त्यस्तो विश्व विभेदमुक्त होला ? अमेरिकामा गोरा पुलिसले घाँटी थिचेर हत्या गरेका जर्ज फ्लोइड, त्यही समयमा गैरदलित गाउँलेले चारैतिरबाट घेरा हालेर निर्मम हत्या गरिएका रुकुमका नवराज विक र उनका साथीहरूको तस्बिर झलझली आँखामा आइरहन्छ । यस्ता विभेदले अर्को विश्वको आवश्यकता मात्रै होइन, त्यो अनिवार्य नै लाग्छ र अब विभेदका कुरूप चित्र देख्नु नपरोस् । तर, प्रश्न भने उब्जिन्छ नै विज्ञान, सूचना, प्रविधिको विकासले चामत्कारिक फड्को मारेको यो एक्काइसौं शताब्दीमा के विभेदमुक्त विश्व सम्भव छ ? जन्मिँदा स्वतन्त्र रूपमा जन्मे पनि मानिस पछि अनेक प्रकारका हिंसा, विभेद, असमानता र वञ्चितीकरणको जालोमा पारिन्छ । यस्तो लाग्छ पृथ्वी आकाशले ढाकिएको र पहाडले घेरिएको एक विशाल पिँजडा हो, जहाँ लिंग, जात, धर्म, वर्ग, भाषा, रंग, शारीरिक अवस्था, भूगोलका आधारमा चरम विभेदमा पारी मानिसहरूलाई थुनिएको छ । उनीहरूलाई चैनको सास फेर्न कठिन छ । एक हिसाबले भन्दा मानिस विभेदकै बीचमा जन्मिन्छ, विभेदमै हुर्किन्छ र बढ्छ अनि विभेदकै बीचमा मर्छ । हजारौं वर्षदेखि चलिरहेको यो पीडादायी दुष्चक्रले एक्काइसौं शताब्दीमा पनि अनगिन्ती मानिस प्रताडित छन् । मानव सभ्यताको इतिहासको लामो शृंखलाको अध्ययन गर्दा मानिस समानताबाट असमानतातिर, अविभेदबाट विभेदतर्फ, स्वतन्त्रताबाट बन्दतर्फ, एकताबाट विभाजनतर्फ गएको देखिन्छ । हामीले विज्ञान, सूचना र प्रविधिमा चामत्कारिक विकास गर्यौं भनेर गर्व त गर्ने गर्छौं, तर यसले विभेद अन्त्य गर्न नसकेको मात्र होइन बरु मानव जीवनमा सुखभन्दा दुःख बढी ल्याएको छ । यस्तो परिवेशमा मानव सभ्यता किन उल्टो दिशातर्फ अगाडि बढ्यो ? किन मानव समाज समानता, स्वतन्त्रतातर्फ थप उचाइमा पुग्नुपर्नेमा झन् पृथ्वीरूपी पिँजडामा थुनिन पुग्यो ? अहिलेको परिवेशमा पिँजडामा थुनिएका यी मानवको मुक्ति सम्भव छ ? विद्वान्हरू परिवारको विकास, निजी सम्पत्तिको विकास र राज्यको उत्पत्तिसँगै एक किसिमको विभाजन र विभेदको सुरुवात भएको विश्लेषण गर्छन् । यो एक हिसाबले उचित विश्लेषण हो । तर, राज्य र परिवारको विकास हुँदैमा त्यहाँ विभेद, असमानता, द्वन्द्व हुनैपर्ने कारण त थिएन । किन यस्तो भयो ? यसको मूल कारण मानव जातिले विकास गरेको धर्म, संस्कार, दर्शन नै हो । यस्तो दर्शन, जुन तत्कालीन शासकले आफ्नो वर्चस्व गुम्न नदिन आफ्नो स्वार्थमा तयार पारेका थिए । म नै ठूलो, सर्वश्रेष्ठ को भावना मानिसहरूमा विश्वव्यापी देखियो । विश्वव्यापी रूपमै पहिलो विश्व, दोस्रो विश्व र तेस्रो विश्वको अवधारणा तयार गरी देशहरूबीच श्रेणी विभाजन र असमानता सिर्जना गरिएको छ । यो व्यवस्था नेपालमा वर्ण र जात व्यवस्थासँग ठ्याक्कै मिल्छ । साम्राज्यवादी नीतिका माध्यमबाट संसारभर उपनिवेश बनाएर त्यहाँका स्रोतसाधनको चरम शोषण र दोहन गरी अहिलेका पहिलो विश्वका देशहरूले आफूलाई स्वर्ग बनाएको र तेस्रो विश्वका देशहरूलाई नर्क बनाएको इतिहास हाम्रासामु छ । यसरी चरम दमन र शोषण गरी बनाएको शक्तिका आधारमा अहिले पहिलो विश्वका देशले दोस्रो र तेस्रो विश्वमाथि हैकमवाद लागू गरेका छन् । नेपालमा पनि वर्ण र जात व्यवस्थाका आधारमा शुद्र वा आजका दलितमाथि चरम दमन, शोषण, वञ्चितीकरण र विभेद गरिएकै छ । सारमा यो संसार मुट्ठीभरका धनाढ्य र शासक वर्गका लागि स्वर्ग होइन, महास्वर्ग हो । यस्ता संरचनालाई ध्वस्त पार्नुपर्ने होइन र ? यस अर्थमा पनि अर्को विश्वको आवश्यकता खड्किन्छ ।पहिलो, दोस्रो र तेस्रो विश्व व्यवस्था र नेपालको वर्ण तथा जात व्यवस्था र अन्य विभेदकारी संरचनाले नै अहिलेको समाजलाई चरम व्यक्तिवादी, स्वार्थी, उपभोक्तावादी, क्रूर र अमानवीय बनाएको छ । यस्तो परिवेशमा के मानव मुक्तिको कुरा सम्भव छ ? के विभिन्न कारणले पृथ्वीरूपी पिँजडामा थुनिएका मानिसलाई पिँजडाबाट मुक्ति सम्भव छ ? के त्यस्तो कुनै सोच, विचार, दर्शन र बाटो छ ? अब संघर्ष र विद्रोह गर्नु नै पृथ्वीरूपी पिँजडाबाट मानवलाई मुक्त गर्ने ठोस बाटो हो । आजका दिनमा संघर्ष र विद्रोहको झलक विश्व सामाजिक मञ्चमा देखिन्छ । यसलाई विभेदमा पारिएका, शोषित, पीडितहरूको आवाज गुन्जने थलोका रूपमा चर्चा गरिएको छ । तर, यसको इतिहास र वर्तमान हेर्दा केही प्रश्न जन्मिन्छ यसले साँच्चै ती समुदायको हितमा काम गर्छ ? यसले मानव मुक्तिको लक्ष्य राख्छ ? यसको यात्रा मानव मुक्तिको दिशामा केन्द्रित छ ? वर्ल्ड इकोनमिक फोरम धनीहरूको इलाइट क्लब भएजस्तै वर्ल्ड सोसियल फोरम पनि केही टाठाबाठा, मध्यमवर्गीय, बोल्नचल्न सक्नेहरूको थलोमा विकास हुने त होइन ? नेपालका सन्दर्भमा कुरा गर्दा नेपाललाई छुवाछूत मुक्त राष्ट्र घोषणा गरियो । संविधानले सबै किसिमका विभेदलाई वर्जित गरेको छ । तर, मानिस किन हरेक ठाउँमा विभिन्न नाममा विभेदमा पर्छन् ? यो प्रश्न गम्भीर छ । अर्को विश्वको खोजीमा काठमाडौं खाल्डोमा जुटेका संसारभरका आन्दोलनकारीले विभेदबाट मुक्ति वा मानव मुक्तिका चर्का नारा लगाए । साथै उनीहरूले घोषणापत्र जारी गरी संसारका विभिन्न किसिमका विभेद अन्त्य गर्न आह्वानसमेत गरे । हुन पनि मानव अधिकारको विश्वव्यापी घोषणापत्रले अविभेदको कुरा गर्छ । सबै किसिमका विभेद अन्त्य गर्नका लागि विभिन्न महासन्धि पनि छन् । नेपालका सन्दर्भमा संविधानले विभेदलाई वर्जित गरेको छ भने नेपाल छुवाछूतमुक्त राष्ट्र पनि हो । यी सबै कानुनी प्रावधानका बाबजुद विश्वमा विभेदले मानिसहरूलाई आक्रान्त पार्नुमा अहिलेकै विश्व व्यवस्थाको दोष रहेको देखिन्छ । धनाढ्यहरूमा मात्र ध्यान केन्द्रित गर्ने र विभेद अन्त्यका लागि ठोस पहल नगर्ने प्रवृत्ति मानव जातिका लागि घातक छ ।तथ्यहरूले के प्रस्ट हुन्छ भने विभेदकारी सोच बोकेर, विभेदको साङ्लो र जालोमा जेलिएर अर्को विश्व सम्भव छैन । न्याय, समानता, स्वतन्त्रता, मानव मर्यादासहितको विश्व, विभेदरहित विश्व, मानव मुक्ति भएको विश्व अर्थात् पिँजडा जस्तो नभएको विश्व नै अर्को विश्व हो । विभेद र असमानता, धार्मिक सत्ता, जातीय सत्ता, पितृसत्ता, रंगभेदी सत्ता र असमावेशी आर्थिक सत्ताको अन्त्यबिना अर्को विश्व सम्भव छैन । यसका लागि अहिलेको संसारभन्दा बाहिर पनि संसार छ वा बनाउन सकिन्छ भन्ने नबुझेका, चरम विभेदको सिकारमा परेका र अहिलेको राज्यले पस्केर दिएका सबै किसिमका चिज बिनाप्रश्न स्वीकार्दै आएका मान्छेलाई जगाउनु आवश्यक छ । अब प्रण गर्नुपर्छ म सबै किसिमका विभेदको अन्त्य गरी विभेदमुक्त विश्व निर्माण गर्न प्रतिबद्ध छु ।"
पहिलो दार्शनिक थेल्स कि कपिल ?,"दर्शनशास्त्रमा रुचि राख्नुहुन्छ भने तपाईंलाई एउटा नाम पक्कै थाहा हुनुपर्छ थेल्स अफ माइलेटस । भनिन्छ ग्रिक दार्शनिक थेल्सले विश्वमै पहिलो पटक संसारको सृष्टिको तर्कसंगत व्याख्या गर्दै यसलाई धार्मिक विश्वास र मिथकिय कथाबाट बाहिर झिक्ने प्रक्रिया सुरु गरे । उनले भने, संसारका सबै कुराको सुरुवात र अन्त्य पानीमा हुन्छ । र, भनिन्छ उनले देखाएको बाटोबाटै मानव सभ्यता बिगव्यांगको सिद्धान्तसम्म पुगेको छ । यसैका लागि थेल्सलाई दर्शनशास्त्रका जन्मदाता वा संसारका प्रथम दार्शनिक मानिन्छ । एकाध भिन्न दाबी पनि छन्, तर थेल्सले नै दर्शनको जग हालेका हुन् भन्ने कुरा अहिलेसम्म सर्वस्वीकार्य छ । फस्ट फिलोसफर अफ् द ब्लर्ड किवर्ड राखेर गुगल सर्च गर्दा अनेकौं पेजसम्म थेल्स अफ माइलेटससँग सम्बन्धित नतिजा प्रकट हुन्छ । यसको अर्थ इन्टरनेटमा उपलब्ध सामग्री तयार पार्ने अधिकांश लेखक थेल्सलाई संसारका प्रथम दार्शनिक मान्छन् । अहिलेसम्म प्राप्त प्रमाणका आधारमा झन्डै सिद्धार्थ गौतमकै समयका थेल्सले नै प्राचीन ग्रिसमा दर्शनसम्बन्धी तर्कसंगत चिन्तनको शिलान्यास गरेका थिए । थेल्स अफ माइलेटस किन प्रथम दार्शनिक हुन् भन्ने पुष्टि गर्न दी हिस्ट्री अफ फिलोसफी पुस्तकमा लेखक एसी ग्रेलिङ लेख्छन्, ब्रह्माण्डको उद्गम र प्रकृतिबारे व्यवस्थित चिन्तन गर्ने पहिलो व्यक्ति थेल्स हुन् भन्ने हामीलाई निश्चित रूपमा थाहा छ । उनले यसबारे चिन्तन मात्रै गरेनन्, धार्मिक वा मिथकीय नभएर विशिष्ट रूपमा दार्शनिक विशेषतायुक्त विचार पनि राखे । मुख्य रूपमा दर्शनले जीवन र जगत् दुवैको अर्थ खोज्ने काम गर्छ । यसमध्ये सृष्टिको सुरुवात कसरी भयो भन्ने प्रश्न दार्शनिकहरूको रुचिको विषय हो । ग्रिक परम्परामा थेल्सले यसमा नयाँ बाटो सुरुवात गरे, जुन गोरेटो आज दर्शनको राजमार्ग भएको छ ।थेल्सको दर्शन थियो पानीबाटै संसारको सृष्टिको सुरुवात भएको हो । थेल्सबारे हामीलाई धेरै थाहा छैन । उनका रचना केके हुन् र उनले कुन कुन विषय लेखेका थिए भन्नेबारे विवाद छ । उनीबारे पछिका दार्शनिक एरिस्टोटल लगायतको लेखनबाट थाहा हुन आएको हो । अहिलेसम्म इतिहासकारले जेजे प्रमाण भेटेका छन्, त्यसका आधारमा थेल्स युनानी दर्शन परम्पराका संस्थापक हुन् भन्ने निश्चित छ । तर, अगाडि युनानी नजोडी दर्शनका संस्थापक भन्नु उनी विश्वकै प्रथम दार्शनिक हुन् भन्नु हो र यसलाई अहिलेसम्म धेरैले सहजै स्वीकार गरेका छन् । के फिलोसफी को सुरुवात थेल्सबाटै भएको थियो ? होइन, बरु वर्तमान नेपालको कपिलवस्तुका कपिलमुनि वा महर्षि कपिल संसारकै प्रथम दार्शनिक हुन सक्छन् । पूर्वीय दर्शनका ६ प्रमुख धारामध्ये सांख्य दर्शनका प्रणेता कपिलले ब्रह्माण्डजीवनको रहस्यलाई मिथक अनि ईश्वरको गुजुल्टोबाट बाहिर निकाले र पहिलो पटक तर्कसंगत व्याख्या गरे । कपिलको जीवनकाल कहिले हो ? ठ्याक्कै यकिन हुन सकेको छैन । तर, उनी थेल्स वा बुद्धभन्दा करिब तीन शताब्दी पहिलेका थिए भन्नेमा धेरै इतिहासकार सहमत छन् । उनको समय इशापूर्व दसौं शताब्दीदेखि आठौं शताब्दीबीच थियो भन्ने करिब निश्चित छ । कतिपयले इशापूर्व छैटौं वा पाँचौ शताब्दी दाबी गरेको भए पनि त्यो मिल्दो देखिँदैन ।कपिल र सांख्य दर्शनमाथि गहन अध्ययन गरेका इतिहासकार रिचर्ड गार्वेले लेखेका छन्, भारतको उपनिषद्, पुराण, बौद्ध दर्शन र लोकायत दर्शनको सार सांख्य दर्शनमा पुगेर टुंगिन्छ । सांख्य दर्शन नै अन्य प्रमुख भारतीय दर्शनको मुहान थियो भन्ने गार्वेको तर्कले सांख्यको प्राचीनता दर्शाउँछ । वेदान्त दर्शनका मुख्य ग्रन्थ उपनिषद् मा कपिलको सांख्य दर्शनको प्रशस्त प्रभाव देख्न सकिन्छ । यस्तै, लोकायत र बुद्ध दर्शनमा पनि सांख्यको प्रभाव छ । यी सबै दर्शनमा कपिलको सांख्य दर्शनबारे आफूअनुकूल व्याख्या छ । कपिलको समयमा भारतवर्षमा लेखन परम्परा स्थापित भइनसकेको हुँदा सांख्य दर्शनबारे उपनिषद् र बौद्ध ग्रन्थहरूबाट मात्रै थाहा हुन्छ, जसरी थेल्सबारे एरिस्टोलटलको लेखनबाट मात्रै थाहा हुन्छ । त्यसैले, सांख्य दर्शनको वास्तविकता सार के थियो भन्ने पुनर्ज्ञान प्राप्त गर्न आधुनिक इतिहासकारले ठूलै कसरत गरेका छन् । यसमध्ये इतिहासकार रिचर्ड गार्वे र देवीप्रसाद चट्टोपाध्यायको मिहिनेत हाम्रा लागि ठूलो स्रोत बनेको छ ।कपिललाई किन आधुनिक परिभाषा अनुसारको दार्शनिक मान्ने ? त्यो खुट्याउन सांख्यसार हेनुपर्छ । विभिन्न स्रोतमा सांख्य दर्शनबारे भएको चर्चालाई आधार बनाउँदा सांख्य दर्शन सार तीन बुँदामा खिच्न सकिन्छ । पहिलो, सांख्य दर्शनको ध्येय मानव जातिको दुःखको कारण पत्ता लगाउनु र त्यसको निदान खोज्नु थियो । यो नितान्त दर्शन वा फिलोसफी को विषय हो । दुःखलाई दार्शनिक अवधारणाका रूपमा बुद्धले यही दर्शनबाट प्राप्त गरेका थिए ।दोस्रो, कपिलको सांख्य दर्शनमा संसारको सृष्टिको तर्कसंगत व्याख्या छ । थेल्सभन्दा तीन सय वर्ष पहिलेका कपिलको सिद्धान्त थेल्सको भन्दा निकै जटिल छ । कपिल भन्छन्, संसारको सृष्टि प्रकृति र पुरुष (वा प्रधान) को अन्तर्क्रियाबाट भएको हो । प्रकृति र पुरुषको व्याख्या कसरी गर्ने भन्नेमा इतिहासकारको भिन्न मत छ । यसमा अधिकांशले प्रकृतिलाई पदार्थ (म्याटर) र पुरुषलाई प्राण (कन्सियसनेस) को अर्थमा व्याख्या गरेका छन् । अर्थात्, संसार पदार्थ र जीवन वा चेतनाको गठजोड हो । अर्थात् सुरुमा पदार्थ थियो, त्यसले विभिन्न स्वरूप लिँदै गयो र त्यसमा चेतना थपिएपछि संसार आजको स्वरूपमा आयो । यो व्याख्या आज पनि गलत हुँदैन । यसले ब्रह्माण्डको सृष्टिलाई ईश्वर वा मिथकीय कथाबाट झिकेर तर्कसंगत व्याख्यामा ल्याएको छ । आजसम्म प्राप्त जानकारीअनुसार संसारको सृष्टिको यस्तो तर्कसंगत व्याख्या गर्ने कपिल नै संसारको पहिलो दार्शनिक हुन् र सांख्य नै सबैभन्दा पुरानो दर्शन हो । तेस्रो, कपिलले सांख्य दर्शनमा अघि सारेका अन्य दुई सिद्धान्त गतिशीलता र कारणपरिणाम सम्बन्धको सिद्धान्त अधिकांश आधुनिक दर्शनले पनि स्विकारेका छन् । दुवै सिद्धान्तलाई बौद्ध दर्शनदेखि आधुनिक समयको मार्क्सवादी दर्शनले समेत स्वीकार गरेको छ । गतिशीलताको सिद्धान्त संसारका सम्पूर्ण चिज परिवर्तन भइरहन्छन् र अपरिवर्तनीय केही पनि छैन भन्ने हो । कारणपरिणाम सिद्धान्तलाई सजिलो भाषामा भन्दा कुनै पनि घटनाको कारण (पृष्ठभूमि) हुन्छ र त्यसको परिणाम (प्रभाव) हुन्छ, यस्तो परिणाम फेरि कारण बन्छ र अर्को घटना हुन्छ । यसरी यो चक्र चलिरहन्छ भन्ने हो । ब्रह्माण्ड सृष्टिबारे कपिलको सिद्धान्त आधुनिक दर्शनशास्त्रको परिभाषाअनुकूल छ भने गतिशीलता तथा कारणपरिणाम सम्बन्धबारे कपिलको सिद्धान्त त आधुनिक दर्शनले नै अपनाएका छन् । कपिलको दर्शन थेल्सको पानीवादभन्दा धेरै तर्कसंकत, परिपक्व र उच्चस्तरको छ । आज थेल्सको पानीवाद गलत प्रमाणित भइसकेको छ, तर सांख्यको सान्दर्भिकता पुनर्पुष्टि ।भारतीय दर्शन परम्परामा कपिललाई आदिविद्वान् मानिन्छ । उपनिषद् र पुराणहरूमा कपिललाई प्रस्ट शब्दमा आदिविद्वान् भनिएको छ । आज न सांख्य दर्शनको प्राचीनतामाथि प्रश्न छ, न प्रणेता कपिल हुन् भन्नेमै शंका । त्यसैले आधुनिक परिभाषाले दार्शनिक पुष्टि सकिने प्रथम व्यक्ति कपिल हुन् । त्यस्तै, आज न त कपिल थेल्सभन्दा सदीयौं पुराना हुन् भन्नेमा शंका छ, न आधुनिक परिभाषाले कपिललाई दार्शनिक पुष्टि गर्छ भन्नेमा विवाद । जुनजुन मापदण्डले थेल्स दार्शनिक हुन्छन्, ती सबै मापदण्डले कपिल पनि दार्शनिक (फिलोसफर) नै हुन् भन्ने प्रमाणित गर्छ । तर, कसरी थेल्स संसारका प्रथम दार्शनिक र कपिल प्रथम भारतीय दार्शनिक भए ? यो युरोपकेन्द्रित ज्ञानचंगुलले निर्माण गरेको गलत धारणा हो, जसले हरेक युरोपीय कुरालाई संसारको देख्छ र युरोप बाहिरकोलाई क्षेत्रीय देख्छ । फिलोसफीको इतिहास ग्रिसेली दार्शनिक परम्पराबाट सुरुवात हुन्छ भन्ने भ्रमपूर्ण अवधारणाका कारण नै थेल्स संसारका प्रथम दार्शनिक र कपिल भारतीय आदिविद्वान्मा सीमित रहन्छन् । संसारको ज्ञानपरम्परा एकअर्काबाट कहिल्यै अलगथलग थिएन । आदिमकालदेखि नै युरोपएसिया र अफ्रिकाबीच ज्ञान आदानप्रदान भइरहन्थ्यो । कपिलभन्दा हजारौं वर्षपूर्व सिन्धु सभ्यताका व्यापारीहरू व्यापारका लागि मेसोपोटामिया पुग्थे । मेसोपोटामियन, इजिप्सियन, चिनियाँ र सिन्धहरूबीच ज्ञान र प्रविधिको प्रशस्त आदानप्रदान हुन्थ्यो । यसैमध्ये मेसोपोटामियन ज्ञान परम्परा ग्रिक दार्शनिक परम्परामा विकसित भयो भने सिन्धु नदीको सभ्यता भारतीय दार्शनिक परम्परामा विकसित भयो । तर, यसमा प्रमुख भूमिका खेल्ने मानिस भने यम्नय सांस्कृतिक क्षेत्रबाट भारत र युरोपमा बसाइँ सरी आएका मानिस थिए, जसलाई सजिलोका लागि आज इन्डोयुरोपियन भाषा बोल्ने मानिस वा आर्यन भनेर चिनिन्छ । त्यसैले, हामीले थेल्स र कपिललाई अलगअलग ग्रहका दार्शनिक मानिरहनु उपयुक्त हुन्न । उनीहरू अफ्रोयुरोएसियन भूगोलको साझा ज्ञानपरम्पराका दुई दार्शनिक थिए । यी दुई ज्ञान परम्पराका आआफ्ना विशेषता हुनु स्वाभाविक भए पनि अलगथलग भने थिएनन् । यसमा अर्को प्रश्न उठ्न सक्छ कपिल कपिलवस्तुकै थिए ? सांख्य दर्शन र कपिलको ऐतिहासिकताका लागि यो धेरै महत्त्वपूर्ण प्रश्न नहोला, तर मानव कुतूहलताले सधैं यसको समाधान चाहन्छ । विभिन्न इतिहासकारका अनुसार, कपिलकै नामबाट आज कपिलवस्तुको नामकरण भएको हुनाले उनी कपिलवस्तुकै थिए । यस्तै, यजुर्वेदमा उल्लेख भएको कपिल शाखा नै सिद्धार्थ गौतमको शाक्य वंशका पूर्ववर्ती हुन सक्ने देखिन्छ । कपिलले कपिलवस्तुमा बस्ती बसाएको भन्ने कथाको केही न केही आधार हुनैपर्यो । यसले पनि कपिल कपिलवस्तुकै थिए भन्ने दाबीलाई बल पुर्याउँछ ।कपिल कपिलवस्तुका थिए भन्ने दाबीलाई बलियो बनाउने अर्को तर्क बुद्धमा सांख्य दर्शनको प्रभाव पनि हो । बुद्धभन्दा केही शताब्दीअघिका कपिलको सांख्य परम्परा कपिलवस्तु आसपासमा सिद्धार्थ गौतमको समयसम्म अविच्छिन्न र जीवन्त थियो । त्यसैले, सांख्य दर्शनको सोझो प्रभाव सिद्धार्थ गौतममा परेको छ । बुद्ध दर्शन सबैभन्दा बढी सांख्य दर्शनबाटै प्रभावित छ । जसरी कपिलले सांख्यमा दुःखको दार्शनिक अवधारण निर्माण गरेका छन्, यही परम्परालाई बुद्धले पछ्याएका छन् । बुद्धको अहिंसाको सिद्धान्तको स्रोतसमेत सांख्य नै थियो । सांख्य दर्शनको गतिशीलताको सिद्धान्त र कारणपरिणाम सम्बन्धको सिद्धान्त बुद्धले कपिलबाट पाएका थिए भन्नेमा शंका गर्नॅपर्ने देखिँदैन किनभने यी सिद्धान्तको अर्को कुनै स्रोत देखिँदैन । सिद्धार्थ गौतमले दरबार परित्याग गरी संन्यास ग्रहण गरेपछि विद्यार्जनार्थ शरण लिएको पहिलो मठ वा आश्रम अलारा कलामको आश्रम थियो, जो सांख्य परम्पराका गुरु थिए । अलारा कलामले कपिलभन्दा थुप्रै पुस्तापछि कपिलको ज्ञान नयाँ पुस्तालाई हस्तान्तरण गरिरहेका थिए । गौतम बुद्धमा सांख्य दर्शनको यति धेरै प्रभाव पर्नुको कारण कपिलवस्तु क्षेत्रमा सांख्य ज्ञानपरम्पराको जीवन्त प्रभाव नै हुनुपर्छ । बुद्धले सनातन धर्मको पटकपटक उल्लेख गरेका छन्, जुन परापूर्वबाट चलिएको धर्म भन्ने हुन्छ । कपिलवस्तु क्षेत्रको सनातन धर्म सांख्य नभएर अरू कुनै नभएको भए बुद्धको दर्शन सांख्यभन्दा नितान्त भिन्न हुनेथियो । त्यसैले, कपिललाई नेपालले आफ्नो राष्ट्रिय विभूति मान्न अन्कनाउनुपर्ने कुनै कारण छैन, तर यो धेरै महत्त्वपूर्ण होइन । महत्त्वपूर्ण त कपिलबारे थप अनुसन्धान गर्न र उनको दर्शन उजागर गर्न हामीले गर्नुपर्ने प्रयास हो । यसमा राज्यका निकाय र विश्वविद्यालयले समेत काम गर्न सके र संसारका प्रथम दार्शनिकको मतलाई उपनिषद्, बौद्ध दर्शन र लोकयतको प्रभावबाट छानेर विशुद्ध रूपमा हेर्न सके दर्शन र इतिहासको क्षेत्रमा संसारमै नौलो आयाम थपिन सक्थ्यो । कपिलबारे थप अनुसन्धान गर्नॅपर्ने चाखलाग्दो पाटो के छ भने श्रीमद्भागवत महापुराणलगायत कतिपय संस्कृत ग्रन्थले उनलाई असुर भनेको छ । यस्तै, कपिलका प्रमुख शिष्य आसुरी हुन् । यसले संकेत गरेको विषय के हो भने कपिल वैदिक आर्य परम्पराका थिएनन् । सांख्य दर्शनले जुन दार्शनिक मान्यता अघि सारेको छ, त्यो पनि ऋग्वैदिक परम्पराभन्दा नितान्त भिन्न छ । प्राचीन भारतीय इतिहासमा गम्भीर काम गरेका इतिहासकारहरूले असुर शब्दको अर्थ खुट्याउने निकै प्रयास गरेका छन् । यसमध्ये एउटा मत उनीहरू सिन्धु सभ्यताका मानिस थिए, अर्थात् त्यसबखतका भारतीय आदिवासी थिए भन्ने छ । प्राचीन डीएनए अध्ययन गरिरहेका वैज्ञानिकहरू सिन्धु सभ्यताका मानिसहरू द्रविड जातिका पूर्वज थिए र उनीहरू वैदिक आर्यभन्दा हजारौं वर्षअघि यहाँ आएका थिए भन्नेमा सहमत छन् । यसले कपिल वैदिक आर्य नभएर द्रविडियन पूर्वज थिए भन्ने संकेत गर्छ । यदि कपिल द्रविडका पूर्वज थिए भन्ने प्रमाणित भए यसले भारतीय ज्ञान परम्परा वैदिक आर्यको एकलौटी नभएर सम्पूर्ण दक्षिण एसियाली मानिसको साझा थियो, यसमा सबैको योगदान छ भन्ने प्रमाणित गर्न सक्छ । यसमा थप अनुसन्धान र विश्लेषणको आवश्यकता छ । कपिल आर्य भए पनि द्रविड, अस्ट्रोएसियाटिक वा टिबेटोबर्मन भए पनि, उनको सांख्य दर्शनको प्रभाव आजसम्म छ । भारतीय दर्शन परम्परामा मात्रै होइन, युरोपेली दर्शन परम्परामा पनि त्यो प्रभाव छ । उनीबारे हामीले थप खोज्नु, बुझ्नु र बताउनुपर्ने दायित्व हाम्रै हो । युरोपकेन्द्रित ज्ञान चंगुल तोड्न यो एउटा महत्त्वपूर्ण कोसेढुंगा हुन सक्छ भने विश्वकै दर्शनका लागि नेपालको महत्त्वपूर्ण उपहार हुन सक्छ । कपिलवस्तु बुद्धको जन्मस्थल मात्रै नभएर दर्शनको सुरुवात भएको ठाउँ र संसारका प्रथम दार्शनिकको जन्मस्थलका रूपमा पनि चिनिन सक्छ ।"
फाकदिङका सबै घर बन्द छन्,"थाको पो म त ! आङ कामीले मलाई फाकदिङ कटेलगत्तै भनेथे । ए अचम्म आजसम्म कुनै शेर्पाले मलाई थाकेंगलें भनेका छैनन् । उनीहरू नै कमजोर भए मेरो हालत के होला ?त्यसो नभन्नु न, शेर्पालाई मैले भनेँ ।फाकदिङ ! मैले यो नाउँ सुनेको उहिल्यैउहिल्यैदेखि । यो नामसँग मेरो मन किनकिन एउटा बेग्लै खालको नजिकले टाँसिएको छ ।सगरमाथा आरोहणपछि उतै विलिन भएकी पासाङ ल्हामु शेर्पाको संघर्ष चक्रमा यो फाकदिङको नाउँ खुबै सुनेको सम्झना छ मलाई । लुक्लाबाट कुइरेका बथान लाने र लैजाने मुख्य नाका भएकैले फाकदिङ धेरैका मुखमुखमा झुन्डिएको हो कि ?दूधकोशीको पुल तरेपछि फाकदिङ भेटियो । तेर्छो र गढतीरगढतीरमा बसेको रहेछ फाकदिङ । कति राम्रो र सुन्दर रहेछ यो त । सानासाना चिटिक्क परेका घरको ताँती । बाटोभरि ढुंगा छापेर सफा पनि त्यत्तिकै । राता, हरिया, नीला भित्तोका एक तल्ले घरहरू । छानाहरू सुकिला र राम्रा । बाटोका देव्रेदाहिने टुप्लुकिने ढुंगाभरि बुद्ध मन्त्र लेखिएका ।हरेक घर हरेक पसल । हरेक कोठा हरेक व्यापार । हरेक ढोका हरेक पाहुनाका लागि कुरिबसेको । फाकदिङ टेक्ने बित्तिकै यही सम्झें ।उकालोओरालो गर्दै फाकदिङ नापिरहेका छौं । उत्तरपट्टि पाखो भित्तो छ । दक्षिणपट्टि दूधकोशीको छङछङ छ अटुट । सफा लहरमा खुम्बुका कथा बगिरहेका छन् । सेता छालमा खुम्बिलाका ढुकढुकी बगिरहेका छन् । सुकिला तरंगमा त्याङबोचे गुम्बाका पवित्र भाव छङछङाइरहेका छन् । हामी ढुंगेनी सिँढी चढेर अलिक तेर्छोमा पुग्यौ ।तपाईंलाई थकाइ, मलाई भोक, कुरो मिलाएर फेरि आङ कामीलाई भनें ।फाकदिङका सबै घर बन्द छन् । सबै पसलमा ताल्चा लागेका छन् । घरैपिच्छेका लज, होटल, रेस्टुराँ, क्याफे, रिसोर्ट र लङहरूका मूल ढोका ढप्केका छन् । एउटा चकमन्नता छ । एउटा अभाव हुर्किरहेको छ यो हिमाली सहरमा ।कुनै बेला नेपालीले बास पाउँदैनन् भनिन्थ्यो यता । अहिले नेपाली खाना, नेपालीलाई स्वागत भनिएका, नेपाली भान्सा, नेपाली खाजा, नेपाली स्वादको ढिँडो, नेपाली पाराको पक्कुभुटन लेखिएका सूचना बोर्ड यहाँ मनग्गे पढिरहेको छु । फाकदिङमा पर्दा लगाएका कोठामा आलु फिँजाएको देखिन्थ्यो । आलु सुकाएर कोठा भरिभराउ देखिन्थे ।पर्यटकहरूले हैन आलुले मान पाएछन्, म बोल्दै आइरहेको छु ।समयसमयको कुरो यो, आङ कामीले सघाए ।मन्जोका वाङ्दीले बिहानै भनेथे निकै कुरा थामसेर्कु हिमाल चढ्न धेरै कुइरे आउँछन् । तिनलाई आफ्नै बारीको स्याउको जुस खुवाउने मेरो इच्छा थियो । ५० बोट त रोपो पनि । तर फल लागेदेखि नै रुङ्दाको हैरान । कागले ठुँग्ने त्यत्तिकै । त्यसबाट जोगायो, भालुले फेरि हैरान लाउने ।केही सीप नलागेर म फेरि छोडेको काममै फर्किएँ ट्रेकिङमा ।यो पनि समयसमयको कुरो रैछ ।खोला छेउमा ढुंगाको ओदान । तीन चोके चुलोमा खाना पकाएछन् रेविका र अमरले । अघिल्लो दिन मन्जोमा पनि भान्सामा यिनै दुईले घुँडा जोतेर पकाएथे । बाटो लामो छ नि । तपाईंले भने जत्ति खाने हो भने एउटा खुट्टा, एउटा हात, एउटा आँखा, एउटा कान, एउटो आँखा मात्र चल्छ । जिन्दगीले मात्र चल्छ र ?दुवै थप्नुपर्छ । नत्र ज्यान कुत्दैन । ज्यान नकुदेपछि बाटो कसरी कट्छ ? अमरले महाभारतै सुनाए ।बाटोमा जुरेको अन्नपात यै । भतेर यै । अर्नी यै । चौरासी मिष्ठान यै । अब सन्तोष मानेर नखाई सुखै भएन । यसोउसो गर्दै गए । उकालो, ओरालो, तेर्पे र ढुंगेनी छाँगाछुर भीर सम्झेर ग्वाम्म निलें ।यी कहाँ जान लागेका ? हूलका हूल नेपालीहरू नाम्चेतिर लर्किएको देखेँ ।खसखस निकै भएथ्यो अघिदेखि । यस्तो हूल हिजैदेखि खुबै देखेथें । हँसिया, नाम्लो, डोरी, डोको पनि छ धेरैका हातहातमा । यो ताँती कता उक्लेको होला ? अब त झन् जाडो बढिरहेको छ । यो जाडोमा पातला लुगा, नाङ्गा खुट्टा र यस्तो कन्तबिजोगको हविगतमा कहाँ लागेको यो लस्कर ?बीरुलाई फेरि सोधें को हुन् यी ?खुम्बुमा आलु खन्ने, लसुन रोप्ने, घाँस काट्ने, दाउरा काट्ने समय भएको रहेछ । साइत हेरेर गाउँपिच्छे यी काम गरिने भएकाले कामका लागि यी हूल गएको रहेछ । खुम्बु वरपरका गाउँका शेर्पाहरू धेरै त काठमाडौंमै छन् । अझै कतिले मान्छे राखेर, घरकुरुवालाई छोडेर अमेरिका, जापान, युरोपका धेरै देशतिर पुगेकाले त्यता काम गर्नेको खाँचै छ ।कुइरेका भारी बोक्नेले दाउराको घाँस बोक्दैनन् ।कुइरेका अक्सिजन बोक्नेले घाँसको भारी उचाल्दैनन् । कुइरेका जुत्ताचप्पल बोक्नेले आलुको ड्याङ खोस्रिँदैनन् । कुइरेका ओछ्यान बोक्नेले लसुनको बिटो बाँध्दैनन् । बीरुले भाका मिलाएर भट्याए ।अनि पो तल सल्लेरीतिरका बाउन, क्षेत्री, दलितहरूको लर्कन उकालिएको रैछ खुम्बुतिर । मन कस्तो चिसोचिसो भयो मेरो । माथि लागेका ती जोधाहा ज्यानहरू पातला ज्यानका, छरिता, फुर्तिला, राता गाला भएका, लामा हातखुट्टा भएका र चंख बोली भएका लाग्थे ।आङ कामी हाम्रा कुरा सुनेर रमाइरहेथे । उनले थपे पहिलापहिला राईहरू मास्तिर जाँदैनथे । अचेल त पाङबोचेसम्म पुग्छन् । पैला त खुबै डराउने उनीहरू । अचेल त उल्टा पो भयो ।हामी छुटाहा पुगेछौं ।घाट टुप्लुकियो । घाटमा दुई वटा खोला मिल्दा रहेछन् । हिमालतिरबाट आएको अर्को छङछङ आएर मिसियो दूधकोशीमा । रमाइलो बस्ती रैछ घाटमा ।यता त स्वादिला माछा पाइँदा हुन् नि ! मैले भनें सङला खोला हेर्दै । हो तर बौद्धमार्गीको गाउँमा काटमार चल्दैन । भए पनि खोलै धनी । बीरुले त्यसो भनेर अलिक परतिर गएर उभिए ।अलिक ओरालो बाटो भेटियो । सबैतिर हरियोपरियो छ । हरियालीका माझमा त्यस्तै देखियो । घरहरूले अझै आँखा रमाए । ठाडो कोशी पुगेपछि खोला तर्यौं । वारिभन्दा पारि अझै मलिलो, रसिलो र भरिलो ठाउँ लाग्यो मलाई । बस्ती सानै भए पनि उज्यालो र रमाइलो ठानें मैले । तेर्छोपछि ढुंगेनी बाटोमा लुइँलुइँ लम्किन्छु । पानी रोकिने र पर्ने गति भइरहन्छ । दिन ढल्केर घाम लुकेको छ । छेप्लुङ गाउँ आयो । दूधकोशी किनारका घर, बस्ती र बारीहरू लोभलाग्दा देखिन्थे । बेलाबेलामा तलबाट बटारिएर आएका भुइँ कुइराको मुस्लोले हामीलाई बोलाउँछ । हरिया पहाडका थुम्का लुक्दै, हराउँदै गरिरहन्छन् ।बाटो एकोहोरो पूर्व गइरहेको छ । हरिया बुट्यान र पोथ्राहरू बाटैभरि भेटिन्छन् । कति बिरुवा म चिन्छु, कति चिन्न दिमागको गिदी घोलघाल गर्नुपर्छ । धेरै तलै भेटिएको थियो छेप्लुङ गाउँ । मनग्गे बाटो छिचोलेपछि पनि बाटोका पाटीमा उही छेप्लुङ लेखेको देख्छु ।तलका माथि सरेका हुन् कि ? माथिका तल झरेका हुन् ? छेप्लुङ गाउँमा लामै लर्को देखेर सोधें ।बाटो तन्कियो, अनि गाउँ पनि फैलियो । बीरुले पानी खाँदै भने ।अघि जंगल नाघे लगत्तै यसो एकमुठी अँधेरो छरिएथ्यो । कतिखेरकतिखेर घ्वाप्पै भइसकेछ । यता टेक्यो, उता पुगिन्छ । उता पाइला सार्यो, यता फर्किन्छ । जंगल लामै भयो । उकालो पनि ज्यान थकाउने खालको छ । बेलाबेलामा छाता थन्क्याएरै सास फेर्छु । घरी नाक, घरी मुख सास फेर्न आलोपालो नगरी भएन । उकालीले छातीमा दख्खल पार्लापार्ला गर्न खोजिरहेको छ । पानी र हावाको मिसमास छँदै छ । अझ अँध्यारोमा कुइरो घ्वाप्प घ्वाप्प आइरहन्छ । अँध्यारोमा कुइरो कुदेको अद्भुत लाग्दै छ ।अगाडि जानेका टाउकोमा टोपी बत्ती छन् । म त मोबाइलको उज्यालो बाल्दै नियाल्दै गरिरहेको छु । पानीले पखालिएका ढुंगा स्वात्तस्वात्त चिप्लिन्छन् । कता समाउनु, कता टेक्नु । धेरै पटक भयो यस्तो । बाटो लामै भएछ आज । जति हिँडे पनि नसकिने जस्तो । अगाडि हेर्यो पछाडि फर्कियो । जति नो पनि आत्मैले हो, मुटुले हो । खुट्टाले ननापेसम्म अरूको कुनै दैया चल्दैन । सर्लाङसर्लाङ बजेका छन् जंगलमा पात । बर्खाको संगीत कति हो कति रिउँरिउँ झ्याउकिरीको स्वर । गाइने कीराको बोली र्याउँ र्याउँ र्याउँ र्याउँ । नाक, कान भएर हावाले सुइँयसुइया फन्को मारिरहेकै छ । ऊ देखियो लुक्ला । झिलिमिली झिलिमिली । अँध्यारोमा बोल्नेहरू आवाजमा ठूलै खुसी ओर्लेको देखिन्थ्यो । त्यो बोली मेरो पनि सन्तोष जोडिन्छ । खाङरीमा झोला बिसायौं । नौ बजे मैले चस्मा खोलेछु । किनभने अब कुनै बाटो ठम्याउन पर्ने हैरानी थिएन । मैले आँखा चिम्लेर आफूले हिँडेको बाटो सम्झें यो एउटा सरदारकै हिँडाइ भएछ । मनसँगै हाँसे आँखाहरू ।"
के एआईले चुनाव प्रभावित पार्ला ?,"मलाई विश्वास थियो, तपाईंहरू सबैले भोट हाल्ने आफ्नो कर्तव्य पूरा गर्नुहुनेछ । यो भरोसा पूरा गरी मेरो मान राखिदिनुभएकोमा धन्यवाद, यो निर्वाचनको व्यापक जनसहभागिताले धेरैलाई झस्काएको छ ।गत महिना सम्पन्न पाकिस्तानको संसदीय निर्वाचनमा आफ्नो पार्टी तारिक ए इन्साफ समर्थित स्वतन्त्र उम्मेदवारहरूले एक सयभन्दा बढी स्थानमा विजय हासिल गरेपछि पूर्वक्रिकेट खेलाडी एवं नेता इमरान खानले माथिका पंक्ति भएको एक मिनेट लामो भिडियो सार्वजनिक गरे । सन् २०२२ मा प्रधानमन्त्री पदबाट हटाइएर हाल निर्वाचनमा भाग लिन प्रतिबन्धसँगै जेल जीवन बिताइरहेका खानको सो धन्यवाद भाषण आर्टिफिसियल इन्टेलिजेन्स (एआई) प्रविधिको प्रयोगबाट बनाइएको थियो । निर्वाचनकै क्रममा पनि ३४ वटा अरू यस्ता भिडियो डिपफेक लगायतका उपाय प्रयोग गरी व्यापक प्रसार गर्न खानको पार्टी सफल भएको थियो । पदबाट हटाइपछि विरोध प्रदर्शनमा उत्रेका खानले यसअघि पनि एआईबाट जेनेरेट गरिएका तस्बिर र सामग्रीहरू सेयर गर्ने गरेका थिए । अत्यन्तै कमीकमजोरीसमेत भेटिएको भनिएको पाकिस्तानको निर्वाचनको पछिल्लो उदाहरणले व्यापक बन्दै गरेको एआईले निर्वाचन नतिजामा कसरी प्रभाव पार्न सक्छ भन्ने सानो झल्को दिएको न्युयोर्क टाइम्स मा याङ झुआङले लेखेका छन् । अमेरिकाकै उदाहरण हेरौं, गत महिना न्यु ह्याम्पसायर राज्यमा प्राइमरी निर्वाचन हुनुअघि राष्ट्रपति जो बाइडेनले कतिपय मतदातालाई फोन गरेर मतदान प्रक्रियामा सामेल नहुन भनेको समाचार सार्वजनिक भयो । लोकतान्त्रिक देशमा राष्ट्रप्रमुखले मतदातालाई निर्वाचनमा भाग नलिन भन्दै फोन गर्नु अपत्यारिलो हो । यति बुझ्नेले सो फोन राष्ट्रपति आफैंले गरेका होइनन् भन्ने चाल पाइहाले । तर, अर्काको आवाज दुरुस्तै नक्कल गर्ने र कहिलेकाहीं दोहोरो कुराकानीसमेत गर्न सक्ने क्षमता भएका एआई रोबोकल प्रविधिबारे जानकारी नहुनेहरूले सो फोन कलको विश्वास गरेनन् भन्न सकिँदैन । अमेरिकामा यही वर्ष २०२४ मा हुने राष्ट्रपतीय निर्वाचनमा एआई प्रविधिको प्रयोग सबैभन्दा ठूलो चुनौतीमध्ये एक बन्ने निश्चित भइसकेको आकलन छ, त्यहाँको नेसनल कन्फेरेन्स अफ स्टेट लेजिस्लेटरको । जारी रिपब्लिकन पार्टीको आन्तरिक राष्ट्रपतीय छनोट निर्वाचन (प्राइमरी) कै क्रममा फ्लोरिडाका गभर्नर रन देसान्तेसको प्रचार समितिले पूर्वराष्ट्रपति डोनाल्ड ट्रम्पको जस्तो सुनिने एआईबाट जेनेरेट गरिएको आवाज र तस्बिर प्रयोग गरेको थियो । कुनै स्पष्टीकरण (डिस्क्लेमर) बिना प्रयोग गरिएका ती सामग्री सामाजिक सञ्जालमा निर्बाध प्रवाह भएका थिए । अमेरिकामा हालसम्म निर्वाचनमा एआईको प्रयोगबारे स्पष्ट संघीय कानुन नभएकाले यस्ता प्रविधिको खुलेआम प्रयोग भइरहेका छन् । निर्वाचनको मत परिणाम प्रभावित पार्न एआईको दुरुपयोग भएका यस्ता घटना अचेल आम बन्दै गएका छन् । गत वर्ष स्लोभाकियाको संसदीय निर्वाचनका बेला देशको सीमान्तकृत रोमा अल्पसंख्यकबाट भोट किनेर कसरी चुनावमा धाँधली गर्ने भन्ने विषयमा त्यहाँको प्रमुख दलका नेता माइकल सिमेका र पत्रकार मोनिका टोडोभोबीचको डिपफेक अडियो छलफल भाइरल भएको थियो । सो अडियोमा सिमेकाले आफू निर्वाचित भए मदिराको शुल्क बढाउनेसमेत भनेको सुनिन्थ्यो । उनले त्यो एआई सिर्जित झूटो अडियो भएको दाबी गरे पनि त्यो यतिबिघ्न सेयर भयो कि अझैसम्म फेसबुकमा उपलब्ध छ । यद्यपि हाल त्यसमा तथ्यजाँचको लेबल भने देखिन्छ । त्यसयता न्युजिल्यान्ड, अर्जेन्टिना, टर्कीलगायत देशमा भएका निर्वाचनका क्रममा पनि डिपफेक अडियोभिडियो प्रयोग भएका थिए । सन् २०२४ मा विश्वका ठूला लोकतन्त्र मानिने भारत, अमेरिका, बेलायतजस्ता देशहरूमा हुन लागेका राष्ट्रपति र आम निर्वाचनको संघारमा एआईको बढ्दो दुरुपयोग मुख्य जोखिम हुने सहज अनुमान छ । जेनेरेटिभ एआईले विश्वव्यापी राजनीतिक प्रपोगान्डाको माध्यम बन्दै गएको मिथ्या र भ्रामक सूचनाको उत्पादन र प्रसारको गति र प्रभावकारिता दुइटै बढाइदिएको छ ।स्थानीय भाषासंस्कृतिमै उपलब्ध हुँदै गएका र हजारौंको संख्यामा फरक किसिमका सुविधासहित उपलब्ध यस्ता एआई प्लाटफर्मको बजार मूल्य सन् २०२३ मा ५० अर्बदेखि ७५ अर्ब डलर आसपास रहने अनुमान गरिएको छ । सन् २०३० सम्ममा झन्डै १० खर्ब आसपास पुग्ने प्रक्षेपण छ । दक्षिण एसियाली देशहरूमा पनि सामाजिक सञ्जालमा राजनीतिक प्रचार गर्न अर्बौं डलर खर्च हुने क्रम बढ्दो छ । यस्तो समयमा एआई प्लाटफर्महरूलाई मिथ्या र भ्रामक सूचना द्रुत गतिमा अझै परिस्कृत ढंगले फैलाउन प्रयोग हुने सम्भावना प्रबल रहने देखिन्छ । रुसयुक्रेन युद्ध होस् वा इजरायलहमास संकट, एआईको प्रयोगबाट मिथ्या र भ्रामक सूचनाको उत्पादन र प्रसार तीव्र बन्ने क्रम रणनीतिक रूपमै बाक्लिँदै गएको सेन्टर फर पब्लिक इम्प्याक्टले उल्लेख गरेको छ । विकासको प्रारम्भिक चरणमै रहेका जेनेरेटिभ एआई प्लाटफर्महरूले हाल तोडमोड गरिएका तस्बिर, आवाज वा डिपफेक भिडियो उत्पादन गरिदिन्छन् । त्यस्ता सामग्री डिस्क्लेमर नराखी पोस्ट भएमा वा स्पष्टीकरण भएकै अवस्थामा पनि डिजिटल साक्षरता कम भएका सर्वसाधारणले सजिलै पत्याउन सक्छन् । निर्वाचनमा सानो विषयले पनि परिणाम प्रभावित पार्न सक्ने भएकाले यसमा सचेत हुनुपर्ने बेला आएको छ । राजनीतिकर्मीहरूले एआईको प्रयोग कसरी गरिरहेका छन् भन्नेबारे छिमेकी देश भारतको पछिल्लो उदाहरण यहाँ लिन सकिन्छ । सन् २०१८ मै निधन भएका तमिल नाडुका प्रभावशाली डीएमके नेता एम करुणानिधि अघिल्लो महिना मात्रै चेन्नईस्थित एक पुस्तक विमोचन कार्यक्रमका प्रमुख अतिथि थिए, जहाँ उनले भर्चुअल रूपमा उपस्थित भई समारोहलाई सम्बोधनसमेत गरे । परम्परागत पहिरनमा सजिएका उनी भिडियोमार्फत पर्दामा देखिए र आफ्ना मित्र लेखक टीआर बालुको प्रशंसा मात्रै गरेनन्, उनले आफ्ना छोरा तथा मुख्यमन्त्री एमके स्टालिनको कामको प्रचारसमेत गर्न भ्याए । लोकसभा निर्वाचनको तयारीमा रहेको भारतमा मतदाताको सेन्टिमेन्ट प्रभावित पार्न यस्ता डिपफेक भिडियोहरू सार्वजनिक कार्यक्रममा प्रस्तुत भइरहेका छन् । दलका प्रभावशाली दिवंगत नेताहरूलाई एआईको सहाराले पुनः ब्युँताएर आफ्नो दलले असाध्यै राम्रो काम गरेको छ भन्न लगाई भोट जित्ने उपाय भारत मात्रै होइन, अन्त पनि अवलम्बन भइरहेका छन् । अघिल्लो साता मात्रै इन्डोनेसियामा भएको आमनिर्वाचनमा सन् २००८ मै दिवंगत पूर्वराष्ट्रपति सुहार्तोले गोल्कर पार्टीलाई मत दिन आह्वान गरेको डिपफेक भिडियो लाखौं प्रयोगकर्तासम्म पुर्याइएको थियो । चुनावी प्रक्षेपणमा पनि एआईको प्रयोग बढेको छ । एक्स्पर्ट डट एआईजस्ता प्लाटफर्महरूले साना स्केलमा चुनावी नतिजाको प्रक्षेपणका लागि एआई प्रविधिको सफल परीक्षण गरिसकेका छन् । आगामी दिनमा मतदाताको रुचि बुझ्न र व्यापक रूपमा सर्भेहरू गर्न एआईको प्रयोग हुन सक्ने एमआईटी टेक्नोलोजी रिभ्युले दाबी गरेको छ । ठूलो संख्यामा प्राप्त तथ्यांकलाई मिहिन रूपमा केलाउन होस् वा मतदाताहरूको सामाजिक सञ्जाल व्यवहारबाट बुझ्न सकिने राजनीतिक झुकावबारे धारणा बनाउन होस्, भारत, अमेरिकाजस्ता ठूला जनसंख्या भएका देशमा एआई प्रविधिको चलाखीपूर्ण प्रयोग निर्वाचनमा नयाँ अस्त्र हुन सक्ने विश्लेषकहरूको बुझाइ छ ।एआईले निर्वाचनमा पार्न सक्ने अर्को प्रभाव भनेको मतदाता लक्षित प्रचार र अभियानहरूलाई अझै बलियो बनाउनु हुन सक्ने विज्ञहरूको अनुमान छ । यसअघि सामाजिक सञ्जाल वा सर्भेहरूमा भर पर्ने लक्षित प्रचार वा प्रभाव अभियानलाई व्यापक र परिस्कृत बनाउन एआईको प्रयोग हुने पक्कापक्कीजस्तै छ । उदाहरणका रूपमा भारतीय जनता पार्टीले निर्वाचन र प्रचार लक्षित प्लाटफर्म पारखी बनाएर आफू एआईको प्रयोगमा पछि नरहने सन्देश दिइसकेको छ । त्यस्तै, राजनीतिक अभियानका लागि चन्दा उठाउने, स्वयंसेवक प्रेरित गर्नेजस्ता अनेकौं पक्ष र सामाजिक सञ्जालमा सामान्यतया असम्भव हुने व्यापक अन्तर्क्रियाका लागि पनि एआई प्रयोग हुन सक्ने फोर्ब्स को अनुमान छ । नियमनको प्रयासराजनीतिक गतिविधि र सामाजिक सञ्जालले लोकतन्त्रमा पार्न सक्ने असरका विषयहरू बहसकै क्रममा रहँदा गएको वर्षयता अकासिएका एआई प्लाटफर्मले अनेकौं जोखिम निम्त्याउने देखिन्छ । तसर्थ यसका लागि नियमनको आवाज चौतर्फी रूपमा उठिरहेको छ । चुनावी अभियानहरूमा एआईको प्रयोग नियमन गर्ने प्रयासमा युरोपेली संघ अगाडि छ । सन् २०२३ को डिसेम्बरमै एआईसँग सम्बन्धित कानुन पारित गरेको युरोपेली संघले आफ्ना सदस्य देशहरूलाई सो कानुन राष्ट्रिय कानुनको हिस्सा बनाउन भनेको छ । सन् २०२६ बाट सो कानुन पूर्ण रूपमा लागू हुनेछ । त्यस कानुनले एआईमार्फत निर्वाचनमा धर्म, जातजाति र युजर बिहाभियर (व्यवहार) को प्रयोग गरी लक्षित अभियान चलाउन, डिपफेकलगायत मिथ्या सामग्री उत्पादन गर्न र मतदाताको रोजाइ अनुमान गर्ने किसिमका जानकारी संकलनमा रोक लगाउँछ । मतदाताको मौलिक लोकतान्त्रिक हकको संरक्षण, पारदर्शिता र जवाफदेहितामा एआईले निर्वाचन र लोकतन्त्रमा पार्न सक्ने जोखिम कम गर्ने लक्ष्य राखिएको उक्त कानुन विश्वमा एआईको प्रयोग नियमनको उदाहरण बनेको छ । सरकारहरू मात्रै नभएर एआई प्रविधिको विकासमा लागेका विश्वका ठूला प्रविधि कम्पनीहरूले पनि यसको उचित प्रयोग र नियमनका लागि आफ्नोतर्फबाट पहल थालेका छन् । अघिल्लो साता मात्रै विश्वका कम्तीमा ६ वटा प्रमुख प्रविधि कम्पनीले निष्पक्ष निर्वाचन प्रक्रियालाई अवरोध पुर्याउने गरी एआईको दुरुपयोग रोक्ने विषयमा सहमति गरेका थिए । फेब्रुअरी १६ देखि १८ मा जर्मनीमा भएको म्युनिख सुरक्षा सम्मेलनका क्रममा गुगल, मेटा, माइक्रोसफ्ट, एडोबी, ओपेनएआई र टिकटकसहित अन्य एआई कम्पनीहरूले एआईका कारण उत्पन्न हुने गलत र भ्रामक सूचना फैलिन नदिने विषयमा भएको छलफलपश्चात् एक सहमतिपत्रमा हस्ताक्षर गरेका थिए । सो सहमतिपत्रमा विश्वका लोकतान्त्रिक निर्वाचनलाई एआईका कारण प्रभावित हुन नदिने गरी पर्याप्त सावधानीहरू अपनाउने विषय समेटिएको छ । सन् २०२४ भित्रमै विश्वभरका ५० भन्दा बढी देशहरू चुनावमा हुन गइरहेका बेला एआई कम्पनीहरूको सो घोषणा र सहमतिलाई निकै महत्त्वका साथ हेरिएको छ । विश्वभर कैयौं निर्वाचन भइरहेको यो समय निकै संवदेनशील छ र मतदातालाई लक्षित गरेर एआईको दुरुपयोगविरुद्ध पहल चाल्न हामी प्रविधि कम्पनीहरूले सहमति गरेका छौं, एआई कम्पनीहरूले फेब्रुअरी पहिलो साता सार्वजनिक गरेको संयुक्त वक्तव्यमा भनिएको थियो । आगामी जुनमा हुने युरोपेली संसदीय निर्वाचनको सन्दर्भमा फेसबुकको प्यारेन्ट कम्पनी मेटाले भने जेनेरेटिभ एआईको दुरुपयोग गरी सिर्जना हुने चुनावी मिथ्या सूचनाहरूको प्रवाह रोक्न एउटा छुट्टै समूह बनाउने घोषणा गरेको छ ।एआईको नियमन विकसित, ठूला र शक्तिशाली देशहरूकै लागि टाइको दुखाइको विषय बनिरहेका बेला नेपालजस्ता डिजिटल साक्षरता कम भएका र साना लोकतन्त्रलाई अझै ठूलो चुनौती हुने देखिन्छ । विकसित देशले त नियमन गर्लान् तर सानालाई सास्ती चल्नेछ ।"
लिभरपुलको हेभिमेटल फुटबल,"फुटबल कसरी खेल्नुपर्छ ? हेभिमेटल संगीतजस्तै, योर्गन क्लोप यस्तै भन्थे । हेभिमेटल संगीत कस्तो हुन्छ त ? रक संगीतको सबैभन्दा सफल विधा हो, यो । अलिकति तीव्र, त्यत्तिकै शक्तिशाली र आक्रामक, यसका विशेषता हुन् । भनेपछि फुटबल पनि यस्तै पारामा खेल्ने हो भने यसमा तीव्रता चाहियो । शक्तिशाली र आक्रामक पनि हुनुपर्यो । खेल सकिँदा खेलाडीको जर्सीमा अलिकति पनि चोट र हिलो लागेन भने के मज्जा ? तिनै जर्मन फुटबल प्रशिक्षक क्लोपले महिना दिन अगाडि एउटा बमसेल फ्याँके । भनेका थिए, अब त साह्रै थाकें । यो सिजनको अन्त्यदेखि लिभरपुल छाड्दै छु । हो र ? होइन कि ? लिभरपुल समर्थकदेखि विरोधीले यस्तै प्रतिक्रिया दिए, सुन्नेबित्तिकै । हो नै रहेछ । क्लोपको भनाइ थियो, मलाई लिभरपुल सबै मन पर्छ । अझ मन नपर्ने भनेकै छैन । तर, एक दिन न एक दिन, त्यस्तो पनि आउनुपर्छ, जति बेला कोही कसैले पनि कहीं न कहींबाट बिदा त लिनु नै पर्छ । त्यसैले उनले निर्णय लिए, इंग्लिस फुटबलको सबैभन्दा ठूलो, सफल र लोकप्रिय क्लब छाड्ने । त्यसका लागि सिजनको अन्त्यसम्म भने उनी कुर्न तयार थिए । त्यसपछि के हुनेछ त, त्यो कसैलाई थाहा छैन । किनभने क्लोपले पनि आफ्नो निर्णय सुनाएका छैनन् । उनको भित्री मनमा के छ, त्यो बुझ्ने कुरा भएन । खालि सबैको ध्यान यसमै केन्द्रित भएको छ, क्लोपको अन्तिम सिजन लिभरपुलको प्रदर्शन कस्तो हुने होला ? धेरैको आशा छ, यो राम्रै होस् । यसको एउटा खुड्किलो भने मज्जाले पार भइसकेको छ । एकदुई दिन अगाडिजस्तै मात्रै हो, लिभरपुलले दसौंपल्ट लिगकप उपाधि जित्यो । इंग्लिस फुटबलको दोस्रो ठूलो कप प्रतियोगिता हो यो, एफएकप पछि । वेम्बलीमा भएको फाइनलमा लिभरपुलले चेल्सीलाई हराएको थियो । स्कोर १० मात्रै रह्यो । कप्तान भर्जिल भान डाइकले अतिरिक्त समयको खेल सकिँदै लाग्दा निर्णायक गोल गरे । अधिकांश अरू बेला जस्तै उनले कर्नरमा हेड गरे र बल पोस्टतिर गयो । लिभरपुलले यो खेल जित्नेबित्तिकै भन्न सुरु भयो, पैसा हुँदैमा फुटबलमा जित्न चाहिँ सकिन्न । चेल्सीले यो सिजनकै लागि भनेर करोडौं डलर नयाँ खेलाडीमा खर्चेको छ । तर हात लाग्यो शून्य ! वेम्बलीको त्यो फाइनलमा पनि प्रशिक्षक मउरिसो पोचेटिनाले आफ्ना केही युवा खेलाडीलाई उतारेका थिए । तर, यसपल्ट चेल्सीले त्यस्तो केही छनक देखाउन सकेको छैन, जस्तो केही वर्ष अगाडि चेल्सी भन्नेबित्तिकै हाम्रोसामु एउटा छवि तयार हुन्थ्यो । त्यही फाइनलमा लिभरपुलले भने सक्दो नयाँ र युवा खेलाडी उतारेको थियो । ती पनि कस्ता भने भर्खर किशोर उमेरमा पुगेका, टिनएजर्स भनौं । चेल्सीलाई हराएरलगत्तै लिभरपुल एफएकपको क्वाटरफाइनल पनि पुगेको छ । अर्को महिना हुने यसको खेलमा लिभरपुलले आफ्नो सबैभन्दा ठूलो शत्रु क्लब म्यानचेस्टर युनाइटेडको सामना गर्दै छ । त्यहाँसम्म पुग्न भने लिभरपुलले साउथह्याम्पटनलाई पन्छाएको थियो स्कोर रह्यो, ३० ।त्यसमा दुई गोल जेडेन डान्सको रह्यो भने एक लेविस कोमास । यी दुवै भर्खर १८१९ वर्ष लागेका ठिटा हुन् । क्लबको एकाडेमीबाट मैदान छिरेकाहरू छन्, अहिलेका खेलाडी । केही त बल ब्वाईहरू पनि थिए । प्रश्न हुन सक्छ, लिभरपुलले किन यस्तै नयाँनयाँ खेलाडीलाई खेलाइरहेको छ त ? तिनको उमेर पनि छिप्पेको छैन । यो त क्लोपका लागि बाध्यता पनि हो, किनभने टिमका अधिकांश पहिलो रोजाइका खेलाडी घाइते छन् । कहिले मैदानमा फर्कने हुन्, त्यो पनि टुंगो छैन । घाइते पनि कति धेरै भन्दा पहिलो रोजाइका १२ खेलाडी आराम फर्माइरहेका छन्, चोटबाट मुक्त हुन् । तर, क्लोपले जतिलाई विश्वास गरे, तिनले राम्रै पनि गरिरहेका छन् । फेरि प्रश्न हो, अब के त ? लिभरपुलले लिगकप त जित्यो जित्यो, अझै तीन ठूला उपाधि जित्ने अवसर छ, उसको सामु । त्यसमा एक त एफएकप नै भयो । बाँकी दुईमध्ये एउटा भयो, इंग्लिस प्रिमियर लिग । अर्को भयो, युरोपा लिग । भनेपछि एकै सिजन चार उपाधिको सम्भावना । साँच्चै यस्तै भयो भने त त्यो गज्जब नै हुनेछ । अद्वितीय नै भनौं । क्लोप आफैंले यत्तिको बिदा पाउने सम्भावना त सोचेकै पनि छैनन् । त्यसमध्ये पनि भने सबैभन्दा महत्त्वपूर्ण चाहिँ प्रिमियर लिग नै हुनेछ र यसपालि जत्तिको उपाधिका लागि होड कहिल्यै देखापरेको छैन पनि भनिएको छ । अझ त्यो पनि त्रिकोणात्मक । छ त लिभरपुल नै लिग अंक तालिकाको शीर्षमा छ । उसको २६ खेलबाट ६० अंक छ । उसको ठीक पछाडि म्यानचेस्टर सिटी छ, ५९ अंकमा । अनि उसको पनि पछाडि आर्सनल छ, ५८ अंकमा । सिटी र आर्सनलले पनि खेलेको भनेको उत्तिकै २६ नै खेल हो । त्यसको अर्थ एकै खेलको नतिजा तलमाथि हुनेबित्तिकै सबथोक फेरिन सक्नेछ । खुबै रोमाञ्चकता र सनसनी छ, यसपल्टको लिगमा । अबको तीन साता जतिको समयमा लगभग चित्र स्पष्ट हुनेछ, कसले के जित्छ भनेर । सम्भवतः अबका चारपाँच खेलले लिभरपुलको भाग्य निर्धारण गर्नेछ । त्यसमध्ये एफएकपमा लिभरपुलले युनाइटेडको चुनौती काट्नु पर्नेछ । युनाइटेड आफैं जत्तिकै खराब लयमा भए पनि लिभरपुलको सामना गनैपर्छ, कुरै अर्को हुन्छ । प्रिमियर लिगमै लिभरपुलको ठ्याक्कै अर्को खेल नटिङ्घम फरेस्टविरुद्ध रहेको छ । खेल हुनेछ, फरेस्टको सिटी ग्राउन्डमा । विश्वास नहुन सक्छ, लिभरपुलले सन् १९८४ यता यो मैदानमा लिगको जितेको छैन । त्यो भनेको १३ खेल भइसक्यो, लिभरपुलले फरेस्टलाई उसकै घरमा नहराएको । खालि एउटै कुरा के भने अचेल फरेस्ट लयमा छैन्, खराब खेलिरहेको छ, यो टिमले । युरोप लिगको अन्तिम १६ मा लिभरपुलको अबको प्रतिद्वन्द्वी हो, स्पार्टा प्राग । लिभरपुल इंग्लिस माथिल्लो डिभिजनको शीर्षमा छ भने प्राग पनि कम्तीको होइन । चेक लिगको शीर्षमा छ, यो । यो सिजन प्रागले एकै खेल मात्र गुमाएको छ । त्यसको अर्थ लिभरपुलका लागि यो खेल भने सजिलो हुने छैन । र, यसपछि आउँछ, लिभरपुलका लागि सबैभन्दा कठिन र महत्त्वपूर्ण खेल । प्रिमियर लिगमा पेप ग्वार्डिओलाको सिटीविरुद्धको भिडन्त । सके यसलाई लिगकै फाइनल भन्दा हुन्छ । खेल हुनेछ, एनफिल्डमा । भनिन्छ, लिभरपुलको यो घरेलु मैदान विपक्षी टिमका लागि नरक हुने गर्छ । किनभने यहाँ क्लबका समर्थकले प्रतिद्वन्द्वी खेलाडीलाई कसरी अप्ठ्यारोमा पार्ने हो, त्यो सबथोक गर्छन् । रंगशालाभित्र यी दर्शकले कति धेरै आवाज गर्छन् भने खेलाडीले नजिकै एकआपसमा कुरा गर्दा पनि सुनिन्न । यो त त्यही हेभिमेटल संगीत जस्तै हुन्छ । त्यसैले एनफिल्डमा खेल्न आउने सबैलाई गाह्रो छ । लिग जित्ने हो भने लिरभपुललाई यो खेल नजितेर सुख छैन । त्यसपछि लगत्तै लिगमा एउटा यस्तै अर्को खेल छ, जसमा लिभरपुललाई गाह्रै हुनेछ । यो खेल हो, एभरटनविरुद्ध । युनाइटेड लिभरपुलका लागि घरबाहिरको शत्रु हो भने एभरटन घर भित्रको । खेल हुनेछ, गुडसन पार्कमा । एउटै सहरका दुई क्लबको घरेलु मैदानबीच एक माइल मात्रै छ । एनफिल्डबाट हिँडेरै एकैछिनमा पुगिन्छ त्यहाँ, खालि बीचको स्टाय्नली पार्क पार गर्नुपर्छ । तर, दुई क्लबबीचको मनको दूरी भने लाखौं माइलजत्तिकै छ, त्यसैले एभरटनले लिरभपुललाई सजिलो पार्नेछैन नै । के साँच्चै लिभरपुल यति धेरै चुनौतीका चाङ पार गर्न सक्छ त ? एकपल्ट फेरि इतिहासमा फर्कौं न । सन् २०१५ मा क्लोप लिभरपुल आएका थिए र त्यतिबेला क्लबको खस्दो हालत थियो । एनफिल्ड छिर्ने समर्थक घटिरहेका थिए । खेलाडी जत्ति बूढा भइसकेका थिए । सिंगै टिम नै पुनर्निर्माण गर्न आवश्यक थियो । क्लोपले यही काम गरे । त्यसको चार वर्षमा लिभरपुलले युरोपेली च्याम्पियन्स लिग जित्यो । अनि लिभरपुलले प्रिमियर लिग पनि पहिलो पटक जित्यो । लिभरपुलले ३० वर्षपछि इंग्लिस फुटबलको माथिल्लो डिभिजन जितेको यही थियो । भनेपछि दस वर्ष जतिको समयमा क्लोपले लिभरपुललाई त्यहीं ल्याइपुर्याएका छन्, जहाँ यो क्लब पहिला थियो । त्यो भनेको इंग्ल्यान्डकै सबैभन्दा सफल र लोकप्रिय क्लब । इंग्ल्यान्ड मात्रै होइन, त्यसको बाहिर पनि यो उत्तिकै लोकप्रिय छ । क्लोप के आए, लिभरपुलले साँच्चै हेभिमेटल फुटबल खेल्न थाल्यो । खेल आफ्नो नियन्त्रणमा राखेर खेल्न लिभरपुलले सक्यो, अहिलेको आधुनिक फुटबलको शैलीमा । यसमा बलमाथि सक्दो आफ्नो पकड राखिन्छ, आत्तिनु हुन्न जस्तै परिस्थितिमा पनि । डिफेन्समा पनि उत्तिकै ध्यान दिने । अनि एकाएक अचम्मले काउन्टर एट्याक चलाउने । पछिल्लो दस वर्षमा लिभरपुलले दर्शकको मन जित्ने खालकै फुटबल खेलेको छ । क्लोपले साधारण खेलाडीलाई स्टार बनाउन मद्दत गरेका छन् । स्टार जति छन्, तिनको प्रदर्शन अझ तिखारेका छन् । एलिसन, भान डाइक, मोहमद सलाह, साडियो माने, ट्रेन्ट एलेक्जान्डर आर्नोल्ड, एन्ड्र्यु रोबर्टसन यस्तै केही नाम भए । क्लोपले आफ्नो प्रशिक्षकको जीवनमा १३ ठूला उपाधि जितेका छन्, त्यसमध्ये आठ भने लिभरपुलका लागि रह्यो । अरू जर्मनीको बोरुसिया डर्टमुन्डका लागि हो । त्यसमध्ये पछिल्लो भनेको त्यही लिगकप भयो । त्यही उपाधि जितेपछि क्लोपले भनेका छन्, यो साह्रै महत्त्वपूर्ण उपाधि हो, किनभने फुटबलमा जित्न सजिलो छैन । जित्नै सकिन्न, उपाधिहरू । त्यसैले त लिभरपुलले एकैपल्ट मात्रै प्रिमियर लिग जितेको छ । क्लोप आएयता लिभरपुलले फेरि जित्न जानेको भने छ । अबको महिना दिनमा लिभरपुलको भाग्यले जेजस्तो कोल्टे फेर्नेछ, क्लोपले यो क्लबका लागि जे जति गरे, त्यो आफैंमा ऐतिहासिक छ । मानौं, लिभरपुलले चुनौती बाँकी रहेका तीन उपाधि धेरै नजिक पुगेर पनि नजित्न सक्छ । तर, क्लोपको योगदानमा कुनै फरक पर्ने छैन । त्यसलाई कम्ती मान्न सकिन्न । हो, एक थोक भए साह्रै मज्जा हुने थियो, लिभरपुलले बाटोमा आएजत्तिको खेल र उपाधि यस सिजनमा जिते । यो जत्तिको मीठो बिदाइ अरू हुनै सक्दैन विश्व फुटबलमा ।"
