शीर्षक,विवरण
सहकारी बचत अपचलनको मुद्दाले संसद्मा तनाव,"यो बीचमा दुवैतर्फका सांसदहरूबीच धकेलाधकेल भएको थियो । तनावबीच सभामुख घिमिरेले बैठक शुक्रबार बिहान ११ बजेसम्मका लागि स्थगित गरेका छन् । एमालेका प्रमुख सचेतक बर्तौलाले कांग्रेसले संसद्लाई दुई महिनादेखि बन्धक बनाएको र बिहीबारको बैठकमा पूर्वप्रधानमन्त्री ओलीमाथि अपमानजनक व्यवहार भएको बताए । सभामुखले गृहमन्त्रीलाई बोल्न समय दिएपछि कांग्रेसका सांसदले सत्तापक्षको पंक्तिमा आएर अवरोध गर्ने र उपसभामुखको कुर्सीमा बस्ने असंसदीय, अमर्यादित व्यवहार देखाउनुभयो, बर्तौलाले भने, हाम्रो दलका अध्यक्षमाथि उहाँले अपमानजनक व्यवहार र अभिव्यक्ति दिनुभयो । कांग्रेसले संसद्मा घोर अलोकतान्त्रिक, असंसदीय व्यवहारको प्रदर्शन गरेको छ ।तर कांग्रेसले भने सभामुख र एमालेकै कारण अप्रिय अवस्था आएको आरोप लगाएको छ । छानबिन समितिका विषयमा सहमति खोज्ने प्रयास भइरहेकाले बिहीबारको बैठक स्थगित गर्न आग्रह गर्दा सभामुखले अस्वीकार गरेर तनाव बढाएको आरोप कांग्रेसको छ । हामी बिहानैदेखि छलफलमा थियौं । समझदारी बन्न नसकिरहेकाले आज (बिहीबार) को बैठक स्थगित गर्न अनुरोध गरेका थियौं । भोलि फेरि सहमतिको कोसिस गरौं भन्ने हाम्रो जोड थियो, कांग्रेस महामन्त्री गगन थापाले भने, तर बैठक स्थगित गरिएन । बरु, प्रतिपक्षले वेल घेराउ गरेको र अन्य विपक्षी पार्टीहरूले समेत उठेर विरोध जनाइरहेका बेला सभामुखले सत्तारूढ दलकै इसारामा जबर्जस्ती बैठक चलाएर अप्रिय स्थिति निर्माण गर्नुभयो । संसद् बैठक बिहीबार बिहान ११ बजे नै बोलाइकामा सहमतिको प्रयासस्वरूप अपराह्न सारिएको थियो । त्यसबीचमा सिंहदरबार र संसद् भवनमा कांग्रेस र रास्वपाबीच दुईपक्षीय तथा बहुपक्षीय छलफल भएका थिए । प्रधानमन्त्री पुष्पकमल दाहाल, कांग्रेस सभापति शेरबहादुर देउवा, एमाले अध्यक्ष केपी शर्मा ओली, गृहमन्त्री लामिछानेबीच छुट्टाछुट्टै छलफल भएका थिए । कांग्रेस र रास्वपाबीचको छलफलबाट समझारीको मस्यौदा आदानप्रदानसमेत भएको थियो ।रास्वपा उपसभापति स्वर्णिम वाग्ले र कांग्रेस सहमहामन्त्री जीवन परियारले बालुवाटारमा छलफल गरेका थिए । रास्वपा सहमत हुन सक्ने तीनबुँदे प्रस्ताव लिएर परियार आफ्नो दलका नेताहरूलाई भेट्न सिंहदरबार पुगेका थिए । मस्यौदामा भनिएको थियो, १ सहकारी संस्थामा देखिएको संकटको समाधानार्थ संसदीय छानबिन समिति बनाउने । २ विगत केही समयदेखि प्रमुख प्रतिपक्षीलगायतका सांसदहरूले उठाउनुभएका सहकारीका बचतकर्ताको रकम अपचलन तथा दुरुपयोगका सम्बन्धमा मौजुदा कानुनी तथा संस्थागत प्रयोजनको तथ्यगत विश्लेषण गर्ने । ३ अनुचित लाभ लिने व्यक्ति, संस्था तथा कम्पनीबारे समेत अध्ययन गरी कानुनी कारबाहीसम्बन्धी सुझाव र सिफारिस गर्ने । तर, यो प्रस्ताव अमूर्त भएको भन्दै कांग्रेस सांसदहरूले सिधै अस्वीकार गरेका थिए । मूलतः गृहमन्त्री नै जोडिएका विषय प्रहरीको अनुसन्धान प्रतिवेदनमा उल्लेख भएकाले उनको जवाफदेहितामाथि छानबिन हुनुपर्ने, उनले व्यक्तिगत तथा कम्पनीमार्फत ल्याएको रकमका विषयमा छानबिन हुनुपर्ने र सहकारीको नामसमेत स्पष्ट हुनुपर्ने अडान कांग्रेसले दोहोर्याएको थियो । कांग्रेसले आफ्नोतर्फबाट थप्न भनेको बुँदामा लेखिएको थियो, रवि लामिछाने र उनी प्रबन्ध निर्देशक रहेको ग्यालेक्सी टेलिभिजनमा ऋण लगी अपचलन गरिएका सहकारीहरू सुप्रिम, स्वर्णलक्ष्मी, सहारा चितवन, सूर्यदर्शन सहकारीलगायतका संस्थाबाट अनुचित लाभ लिने एवं सहकारी ऐनविपरीत कार्य गर्न मद्दत पुर्याउने व्यक्ति र गोर्खा मिडिया नेटवर्क प्रालिका सेयर धनी एवं सञ्चालकसमेतका बारेमा छानबिन गरी दोषीउपर कानुनी कारबाही सम्बन्धमा सुझाव सिफारिस गर्ने । छानबिन गरी दोषी देखिए कारबाहीको सिफारिस गर्ने कांग्रेसको प्रस्तावलाई रास्वपाले भने अस्वीकार गर्यो । व्यक्तिलाई नै लक्षित गर्न खोजिएकाले सहमतिको वातावरण बिग्रिएको रास्वपा उपसभापति वाग्लेको भनाइ छ । गृहमन्त्री लामिछानेले छानबिन गर्न खुला रहेको बताइसकेको अवस्थामा कांग्रेसले क्षेत्राधिकारको अपव्याख्या गरेर समिति नबनाउने वातावरण निर्माण गरेको आरोप लगाए । संसद्मा बोल्दा गृहमन्त्रीजीले व्यक्ति, संस्था र कम्पनीबाट छानबिन गर्न खुला छु भनेर बोल्ने भनिएको थियो । त्यति भएपछि संसदीय समिति गठन गर्ने, त्यसपछि सदस्य कति राख्ने र क्षेत्राधिकार कसरी टुंग्याउने भन्ने विषयमा थप छलफल हुने कुरा थियो, वाग्लेले भने, रास्वपाको लचकतालाई अपव्याख्या गर्ने, गाम्भीर्य नबुझ्ने काम भएकाले अब अगाडि होइन, राजनीति पछि फर्किएको छ । अब समिति बन्ने देखिँदैन । उनले कांग्रेस सहमहामन्त्री परियार र आफूबीच बालुवाटारमा बनेको सहमति कांग्रेसका अन्य नेताले नमान्दा समस्या भएको दाबी गरे । कांग्रेसको हतारोलाई देखेर हामीले व्यक्तिकेन्द्रित नभई मुद्दाकेन्द्रित भएर जान खोजेका थियौं । तर, कांग्रेस नमान्दा जुन स्थिति संसद्मा देखियो, त्यसले वातावरणलाई झनै पछि धकेल्ने काम गरेको छ, उनले भने ।"
सहमतिको वातावरण कांग्रेसकै कारण भत्कियो,"संसद् बैठक सुरु हुनु एक घण्टा अघिसम्म सहमति हुन्छ भन्ने चर्चा थियो, कुरो कहाँनेर भाँडियो ?कांग्रेसले सरकार संसदीय छानबिन समिति बनाउने कुरामा तयार हुन्छ भने हामी गृहमन्त्रीलाई बोल्न दिन्छौं र त्यसपछि संसद् खुलाएर अगाडि बढ्ने कुरामा पनि सकारात्मक छौं भन्यो । संसदीय छानबिन समिति बनाए समस्या समाधान हुन्छ भने तयार हौं भन्ने कुरा भयो । त्यसपछि कांग्रेसले अर्को माग के थप्यो भने संसदीय छानबिन समिति बन्दा रवि लामिछानेको नाम र केही सहकारीको नामै उल्लेख गरेर छानबिन हुनुपर्छ भनेर अडान लियो । हामीले छानबिन समिति बनाउने कुरा गरौं, त्यसको कार्यादेशबारे फेरि छलफल गरौं तर व्यक्तिलक्षित गर्नेभन्दा पनि समग्रमा सहकारीका समस्या, तिनको अध्ययन गर्ने र अपचलन भएका ठाउँका बारेमा अध्ययन गरेर आवश्यक सुझाव र प्रतिवेदन दिनेसम्मको क्षेत्राधिकार तोकेर जान सकिन्छ तर यो व्यक्ति र योयो सहकारी भन्नु उपयुक्त हुँदैन भन्यौं । संसदीय समिति गठन गर्ने तर कार्यक्षेत्र तोक्न नमान्नुभएको हो ?हामीले कार्यक्षेत्र निर्धारण गर्न नमानेको होइन । कांग्रेसले जुन सर्तसहित कार्यक्षेत्र तोक्न भन्यो, त्यो स्विकार्न सकिएन । छानबिन समिति बनाउने कुरा हुन्छ भने ठीक छ भनेर कांग्रेस महामन्त्री गगन थापा र प्रमुख सचेतक रमेश लेखकसँग मेरो पनि कुराकानी भएको थियो । छलफल गरेर यो ठाउँसम्म ल्याउन कोसिस गरियो तर आज आएर उहाँहरूले त्यो मागमाथि अर्को माग तेर्स्याउनुभयो । अनि उहाँहरूका कारणले सदन नचल्ने स्थिति बन्यो । संसद्मै धकेलाधकेल भयो, अब समस्या समाधान कसरी हुन्छ ?संसदीय छानबिन समिति बनाउने कुरामा अब सरकार कुनै पनि हालतमा तयार हुन्न । संसद्को अवरोधबारे कांग्रेसले सोच्नुपर्छ । यस्तो ढंगले प्रस्तुत हुन्छ भने संसद्को गतिरोध कायमै रहने र यसले सिर्जना गर्ने समस्याको सबै जिम्मेवारी कांग्रेसले लिनुपर्छ । कांग्रेसले त उपप्रधान तथा गृहमन्त्री रवि लामिछाने संलग्न सहकारीको रकम अपचलनको छानबिन गर्न समिति गठनको मात्रै माग गरेको हो नि ?समग्रमा सहकारीको अपचलन कहाँ, कसरी भएको छ, कसले गरेको छ, समग्र समस्या के हो भन्नेबारे छानबिन समिति बनाउन भनेका छौं । अध्ययन समिति होइन, छानबिन समिति बनाउन हामी तयार भएका हौं । फलानै व्यक्ति भन्ने कुरा त अर्घेल्याइँ भयो नि कांग्रेसको । अहिले उहाँहरूले रवि लामिछानेमाथि छानबिन गरौं भन्ने र बनाउने । त्यसपछि छानबिनको दायरामा भएको मान्छे सत्तामा बस्न मिल्दैन, राजीनामा दिनुपर्छ भन्ने । त्यसबाट गठबन्धनमा संकट पैदा गर्न सकिन्छ, सत्तामा जान सकिन्छ भन्ने मनसाय रहेको छ । छानबिन पनि चलिराख्छ, गृहमन्त्री पनि भइराख्नुपर्छ भन्ने त कसरी मिल्छ र ?छानबिन समिति भइसकेपछि यो सहकारी र ऊ सहकारी किन्न भन्नुपर्यो ? एउटा सहकारीले गरेको ठगी, ठगी हुने तर अर्को सहकारीमा भएको ठगी, ठगी नहुने भन्ने हुन्छ र ? देशभरिका बचतकर्ताको रकम अपचलन भएको छ भने त कारबाही हुनुपर्यो नि ! कारबाहीका लागि कुन विकल्पमा जाने भन्ने सिफारिस गर्ने कार्यादेशको छानबिन समिति बनाउने होला नि ! किन एकदुई सहकारीमा सीमित गर्ने ? सहकारीका पीडितको समस्या समाधान खोजेको हो कि कोही व्यक्ति लक्षित गरेर आफ्नो मकसद पूरा गर्न खोजेको हो कांग्रेसले ? यो कुरा क्लियर हुनुपर्यो । कांग्रेसले यी सबै विषयलाई सत्तामा जाने भर्याङ बनाउन खोज्यो, समाधान खोजेको देखिएन । तपाईंहरू प्रतिपक्षमा हुँदा तत्कालीन अर्थमन्त्री जनार्दन शर्मामाथि संसदीय छानबिन समिति गठनको माग गर्नुभएको थियो र राजीनामा गराउनुभएको थियो । त्यो र अहिलेको अवस्था उस्तै होइन र ?त्यस बेलाको घटनाका बारेमा मिडियामा जेजस्ता प्रसंग आएका थिए, सोही परिस्थितिअनुसार विषय उठाएका हौं । अहिलेको कुरा गृहमन्त्रीमाथि कहीँ उजुरी नपरेको र अभियोजन पनि नदेखिएको स्थितिमा व्यक्ति लक्षित गरी छानबिन समिति गठन गरौं भन्नु हतार हुन्छ । छानबिन समिति बन्दैन भन्नुभयो, सरकार अब कसरी अगाडि बढ्छ त ?अहिले प्रमुख प्रतिपक्षी दल कांग्रेसले संसद् चल्न नदिने, संसद्लाई अनिर्णयको बन्दी बनाएर बजेट पेस गर्न नदिने खेलमा लागेको छ । सकेसम्म कांग्रेसलाई सम्झाइबुझाइ संसद् सुचारु गर्ने र संसद्बाट बजेट ल्याउने, संसद्का काम अगाडि बढाउने सोचमा सरकार छ । तर कांग्रेसको व्यवहार हेर्दा संसद् चल्न नदिने र डेडलक गर्ने मनसाय देखिन्छ । यस विषयमा कांग्रेसले गम्भीरतापूर्वक पुनर्विचार गरोस् । यो असंसदीय र अलोकतान्त्रिक तरिका कांग्रेसले प्रदर्शन नगरोस् । आज उहाँहरूले कुनै व्यक्ति लक्षित गरेर अत्यन्तै अमर्यादित ढंगले गालीगलौज गर्ने, नाराबाजी गर्ने, सत्तापक्षका नेताहरूको हुर्मत लिन खोज्ने जे जस्ता व्यवहार गर्नुभएको छ, त्यो बिल्कुल अशोभनीय कार्य हो । कांग्रेसले यस्तो नगरोस् भन्ने हाम्रो भनाइ हो । छानबिन समिति नबनेसम्म अवरोध जारी गर्ने कांग्रेसको अडान छ, सरकारले बजेट कसरी ल्याउँछ त ?हामी समस्या समाधानका निम्ति लचिलो भएर जान तयार भएकै थियौं । तर, उहाँहरूले त्यसभित्र जेजे कुरा राख्नैपर्छ भनेर जस्ता प्रसंग र विषय उठाउन थाल्नुभयो, त्यसको अर्थ उहाँहरू सिधै सहकारीको समस्या समाधानका निम्ति होइन कि यो सरकारलाई हिलो छ्याप्ने, जनतामा भ्रम सिर्जना गर्ने र जुनसुकै स्थितिमा पनि अस्तव्यस्तता सिर्जना गर्ने उद्देश्यबाट प्रेरित भएको देखियो । बन्न लागेको सहमतिको वातावरण पनि कांग्रेसकै कारण भत्कियो ।"
अब समिति बन्ने अवस्था छैन,"राष्ट्रिय स्वतन्त्र पार्टीबाट तपाईं र कांग्रेसबाट सहमहामन्त्री जीवन परियारबीच सहमतिका लागि लामो छलफल भएको थियो । तर, अन्तिममा आएर खास के कारणले सहमति जुटेन ?केही दिन अघिसम्म उपप्रधान तथा गृहमन्त्री रवि लामिछानेलाई निःसर्त बोल्न दिने कुरा भएको थियो । तर, समिति बनाउनै पर्छ भन्ने भएपछि हामी तयार भयौं । आज छलफल गरियो । रवि लामिछानेले बोल्ने र संसदीय समिति बन्ने भन्ने कुरा भएको थियो । कांग्रेस सहमहामन्त्री जीवन परियारसँग कुराकानी भएको पनि हो । जहाँ संसदीय समितिको क्षेत्राधिकारका विषयमा खास कुरै भएको थिएन । तर, कांग्रेसले क्षेत्रधिकारमा कुरा नमिलेको भनेर प्रचार गरे । अस्ति निःसर्त रविजीलाई बोल्न दिने भन्ने कुरा थियो । विभिन्न कारणले त्यस दिन बोल्न सक्नु भएन । आज ससर्त बोल्न दिने भन्ने कुरा आयो । उहाँले बोल्दा छानबिन समिति बनाउन राजी छु भन्दिनुहोस् । प्रमुख प्रतिपक्ष दलले उठाइरहेको मागलाई सम्बोधन हुने गरी व्यक्ति, संस्था र कम्पनीको पनि हेरेर कानुनी कारबाहीबारे सुझाव र सिफारिस दिने गरी बोल्नुहोस् भन्ने थियो । त्यसमा हामी एकदमै नरम थियौं । उहाँले (रवि लामिछाने) म राजी छु, ल गरौं भनेर भनेपछि उहाँले बोल्ने र संसदीय समिति बनेपछि क्षेत्राधिकारका विषयमा छलफल गर्ने कुराकानी भएको थियो । कांग्रेसका सहमहामन्त्री जीवन परियार र मेरो तीनबुँदेमा सहमति भयो । त्यो लिएर उहाँ संसदीय दलमा जानुभयो । हाम्रोमा समस्या थिएन । कांग्रेसका अरू नेताले मानेनन् भन्ने लाग्छ । त्यसलाई स्वीकार गरेनन् ।कांग्रेसले क्षेत्राधिकारको विषय उल्लेख नगरी संसदीय समितिको औचित्य छैन भनेको छ नि ?क्षेत्राधिकारमा छलफल नै भएको थिएन । क्षेत्राधिकारमा यस्तोयस्तो हुनुपर्छ भनेर छलफल गर्ने म्यानडेट नै थिएन । उपप्रधान तथा गृहमन्त्रीले बोलेपछि संसदीय छानबिन समिति बन्ने भनिएको थियो । त्यसपछि कांग्रेसले क्षेत्राधिकारको विषय थुपार्न खोज्यो । औंलो दिँदा डुँडुल्नो निल्न खोजे । क्षेत्राधिकारको भ्रममा बसेर योयो हुनुपर्छ भनेर पठाए । देशभरमा ३१ हजार सहकारी छन् तर केही सहकारीको मात्रै नाम तोकेर समिति बनाउने कुरा स्वीकार्य थिएन । हिजो कृष्ण सिटौला र गगन थापासँग पनि व्यक्ति केन्द्रित नभएर मुद्दा केन्द्रित हुने गरी संसदीय समिति बनाउन तयार छौं भन्ने कुरा हामीले राखेका थियौं । आज हामीले रवि लामिछानेजीले संसद्मा बोल्नकै लागि संसदीय छानबिनको तीनबुँदे ड्राफ्ट बनाएका हौं । तर त्यसलाई क्षेत्राधिकारका रूपमा अपव्याख्या गर्दा समस्या निम्तियो । गतिरोध भयो ।अब संसद् कसरी अघि बढ्छ ?आज संसद्मा जुन दृश्य देखियो, त्यसले परिस्थिति झन् खराब भयो । कांग्रेस र एमाले मुठभेडमै गए । केपी ओलीजीमाथि दुर्व्यवहार नै भयो । वातावरण बिग्रियो । बालुवाटारमा कांग्रेस सहमहामन्त्री जीवन परियारजीसँग भएको सहमति स्विकारेको भए रविजीले बोल्नुहुन्थ्यो । कांग्रेसलाई खुला स्पेस दिने गरी बोल्नुहुन्थ्यो । संसदीय छानबिन समिति बन्थ्यो । त्यसपछि कति सदस्य राख्ने, क्षेत्राधिकार केके राख्ने भन्ने छलफल हुन्थ्यो । रास्वपाले दिएको सिग्नललाई कांग्रेसले अपव्याख्या गरेकाले, गाम्भीर्यता नबुझेकाले अघि होइन अब स्थिति पछाडि गयो । राजनीति अर्को कोर्सतिर जाने भयो ।"
जमाना डिजिटल सिग्नेचरको,"(काठमाडौं) कीर्तिपुर नगरपालिकाले इलेक्ट्रोनिक बिल्डिङ (ईबीपीएस) प्रणालीमार्फत अनलाइनबाटै भवन निर्माण अनुमति वा नक्सा पास सेवा दिन थालेको झन्डै एक दशक भयो । २०७७ सालमा नगरपालिकाले डिजिटल हस्ताक्षर लागू गरेयता नक्सा पास गर्न कीर्तिपुरवासीले कार्यालय धाइरहनुपरेको छैन । नगरपालिकाको वडा नम्बर ४ झुलपोखरीमा घर बनाउन थालेका ग्लोबल आईएमई बैंकका चार्टर्ड एकाउन्टेन्ट पुण्यप्रसाद प्रसाईंले अनलाइनबाटै नक्सा पास गराएको अनुभव सुनाए । अनलाइनबाट निवेदन डाउनलोड गरेर भर्यौं, नागरिकता, लालपुर्जा, घरको नक्साचित्र सबै अट्याच गरेर सब्मिट गर्यौं, प्रसार्इंले भने, एकपल्ट अप्लाई गरेपछि सबै वर्कफ्लो देखिँदो रहेछ, हाम्रो डकुमेन्ट कहाँ पुग्यो, कसले के प्रतिक्रिया दियो सबै सिस्टममा देखियो । सबै प्रक्रिया पूरा भएपछि अनलाइनबाटै सर्टिफिकेट डाउनलोड गरेर त्यसकै आधारमा बैंक कर्जासमेत लिइसक्यौं । नगरपालिका कार्यालयका स्ट्रक्चरल इन्जिनियर सुरज ओझाका अनुसार डिजिटल सिग्नेचर कार्यान्वयनअघि प्रमाणपत्र प्रिन्ट गरेर लिखित हस्ताक्षर गर्ने गरिएको थियो । हाल नगरपालिकाका दसवटै वडाका सचिव, प्राविधिक, नक्सा शाखाका कर्मचारी गरी ३० जनाको डिजिटल हस्ताक्षर बनिसकेको हुँदा ईबीपीएस प्रणालीमार्फत सेवाग्राहीलाई अनलाइनबाटै प्रमाणपत्र दिन सहज भएको हो । नगरपालिकाले ईनक्सा अनिवार्य गरेको छ ।अनलाइन कपी सक्कल र प्रिन्ट गरेको पनि त्यसको नक्कल मानिन्छ, उनले भने, सामान्य टिप्पणी जारी गर्नेदेखि जग्गा किनबेचसमेत डिजिटल सिग्नेचरबाट हुन्छ । डिजिटल सिग्नेचर लागू गर्ने कीर्तिपुर पहिलो निकाय भएको उनको दाबी छ । कीर्तिपुरसँगै काठमाडौं महानगरपालिका, धरान उपमहानगरपालिका, नागार्जुन र धुलिखेल नगरपालिकाले पनि डिजिटल सिग्नेचर प्रयोगमा ल्याएका छन् । स्थानीय सरकारहरूले बढीभन्दा बढी सेवा प्रवाहको सुस्तता र झन्झटको गुनासो बेहोर्नुपर्ने भएकाले बढ्दो संख्यामा पालिकाहरू डिजिटल सेवा प्रवाहमा सघाउने डिजिटल हस्ताक्षरजस्ता प्रविधितर्फ आकर्षित हुँदै गइरहेको पाइन्छ ।नेपालमा विद्युतीय दस्तखतको प्रचलन नौलो वा हालसालैको विषय भने होइन । तत्कालीन राष्ट्रपति विद्यादेवी भण्डारीले २०७२ मंसिर १६ मै पहिलो डिजिटल हस्ताक्षर सार्वजनिक गरेर यसको औपचारिक सुरुवात गरेकी थिइन् । त्यसबखत उनले विद्युतीय सुशासनको सुदृढीकरणका लागि विद्युतीय दस्तखतको प्रचलन कोसेढुंगा हुन सक्ने विचार व्यक्त गरेकी थिइन् । त्यसयता सिंहदरबारस्थित प्रधानमन्त्रीको कार्यालयदेखि विभिन्न मन्त्रालय, शाखा, विभाग, नियामक निकाय, कर कार्यालय, प्रहरी प्रशासनसँगै निजी क्षेत्रका बैंक र कतिपय संघसंस्थाहरूले पनि डिजिटल हस्ताक्षर लागू गरेका छन् । सञ्चार तथा सूचना प्रविधि मन्त्रालयअन्तर्गतको प्रमाणीकरण नियन्त्रकको कार्यालयले विद्युतीय दस्तखतको नियमन र अनुमतिपत्र वितरण गर्ने काम गर्छ । सो कार्यालयसमेत डिजिटल हस्ताक्षरको व्यवस्था विद्युतीय कारोबार ऐन २०६३ को आधारमा गरिएको हो । कार्यालयका अनुसार १० वर्षमा झन्डै ११ हजार वटा डिजिटल हस्ताक्षर जारी भएका छन् । उल्लेख्य रूपमा श्रम तथा रोजगार मन्त्रालयको वैदेशिक रोजगार विभागमा श्रम स्वीकृति र नवीकरणका लागि डिजिटल हस्ताक्षरले घण्टौं लाइन बस्नुपर्ने अवस्थाको अन्त्य गरेको देखिन्छ । नेपालमा विद्युतीय कारोबार बढ्दै जाँदा विभिन्न बैंक, वित्तीय संस्था, एनसेललगायतका दूरसञ्चार सेवा प्रदायक, आन्तरिक राजस्व विभाग, कम्पनी रजिस्ट्रारलगायत सञ्चार तथा सूचना प्रविधि मन्त्रालयका सबै विभागमा डिजिटल हस्ताक्षरको प्रयोग सुरु भइसकेको छ ।डिजिटल हस्ताक्षर प्राप्त गर्न सम्बन्धित व्यक्ति वा संस्थाले अनुमतिप्राप्त प्रमाणीकरण गर्ने निकायसमक्ष आवश्यक कागजात र शुल्कसहित निवेदन पेस गर्नुपर्छ । त्यसका आधारमा निवेदकको दाबी सही भए नभएको रुजु गरिसकेपछि सम्बन्धित निकायले सार्वजनिक र निजी साँचो (प्राइभेट र पब्लिक की) सहितको विद्युतीय हस्ताक्षर बनाएर जारी गर्ने गर्छ । सो विद्युतीय हस्ताक्षरमा इन्क्रिप्सन प्रयोग भए सो डेटा डिक्रिप्ट गरेर मात्रै हेर्न मिल्छ । सार्वजनिक साँचो अरूलाई दिने गरिन्छ भने निजी साँचो हस्ताक्षरकर्तासँग रहन्छ । क्रिप्टो टोकनसहित गरिने डिजिटल हस्ताक्षरमा थप सुरक्षाका लागि पिनसमेत राखिएको हुन्छ र कुनै डिजिटल हस्ताक्षरमा डबल क्लिक गरेर हेर्दा कुन मिति र समयमा सो हस्ताक्षर भएको हो र सो आधिकारिक भएनभएको समेत सम्पूर्ण जानकारी पाउन सकिन्छ ।प्रमाणीकरण नियन्त्रकको कार्यालयका प्रमुख अनिलकुमार दत्तका अनुसार विद्युतीय कारोबार ऐनबाटै प्रयोगका लागि नियमन गरिएको हुँदा विद्युतीय दस्तखत सुरक्षित र गोपनीयता कायम हुने किसिमको छ । यसको प्रयोगले सम्बन्धित कर्मचारी र सेवाग्राही दुवैको समय बचत हुनुका साथै, कागजातको झन्झट कम हुने अवस्था रहन्छ, उनले भने, एकपटक हस्ताक्षर भइसकेपछि इन्कार गर्न नसकिने र फर्जी बनाउन नमिल्ने हुनाले दुरुपयोगको सम्भावना कम रहने पनि यसका बलिया पक्षहरू हुन् । कार्यालयकै अर्का एक अधिकारी भने डिजिटल हस्ताक्षरका अनेक सहजताका बाबजुद यो प्रभावकारी र व्यापक रूपमा लागू हुन नसकेको बताउँछन् । डिजिटल हस्ताक्षर अनिवार्य नहुनु, सोको प्रयोग हुने प्लाटफर्महरू यथेस्ट उपलब्ध नहुनु, हस्ताक्षरपछि फाइलको आकार ठूलो हुनुजस्ता विविध कारणले यसप्रतिको आकर्षण अपेक्षित बढ्न सकेको छैन । परम्परागत रूपमा कागजपत्र वा दस्ताबेजमा नै बढी विश्वास गर्ने कर्मचारीतन्त्रका कारण पनि यसको प्रयोग बढ्न सकेको छैन, उनी भन्छन्, डिजिटल हस्ताक्षरले सेवा प्रवाह र प्रक्रियालाई पारदर्शी बनाउने भएकाले पनि कतिपयले यसलाई रुचाएका छैनन् । कोभिड अघिसम्म उच्च तहका कर्मचारीहरूले मात्रै डिजिटल हस्ताक्षर प्रयोग गर्ने निजी क्षेत्रको दूरसञ्चार सेवा प्रदायक एनसेलमा पछिल्लो समय व्यवस्थापकीय तहसम्मै विद्युतीय हस्ताक्षरको प्रयोग हुने गरेको कम्पनीका अधिकारीहरू बताउँछन् । कोभिडको बेला कार्यालय आऊजाऊमा समस्या भएपछि कम्पनीले डिजिटल हस्ताक्षरको प्रयोग बढाएको थियो, एनसेलका एक अधिकारी भन्छन्, बाक्लै मात्रामा अन्तरदेशीय आवतजावत र निर्णयका कामहरू हुने भएकाले हामीलाई डिजिटल हस्ताक्षरको प्रयोगले अत्यन्तै सहज बनाइदिएको छ ।यस्तै, गत वर्षदेखि डिजिटल हस्ताक्षरलाई आधिकारिक मान्यता दिएको कम्पनी रजिस्ट्रार कार्यालयले यसको प्रयोगले कम्पनी दर्ता प्रक्रिया र लगानीकर्ताहरूका अन्य विभिन्न कामहरू निकै सहज र चुस्त बन्दै गएको जनाएको छ । हाल लगानीकर्ताहरू दस्तखतकै लागि मात्र कम्पनी रजिस्ट्रार कार्यालयलसम्म धाउनु नपर्ने वातावरण बनेको एक अधिकारीको दाबी छ । उनी भन्छन्, विद्युतीय दस्तखत र सहज अनलाइन प्रक्रियाले कम्पनी दर्ता प्रक्रिया पूर्णरूपमा डिजिटल बन्दै गएको छ । केही मात्रामा सफलताका बाबजुद डिजिटल हस्ताक्षरको प्रयोग व्यापक बनाउने प्रयासमा चुनौतीहरू पनि देखिएका छन् । एक निजी कम्पनीले मात्रै प्रमाणीकरण गर्ने निकायको अनुमतिपत्र प्राप्त गरेको अहिले अवस्थामा कतिपय निजी तथा सार्वजनिक संस्थाहरू डिजिटल हस्ताक्षर लागू गर्न अनिच्छुक देखिएको जानकारहरूको अनुभव छ । ऐनमा प्रमाणीकरण निकाय बन्नका लागि १० वर्ष पुरानो कम्पनी हुनुपर्ने र अडिट रिपोर्ट बुझाउनुपर्छ, एक अधिकारीले भने, २०६४ प्रमाणीकरण नियन्त्रकको कार्यालय खुलेको, २०६८ मा रेडियन्ट इन्फोटेकले प्रमाणीकरण गर्ने निकायको इजाजतपत्र पाएको थियो, त्यसयता कसैले पनि यस्तो निकाय बन्न इच्छा देखाएका छैनन् ।सञ्चार मन्त्रालयले नेपाल दूरसञ्चार कम्पनी लिमिटेडलाई प्रमाणीकरण गर्ने निकाय (सीए) को इजाजतपत्र लिन अनुरोध गर्दै आए पनि नेपाल टेलिकम उत्साहित नदेखिएको जानकारहरू बताउँछन् । सरकारी सीए भइदिए गोपनीयतालगायत सुरक्षाको पनि सुनिश्चितता हुने र एक मात्र निजी कम्पनीमा भर पर्ने अवस्था हुने थिएन, उनले भने, नेपाल टेलिकमलाई सीए बनाए उत्तम हुन्छ । विद्युतीय कारोबार ऐन २०६३ ले डिजिटल हस्ताक्षरलाई रूपान्तर नभएको प्रारम्भिक विद्युतीय अभिलेख र हस्ताक्षरकारीको सार्वजनिक साँचो भएको व्यक्तिले दुरुस्तसँग निर्धारण गर्न सक्ने किसिमका एसिमेट्रिक क्रिप्टो सिस्टम प्रयुक्त भएको विद्युतीय अभिलेखको रूपान्तरणमा समावेश हुने कुनै पनि विद्युतीय स्वरूपमा गरिएको हस्ताक्षर भनी परिभाषित गरेको छ । भारतमा डिजिटल हस्ताक्षरलाई सूचना प्रविधि ऐन, २००० मार्फत व्यवस्थित गरिएको छ । त्यसअनुसार हरेक व्यक्तिको डिजिटल हस्ताक्षरलाई सरकारद्वारा जारी गरिएको डिजिटल परिचयपत्रसँग जोडिने व्यवस्था गरिएको हुन्छ । करोडौंको संख्यामा रहेका यस्ता हस्ताक्षरको सम्पूर्ण जिम्मेवारी प्राप्त गर्ने व्यक्तिमा निहीत रहन्छ र यस्तो हस्ताक्षर भएको वा त्यसमा कुनै परिवर्तन भएको जाँच्ने सहज प्रणाली भारतमा उपलब्ध छ । यस्तै, अमेरिकामा पनि ईकमर्स, ईगभर्नेन्स वित्तीय, सेवा स्वास्थ सेवालगायत विषयहरूमा डिजिटल हस्ताक्षरको बाक्लो प्रयोग हुने गरेको छ ।अमेरिकामा विद्युतीय दस्तखतका लागि छुट्टै ऐन नै जारी गरिएको छ, जसले परम्परागत दस्तखतसहित विद्युतीय दस्तखतलाई कानुनी रूपमा प्रमाणित गर्ने व्यवस्था गरेको छ । एकभन्दा बढी प्रमाणीकरण गर्ने निकाय (सीए) उपलब्ध रहेको अमेरिकामा विद्युतीय दस्तखतको प्रयोग विश्वमै उच्च रहेको मानिन्छ । तीव्र गतिमा ईकमर्स फस्टाउँदै गरेको उत्तरी छिमेकी चीनमा पनि सन् २०१४ मा छुट्टै कानुन निर्माण गरेर डिजिटल हस्ताक्षरलाई वैधानिकता प्रदान गरिएको थियो । कति संख्यामा यसको प्रयोग हुन्छ भन्ने खुल्न नसके पनि प्राविधिक रूपमा तटस्थ प्रणाली अपनाउने गरेको चीनमा यसको प्रयोग ब्यापक बन्दै गएको अध्ययनहरूले देखाएका छन् ।"
चौथो प्रयासमा सुदूरपश्चिमका मुख्यमन्त्रीलाई विश्वासको मत,"धनगढी (कास) चौथो पटकको प्रयासमा सुदूरपश्चिमका मुख्यमन्त्री दीर्घबहादुर सोडारीले विश्वासको मत प्राप्त गरेका छन् । ५३ सदस्यीय प्रदेशसभामा बिहीबार भएको मतदानमा मुख्यमन्त्री सोडारीले २८ सांसदको समर्थन पाएका हुन् । पक्षमा एमालेका ११, माओवादीका १०, एकीकृत समाजवादीका ४, नागरिक उन्मुक्तिका २ र एक स्वतन्त्र सांसद गरी २८ जनाले मतदान गरे । विपक्षी दलले मतदान प्रक्रिया बहिष्कार गरेका थिए ।कांग्रेस, नागरिक उन्मुक्ति (रेशम चौधरी पक्षधर) र राप्रपाका सांसदहरूको नाराबाजीबीच मुख्यमन्त्री सोडारीले विश्वासको मतको प्रस्ताव पेस गरेका थिए । सभामुख भीमबहादुर भण्डारीले मत विभाजन प्रक्रिया अगाडि बढाएपछि रुष्ट विपक्षी दलका सांसद बैठक बहिष्कार गर्दै सभाकक्षबाट बाहिरिएका थिए । उनीहरूले बैठक सुरु हुनेबित्तिकै नाराबाजीसहित विरोधसमेत गरेका थिए । सात सांसद रहेको नागरिक उन्मुक्तिका पाँच जना विपक्ष र दुई सांसद सत्ता पक्षको बेन्चमा बसेका थिए । अध्यक्ष रञ्जिता श्रेष्ठ पक्षधर कैलाश चौधरी र टीका थापा सत्ता पक्षमा छन् । दुवै मन्त्री छन् । रेशम पक्षधर सांसदहरू घनश्याम चौधरी, खुसीराम डगौरा थारू, लक्ष्मणकिशोर चौधरी, रामेश्वर चौधरी र इन्दिरा गिरी विपक्षी बेन्चमा बसेका थिए । बैठकमा नागरिक उन्मुक्ति संसदीय दलका नेता घनश्याम चौधरीले मुख्यमन्त्री नियुक्तिमा आफ्नो पार्टीको समर्थन नरहेकाले उक्त नियुक्ति अवैधानिक रहेको जिकिर गरेका थिए । कांग्रेस संसदीय दलका नेता कमलबहादुर शाहले मुख्यमन्त्रीको नियुक्ति प्रक्रिया असंवैधानिक रहेको, प्रदेश प्रमुख एवं सभामुखका कदम स्वेच्छाचारी भएकाले राजीनामा दिनुपर्ने माग अघि बढाइएको र आगामी बैठकमा कसरी अघि बढ्ने भन्ने छलफल भइरहेको बताए । वैशाख ६ मा नियुक्त मुख्यमन्त्री सोडारीले यसअघि वैशाख २१, २२ र बिहीबार बिहानकै बैठकमा विश्वासको मत लिने तयारी गरेका थिए । पहिला दुईवटै बैठकमा विश्वासको मत दिन एमाले तयार भएको थिएन । एमाले संसदीय दलले बुधबार सोडारीलाई विश्वासको मत दिने तर तत्काल सरकारमा नजाने निर्णय गरेपछि उनले विश्वासको मत पाउने वातावरण बनेको थियो । यस्तै, सोडारीलाई मुख्यमन्त्रीमा समर्थन गरेको माओवादीको बिहीबार बसेको संसदीय दलको बैठकले खगराज भट्टलाई दलको नेता मानबहादुर धामीभन्दा माथिल्लो मर्यादामा राख्ने निर्णय गरेपछि उनी संसदीय दलको बैठकमा उपस्थित भएका थिए ।"
कान्तिपुरकर्मीसहित ४ जनालाई बारबरा खोजी पत्रकारिता पुरस्कार,काठमाडौं (कास) बारबरा फाउन्डेसनले नक्कली भुटानी शरणार्थीको विषय उजागर गरी कान्तिपुरमा शृंखलाबद्ध समाचार लेख्ने पत्रकारद्वय मातृका दाहाल र देवेन्द्र भट्टराईलाई यस वर्षको बारबरा फाउन्डेसन खोजी पत्रकारिता पुरस्कार (पहिलो) संयुक्त रूपमा प्रदान गरेको छ । १६ लाख रुपैयाँ राशिको उक्त पुरस्कार र अवार्ड बिहीबार काठमाडौंमा आयोजित एक समारोहमा कलाकार मदनकृष्ण श्रेष्ठ र हरिवंश आचार्यले हस्तान्तरण गरेका हुन् ।दाहाल र भट्टराईले भुटानी शरणार्थी बनाएर अमेरिका लैजाने भन्दै ८७५ नेपालीसँग १० देखि ५० लाखसम्म उठाउने गिरोहसँग राजनीतिक नेतृत्वको साँठगाँठको खुलासा गरेका थिए । त्यस्तै बाँसबारीको सरकारी जग्गा हिनामिनाको विषय उत्खनन गरेबापत उकालो डट कमकी पत्रकार दीपा दाहाल र धितोपत्र बजारमा भएको चलखेल उजागर गर्ने हिमालखबरका रमेशकुमारले पनि खोजी पत्रकारिता पुरस्कार प्राप्त गरे । दीपाले पाएको दोस्रो पुरस्कार ६ लाख र रमेशकुमारले पाएको तेस्रो पुरस्कार ३ लाख रुपैयाँ राशिको हो । फाउन्डेसनले खोजी पत्रकारिता गर्ने पत्रकारलाई प्रोत्साहन गर्न पुरस्कार र फेलोसिप स्थापना गरेको हो । उक्त पुरस्कार यस वर्षदेखि दिन थालिएको हो । फाउन्डेसनले प्रत्येक दुई वर्षमा यो पुरस्कार दिने घोषणा गरेको छ । ४ जना पत्रकारलाई फेलोसिप प्रदान गरिएको फाउन्डेसनले जनाएको छ ।कान्तिपुरकर्मी दाहालले यसअघि बालुवाटारस्थित ललिता निवासको सरकारी जग्गा हिनामिनाको खुलासा र नेपालीलाई नक्कली भुटानी शरणार्थी बनाई अमेरिका लैजान गरिएको अपराधको खुलासा गरेबापत् २०७६ र २०८० मा नेपाल आर्थिक पत्रकार समाज (सेजन) खोजी पत्रकारिता पुरस्कार र नेपाल प्रहरीका लागि हतियार खरिदमा भएको भ्रष्टाचारअनियमितताको खुलासा गरेबापत् २०७९ मा नेपाली पत्रकारको अन्तर्राष्ट्रिय सञ्जाल (इन्जा) द्वारा स्थापित इन्जा खोजी पत्रकारिता पुरस्कार पनि प्राप्त गरेका थिए ।
रहेनन् पूर्वप्रधानसेनापति थापा,"(काठमाडौं) नेपाली सेनाका अवकाशप्राप्त प्रधानसेनापति धर्मपालवरसिंह थापाको बिहीबार निधन भएको छ । फोक्सोमा समस्या आएपछि दुई दिनअघि वीरेन्द्र सैनिक अस्पताल छाउनीमा भर्ना गरिएका उनको ८५ वर्षको उमेरमा निधन भएको हो । सेनाभित्र व्यावसायिक र अब्बल नेतृत्वकर्ताका रूपमा परिचित थापा २०५२ देखि २०५६ सालसम्म प्रधानसेनापति थिए ।उनी प्रधानसेनापति हुँदा माओवादीले सशस्त्र द्वन्द्व सुरु गरेको थियो । उनले तत्कालीन प्रधानमन्त्री गिरिजाप्रसाद कोइरालालाई माओवादीको समस्या समाधान गर्न हातहतियार र अन्य सामग्री आवश्यक रहेको बताएका थिए, अवकाशप्राप्त उपरथी विनोज बस्न्यातले भने, तर राजनीतिक दल र सेनाबीच विश्वासको वातावरण नहुँदा सहकार्य हुन सकेन । शिक्षाविद् नेत्रबहादुर थापाका छोरा धर्मपालवरसिंहको जन्म १९९६ सालमा काठमाडौंको भुरुङखेलमा भएको थियो । प्रारम्भिक शिक्षा भारतको पटनास्थित सेन्ट जेभियर स्कुलबाट सुरु गरेका उनले पछि नेपालको गोदावरीस्थित सेन्ट जेभियरमा पढे । उनले २०१२ सालमा मेट्रिकुलेसन परीक्षा उत्तीर्ण गरे । त्रिभुवन विश्वविद्यालयमा आईए र बीए पढे । खुला प्रतिस्पर्धाबाट २०१४ असोज २ मा सेनाको सेकेन्ड लेफ्टिनेन्ट दर्जाका लागि छनोट भए, जंगी अड्डाले २०६९ मा प्रकाशित गरेको नेपाली सेनाको इतिहास पुस्तकमा उल्लेख छ, थापाले बेलायतको रोयल मिलिटरी एकेडेमी स्यान्डहर्स्टबाट अफिसर बेसिक ट्रेनिङ कोर्स पूरा गरेपछि २०१६ साउन ९ मा सेकेन्ड लेफ्टिनेन्ट दर्जा प्राप्त गरे । थापाले फर्स्ट राइफल बटालियनमा सुरुको नियुक्ति पाएका थिए । उनी २०४३ सालमा सहायक रथी, २०४७ मा उपरथी र २०५१ मा रथीमा पदोन्नति भएका थिए । उनले अमेरिकाको पेन्सिलभेनियास्थित वार कलेजबाट वार कलेज कोर्स गरेका थिए । नेपालका प्रधानसेनापतिहरूमा वार कलेज कोर्स गरेर उक्त पदमा पुग्ने उनी पहिलो हुन् ।थापाकै पालामा सेनामा धेरै पूर्वाधार निर्माण भएको अर्का अवकाशप्राप्त उपरथी पूर्ण सिलवाल बताउँछन् । उहाँकै कार्यकालमा अमेरिकाबाट एम१६ हतियार पहिलो पटक नेपाल ल्याइएको हो, सिलवालले भने । उनकै पालामा सेनाको संख्या ५० हजार पुर्याउने कार्य अगाडि बढाइएको थियो । सेनाका अधिकृत र जवानहरूका लागि परिवार आवाससमेत बनाइएको थियो । नेपालका प्रधानसेनापतिहरूमध्ये चीनको भ्रमण गर्ने, भारतको इन्डियन मिलिटरी एकेडेमीको पासिङ आउट परेडमा सलामी र विदेशी प्रधानसेनापतिको सम्मान पाउने उनी पहिलो हुन् । अवकाशप्राप्त उपरथी बस्न्यातले थापा आन्तरिक संगठन, राजनीतिक अन्तरक्रिया र भूराजनीतिक विषयमा पनि अनुभवी व्यक्ति रहेको टिप्पणी गरे । काठमाडौंको नेपालटार निवासी थापाका तीन छोरा र एक छोरी छन् ।"
स्यान्टुले बढाएको नेपाली खेलकुदको सान,"नेपाली खेलकुदमा टेबल टेनिसको इतिहास निकै लामो र समृद्ध छ । नेपालमा खेलिँदै आएका खेलमध्ये सबैभन्दा पुरानोमा टेबल टेनिस पनि पर्छ । यस खेलबाट नेपालले राष्ट्रिय र अन्तर्राष्ट्रियस्तरमा धेरै सफलता पनि प्राप्त गरेको छ । यसै क्रममा नेपाली टेबल टेनिसले नयाँ ऐतिहासिक उपलब्धि हात पारेको छ, यो हो पेरिसमा यसै वर्ष हुने ओलम्पिकका लागि नेपाली खेलाडीको सिधा छनोट । स्यान्टु श्रेष्ठले यो कोसेढुंगा उपलब्धि चुमेका हुन् । पेरिस ओलम्पिकका लागि दक्षिण एसियाली देशको छनोट प्रतियोगिता यसै साता काठमाडौंमा भएको थियो । त्यसमा भारतलाई छाडेर चार देशका उत्कृष्ट खेलाडीको सहभागिता थियो । छनोटमा च्याम्पियन हुने एक पुरुष र एक महिलाले सिधै पेरिस ओलम्पिकमा खेल्न पाउने अवसर थियो । ओलम्पिक छनोटको अन्तिम चरणको खेल नेपालमा आयोजना भएको यो नै पहिलोपल्ट हो । यसअघि फुटबलतर्फ ओलम्पिक छनोटका प्रारम्भिक चरणका खेल मात्रै भएका छन् । नेपालले टेबल टेनिसको अन्तिम चरणमा भाग लिएको पनि यो पहिलो पटक नै हो । दक्षिण एसियाली देशमध्ये भारत पछिल्लो समय विश्व टेबल टेनिसकै एक महाशक्तिका रूपमा उदाएको छ । भारत पेरिस ओलम्पिकमा स्वतः छनोट भएपछि अन्य दक्षिण एसियाली देशलाई अवसर बनेको हो । यसकै पुरुष विधामा स्यान्टु च्याम्पियन भए । अब उनले सान र गर्वले विश्व खेलकुदको सबैभन्दा ठूलो महोत्सवमा नेपालको प्रतिनिधित्व गर्नेछन् । पुरुष फाइनलमा नेपालकै दुई खेलाडी प्रवेश गरेका थिए, त्यसैले पनि नेपाली खेलाडी पेरिस जाने निश्चित भइसकेको थियो । फाइनलमा स्यान्टुले उदीयमान खेलाडी संयोग कपालीलाई सात सेट चलेको रोमाञ्चक खेलमा पराजित गरे । पूरा प्रतियोगितामा स्यान्टु अपराजित रहेर उनले आफूलाई नेपाली टेबल टेनिसले पाएको अहिलेसम्मकै उत्कृष्ट खेलाडी प्रमाणित गरे । उनको यही उत्कृष्ट प्रदर्शनका कारण नेपाली टेबल टेनिसको उचाइ बढेको छ । मूलधारका खेलमध्ये टेबल टेनिसले आफूलाई उम्दा पनि साबित गरेको छ । नेपाल टेबल टेनिसले यो बिन्दुबाट आफूलाई अझ अगाडि बढाउन सक्छ । नेपालमा दक्षिण एसियाली टेबल टेनिसको ओलम्पिक छनोट आयोजना हुनु पनि आफैंमा ठूलो उपलब्धि हो । अखिल नेपाल टेबल टेनिस संघको अस्तित्व छ अथवा छैन भन्नेमा दुविधा रहेका बेला पनि यो खेलसँग आबद्ध पदाधिकारीले जसरी यो प्रतियोगिता आफ्नो अथक् मिहिनेतले नेपालमा ल्याए, त्यसको पनि प्रशंसा गर्नुपर्छ । प्रतियोगिताको सफल आयोजनाका लागि पनि ती पदाधिकारी धन्यवादका पात्र हुन् । एसियाली टेबल टेनिसको वृत्तमा नेपालको दरिलो उपस्थिति छ र नेपाली टेबल टेनिस पदाधिकारीको कूटनीतिक सफलताकै कारण यो प्रतियोगिता नेपालमा भएको हो । नेपाली खेलकुदले यो तथ्य बिर्सनु हुन्न । स्यान्टुको प्रदर्शनले सिद्ध गरेको छ नेपाली टेबल टेनिस खेलाडी मात्र होइन, प्रशिक्षकले पनि अन्तर्राष्ट्रिय रूपमै आफूलाई अब्बल प्रमाणित गर्न सक्छन् । नेपाली टेबल टेनिसको स्वायत्ततालाई सम्मान गर्दै यो खेललाई अझ विकास र विस्तार गर्नु युवा तथा खेलकुद मन्त्रालय तथा राष्ट्रिय खेलकुद परिषद्को जिम्मेवारी हो । स्यान्टु ओलम्पिकमा छनोट हुने नेपालको तेस्रो खेलाडी हुन् । यसअघि तेक्वान्दोका संगीना वैद्य र दीपक विष्टले यो उपलब्धि चुमेका थिए । संगीना सन् २००४ को एथेन्स ओलम्पिकमा र दीपक सन् २००८ को बेइजिङ ओलम्पिकमा छनोट भएका थिए । त्यसपछि एकैचोटि १६ वर्षपछि स्यान्टु ओलम्पिकमा छनोट भएका हुन् । पेरिस ओलम्पिकमा ब्याडमिन्टनका प्रिन्स दाहालले पनि खेल्ने निश्चित भइसकेको छ । तर उनी छनोट चरण पार गरेर त्यहाँ पुगेका होइनन् । उनी युनिभर्सालिटी कोटाबाट छानिएका हुन् । यो कोटामा पनि लगातार राम्रो प्रदर्शनका कारण प्रिन्स छानिएका हुन् । पेरिस पारा ओलम्पिकमा भने तेक्वान्दोकी पलेसा गोवर्धनले छनोट चरण पार गरेकी छन् । अन्यथा ओलम्पिकमा नेपालको सहभागिताको इतिहास निकै लामो भए पनि वाइल्ड कार्ड मार्फत मात्र हुने गरेको थियो । स्यान्टुले भने हकले पेरिस ओलम्पिक खेल्न पाएका छन् । प्रिन्सले पाएको अवसर पनि ठूलै हो । यस्तोमा प्रश्न के पनि रहन्छ भने ओलम्पिकमा नेपालको सहभागिता हकले यति कम किन छ त ? किन नेपालको सहभागिता वाइल्ड कार्डमै मात्र सीमित छ ? वाइल्ड कार्ड खेलकुदमा कमजोर देशलाई दिइने सुविधा मात्रै हो । यसले पनि देखाउँछ, नेपाली खेलकुद वास्तवमै कहाँनिर छ । यसतर्फ गम्भीर विश्लेषण आवश्यक छ र खेलको स्तर सुधारमा सरोकारवाला पक्षको तत्काल ध्यान जानुपर्छ ।"
"कार्यक्रम आकर्षक, कार्यान्वयन चुनौतीपूर्ण","राष्ट्रपति रामचन्द्र पौडेलले मंगलबार संसद्को संयुक्त बैठकमा प्रस्तुत गरेको सरकारको २१७ बुँदे नीति तथा कार्यक्रमले धेरैको ध्यान आकृष्ट गरेको छ । खासगरी आन्तरिक उत्पादन बढाई आयात प्रतिस्थापन एवं निर्यात प्रवर्द्धन र देशभित्र रोजगारी सिर्जना गर्न तीनै तहका सरकारलाई जिम्मेवार बनाइने विषय उल्लेख्य छन् । डिजिटाइजेसन, कृषिमा लगानी दशक घोषणा, विद्युत् उत्पादन बढाएर ४५ सय मेगावाट पुर्याउने, सूचना प्रविधि क्षेत्रमा ५ हजार रोजगारी सिर्जना गर्ने, लघु, घरेलु तथा साना उद्योगीलाई ब्याज अनुदान दिने घोषणा हुनुलाई नयाँ कदम मान्नुपर्छ । त्यस्तै मेक इन नेपाल र मेड इन नेपाल अभियान प्रवर्द्धन, सुरुङमार्ग, द्रुतमार्ग, फ्लाइओभर, अन्डरपास र ओभरपासको पूर्वाधार तयार गर्ने विषयलाई पनि महत्त्वपूर्ण नभनिरहन सकिँदैन ।वैदेशिक रोजगारबाट फर्केकाको निम्ति रिटर्नी उद्यमशीलता कार्यक्रम, ज्यान जोखिममा परेका दुर्गमका गर्भवती, सुत्केरीको हवाई उद्धार, शैक्षिक सुधार र शिक्षण संस्थाहरूमा हुँदै आएको राजनीतिको अन्त्य, प्रवासमा बस्ने नेपाली नागरिकका लागि मताधिकारको प्रबन्ध मिलाउने उद्घोष गरिएको छ । यी बाहेक एक पालिका, एक स्मार्ट विद्यालय स्थापना, प्रहरीलाई १६ वर्षमै पेन्सन, थप १५ हजार पाँच सय हेक्टर कृषियोग्य जमिनमा सिँचाइको व्यवस्था, विभिन्न क्षेत्रका एक हजार प्रतिभावान् युवालाई फेलोसिप दिइने विषय नयाँ कार्यक्रमका आकर्षण हुन् । यसैगरी सातै प्रदेशमा गाईभैंसीको स्रोत केन्द्र स्थापना, दुई वर्षभित्र पशुपक्षी तथा मत्स्य उत्पादनमा आत्मनिर्भर बन्नेलगायत अन्य महत्त्वाकांक्षी योजना पनि अघि सारिएका छन् । समृद्धिको आधार बन्दै आएका सबैजसो क्षेत्र नीति तथा कार्यक्रममा समेटिए पनि नेपालको सन्दर्भमा कार्यान्वयन पक्ष भर पर्न लायक बन्न सकेको छैन । स्वार्थ, कमिसनको खेलबीच निर्माण पूरा भएका अन्तर्राष्ट्रिय विमानस्थल सञ्चालन गर्ने जिम्मेवारीबाट सबै पन्छिएपछि त्यहाँको कन्तबिजोक शब्दमा वर्णन गर्न सकिँदैन । विगतका आर्थिक वर्षहरूमा पनि आकर्षक योजना अघि नसारिएका होइनन्, तर अनेक जटिलताका कारण अधिकांश कार्यक्रम अधुरा, अपूरा र गुणस्तरीयहीन बनेका छन् । छरितो लेखा, अनुगमन प्रणाली, कमिसनखोरीको अन्त्य नभएसम्म घोषित कार्यक्रमहरू उपलब्धिमूलक बन्ने देखिँदैन । भुवनेश्वर शर्मा, चन्द्रागिरि२, काठमाडौं"
बालेनओली वाक्युद्ध,"गिरीबन्धु टी इस्टेटको मुद्दामा सर्वोच्च अदालतले गरेको फैसलाको पूर्णपाठ आएपछि काठमाडौं महानगरपालिकाका प्रमुख बालेन शाहले एमाले अध्यक्ष केपी शर्मा ओलीलाई लक्ष्य गरी कडा टिप्पणी गरे । टी इस्टेटको १० अर्बभन्दा धेरै मूल्यको जग्गा साटफेर गर्न दिने ओली सरकारको निर्णयलाई सर्वोच्चको संवैधानिक इजलासले सर्वथा अनुचित भनेको उल्लेख गर्दै बालेनले उक्त जग्गा जोगाउने भूमिकाका लागि अधिवक्ता ओमप्रकाश अर्याललाई धन्यवाद दिएका छन् । सँगै, ओली सरकारलाई कारबाहीको भागीदार बनाउनुपर्नेमा जोड दिएका छन् । यो भनाइ सही भए पनि टी इस्टेटको साटो काठमाडौंको वाग्मती किनारामा बसेका सुकुम्बासीलाई ओलीले उचालेको विषयमा बालेनले निसाना बनाएको भए सही देखिन्थ्यो । एक साताअघि मात्र ओलीले सार्वजनिक रूपमै वाग्मती करिडरका सुकुम्बासी हटाउनु राम्रो होइन भन्ने अभिव्यक्ति दिएका थिए । अहिले ओलीले गिरीबन्धु प्रकरणमा न्यायाधीशको नामै लिएर आलोचना गरिरहेका छन्, जुन गलत हो ।काठमाडौंमा करिब ४० लाख मानिस बसेका छन् । यहाँका मुख्य समस्यामध्ये एक हो ट्राफिक जाम । यो समस्या हटाउन वाग्मती, विष्णुमती र धोबीखोलाको करिडर खोल्नु अपरिहार्य हुन्छ । तर ती करिडरहरूमा अवैध रूपमा सुकुम्बासी बसिरहेका छन् । उनीहरूलाई हटाउन मेयर बालेन शाह लागेका छन् । तर सरकार र पुराना दलका नेताहरूले साथ दिएका छैनन् । यसैबीच सत्तारूढ एमालेका अध्यक्ष ओलीले बिनासोचविचार सुकुम्बासीहरूको पक्षमा बोलिदिए । हुन त सुकुम्बासी बस्तीहरूमा ओलीकै कार्यकर्ता छन् । तर के सधैं यही अवस्थामा करिडरलाई राखिरहने हो ? समाधान कहिल्यै नखोज्ने ? गोपाल देवकोटा, काठमाडौं"
"बोलेर मात्र भएन, गरेर देखाऊ","नेता भनेको बोल्नैको लागि हो भन्ने देखिएको छ । चिल्ला कुरा गर्ने, अहिले नै सबै काम पूरा गर्छु जस्तो भन्ने तर केही नगर्ने नेताहरूको रबैयाले जनता दिक्क भइसके । बोल्न माहिर नेताहरूले काममा चाहिँ माखो मारेनन् । देश र जनताका लागि भन्छन्, आफू र आफन्तलाई पोस्छन् । यही हो लोकतान्त्रिक संस्कार ? नेताहरूका कारण जनतामा निराशा छाएको छ । नेताहरू एकले अर्कालाई आरोप लगाउँछन् । संसद् बन्द गर्छन् । संसद् बन्द गरेपछि छलफलचाहिँ कहाँ गर्ने ? एमाले सरकारमा छँदा कांग्रेसले संसद् बन्द गर्ने, कांग्रेस सरकारमा छँदा एमालेले बन्द गर्ने ! तलब मजाले खाने अनि संसद् बन्द गर्ने तरिका ठीक भएन । सरकारले प्रतिपक्षीको आवाज सुन्नु पर्दैन ?यति वर्ष उति वर्ष जेल बसें भनेर मात्र भएन । त्यहीअनुसार काम गर्नुपर्यो । हिजो जेल बसेको ब्याज खाएर बस्ने कि जनताका लागि केही गर्ने ? जनता सिटामोल खान नपाएर मर्नु परिरहेको छ । एक गाग्री पानी लिन दिनभरि हिँड्नुपरेको छ । यसतर्फ नेताको नजर किन जाँदैन ? ससाना काम गरेर देखाउँदा नै जनता खुसी हुनेछन् । थोरै खुसीमा रमाउन सक्ने क्षमता नेपालीमा छ । पुरुषोत्तम घिमिरे, जोरपाटी, काठमाडौं"
आरक्षणको संघर्ष र षड्यन्त्र,"आरक्षणविरोधी षड्यन्त्रसंवैधानिक रूपमा समानुपातिक समावेशीकरणको सिद्धान्तलाई आत्मसात् गरे पनि राज्य व्यवहारमा अभ्यास हुन नदिन विभिन्न षड्यन्त्र गरिरहन्छ । जस्तै, २०७६ मा लोक सेवा आयोगले ९ हजार १ सय ६१ जना कर्मचारी भर्नाका लागि आवेदन खोल्यो । तर, संवैधानिक रूपमा व्यवस्था भएअनुरूप समावेशीकरणतर्फको कोटा षड्यन्त्रपूर्वक घटाइयो । समावेशी सिद्धान्तका आधारमा आवेदन गरिएको भए अधिकृतमा ७० र सहायकमा २८५ जना आदिवासी समुदायको हुनुपर्थ्यो तर अधिकृतमा १४ र सहायकमा १५२ मात्रै आदिवासीलाई छुट्याइयो । यसैगरी दलितले अधिकृतमा २३ र सहायकमा ९५ सिट पाउनुपर्थ्यो तर अधिकृतमा ५ र सहायकमा २ वटा मात्रै सिट छुट्याइयो । यस सन्दर्भमा लोक सेवाले स्थानीय तहको मागका आधारमा कर्मचारी भर्ना गर्न लागिएकाले सबैमा समावेशी गर्न नसकिने तर्क गरेको थियो । यो मूलतः प्रभुत्वशाली जात र समुदायको वर्चस्वलाई निरन्तरता दिने प्रयत्न थियो । यो निजामती क्षेत्रमा बहिष्करण र विभेदमा पारिएका समुदायको प्रतिनिधित्व कमजोर पार्ने एउटा योजनाबद्ध षड्यन्त्र थियो ।यस्तै, २०७७ मा विनयकुमार पञ्जियारले चिकित्सा शिक्षामा स्नातकोत्तर तहमा संविधानले निर्दिष्ट गरेबमोजिम बहिष्करणमा पारिएका जातजाति र समुदायलाई आरक्षण नछुट्याइएको हुँदा स्नातकोत्तरमा पनि आरक्षणको मागदाबीसहित सर्वोच्च अदालतमा रिट दायर गरेका थिए । यो रिट मूलतः चिकित्सा शास्त्रको स्नातकोत्तरमा आरक्षणका सन्दर्भमा केन्द्रित थियो । तर २०७८ साउनमा सर्वोच्चले निवेदकको मागदाबीभन्दा टाढा पुगेर समग्रमा आरक्षण जातीय आधारमा नभई आवश्यकताका आधारमा दिनुपर्ने फैसला गर्यो । राज्यले ऐतिहासिक रूपमा जात, लिंग र समुदायका आधारमा विभेद र बहिष्करण गरेको हुनाले सोही अत्याचारको क्षतिपूर्तिस्वरूप आरक्षण दिइनुपर्ने सैद्धान्तिक मान्यतालाई नै यो फैसलाले तोडमोड गरेको थियो । फैसलामा आवश्यकताको आधार को अर्थ प्रस्ट पारिएको छैन, यसको अर्थ पुनः सम्भ्रान्त वर्ग र समुदायको प्रभुत्वलाई निन्तरता दिनु हो । अझ आरक्षण तरमारा वर्गले कब्जा गरेको भाष्यसमेत निर्माण गरिएको थियो । तर, दशकौंदेखि राज्यसत्ताका सबै संरचना गरेको समुदाय तरमारा हो कि २०६४ बाट बल्लतल्ल अवसर पाएका व्यक्ति तरमारा हुन्, फैसलामा स्पष्ट व्याख्या छैन । यो आरक्षणविरुद्ध गरिएको अर्को बेइमानी थियो ।२०७२ को संविधानअनुसार राज्यले विभिन्न संवैधानिक आयोग गठन गरेको छ । तीमध्ये एक हो, समावेशी आयोग । यो आयोगले संविधानको मर्मअनुसार राज्यका सबै निकायमा समानुपातिक सिद्धान्तको दृढतापूर्वक अभ्यास गर्न र गराउन भूमिका खेल्नुपर्ने हो । आयोगले २०७९ मा आरक्षणको प्रभावसम्बन्धी अध्ययन गरेको थियो । उक्त प्रतिवेदनले २०९१ भित्र सबै निजामती क्षेत्रमा सबै जातजाति र समुदायको प्रतिनिधित्व समानुपातिक हुने र त्यसपछि आरक्षणको आवश्यकता नहुने निष्कर्ष निकालेको छ । यति मात्रै होइन, आरक्षणका कारण योग्यता प्रणाली र दक्षता र प्रभावकारितामा समेत नकारात्मक असर परेको गलत भाष्य निर्माण गरेको छ । यो निष्कर्ष तथ्य र तर्कमा आधारित नभई निजामतीमा निश्चित जातको एकाधिकारवादी वर्चस्वलाई निरन्तरता दिने षड्यन्त्रको उपज हो ।अहिले संघीय निजामती सेवाको गठन सञ्चालन र सेवा सर्तका सम्बन्धमा व्यवस्था गर्न बनेको विधेयक संसद्मा पेस भएको छ । यो विधेयकको सारलाई हेर्ने हो भने संघीय निजामती सेवाको पदपूर्ति गर्दा सबै तहलाई समावेशी बनाउने व्यवस्था स्पष्ट रूपमा समावेश गरिएको छैन । निजामती क्षेत्रमा हुने समावेशीकरणको अर्थ कुनै निश्चित तहमा मात्रै होइन, सबै तहमा सामाजिक समुदायको अर्थपूर्ण र प्रभावकारी प्रतिनिधित्व सुनिश्चित गरिनुपर्छ । कर्मचारी भर्ना गर्दा आरक्षणतर्फको ४५ प्रतिशतलाई मात्रै होइन, खुलातर्फको ५५ प्रतिशतमा पनि उत्पीडित समुदायको प्रतिनिधित्व सुनिश्चित हुने व्यवस्था गरिनुपर्छ । यति मात्रै होइन, कुनै निश्चित जात वा समुदायका लागि छुट्याइएको संख्या एकैपटक पदपूर्ति नभएको अवस्थामा पुनः विज्ञापन सोही समुदायबाट पदपूर्ति गर्ने अनिवार्य व्यवस्था गरिनुपर्छ । नत्र भने निश्चित लिंग र समुदायलाई छुट्याइएको सिट पुनः सम्भ्रान्त वर्ग र समुदायकै भागमा पर्न जान्छ । अहिलेको संघीय निजामती ऐनले यो मुद्दालाई ठोस रूपमा सम्बोधन गर्नैपर्छ ।अनिवार्य आरक्षणसमावेशी लोकतन्त्र नेपाली जनताले संघर्षबाट प्राप्त गरेको व्यवस्था हो । समानुपातिक प्रतिनिधित्वसहितको समावेशी लोकतन्त्रबाट मात्रै नेपाली समाजको विकास सम्भव छ । विभिन्न जातजाति, भाषा, संस्कृति र समुदायको ऐतिहासिक योगदान र भूमिकाको सम्मानका लागि राज्यका अन्य अवयवजस्तै निजामती क्षेत्र पनि समावेशी हुनुपर्छ । यो समाज र राज्य निर्माणमा सबै समुदायले उत्तिकै भूमिका खेलेका छन् । सबैजसो क्रान्ति र संघर्षमा सबैको बलिदानी छ । समाजलाई गतिशील बनाउन आवश्यक श्रम र योगदान गर्ने मात्रै होइन समान रूपमा राज्यलाई कर सबैले तिरेका छन् । योगदानमा समानता र अवसरमा असमानता हुनु निश्चित समुदायमाथि अत्याचार गरिनु हो । नेपालमा ऐतिहासिक रूपमा आदिवासी जनजाति, दलित, महिला, मधेशी, थारूलगायत सीमान्तीकृत समुदायलाई राज्यले नै जबरजस्त विभेद र बहिष्करणमा पारेका कारण निजामती क्षेत्रजस्ता निकायका सबै तहमा ती समुदायको प्रभावकारी प्रतिनिधित्व हुनुपर्छ । निश्चित समूहको एकाधिकारवादी वर्चस्व तोड्नुपर्छ र जनताको अपेक्षालाई सम्बोधन गर्ने विविधतासहितको निजामती क्षेत्र आजको आवश्यकता हो । संवैधानिक रूपमा हेर्ने हो भने निजामती क्षेत्रमा समानुपातिक समावेशीकरण अनिवार्य सर्त हो ।आरक्षणका सन्दर्भमा अझै केही भ्रम छन् । कतिपयले वर्गका आधारमा आरक्षण दिइनुपर्ने तर्क राख्छन्, यो सरासर गलत हो । ऐतिहासिक रूपमा जात, लिंग र समुदायका आधारमा बहिष्करण र अत्याचार गरिएको छ । त्यसैले जुन कारणले रोग लाग्यो, सोहीअनुरूपको उपचार खोजिनुपर्छ, अर्थात् जातजाति र समुदायको आधारमा बहिष्करण गरिएको हुनाले आरक्षण पनि सोही आधारमै दिइनुपर्छ । आवश्यकताका आधारमा दिइनेजस्तो अमूर्त व्यवस्थाले लक्षित समूहलाई फाइदा पुग्दैन । आरक्षण गरिबी निवारण कार्यक्रम होइन, त्यसले गरिबीको अवस्थामा रहेका व्यक्ति वा समुदायलाई आरक्षण होइन गरिबी निवारणको कार्यक्रममा सामेल गरिनुपर्छ ।निजामती क्षेत्रमा प्रवेश गर्न व्यक्ति निश्चित शैक्षिक योग्यता हासिल गरेको नै हुन्छ । आरक्षणबाट नियुक्ति पाउने व्यक्तिले त अध्ययन मात्रै होइन, अनुभवजन्य ज्ञानसमेत प्राप्त गरेको हुन्छ । जुन ज्ञान कार्यक्षेत्रमा प्रभावकारी हुन सक्छ । जस्तो, थारू समुदायकै नीति निर्मातालाई थारूको भाषा, संस्कृति र मनोविज्ञान थाहा हुन्छ, त्यो समाजका लागि थारू समाज र संस्कृति बुझ्ने कर्मचारी नै सबैभन्दा उपयुक्त पात्र हुन्छ । त्यसैले आरक्षणबाट प्रवेश गर्ने व्यक्ति कमजोर हुन्छ भन्ने भ्रमबाट मुक्त हुन जरुरी छ । सबैका समुदायमा भएको ज्ञान र सीपको प्रचुर मात्रामा उपभोग गर्ने निजामती प्रशासन बन्यो भने एकातिर जनताको अपनत्व र स्वामित्व बढ्छ भने अर्कोतिर समावेशी सुशासनमा पनि योगदान पुग्छ । त्यसैले संसद्मा पेस भएको संघीय निजामती विधेयकले संवैधानिक व्यवस्थामुताबिक समानुपातिक समावेशिताको सैद्धान्तिक मान्यतालाई आत्मसात् गर्नुपर्छ र निजामती क्षेत्रको सबै तहमा उत्पीडित जातजाति, लिंग र समुदायको समानुपातिक प्रतिनिधित्व सुनिश्चित गर्नुपर्छ ।"
देशको आर्थिक नीतिमै त्रुटि,"विद्यमान आर्थिक समस्याको मूल जरो राजनीतिक अस्थिरता हो भन्ने हाम्रो बुझाइ छ । राजनीतिक रूपमा देखिएको समस्या आर्थिक रूपमा पनि प्रतिबिम्बित हुने भएकाले राजनीतिक अस्थिरतालाई आर्थिक समस्याको जरो मान्नुपर्छ । सिधा भाषामा भन्दा, हाम्रा प्रधानमन्त्री, अर्थमन्त्री वा संघीय एवं प्रदेश सरकार कति समय टिक्छन् भन्ने निश्चित नभएपछि कुनै पनि आर्थिक गतिविधि मौलाउन सक्दैनन् । लगानीकर्ताले एउटासँग छलफल गर्छन्, लगानी भित्रिने बेलासम्म अर्थमन्त्री र प्रधानमन्त्री नै बदलिसक्छन् । नयाँ आउनेले पहिलासँग भएको कुरा मलाई थाहा छैन भनिदिन्छन् । त्यसकारण राजनीतिक अस्थिरता भएपछि लगानीमैत्री र विश्वासको वातावरण बन्न सक्दैन ।आर्थिक क्षेत्रले भोग्दै आएको दोस्रो समस्या हो, भ्रष्टाचार । यहाँ जसले जानेको छ, जानपहेचान वा प्रभाव पुर्याउन सक्छ, उसका लागि सजिलो छ, जे पनि काम गर्न सकिन्छ । नियम वा कार्यविधिमा मिलेको छ कि छैन भन्ने कुराले अवरोध गर्दैन । सेटिङका आधारमा तुरुन्ताका तुरुन्तै काम बन्छ । तर जसको पहुँच छैन उसलाई गाह्रो छ । म आफ्नै उदाहरण दिन्छु, एउटा राष्ट्रिय पार्टीको अध्यक्षजस्तो मान्छे, २३ सय डलर सटहीका लागि तीनवटा बैंकमा तीनतीन घण्टा लाइन बसेको छु । माथिबाट तोक लागेर आएपछि दिन मिल्छ भन्दै मलाई पर्खाए । पछि के थाहा भयो भने, ५ सय डलर त एयरपोर्टमै साट्न मिल्ने रहेछ, नयाँ मान्छे भएकाले मलाई सुरुमा थाहै भएन । यस्तो समस्या एउटा सानो ऋण लिँदादेखि हरेक कुरामा हुन्छ । चिनेजानेकोलाई मात्रै ऋण दिने र कहिलेकाहीँ त आफ्नै पैसा झिक्नसमेत गाह्रो गरिदिने खालको अवरोध हुन्छ । म यसलाई पनि भ्रष्टाचारकै रूपमा लिन्छु ।तेस्रो समस्या, आर्थिक नीति र अराजकता हो । हाम्रो संविधानमै कमसेकम तीन ठाउँमा समाजवाद, समाजवादउन्मुख, समाजवादप्रति प्रतिबद्ध भनेर लेखिएको छ । धारा १७ (२) ६ मा सरकारले चाहेमा कुनै पनि बेला निजी क्षेत्रलाई निषेध गर्ने गरी ऐन बनाउन सक्नेछ भनिएको छ । यसरी देशको आर्थिक नीति नै समाजवादउन्मुख भनिदिएपछि निजी क्षेत्रलाई सधैँ डर र त्रासले गाँज्ने नै भयो । कुनै दिन मेरै लगानीलाई सरकारीकरण गर्ने हो कि, राज्यले सबै खोसिदिने हो कि भन्ने भय हुन्छ र यस्तो भएको पनि छ । माओवादी नेतृत्वको सरकारले निजी क्षेत्रका विद्यालयलाई गुठीमा बदल्नुपर्ने प्रावधान ल्याउन खोजेको थियो । त्यो रोकियो तर निजी लगानीकर्ता झस्किए । समाजवादी शक्तिहरू सत्तामा रहेका बेला शिक्षा, स्वास्थ्य र व्यापार क्षेत्रमा यस्ता प्रयास भएका छन् । समाजवादी नीतिका कारण नर्सिङ क्याम्पसहरू धेरै डुबे, निजी क्षेत्रलाई निरुत्साहित गर्ने, जेल हाल्ने, डर देखाउने, धम्काउने वातावरण सिर्जना भयो । त्यो सबै निराधार भएको होइन, समाजवादी सिद्धान्तमा टेकेर त्यस्तो भएको थियो । त्यसकारण आर्थिक नीतिमै त्रुटि छ भन्ने हाम्रो धारणा हो । देशमा कमसेकम सामाजिक लोकतन्त्रको नीति लिऔं र उत्पादनका साधनमा निजी क्षेत्रलाई लगानी गर्न छुट दिऔं, संरक्षण दिऔं । शिक्षा, स्वास्थ्यजस्ता आधारभूत कुरामा मात्र सरकारले हस्तक्षेप गरोस् ।अर्को प्रसंग, आर्थिक अराजकताको । नेताले भनिदिएपछि यहाँ जे पनि हुन्छ भन्ने छ । हाम्रो निकटको मान्छे आएपछि ऋण तिर्नुपर्दैन भन्ने मानसिकताले गर्दा लघुवित्तको समस्या देखियो । र, यो सरकार चलाउनेको नीतिमा कतै न कतै देखिन्छ पनि । यस्तो आर्थिक अराजकताले हामीलाई कतै पुर्याउँदैन । सानो लगानी मात्रै होइन ठुल्ठूला लगानीमा पनि आर्थिक अराजकता ल्याउने खालका आन्दोलनहरू देखिए ।यी सबै समस्याका बीच समाधानको उपचार पनि खोज्नुपर्छ । पहिलो कुरा, देशको आर्थिक नीतिको सिद्धान्त सही नभएसम्म जतिसुकै गहिराइमा गएर कुरा गरे पनि केही हुँदैन । संविधानमा समाजवादउन्मुख भनेर लेख्दैमा के हुन्छ भनेर हामी त्यसलाई सतही रूपमा लिइरहेका छौं तर विश्वले त्यसरी सोच्दैन । कुनै पनि लगानीकर्ताले अन्य देशमा लगानी गर्दा त्यहाँको आर्थिक प्रणाली कस्तो छ भनेर पहिल्याउँछ । हामीकहाँ कमान्ड इकोनमी वा समाजवादी अर्थतन्त्रको नीति भएपछि कोही लगानी गर्न आउँदैन । आफ्नै गैरआवासीय नागरिकले पनि लगानीको इच्छा देखाउँदैन किनभने भोलि गएर राज्यले खोसिदिने हो भने किन लगानी गर्छ ? त्यसकारण हामीले संविधान संशोधनबाट लगानीमैत्री वातावरण बनाई आर्थिक सुधारको पहल थाल्नुपर्छ । पोलिटिकल फिलोसफी सही भएपछि मात्रै अन्य नीति निर्धारण हुन्छन् । सामाजिक लोकतन्त्रको अवधारणा लागू गर्नुपर्छ भनेर हामी अघि बढेका छौं । हामी अस्थिरता र अराजकता चाहँदैनौं, यो संसद् र संविधान कायम रहोस् तर जहाँजहाँ संशोधन गर्नुपर्ने हो त्यो गरौं, लगानीमैत्री ऐन बनाऔं । अहिले देखिएको संकटलाई केनेसियन सिद्धान्तबाट समाधान गर्न सकिन्छ । हामीले उत्पादनको साधन स्रोतमा खुला बजार र उदारवादको नीति अँगाल्नुपर्छ । निजी क्षेत्रलाई प्रोत्साहन गर्ने काम गर्नुपर्छ । रोजगारी सिर्जना गर्न लगानी आउनुपर्छ र त्यसका लागि त्यहीअनुसारको आर्थिक नीति अवलम्बन गर्नुपर्छ । राष्ट्रिय पुँजी निर्माणमा ध्यान दिनुपर्छ । हामीकहाँ अहिले आयातमुखी अर्थतन्त्र छ । आयात निर्यात अनुपात ९०ः१० प्रतिशत छ । हामी दलाल अर्थतन्त्र होइन, उत्पादनमुखी अर्थतन्त्र चाहन्छौं । राष्ट्रपुँजी निर्माण भएपछि मात्रै समाजवाद ल्याउन सकिन्छ । कृषि र उद्योग घट्दो छ । सेवा क्षेत्र अकासिँदो छ । डच डिजिजको सिकार भएका छौं हामी । यसलाई सन्तुलनमा राख्न उद्योगमा लगानी गर्नैपर्छ । निर्माण क्षेत्रमा विकराल अवस्था छ । १५ लाखले रोजगारी पाउने क्षेत्र घट्दो क्रममा देखिन्छ । हामी रेमिट्यान्समा निर्भर भएर अघि बढ्न सक्दैनौं । अस्थिरताको समाधानका लागि प्रत्यक्ष निर्वाचित कार्यकारी प्रधानमन्त्री र मुख्यमन्त्री ल्याऔं । त्यो आएपछि कमसेकम पाँच वर्षका लागि ढुक्क भइन्छ । नेपालमा कर्मचारीतन्त्रले यति धेरै घुमाउँछ । अहिले त रिस्क लिन चाहँदैन । अख्तियारले डाम्छ भनेर फाइल यताउता घुमाउँछ । निजी बैंकले कर्मचारी राखेर मजाले चलाएका छन्, त्यही कुरा सरकारी क्षेत्रमा किन गर्न सक्दैनौं ? कर्मचारीतन्त्र सुधार नगरेसम्म, त्यहाँ पनि हायर एन्ड फायर प्रणाली नभएसम्म सुधार हुँदैन । एउटा उद्योग खोल्न कतिवटा मन्त्रालय र सचिवकहाँ धाउनुपर्छ, लेखाजोखा छैन ।निजी क्षेत्र लुट्नै आएको भन्ने भाष्य मिडियामा बनेको छ । कुनै उद्योगलाई सरकारीकरण गर्यो भने त्यो राष्ट्रवाद हो भन्ने भाष्य मिडियाले चिर्नुपर्छ । सरकार, सेनाले चलायो भने राष्ट्रवाद हो, चाहे त्यो घाटामै जाओस् । राष्ट्रियकरण गर्नु राष्ट्रवाद होइन, नाफामा चलायो भने राष्ट्रवाद हो । यस्ता भ्रम चिर्दै अगाडि बढ्नुपर्छ । कान्तिपुर मिडिया ग्रुपले आइतबार काठमाडौंमा आयोजना गरेको कान्तिपुर इकोनोमिक समिट२०२४ अन्तर्गत अर्थतन्त्रको आधारभूत आवश्यकता ः राजनीतिक नेतृत्वको सामूहिक प्रतिबद्धता सत्रमा जनमत पार्टीका अध्यक्ष राउतले राखेको धारणाको सम्पादित अंश ।"
निषेध होइन सहकार्य,"सञ्चार तथा सूचना प्रविधि मन्त्रालयले विज्ञसम्मिलित कार्यदलको सुझावबमोजिम तयार पारेको भनिएको राष्ट्रिय आमसञ्चारसम्बन्धी विधेयकले संविधान, राष्ट्रिय प्रसारण ऐन २०४९ को संशोधित व्यवस्था र प्रादेशिक संरचनाको मूल मर्म तथा प्रादेशिक तहले प्राप्त गरेका अधिकारलाई निषेध गरेको छ । संविधान २०७२ बमोजिम राष्ट्रिय प्रसारण ऐनले प्रदेश र स्थानीय तहलाई दिएका अधिकार संघीय विधेयकमा खोसिएको छ । संविधानको अनुसूचीमा प्रदेश र स्थानीय तहका लागि सूचीबद्ध अधिकारलाई पनि यो विधेयकले निषेध गरेको छ । विधेयकमा प्रदेशलाई निषेध गरिएको अध्ययन प्रतिवेदन सेन्टर फर मिडिया रिसर्चले पनि सार्वजनिक गरेकै छ । एकात्मक केन्द्रीकृत राज्यव्यवस्थामा जे जस्ता अधिकार केन्द्रित थिए, त्यसरी नै संघीय कानुनको मस्यौदा तयार गर्दा नेपाल संघीय लोकतान्त्रिक गणतन्त्रात्मक मुलुक हो भन्ने तथ्यलाई भुलिएको छ । संघीयतालाई संस्थागत गर्ने लक्ष्य र उद्देश्य बोकेको व्यक्ति सञ्चार तथा सूचना प्रविधि मन्त्रालयको नेतृत्वमा रहँदा प्रादेशिक अधिकार खोस्नु स्वाभाविक लाग्दैन । त्यसो त संघीय मन्त्री नेपालको संविधान, संघीय कानुन, प्रादेशिक अधिकार र अभ्यासका बारेमा बेखबर हुनुहुन्न । २०७९ चैत २ गते वाग्मती प्रदेशका आन्तरिक मामिला तथा कानुनमन्त्री गंगानारायण श्रेष्ठको सक्रियतामा सञ्चार तथा सूचना प्रविधिमन्त्री रेखा शर्मा, सातै प्रदेशका सञ्चार हेर्ने मन्त्री, सञ्चार मन्त्रालयका तत्कालीन सचिव वैकुण्ठ अर्याल (हाल मुख्यसचिव), सञ्चार महाशाखा प्रमुख नेत्र सुवेदी र सूचना तथा प्रसारण विभागका महानिर्देशक शंकर नेपालसहितको उपस्थितिमा सिंहदरबारमा छलफल भएको थियो । यो पंक्तिकारले संघ, प्रदेश र स्थानीय तहका अधिकार, प्रदेशमा बनेका कानुन, कानुन कार्यान्वयनमा भोगिएका अप्ठ्यारा, गर्न सकिने समाधानका उपायसहित जानकारी गराएको थियो । एक वर्षपछि छलफलमा ल्याइएको विधेयक पुरानै केन्द्रीकृत मानसिकतामा देखिनु आफैंमा अनौठो हो । २०८० चैत १९ मा सञ्चार मन्त्रालयमा भएको छलफलमा समेत संविधान र राष्ट्रिय प्रसारण ऐनले संघ, प्रदेश र स्थानीय तहलाई दिएका अधिकारका बारेमा पंक्तिकारले पुनःस्मरण गराएको थियो । चैत १९ को छलफलमा प्रदेश र स्थानीय तहबाट विधेयकमा खोसिएका अधिकारलाई हुबहु समावेश गर्ने समझदारी भएको थियो । यसको अर्थ एक सय वाट क्षमताका एफएम रेडियोको इजाजत दिने, नवीकरण गर्ने र नियमन गर्ने अधिकार स्थानीय तहमा, एक सय वाटभन्दा माथि एक हजार वाट क्षमतासम्मका एफएम रेडियोको इजाजत दिने, नवीकरण गर्ने र नियमन गर्ने अधिकार प्रदेशमा रहने हुन्छ । स्थानीय तहको अधिकार क्षेत्रभित्र रहेका एफएम रेडियोको इजाजत नवीकरण गर्ने व्यवस्था स्थानीय तहमा राख्दा र प्राविधिक पक्षलाई प्रदेशको अधिकार क्षेत्रभित्र राख्दा प्रदेश र स्थानीय तहले ती रेडियोको अभिभावकत्व ग्रहण गर्न सक्छन् । त्यसैगरी, एफएम रेडियोको सञ्चालक प्रदेश र संघमा जानुपर्ने बाध्यात्मक व्यवस्थालाई प्रदेशमा लैजाँदा सहज हुनेछ भनेर वाग्मती प्रदेशले गरेको अभ्यास र भोगाइका आधारमा मत राखिएको थियो । टेलिभिजनको हकमा स्टुडियो सञ्चालन हुने प्रदेशबाट इजाजत दिने, नवीकरण गर्ने र नियमनको व्यवस्था गर्ने तथा इन्टरनेट वा केवल वा स्याटेलाइट कुन प्रविधिबाट वितरण गर्ने, त्यसका लागि संघको अनुमति लिनुपर्ने व्यवस्था गर्दा सहज हुन सक्छ भन्ने विषयमा पनि छलफल भएको छ । संघको अनुमति लिएर एफएम रेडियोलाई फ्रिक्वेन्सीसहितको इजाजत प्रदेशले दिएजस्तै टेलिभिजनको वितरणको माध्यमका बारेमा पनि संघको अनुमति लिएर प्रदेशबाट इजाजत जारी गर्दा उपयुक्त हुने गरी छलफल भएको छ । यसो गर्दा टेलिभिजन सञ्चालकले प्रदेशबाट सेवा लिन सक्छन्, संघमा धाइराख्नु पर्दैन । जिल्ला प्रशासन कार्यालयमा दर्ता हुँदै आएका पत्रपत्रिकाको दर्ता स्थानीय तह वा प्रदेशमा गर्ने र त्यसको अभिलेखीकरण प्रदेश र संघमा रहने व्यवस्था गर्न उपयुक्त हुने गरी छलफल भएको छ । अनलाइन सञ्चारमाध्यमको दर्ता र अभिलेखीकरण प्रदेश र संघमा राख्न उपयुक्त हुने गरी छलफल भएको छ । आचारसंहिता अनुगमन गर्ने निकाय प्रेस काउन्सिललाई सातै प्रदेशमा विस्तार गर्दा सहजीकरण हुनेबारेमा पनि छलफल गरिएको छ । वाग्मती प्रदेशले पाँच वर्षदेखि अभ्यास गरिरहेको प्रदेश सञ्चारमाध्यम व्यवस्थापन ऐन २०७५ त्यस्तो छाता कानुन हो, जसले एफएम रेडियो, टेलिभिजन, अनलाइन सञ्चारमाध्यम र पत्रकारलाई नियमन गर्न सहजीकरण गरेको छ । संघले कानुन नबनाइदिएका कारण सुदूरपश्चिम, कर्णाली र कोशी अझै सञ्चारसम्बन्धी छाता कानुन निर्माण गर्न अल्मलिएजस्तो देखिन्छ । लुम्बिनी र गण्डकीले सञ्चारसम्बन्धी छाता कानुन बनाइसकेका छन् तर कार्यान्वयनमा लैजान सकेका छैनन् । मधेशमा पनि आंशिक रूपमा कानुन कार्यान्वयन भइरहेको छ । नेपालको संविधान २०७२ को अनुसूची ६ मा प्रदेशको एकल अधिकारको सूची छ । आमसञ्चारसम्बन्धी विधेयकले संविधानका ती अनुसूचीमा भएको व्यवस्थालाई बेवास्ता गरेको छ । आमसञ्चारमाध्यम र पत्रकारलाई नियमन गर्ने छाता कानुन नेपालमा सबैभन्दा पहिला वाग्मती प्रदेशमा बनेको हो । तत्कालीन आन्तरिक मामिला तथा कानुनमन्त्री तथा वर्तमान मुख्यमन्त्री शालिकराम जम्कट्टेलको नेतृत्वमा २०७५ सालमा प्रदेश सञ्चारमाध्यम व्यवस्थापन ऐन बनेको हो । संघीय सरकारले बनाउने कानुन केन्द्रीय सरकारका लागि मात्रै कानुन होइन । सात प्रदेश र ७ सय ५३ स्थानीय तहलाई सम्बोधन गर्ने गरी संघीय कानुन बन्नुपर्ने हो । त्यसैले संघीय कानुनमा प्रदेश र स्थानीय तहले पनि चासो राख्न आवश्यक हुन्छ । सार्वजनिक खरिद ऐन र नियमावलीमा २० लाख रुपैयाँभन्दा माथिको बजेटको सूचना राष्ट्रिय दैनिक पत्रिकामा प्रकाशित गर्नुपर्ने व्यवस्था छ । उक्त व्यवस्था संशोधन नगरेसम्म स्थानीय तह, प्रदेश वा संघको कुनै निकायले स्थानीय पत्रपत्रिका वा अन्य सञ्चारमाध्यमलाई आफ्नो कार्यालयको सूचना प्रकाशन तथा प्रसारण गर्न दिन सक्दैन । पचासको दशक अगाडि राष्ट्रिय दैनिक पत्रिका नेपालभर पुग्ने सञ्चारमाध्यम थिए तर सूचना तथा प्रविधिको विकाससँगै यतिबेला कुनै पनि सञ्चारमाध्यम वितरणका हिसाबले स्थानीयमा सीमित छैनन् । इन्टरनेटमा आधारित अनलाइन सञ्चारमाध्यममा प्रकाशित तथा प्रसारित सामग्री राष्ट्रिय मात्रै होइन, अन्तर्राष्ट्रियकरण हुन्छन् । त्यसैले सार्वजनिक खरिद ऐन र नियमावली संशोधन गर्नुपर्ने विषय आमसञ्चारमाध्यममा क्रियाशील सरोकारवालाले चासो राख्नुपर्ने अर्को महत्त्वपूर्ण विषय हो । सापकोटा वाग्मती प्रदेशका सञ्चार रजिस्ट्रार हुन् ।"
'दिस मेक्स अस स्याड नेताज्यू ',"कान्तिपुर दैनिकमा बिहानै नेपालका एक प्रभावशाली नेताको लेख पढ्न पाइयो । शीर्षक थियो ह्वाट मेक्स यू ह्याप्पी ? ओहो कति रमाइलो शीर्षक, आफ्नो खुसीबारे सोच्ने । त्यो लेख पढेर धेरैबेर म घोत्लिएँ ह्वाट मेक्स मी ह्याप्पी ? नेताज्यूलाई धन्यवाद दिएँ मनमनै र सोचें आज मजस्तै यो लेख पढ्ने लाखौं पाठक यसैगरी आफ्नो खुसी कहाँ छ भनेर खोजिरहेका होलान्, नभेटे पनि कम्तीमा खोज्ने प्रयासमा त होलान् । सबै नेता, मानिस यस्तै सकारात्मक भैदिए ! मेरो खुसीको ह्याङओभर सकिएकै थिएन, साँझ पर्न नपाउँदै अर्को खबर सामाजिक सञ्जालमा भाइरल भइसकेको थियो । बलात्कारको आरोप लागेका क्रिकेट खेलाडी उच्च अदालतबाट सफाइ पाएर पुनः क्रिकेट मैदानमा गर्वका साथ प्रवेश गर्दै थिए । सामाजिक सञ्जाल खुसीले तरंगित, उद्वेलित, जितको हुँकार गरिरहेको, खुसीमा झुमिरहेको देख्दा लाग्यो आज संसारको सबैभन्दा सुन्दर सत्यको जित भएको छ, मानिसहरू सडकमा जितको नारा लगाइरहेका छन्, ओहो खुसीको माहोल छ ! सञ्जालमै केही मूर्खको जमात सानो स्वरमा भन्न खोज्दै छ यो गलत भयो, यो गौशाला २६ माथि अन्याय भयो । तर मलाई लाग्यो उनीहरू खासमा यो खुसीको माहोलमा भाँजो हाल्न खोज्दै छन्, तिनीहरू संकीर्ण मानिस हुन् । आज त देशले यस शताब्दीकै एउटा महत्त्वाकांक्षी कोसेढुंगा पार गरेको छ । ओहो, खुसी त यहाँ पो रहेछ । मैले आफैंलाई त्यो खुसीको जमातमा उभ्याएर आफ्नो २१ वर्षको छोरा र ऊजस्तै तन्नेरीहरूलाई सम्झँदै भन्न चाहेँ सी नेताज्यू, हेयर इज माई ह्याप्पीनेस । टुडे आई केम टू नो, आवर सन ह्याज गट द लाइसेन्स टू रेप । ह्वाट केन मेक मी मोर ह्याप्पी देन दिस ? आई उड लाइक टू थ्यान्क यू फर दिस ग्रेट एचिभमेन्ट चियर्स । तर त्यसो गरिहाल्न सकिनँ । यो माहोलमा अब केही कुरा गरौं, न्याय र न्यायालयबारे । प्रसंग सुरु गरौं, न्याय भनेकै के हो ? न्याय कसका लागि ? न्यायमा पहुँच पाउने बाटो कुन हो ? न्यायका आधारभूत मान्यता के हुन् ? न्याय भावनात्मक कुरा हो वा प्राविधिक ? कुनै व्यक्ति वा समुदायले कति बेला न्याय प्राप्त गरेको वा अन्यायमा परेको महसुस गर्छ ? न्याय असुली, बिगो, भर्पाई, क्षतिपूर्ति मात्र हो वा त्योभन्दा बाहिर पनि न्यायको परिभाषा छ ? अथवा न्याय व्यक्ति वा समुदायले महसुस गर्ने आत्मसम्मान, चेतना र अस्तित्वसँग जोडिएको विषय पनि हो ? न्यायालय व्यक्ति हो कि संस्था ? न्याय शब्द मूर्त हो वा अमूर्त ? न्यायालयलाई के कस्ता कुराले प्रभावित पार्न सक्छ वा सक्दैन ? के न्यायमा पहुँच सबै नागरिकको बराबर हुन्छ ? वा छ ? छैन भने किन छैन ? बाधा के छन् ? जवाफ खोज्न जटिल छ । तर हामी बाँचेको समाजमा यी प्रश्नहरूको जवाफ खोज्नु अपरिहार्य भइसकेको छ । यस लेखमा समग्रमा भन्दा कुनै विशेष प्रकृतिका घटनालाई केन्द्रमा राखेर न्यायको कुरा गरिएको छ । केही वर्ष अगाडि नेपालमा यौन शोषण र बेचबिखनबाट प्रभावित बालिकाको न्यायमा पहुँचसम्बन्धी गरिएको एक अनुसन्धानअनुसार यस्ता अपराधबाट प्रभावित सय बालिकामध्ये पाँच जना मात्र न्यायप्राप्तिका निम्ति न्यायालयसम्म पुग्न सक्छन् । ती पाँच जना न्यायालयसम्म पुगेका मात्र हुन्, न्याय नै प्राप्त गरेको अवस्था होइन । न्यायालयभित्र ती बालिकाले भोगेका मानसिक यातना, अपमान र पीडाबारे अहिले चर्चा नगरौं । बाँकी ९५ बालिका न्यायालयको ढोका घचघच्याउने ठाउँसम्म पनि पुग्न नसक्ने अवस्थाले हाम्रो न्याय प्रणाली कसका निम्ति भन्ने प्रश्न आज सबैभन्दा जटिल बनेर आएको छ । केही समययता चर्चामा रहेका केही घटनाले नेपालमा यौन शोषणवाट प्रभावित बालिकाको न्यायको विषयलाई अझै छर्लङ्ग पारेको छ । चर्चित दुई घटनाका आरोपित एक कलाकार र अर्का खेलाडी हुन् । दुवै घटनामा ममाथि अन्याय भयो भनेर अदालतको ढोकासम्म पुग्ने सामर्थ्य राख्ने बालिका थिए । पीडितलाई नै अपराधीकरण र आरोपित गर्ने समाज छ भनेर थाहा पाएरै पनि धेरै साहसी भएर ती कदम चालेका थिए । तर दुर्भाग्य अदालतले दुवै घटनामा न्याय प्राप्तिको बाटामा जानु आवश्यक नै थिएन भनेर प्रमाणित गरिदिएको छ । आरोपितले न्यायालयबाट क्लिन चिट पाएका छन् र उनीहरू निर्धक्क छाती फुलाएर हिँडेका छन् र समाजको ठूलो हिस्सा तिनको प्रशंसामा जुलुस आयोजना गरिरहेको छ । देशमा, विदेशमा हुने बुद्धिजीवी, नेता, जान्नेबुझ्ने, आफूलाई समाजका अगुवा ठान्नेहरूलाई अदालतको फैसलाका पक्षमा आफ्नो भनाइ सामाजिक सञ्जालमा राख्न भ्याइनभ्याइ छ । एक नेता भनिइने व्यक्तिले यसलाई नेपालीको जितसम्म भन्न भ्याएका रहेछन् । फैसला भएको खबर बाहिर नआउँदै क्यानले उक्त खेलाडीले अन्तर्राष्ट्रिय प्रतियोगितामा भाग लिने घोषणा गरेको छ । यस्तो लाग्छ, यहाँ अपराधीचाहिँ त्यो व्यक्ति हो, जसले न्यायालयको ढोका ढकढक्यायो । बहुसंख्यकले बालिकामाथि निकृष्ट गालीगलौज र चरित्रहत्या गरिरहेका छन् । समग्रमा यस्तो देखिन्छ, यो देशमा पुरुष यौनांग लिएर जन्मिनु भनेकै बलात्कार, हिंसा वा महिलामाथि जेसुकै अपराध गर्ने छुट र अधिकार लिएर जन्मिनु हो । यसविरुद्ध प्रश्न गर्ने वा प्रतिकार गर्नेचाहिँ अपराधी हुन् । यहींबाट देखिन्छ यौन शोषण, बलात्कारजस्तो जघन्य अपराध, त्यो पनि बालबालिकामाथिका घटनालाई लिएर हाम्रो समाज कुन हदसम्मको उत्पीडक र शोषक मानसिकतामा छ । संसद्मा, नीति निर्माण गर्ने ठाउँमा प्रतिनिधित्व गर्ने व्यक्तिहरूको सोच, विश्लेषण कति निम्न स्तरको छ र उनीहरू कसका पक्षमा उभिन्छन् । अहिले सामाजिक सञ्जाललाई नै स्रोत बनाएर विश्लेषण गर्ने हो भने पनि समग्र समाजकै, त्यसमाथि पनि प्रविधिमा पहुँच हुनेहरूको महिलालाई हेर्ने दृष्टिकोण, त्यसभित्र पनि हिंसा, अझै यौन हिंसाबाट प्रभावितलाई हेर्ने दृष्टिकोण कति निम्नस्तरको, नकारात्मक, भ्रामक र पितृसत्तात्मक छ भन्ने छर्लङ्ग हुन्छ । यी नेपाली समाजका प्रतिनिधि घटना हुन् । यी घटना चर्चित भए । किनकि यसमा संलग्न व्यक्तिहरू सेलिब्रिटी हुन् । यसमा समाज पक्ष र विपक्षमा बाँडियो किनकि यो मुद्दा सार्वजनिक भयो, धेरैको चासोको विषय भयो । धेरैले आफ्नो विचार राख्ने, बहस गर्ने मौका पाए । यसरी भएको सार्वजनिक बहसले यस प्रकृतिका मुद्दाको अदालती प्रक्रिया कस्तो हुन्छ भन्ने विषयलाई बाहिर ल्यायो । न्याय प्राप्तिको यात्रामा कस्ता उतारचढाव आउँछन्, को कसरी कहाँकहाँ प्रभावित हुन्छन्, न्याय कसरी प्रभावित हुन्छ र अन्त्य कसरी हुन्छ भन्ने सजीव चित्र यी दुई घटनाले स्पष्ट ढंगले अगाडि ल्याएका छन् । न्यायालय कुनै अमूर्त कुरा होइन । त्यहाँ बस्ने व्यक्तिहरूले नै न्यायको छिनोफानो गर्ने हुन् न कि भित्ता, कुर्सी वा केवल कानुनका दस्ताबेजले । यो सही वा गलत ढंगले प्रभावित हुन सक्छ, परिभाषित हुन सक्छ भन्ने पुनः प्रमाणित भएको छ । उदाहरणका लागि हालैको घटनामा पटकपटक बलात्कार नै भनेर प्रमाणित के कस्ता आधारमा टेकेर भएको थियो ? विगतका दिनमा न्यायकर्ताहरूले नै गलत निर्णय गरेको हो भने त्यस्ता व्यक्तिहरू कारबाहीको भागीदार हुने कि नहुने ? विगतमा अदालतको फैसलामा नै नाजुक आर्थिक अवस्थाका कारण फाइदा उठाइएको भनी उल्लेख भइसकेको अवस्थामा उच्च अदालतले त्यसलाई फैसलामा कसरी सम्बोधन गरेको छ ? यदि गौशाला २६ को जिल्ला अदालतले गरेको उमेरको प्रमाणीकरण गलत हो भने विगतमा भएका अदालती अनुसन्धान र विश्वसनीयताको ग्यारेन्टी कसले गर्ने हो ? अफसोच, एकपटक उच्च अदालतवाट क्लिन चिट पाइसकेपछि यी प्रश्न त्यसै बिलाएर जानेछन्, निश्चित छ । १८ वर्ष नाघेका कारण बलात्कार होइन भन्ने हो भने १८ वर्ष नाघेका महिलामाथि बलात्कार गर्ने छुट कानुनले नै दिएको हो ? फैसला आइसकेको छ, त्यसैले प्रश्नहरूको खासै अर्थ भने छैन । यी त भए अदालतसम्म पुग्ने क्षमता हुनेका कुरा, जो ५ प्रतिशतमा छन् । अब सोचौं, तिनका बारेमा जो अदालतको ढोकासम्म पुग्न सक्ने सामर्थ्य राख्दैनन्, जुन ९५ प्रतिशत छ । जसका आवाज चिसा छिँडीमा, बारीका कान्लामा, खोलाका किनारमा, जंगलका ओडारमा, घरभित्रका मझेरी र दलानमा, सहरका बिलासी रेस्टुरेन्ट र डान्सबार, विदेशका कोठीमा, खाडी मुलुकका अग्ला पर्खालले घेरिएका हवेलीमा एक चिच्याहटसँगै बिलाएर, निसासिएर, अनन्तमा हराएर जान्छन् । तिनका लागि न्याय कुन चराको नाम हुन सक्ला ? प्रिय नेताज्यू, हामीलाई पनि ह्याप्पी हुन मन लाग्छ । यो धर्तीमा एकैपटक पाएको जीवनलाई उन्मुक्त, स्वतन्त्र र निर्भीक भएर सम्मानपूर्वक जिउन मन लाग्छ । हुर्कंदै गरेका आफ्ना नानीहरूलाई हेरेर खुसीको पंख फिँजाउन मन लाग्छ, उन्मुक्त हाँसो हाँस्न मन लाग्छ । तिनले देखेका सपना साकार हुन् भनेर दिन र रात एक गर्न मन लाग्छ । तिनकै आँखाबाट यस संसारलाई चियाएर संसार सुन्दर छ प्रिय भन्न मन लाग्छ । कलिला अनुहारहरूलाई तिमी निडर बन, अन्याय परे तिम्रो पक्षमा लड्ने कानुन छ भन्न मन लाग्छ । यस्तो संसार हेर्ने इच्छा जाग्छ, जहाँ डर नहोस्, हिंसा नहोस्, आँसु नहोस्, अपमान, बेइज्जती, असुरक्षा नहोस्, घृणा नहोस्, भेदभाव नहोस् । एउटा यस्तो घर, समाज र देशको कल्पना गर्न मन लाग्छ, जहाँ हरेक जीवनको मूल्य समान होस्, लिंग, जाति, धर्म, सम्प्रदाय वा कुनै पनि आधारमा विभेद नहोस्, शक्ति, सत्ता र पैसाको बलमा न्यायको किनबेच नहोस् । अफसोच, त्यस्तो हुन सकेन । तपाईंको पार्टी र त्यस्तै अन्य पार्टीले ल्याउन खोजेको जनताको बहुदलीय जनवाद होस् वा समाजवाद, त्यसले समेट्ने जनता को हुन् ? ती वादहरूमा जनताको परिभाषाभित्र यो देशका महिला वा फरक लैङ्गिक पहिचान बोकेका व्यक्ति, बालबालिका, सीमान्तकृत, स्रोत, साधन, सत्ताभन्दा बाहिर रहेका, भौगोलिक विकटतामा जीवन निर्वाह गरिरहेका व्यक्तिहरू पनि पर्छन् कि पर्दैनन् ? हामी अन्योलमा छौं । यी कुरा या त हामीले बुझ्न सकेनौं या त तपाईंले हामीलाई बुझाउन सक्नुभएन । तपार्इंहरू र हामीबीचको दूरी घट्नुको सट्टा झन्झन् बढ्दै गएको छ । निश्चय नै हामी खुसी र सकारात्मक हुन चाहन्छौं । तपाईंले धैर्यवान् बन्न दिएको उपदेशलाई मान्दै आफ्ना नानीहरूमा त्यो सीप बाँड्न चाहन्छौं । तर अपराधी र पीडकहरू नै देशका शासक र गहना बनिरहेको देख्दा हामीलाई लज्जा, ग्लानि र अपमानबोध हुन्छ । हामी निराश छौं, उदास छौं, दुःखी छौं र क्रोधित छौं । त्यसैले अहिलेलाई ह्वाट मेक्स अस ह्याप्पी ? को जवाफमा भन्न मन लागेको छ दिस मेक्स अस भेरी स्याड नेताज्यू, केन यू मेक अस ह्याप्पी प्लिज ?"
उद्यम फैलाउन स्टार्टअप नीति,"(काठमाडौं)सरकारले स्टार्टअपलाई बजेटमा सम्बोधन गर्न थालेको एक दशक बित्यो । तर बल्ल राष्ट्रिय स्टार्टअप उद्यम नीति०८० बनेको छ । गत वैशाख २० मा बसेको मन्त्रिपरिषद् बैठकले उक्त नीति स्वीकृत गरेको हो । यसअघि लगानी सहजीकरणसम्बन्धी केही नेपाल ऐनलाई संशोधन गर्ने अध्यादेश, ०८१ मार्फत स्टार्टअप उद्यमलाई समेत कानुनमा समेटिएको हो । औद्योगिक व्यवसाय ऐन, ०७६ को दफा ४ पछि दफा ४ क मा स्टार्टअप उद्यम वा व्यवसायको दर्ता तथा सञ्चालनबारे उल्लेख छ । लगत्तै स्टार्टअप नीति ल्याइएको हो । स्टार्टअप प्रवर्द्धनका लागि विद्यमान नीतिगत रिक्तता पूरा गर्न स्टार्टअपसम्बन्धी राष्ट्रिय नीति तर्जुमा गरिएको सरकारले जनाएको छ । नीतिको कार्यान्वयनमार्फत संघ, प्रदेश र स्थानीय तहको आआफ्नो कार्यक्षेत्रमा स्टार्टअप उद्यम अनुकूल वातावरण निर्माण गरी अर्थतन्त्रमा योगदान दिनसमेत नीति ल्याइएको हो । सूचना प्रविधिको बढ्दो प्रयोग एवं व्यवसायको क्षेत्रमा आएको सिर्जनशील सोचका कारण नयाँ तरिकाबाट व्यवसाय गर्ने उद्यमीको संख्यामा निरन्तर वृद्धि भइरहेको छ, नीतिमा भनिएको छ, स्टार्टअपमा आधारित उद्यमको थालनी गर्ने र सञ्चालनमा रहेको स्टार्टअपलाई स्तरोन्नति गर्न चाहने उद्यमीलाई आवश्यक ज्ञान, सीप र प्रविधिको सहयोग गर्नुका साथै वित्तीय पहुँच बढाई स्टार्टअप अनुकूल वातावरण विकास गर्नु जरुरी छ ।पन्ध्रौं आवधिक योजना (०७६७७०८०८१) ले स्टार्टअप व्यवसायमा संलग्न हुने युवा उद्यमीलाई व्यवसाय सुरु गर्न आवश्यक प्रविधि एवं ज्ञान र सीप उपलब्ध गराउनुका साथै सहुलियतपूर्ण कर्जा प्रवाह गरी वित्तीय पहुँच सुनिश्चित गर्ने विषयमा जोड दिएको छ । ०७६७७ देखि नेपाल राष्ट्र बैंकले परियोजना धितोमा युवा उद्यमीहरूलाई सहुलियतपूर्ण कर्जा प्रवाह गर्दै आएको छ । तर स्टार्टअपकै लागि भने हालसम्म सहुलियतपूर्ण कर्जा प्रवाह गरिएको छैन । स्टार्टअप व्यवसायलाई सहजीकरण तथा नियमन गर्न कानुनको अभावका कारण स्टार्टअप व्यवसायलाई प्रवर्द्धन गर्न नसकिएको सरकारले बताउँदै आएको छ । सरकार तथा अन्य सरोकारवालाबाट पाउनुपर्ने छुट, सुविधा, सहुलियत र प्रोत्साहनको कमी भएको समेत सरकारले नै औंल्याएको छ । नीति अभावकै कारण सरकारले घोषणा गरेको प्रतिस्पर्धी कोष (च्यालेन्ज फन्ड) कार्यान्वयनमा आउन नसकेको नीतिमा उल्लेख छ । आर्थिक वर्ष ०७१७२ को बजेटमा तत्कालीन अर्थमन्त्री रामशरण महतले स्टार्टअप व्यवसायलाई पुँजी उपलब्ध गराउन ५० करोडको कोष स्थापना गर्ने घोषणा गरेका थिए । त्यसयता हरेक वर्ष स्टार्टअपलाई प्रोत्साहन गर्ने बजेट आए पनि कार्यान्वयनमा आउन सकेको थिएन । सरकारले चालु आर्थिक वर्षको बजेटमार्फत स्टार्टअपलाई प्रोत्साहन गर्न १ अर्ब २५ करोड विनियोजन गरेको छ । साथै स्टार्टअप व्यवसायलाई १ प्रतिशत सहुलियत ब्याजदरमा २५ लाख रुपैयाँसम्म ऋण उपलब्ध गराउने घोषणा गरिएको छ । चालु आर्थिक वर्ष स्टार्टअप कर्जाका लागि २५ करोड रुपैयाँ विनियोजन भएको मन्त्रालयले जनाएको छ । स्टार्टअप कर्जा प्रवाह गर्न औद्योगिक व्यवसाय विकास प्रतिष्ठानले ३९४ परियोजना दोस्रो चरणको व्यावसायिक प्रस्ताव प्रस्तुतीकरणका लागि छनोट गरिएको छ भने परियोजनासम्बद्ध उद्यमीले प्रस्तुतीकरण दिइरहेका छन् । प्रतिष्ठानले स्टार्टअप उद्यम कर्जा सञ्चालन कार्यविधि, ०८० अनुसार कर्जा प्रवाहका लागि काम गरिरहेको छ । गत आर्थिक वर्षसमेत उद्योग विभागले विनियोजन विधेयकअन्तर्गत स्टार्टअप उद्यम कर्जा सञ्चालन कार्यविधि, ०७९ अनुसार कर्जा दिन प्रस्ताव मागिएको थियो । तर प्रक्रिया नटुंगिँदै आर्थिक वर्ष सकिएकाले रोकिएको थियो । स्टार्टअप उद्यम स्थापना भएको १० वर्षसम्म आयकरमा छुट दिने व्यवस्था गरिएको छ । स्टार्टअप उद्यमको दर्ता, नवीकरण एवम् औद्योगिक सम्पत्तिको दर्तामा लाग्ने शुल्क तथा दस्तुरमा छुट दिइने, नीतिमा उल्लेख छ । सरकारले स्टार्टअप उद्यमीलाई प्रदान गरिने छुट सुविधा, सहुलियत र प्रोत्साहनका सम्बन्धमा स्पष्ट कानुनी व्यवस्था जनाएको छ । विद्यमान स्टार्टअपको कारोबारलाई स्तरोन्नति गरी व्यवसायको विकास र विस्तार गर्न पूर्वाधार विकास र वित्तीय सहयोग उपलब्ध गराइने, नीतिमा उल्लेख छ । वर्षौंदेखि पर्खाइमा रहेको स्टार्टअप नीति आउनु सकारात्मक रहेको नेपाल उद्योग वाणिज्य महासंघको स्टार्टअप फोरमकी सभापति जुना माथेमाले बताइन् । स्टार्टअप भन्न थालेको दशक भइसक्यो, स्वर्गीय नवीन्द्रराज जोशीको पालामै स्टार्टअप नीति बनाउन समिति बनेको थियो, उनले भने, आज आएर बल्ल स्टार्टअप नीति आयो, औद्योगिक व्यवसाय ऐनमा पनि उल्लेख छ ।स्टार्टअपमा प्रत्यक्ष विदेशी लगानीलाई अभिवृद्धि गर्न हाल कायम रहेको लगानीको न्यूनतम सीमाको पुनरावलोकन गरिनेछ । प्रतिस्पर्धाका आधारमा सम्भाव्य स्टार्टअप उद्यमीले पेस गरेको परियोजना प्रस्तावमा व्यावसायिक परीक्षण गर्न आवश्यक निश्चित रकम स्टार्टअप कोषबाट उपलब्ध गराउनेसमेत नीतिमा बताइएको छ । स्टार्टअप उद्यमको प्रवर्द्धन तथा विकास र सञ्चालनमा देखिएका समस्या समाधानका लागि उद्योगमन्त्रीको अध्यक्षतामा नेपाल स्टार्टअप परिषद् गठन गरिनेछ । नीतिको उद्देश्य प्राप्तिका लागि आवश्यक कार्यक्रम सञ्चालन गर्न र नवप्रवर्तनलाई प्रोत्साहन गर्न औद्योगिक व्यवसाय विकास प्रतिष्ठानका कार्यकारी प्रमुखको संयोजकत्वमा नेपाल स्टार्टअप बोर्ड गठन गरिने नीतिमा छ । हरेक पाँच वर्षमा स्टार्टअप नीतिको पुनरावलोकन गरिने जनाइएको छ ।"
१०६ मेगावाटको जगदुल्लामा जुट्यो वित्तीय स्रोत,"(काठमाडौं) डोल्पामा निर्माणको चरणमा रहेको १०६ मेगावाटको जगदुल्ला जलविद्युत् आयोजनालाई आर्थिक स्रोत सुनिश्चित भएको छ । ायोजनामा नबिल बैंकको नेतृत्वमा अन्य बैंक तथा वित्तीय संस्थाले लगानी गर्ने भएका छन् । विद्युत् आयोजनाका प्रवर्द्धक जगदुल्ला हाइड्रोपावर कम्पनी लिमिटेड र नबिल बैंकले बुधबार ऋण सम्झौता गरे । साथै नबिलले नेतृत्व गरेका अन्य बैंक तथा वित्तीय संस्थाहरूबीच पनि सम्झौता भएको छ । नेपाल विद्युत् प्राधिकरणको नेपालको पानी जनताको लागनी भन्ने नाराअन्तर्गत कर्णालीको जगदुल्ला नदीमा बन्न लागेको उक्त आयोजना नेपाली नागरिक मात्रको लगानीमा पहिलो पटक बन्न लागेको दाबी गरिएको छ । २३ अर्ब रुपैयाँ अनुमानित लागत रहेको आयोजनाका लागि नबिलले नेतृत्व गरेको समूहले १६ अर्ब रुपैयाँ ऋण लगानी गर्ने कम्पनीको प्रमुख कार्यकारी अधिकृत (सीईओ) सञ्जय सापकोटाले जनाए । सोहीअनुसार ऋण स्वीकृत भएको सापकोटाले बताए । नबिल बैंकले ४ अर्ब ४० करोड, कर्मचारी सञ्चय कोषले ४ अर्ब, हाइड्रो इलेक्ट्रिसिटी इन्भेस्टमेन्ट एन्ड डेभलपमेन्ट कम्पनी लिमिटेड (एचआईडीसीएल) ले ४ अर्ब, लक्ष्मी सनराइज बैंकले २ अर्ब र एभरेस्ट बैंकले १ अर्ब ५० करोड रुपैयाँ ऋण लगानी गर्ने सहमति भएको छ । पाॅच वर्षमा पूरा गर्ने लक्ष्यअनुसार आयोजना निर्माणको चरणमा प्रवेश गर्ने उनको भनाइ छ । ऋण सम्झौतापत्रमा कम्पनीका सीईओ सापकोटा र बैंकका सीईओ ज्ञानेन्द्र ढुंगानाले हस्ताक्षर गरे । आयोजनामा थानीय, प्रदेश र प्रसारण लाइन प्रभावित, आयोजनाका कर्मचारीले सेयरमार्फत ४९ प्रतिशत लगानी गर्नेछन् । निर्माणको लागतमध्ये उत्पादन कम्पनीको २६, हाइड्रोइलेक्ट्रिसिटी इन्भेस्टमेन्ट एन्ड डेभलपमेन्ट कम्पनी लिमिटेड (एचआईडीसीएल) को १०, विद्युत् प्राधिकरणको ९, कर्णाली प्रदेश सरकारको ५, मुड्केचुला र जगदुल्ला गाउँपालिकाको १ प्रतिशत गरी ५१ प्रतिशत सेयर रहने सापकोटाले जनाए । सर्वसाधारणको ३३, आयोजना प्रभावितको १०, प्रसारण लाइन प्रभावितको ३ र आयोजनाका कर्मचारीको ३ गरी ४९ प्रतिशत सेयर रहनेछ ।"
पाँच वर्षपछि खुल्दै ताक्लाकोट नाका,"बझाङ (कास) कोरोना संक्रमणको कारण देखाउँदै ०७६ मा चीनले बन्द गरेको ताक्लाकोट नाका पाँच वर्षपछि खुल्ने भएको छ । नाका खुल्ने भएसँगै जिल्ला प्रशासन कार्यालयले अनुमतिपत्र जारी गर्ने तयारी गरेको छ । जुलाई र अगस्टका लागि नाका खुल्ने जानकारी आएको छ, प्रमुख जिल्ला अधिकारी विश्वामित्र कुइँकेलले भने, मन्त्रालयबाट अनुमतिपत्र जारी गर्न सकारात्मक संकेत दिएपछि हामीले अनुमतिपत्र छपाइका लागि पठाइसकेका छौं । केही दिनभित्र सीमा प्रवेश अनुमतिपत्र वितरण गर्न सुरु गरिने उनको भनाइ छ । चीनको सीमावर्ती बजार ताक्लाकोट छिर्ने उरै भन्ज्याङ नाका बन्द भएपछि यहाँका स्थानीयको व्यापार व्यवसाय र परम्परागत सम्बन्ध प्रभावित भएका छन् । नाका बन्द हुँदा तिब्बतमा पर्ने मानसरोवर कैलाशसँग सम्बन्धित धार्मिक गतिविधिसमेत अवरुद्ध भएका छन् । यहाँका धेरैजसो स्थानीय मठमन्दिरमा मानसरोवरको जल चढाएपछि मात्रै पूजा गर्ने परम्परा भएका कारण थुप्रै गाउँको पूजा पनि रोकिएको छ । तिब्बती क्षेत्रमा बझाङका विभिन्न पालिका स्थानीयले बर्खायाममा भेडाबाख्रा, याक र चौंरी चरिचरन गराउँदै आएकामा नाका बन्द भएपछि त्यो पनि अवरुद्ध छ । नाका खोल्न पहल गरिदिनका लागि बझाङका स्थानीय, जनप्रतिनिधि पटकपटक काठमाडौं पुगेर प्रधानमन्त्री र परराष्ट्रमन्त्रीलाई ज्ञापनपत्र बुझाउँदै आएका थिए । चीनले नाका बन्द गर्दा हामीलाई धेरै समस्या छ । अब खुल्छ भन्ने कुरो आएको छ, साइपाल गाउँपालिकाकी उपाध्यक्ष डोल्मा तामाङले भनिन्, नाका खुल्ने खबर पाएपछि यहाँका स्थानीय अनुमतिपत्रको सिफारिस लिन पालिकामा आउन थालेका छन् ।"
भारतीय कप्तान सुनिलको संन्यास घोषणा,"नयाँ दिल्ली (एएफपी) भारतीय कप्तान सुनिल क्षेत्रीले अन्तर्राष्ट्रिय फुटबलबाट संन्यास लिने बिहीबार घोषणा गरेका छन् । यससँगै दुई दशक लामो समय चलेको ३९ वर्षीय खेलाडीको कीर्तिमानी खेलजीवनमा पूर्णविराम लाग्नेछ । भारतका लागि उनले १ सय ५० खेलमा ९४ गोल गरेका छन् । अहिले सक्रिय खेलाडीमध्ये सर्वाधिक गोल गर्ने सूचीमा उनी क्रिस्टियानो रोनाल्डो र लियोनल मेसीपछि तेस्रो स्थानमा छन् । उनी भारतका लागि सर्वाधिक क्याप जित्ने खेलाडी हुन् । सामाजिक सञ्जाल एक्स मा भिडियो सन्देश राख्दै सुनिलले सन् २०२६ को विश्वकप छनोटअन्तर्गत कुवेतविरुद्ध कोलकातामा हुने खेल नै अन्तिम हुने बताएका छन् । उनले भनेका छन्, यो होइन कि म थाकेको महसुस गर्दै छु । मैले यस्तो वा उस्तो केही पनि अनुभव गरिरहेको छैन । जतिबेला मनमा यो अन्तिम खेल हुनुपर्छ भन्ने लाग्छ, त्यो नै पर्याप्त छ । त्यसैले पनि मैले यो संन्यास लिने निर्णयमा पुगें । विश्वकप छनोटको समूह ए मा भारत टिम कतारपछि दोस्रो स्थानमा छ । कुवेतविरुद्धको खेलमा हामीले दबाब महसुस गर्नुपर्छ, किनभने हामीलाई ३ अंकको सख्त जरुरी छ । यसले मात्र हामीलाई छनोटको अर्को चरण पुर्याउने छ । त्यसैले यो खेल निकै महत्त्वपूर्ण छ, भारतीय फुटबल टिमका कप्तानसमेत रहेका क्षेत्रीले भने, तर अनौठो के छ भने म आफैंले व्यक्तिगत रूपमा कुनै प्रकारको दबाब महसुस गरिरहेको छैन । कुवेतविरुद्धको खेल अगाडिका अन्तिम केही दिन नै टिमसँग बिताउने अन्तिम समय हुनेछ । देश र क्लबका लागि गरेर सुनिलले ५ सय १५ खेलमा २ सय ५२ गोल गरेका छन् । उनले प्रत्येक दुई खेलमा एक बराबर गोल गरेका छन् । मार्चमा अफगानिस्तानविरुद्ध बेहोरेको २१ को हारमा उनले पेनाल्टीबाट भारतका लागि गोल गरेका थिए । उनी इन्डियन सुपर लिगमा बेंगलुरुका कप्तान रहेका छन् । क्लबले एक्स बाट क्षेत्रीले भारतीय फुटबलका लागि पुर्याएको योगदानका लागि कृतज्ञ हुनुपर्ने बताउँदै उनको प्रशंसा गरेको छ । सुनिलले सन् २००२ बाट आफ्नो अन्तर्राष्ट्रिय फुटबल यात्रा सुरु गरेका थिए । सन् २००९ मा उनले इंग्लिस क्लब क्विन्स पार्क रेन्जर्सका लागि अनुबन्ध गरे पनि वर्क परमिट नपाएपछि खेल्न भने पाएनन् । सन् २०२० मा उनी अमेरिकाको कान्सास सिटी विजार्डमा आबद्ध भए । सन् २०१२ मा उनले पोर्चुगलको स्पोर्टिङ सीपीसँग अनुबन्ध गरे र त्यहाँको दोस्रो डिभिजनमा रिजर्भ टिमबाट खेले । सन् २०२२ मा फिफाले उनलाई क्याप्टेन फ्यान्टास्टिक उपनाम दिएको थियो । जनवरीमै मात्र प्रशिक्षक इगोर स्टिमाकले सुनिललाई आफ्नो खेलजीवनलाई निरन्तरता दिएमा स्वागत गर्ने बताएका थिए । भारतमा रहेको एक अर्ब ४० करोड जनसंख्याबीच फुटबलले लोकप्रियता कमाउन संघर्ष गरिरहेको छ । भारतमा क्रिकेट नै सर्वाधिक लोकप्रिय छ । फिफाका पूर्वअध्यक्ष सेप ब्लाटरले भारतलाई एकपल्ट सुतिरहेको महाशक्ति भनेका थिए । अहिले तत्काल भारत फिफा वरीयतामा १ सय २१ औं स्थानमा छ । भारत लेवनानको ठीक पछाडि छ । लेवनानको जनसंख्या भने ५५ लाखमात्रै रहेको छ ।"
एपीएफको अपराजित यात्रा,"काठमाडौं (कास) नेपाल एपीएफ क्लबले ललितपुर मेयर्स कप महिला क्रिकेट प्रतियोगितामा अपराजित यात्रा कायम राखेको छ । पहिलो तीन खेल जितेर फाइनल पुगिसकेको एपीएफले बिहीबार राउन्ड रोबिनको अन्तिम खेलमा सुदूरपश्चिम प्रदेशलाई ३ विकेटले हरायो ।कप्तान विन्दु रावलले ५२ बलमा समान १ चौका र छक्कासहित ३६, रुवि पोदार र कविता जोशीले समान २९ रन बनाएपछि कीर्तिपुरस्थित त्रिवि क्रिकेट मैदानमा टस हारेर ब्याटिङ गरेको सुदूरपश्चिमले २० ओभरमा ५ विकेट गुमाई १ सय ११ रन बनायो । एपीएफबाट रेखा रावल र इन्दु बर्माले ११ विकेट लिए ।प्लेयर अफ द म्याच ममता चौधरीले अविजित ३२ रन बनाएपछि एपीएफले २ बलअगाडि लक्ष्य पूरा गर्यो । उनले ३४ बलमा ४ चौका प्रहार गरिन् । रोमा थापाले २० बलमा ४ चौकासहित २३, सरिता मगरले १९ र राजमति ऐरीले ११ रन बनाए । सुदूरपश्चिमकी लक्ष्मी साउदले २, जानकी थापा, कविता, रितु कनोजिया, स्नेहा महरा र विन्दुले ११ विकेट लिए यसअघि दुई खेल जितेको सुदूरपश्चिमको यो पहिलो हार हो । सुदूरको पनि फाइनल पुग्ने बलियो सम्भावना छ । शुक्रबार सुदूरपश्चिमले समूह चरणको अन्तिम खेलमा वाग्मतीको सामना गर्नेछ । ठूलो अन्तरको हारले मात्र सुदूरपश्चिमलाई फाइनल पुग्नबाट रोक्न सक्छ । फाइनल दौडबाट बाहिरिसकेका कोशीले ललितपुर मेयर्सलाई ६ विकेटले हरायो । अस्मा पुलामी मगरले अविजित २६ र किरण कुँवरले १३ रन बनाए पनि ललितपुरले ८८९ को स्कोरमात्र बनायो । कोशीकी अप्सरी बेगमले ३, अलिशा खडियाले २ तथा सवनम राई र हिरनमयी रोयले ११ विकेट लिए । काजल श्रेष्ठले अविजित ३६ र टीका शाहले २५ रन बनाएपछि कोशीले १८ ओभरमै लक्ष्य पार गर्यो । ललितपुरकी कृतिका मरासिनीले ३ र सरस्वती चौधरीले १ विकेट लिए ।"
चन्द्रागिरि र काठमाडौं फाइनलमा,ललितपुर (कास) चन्द्रागिरि नगरपालिका र काठमाडौं महानगरपालिका प्रथम उपत्यकाव्यापी अन्तरपालिका खुला मेयर कप फुटबल प्रतियोगिताको फाइनलमा प्रतिस्पर्धा गर्ने छन् । चन्द्रागिरिले महालक्ष्मी नगरपालिकालाई १० ले र काठमाडौंले मध्यपुर थिमि नगरपालिकालाई १० ले हराएका थिए । ललितपुरको च्यासल मैदानमा बिहीबार सेमिफाइनलमा चन्द्रागिरिले ५५ औं मिनेटमा महालक्ष्मीका निशान रावलको आत्मघाती गोल उपहार पायो । खेलको म्यान अफ द म्याच चन्द्रागिरिका सिल्भा कन्दङ्वा भए । उदीयमान खेलाडीको ट्रफी महालक्ष्मीका निशान बस्नेतले पाए । काठमाडौं महानगरका लागि मनीष सेढाईंले गरेको गोल निर्णायक भयो । उनले ५३ औं मिनेटमा गोल गरे । म्यान अफ द म्याच काठमाडौंका अनिल खड्का भए । मध्यपुरका अमर श्रेष्ठ उदीयमान खेलाडी भए । फाइनल गोदावरी बहुउद्देश्यीय रंगशालाको झ्यालुन्टार मैदानमा हुनेछ । वर्षाले सेमिफाइनल भने च्यासलमा खेलाइएको थियो ।
एनबीएससी सेमिफाइनलमा,विराटनगर (कास) विराटनगरको एनबीएससी क्रिकेट क्लबले बिहीबार भारत जोगवनीको प्रशान्त क्रिकेट क्लबलाई १ सय ३४ रनले पराजित गर्दै तेस्रो मिल्स कप टी२० क्रिकेट प्रतियोगिताको सेमिफाइनलमा पुगेको छ । बिहीबार विराटनगर जुट मिल मैदानमा पहिलो क्वाटरफाइनलमा टस जितेको विराटनगरले ८ विकेट गुमाई २ सय ३ रन जोड्यो । अनुभव श्रीवास्तव र राहुल चौधरीले अर्धशतकीय इनिङ्स खेले । अनुभवले ४१ बलमा ६ छक्का र ६ चौकासहित ६६ रन र राहुलले ३१ बलमा ५ छक्का र ६ चौकासहित ६० रन जोडे । राहुल प्लेयर अफ द म्याच घोषित भए । विराटनगरका कुनल किशोरले २९ र रिसव रञ्जनले २४ रन जोडे । जोगवनीका आशिक राजाले १९ रन खर्चेर ३ विकेट र उत्तम यादवले २ विकेट लिए । २ सय ३ रनको लक्ष्य पछ्याएको जोगवनी १३३ ओभरमा ६९ रन अलआउट भयो । राजा बाबुले २४ र उत्तम यादवले १७ रनबाहेक अन्य ब्याटरले दोहोरो अंक छुन सकेनन् । विराटनगरका आदित्य झा र राहुलले कसिलो बलिङ गरे । आदित्यले १३ रन र राहुलले १९ रन खर्चेर समान ४ विकेट लिए । शुक्रबार वाइआरएससी क्रिकेट क्लब विराटनगर र सुनसरी क्रिकेट क्बल तथा दिल्ली र कटियार क्रिकेट क्लबबीच खेल हुने तालिका छ ।
