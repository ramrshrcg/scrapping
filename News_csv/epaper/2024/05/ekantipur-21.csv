शीर्षक,विवरण
संसद् अधिवेशन अन्त्य गरेर अध्यादेशबाट बजेट ल्याउने तयारी,"(काठमाडौं)सत्ता र प्रमुख प्रतिपक्षबीच दूरी बढ्दै जाँदा संसदीय छानबिन समितिको क्षेत्राधिकारमा तत्काल सहमति हुने सम्भावना कम भएको छ । सहमति नबन्दा त्यसको असर संसद्को कामकारबाहीमा पर्ने देखिएपछि सरकार संसद् अन्त्य र अध्यादेशबाट बजेट ल्याउने छलफलमा जुटेको छ ।प्रधानमन्त्रीनिकट स्रोतका अनुसार समितिको क्षेत्राधिकारमा सहमति हुने सम्भावना कम देखिएकाले विकल्पबारे विमर्श थालिएको हो । हामी अब जेठको १०११ सम्म हेर्छौं, सहमति हुने सम्भावना भएन र बजेट ल्याउन प्रमुख प्रतिपक्षले संसद्लाई सहज बनाउने अवस्था भएन भने संसद् अन्त्य गरेर अध्यादेशबाट बजेट ल्याउने बाटोमा सरकार पुग्छ, बालुवाटार स्रोतले भन्यो । माओवादीका प्रमुख सचेतक हितराज पाण्डेले पनि सरकार संसद्बाट बजेट ल्याउने पक्षमा भए पनि अवरोध भइराखे जेठ १५ मा बजेट ल्याउने बाटो नरोकिने बताए । माओवादीका अर्का एक नेताका अनुसार सहकारीको बचत अपचलन प्रकरणमा संसदीय छानबिन समिति बनाउन कांग्रेस लचिलो नभए नाराबाजीबीच नीति तथा कार्यक्रम पारित गर्ने र अध्यादेशबाट बजेट ल्याउने तयारी छ । विश्वासको मत पाएपछि सुविधानजनक बहुमत रहेको पुष्टि भइसकेको छ, ती नेताले भने, अब प्रधानमन्त्रीको मुख्य ध्यान बजेट ल्याउन केन्द्रित छ ।सरकारलाई संसद् अन्त्य गर्नुपर्ने अर्को बाध्यता हो, जसपा नेपाल विभाजनको विवादमा सर्वोच्च अदालतले मंगलबार दिन सक्ने आदेश । गत वैशाख २३ मा जसपा नेपालबाट फुटेर अशोक राईको अध्यक्षतामा जसपा गठन भएको थियो । त्यसविरुद्ध जसपा नेपालका अध्यक्ष उपेन्द्र यादवले दिएको रिटमा मंगलबार सर्वोच्चले सुनुवाइ गर्दै छ ।शेरबहादुर देउवा नेतृत्वको तत्कालीन सरकारले केन्द्रीय समिति र संसदीय दलमध्ये कुनै एकमा २० प्रतिशत सदस्यबाटै पार्टी विभाजन गर्न सक्ने गरी ल्याएको अध्यादेश स्वतः निष्क्रिय भएको र पुरानो ऐन जगाउने काम नभएको अवस्थामा जसपा नेपाल राजनीतिक दलसम्बन्धी नियमावलीमा टेकेर विभाजित भएको थियो । अदालतले यादवको पक्षमा फैसला दिए सरकार पुनः दल विभाजन गर्न अध्यादेश ल्याउने तयारीमा छ । त्यसको छनक सरकारले जेठ ४ गते संसद् सचिवालयमा पुगिसकेको राजनीतिक दलसम्बन्धी संशोधन विधेयक फिर्ता लिएर दिइसकेको छ । प्रधानमन्त्रीले सोमबार हतारिएर विश्वासको मत लिनुका पछि यही कारण थियो । अदालतले दल विभाजनलाई मान्यता नदिएमा सरकारलाई संसद् अन्त्य गर्नका लागि कांग्रेसको अवरोध मुख्य बहाना हुनेवाला छ, कांग्रेसका एक पदाधिकारीले भने, मार्सल लगाएरै विश्वासको मत लिनुका पछि जसपा नेपालको विभाजनमा अदालतले प्रतिकूल फैसला गरिदिएमा सरकार नै तलमाथि हुने भय मुख्य कारण हो । प्रधानमन्त्री दाहालले सोमबार र उपप्रधान तथा गृहमन्त्री रवि लामिछानेले आइतबार संसद्बाट दिएका आक्रमक अभिव्यक्तिले कांग्रेससँग सत्ताको दूरी बढाएको हो । लामिछानेले आफूमाथि उठेका प्रश्नको जवाफ दिने क्रममा आइतबार आफ्ना नेताहरूलाई लक्षित गर्दै बोलेका अभिव्यक्तिलाई कांग्रेसले हिंस्रक भनेको छ । उनको अभिव्यक्तिबाट चिढिएको कांग्रेस संसदीय छानबिन समितिमा राख्ने क्षेत्राधिकारको विषयमा लचक नहुने संकेत संसदीय दलको बैठकले दिएको छ । सरकार केही ठगहरूलाई जोगाउन संविधान, संसदीय मूल्यमान्यताको घाँटी रेट्न तयार भएको छ । बरु, संसद् अधिवेश अन्त्य गर्न सक्छन् तर रवि लामिछानेलाई नबचाई छोड्दैनन् भन्ने हाम्रो साझा निष्कर्ष हो, कांग्रेस संसदीय दलका प्रमुख सचेतक रमेश लेखकले भने, प्रधानमन्त्री र गृहमन्त्रीका अभिव्यक्तिप्रति कांग्रेस गम्भीर भएको छ र यसले प्रतिपक्षसँग धेरै दूरी बढाउने काम गरेको छ । कांग्रेसले अब सत्तासँग नझुक्ने र सहकारी प्रकरणमा आफूहरूले राखेको अडानबाट पछि नहट्ने बताएको छ । कांग्रेसका सहमहामन्त्री एवं समितिको क्षेत्राधिकार टुंगो लगाउने कार्यदलका सदस्य जीवन परियारले सत्तापक्ष नै सहकारी ठगी प्रकरणमा सहमति गर्न जिम्मेवार ढंगले प्रस्तुत नभएको आरोप लगाए । गृहमन्त्रीका अभिव्यक्तिले पनि अब सहमतिभन्दा दूरी बढाउन खोजेको स्थिति देखिन्छ, उनले भने । दुई दिन मध्यमार्गी समाधानका लागि पहलकदमी लिएका प्रधानमन्त्री दाहालले पनि विश्वासको मत लिइसकेपछि अब सहमतिका लागि कांग्रेस नै जिम्मेवार हुनुपर्ने बताएका छन् । सोमबार दाहालले बालुवाटारमा आफूनिकट नेताहरूसँग कांग्रेसले सहमतिको वातावरण बिगारेको बताएका थिए । कानुनमन्त्री एवं कार्यदलका संयोजक पदम गिरीले क्षेत्राधिकारका विषयमा सहमति जुटाउन मंगलबार बिहान बैठक बोलाइएको बताए । कांग्रेसले थोरै लचक भए सहमति हुने अवस्था छ । तर, पछिल्लो घटनाक्रमले कांग्रेस कसरी प्रस्तुत हुन्छ, भन्न सकिने स्थिति छैन, गिरीले भने, व्यक्ति र कम्पनीको नाम नै तोकेर क्षेत्राधिकारमा सहमति जुटाउने कुरा असम्भवजस्तो छ ।"
ग्यास सिलिन्डरको धरौटी खोइ ?,"हरेक ग्यास सिलिन्डर खरिदमा उपभोक्ताले विक्रेतालाई धरौटी रकम बुझाउँछन् । यो धरौटी रकम कहाँ, कसरी जम्मा भइरहेको छ भन्ने विषयमा उपभोक्ताले त थाहा पाउने कुरै भएन, विक्रेताले समेत भन्न सक्दैनन् र यसबारेमा राज्यसमेत बेखरसरह छ । धरौटी रकमको हिसाबकिताब ग्यास उद्योगहरूसँग पनि छैन । धरौटीलाई उद्योग र विक्रेताले मनोमानी रूपमा खर्च गरिरहेका छन्, जसका कारण सिलिन्डर फिर्ता गर्दा उपभोक्ताले पहिले बुझाएको धरौटी रकम पाउँदैनन् । उपभोक्तामाथि यस्तो ठगी वर्षौंदेखि चलिरहँदा नियामक निकायले ध्यान नदिनु उदेकलाग्दो छ । उद्योगबाट सिलिन्डर लिएका विक्रेताले आफूखुसी धरौटी रकम तोकेर उपभोक्तासँग लिने गर्छन् । नेपाल एलपी ग्यास उद्योग संघले साढे तीन वर्षअघि भने सबै ब्रान्डका लागि प्रतिसिलिन्डर २१ सय रुपैयाँ धरौटी तोकेको थियो । तर नियमन कमजोर हुँदा विक्रेताले उक्त दरलाई पालना गरेनन् । अहिले विक्रेताले उपभोक्तासँग तीन हजार रुपैयाँसम्म उठाउने गरेका छन् । यसरी संकलित धरौटी सुरक्षित राख्न कुनै पनि उद्योगसँग छुट्टै कोष छैन । नेपाल आयल निगमले तीन वर्षअघि गरेको प्रमाणीकरणअनुसार मुलुकभर १ करोड ४४ लाख ग्यास सिलिन्डर छन् । तीन वर्षअघिको सिलिन्डर संख्या र धरौटी रकम सरदर दुई हजार रुपैयाँले हिसाब गर्दा पनि अपचलन भएको रकम २८ अर्ब रुपैयाँ नाघ्छ । यसबीचमा सिलिन्डर थपिएकाले यो रकम अझै ठूलो हुनुपर्छ । यसको ब्याजसमेत हिसाब हुनुपर्ने हो । तर सिलिन्डर फिर्ता गर्दा उपभोक्तालाई धरौटी रकम काटेर विक्रेताले पैसा दिन्छन् । यसबाट विद्यार्थीजस्ता सहरमा अस्थायी रूपमा बस्ने उपभोक्ता बढी मर्कामा परिरहेका छन् ।एलपी ग्यास विनियमावली०६५ को विनियम २० मा जुनसुकै कारणले उद्योगको उत्पादन बन्द भए ग्यास सिलिन्डरबापत उद्योग, डिलर वा विक्रेताले उपभोक्ताबाट लिएको धरौटी रकम फिर्ता गर्नुपर्ने भनिएको छ । यसको अर्थ धरौटी रकम सुरक्षित राख्नुपर्छ भन्ने हो । तर उद्योगहरूले हिसाबसमेत नराखी धरौटी रकमलाई आम्दानीका रूपमा खर्च गरिरहेका छन् । धरौटीका रूपमा नभई बिक्रीबाट प्राप्त विधिवत् आम्दानीका रूपमा राख्ने हो भने राज्यलाई कर तिर्नुपर्छ । ग्यास सिलिन्डरको धरौटी रकमको हिसाबकिताबमा महालेखा परीक्षकको कार्यालयले पटकपटक प्रश्न उठाउँदै आएको छ । महालेखाले यो विषय वार्षिक प्रतिवेदनमै उल्लेख गर्दा पनि उद्योगहरू जिम्मेवार बन्न सकेका छैनन् । बरु उल्टै उद्योगहरूले उठाइसकेको पुरानो धरौटीलाई शून्य कायम गर्न लबिइङ थालेका छन् । धरौटी लिने व्यवस्था हटाउनुपर्ने र पहिले धरौटी राखेको समय ५ वर्ष पुगेकामा आयमा जनाएर १ प्रतिशत आयकर लिने व्यवस्थाका लागि उनीहरूले पहल गरिरहेका हुन् । यो भनेको उपभोक्ताको धरौटी हिनामिनालाई वैधता दिलाउने प्रपञ्च हो । धरौटीका रूपमा लिइसकेपछि फिर्ता हुने सुनिश्चित गरिनुपर्छ, नत्र उपभोक्तालाई बढी मूल्यमा सिलिन्डर बेच्न पाइँदैन ।सिलिन्डर बेच्दा विक्रेताले प्रायः उपभोक्तालाई स्पष्ट विवरण उल्लेख गरेको बिल नै नदिएर ठग्न सुरु गरेका हुन्छन् । नेपालमा विक्रेताको प्रमाणीकरणमा ध्यान नपुग्दा संख्या कति छ भन्ने यकिन तथ्यांक छैन । विक्रेता प्रमाणीकरण नहुँदा उद्योग वा डिलर (विक्रेता) बन्द भएको अवस्थामा उपभोक्ताले धरौटी पाउन सक्दैनन् । उद्योग र विक्रेताको गैरजिम्मेवारीका कारण ग्यास सिलिन्डरको बजार अव्यवस्थित बन्न पुगेको हो । नेपाल आयल निगम, वाणिज्य, आपूर्ति तथा उपभोक्ता संरक्षण विभाग र जिल्ला प्रशासन कार्यालयको अनुगमननियमन प्रभावकारी नहुँदा पनि उपभोक्ता ठगिने अवस्था आएको हो । उपभोक्ताको हित संरक्षणका लागि स्थानीय सरकारले पनि चासो राख्न जरुरी छ । ग्यास सिलिन्डर बिक्री गर्दा संकलित धरौटी रकमको हिसाबकिताब चुस्तदुरुस्त राख्न उद्योग र विक्रेतालाई बाध्य बनाइनुपर्छ । कोही पनि उपभोक्ताको हिसाब हराउनु हुँदैन । धरौटीका नाममा संकलित रकमलाई उद्योगको आम्दानीका रूपमा खर्च गर्न दिइनु हुन्न । हरेक उद्योगले धरौटी रकम सुरक्षित राख्न छुट्टै कोष बनाउनुपर्छ । सिलिन्डर बिक्री गर्दा उपभोक्तालाई धरौटी विवरण स्पष्ट लेखिएको बिल उपलब्ध गराउनुपर्छ । उपभोक्ता पनि सिलिन्डर खरिद गर्दा बिल लिनुपर्छ भन्नेमा सचेत हुनुपर्छ । मनोमानी रूपमा मूल्य तोक्ने विकृति पनि अन्त्य गरिनुपर्छ ।"
हरेक अपराधमा छानबिन हुनुपर्छ,"सहकारी ठगीको आरोप लागेका गृहमन्त्री रवि लामिछाने मोलमोलाइ गरेर पदमा बसेका छन् । उनी ठीक भए छानबिन समिति बनाएर निष्पक्ष छानबिन गर भन्नुपर्थ्यो । उनले पार्टीका अन्य व्यक्तिलाई गृह मन्त्रालय दिन सक्थे । किन उनी नै टाँसिनुपर्यो ? कि रास्वपामा योग्य व्यक्ति अरू कोही छैन ? गृहमन्त्रीज्यू, मीठो बोलेर भएन, जिम्मेवार मन्त्रालयमा बसेपछि जनताले गरेको प्रश्नको उत्तर दिनुपर्यो । अहिलेको समस्या भनेको नेतामा नैतिकता रहेन । नेता भएपछि जे गरे पनि हुन्छ भन्ने मानसिकता बन्यो । जसका कारण देशमा अराजकता बढ्दै गयो ।जननिर्वाचित उपप्रधान तथा गृहमन्त्री लामिछानेले आइतबार संसद्मा दिएको अभिव्यक्ति सुन्दा जोकोहीलाई अचम्म लाग्न सक्छ । हिजो मिडियामा काम गर्दा हरेक राजनीतिज्ञ दोषी देख्ने उनी अहिले आफूमाथि छानबिन गर्नुपर्छ भन्दा किन डराएका हुन् ? हरेक अपराधको छानबिन हुनुपर्छ । त्यसो भन्दैमा उनका विषयमा बोल्न नपाउने भन्ने हुँदैन । जनताले लामिछानेप्रति ठूलो आशा राखेका थिए तर उनले आफ्नो असली अनुहार देखाएका छन् । पुरूषोत्तम घिमिरे, जोरपाटी, काठमाडौं"
समस्या पहिचानको खाँचो,"रवि लामिछाने प्रमाण छैन भन्छन् । कान्तिपुर छापेको छापै छ । लामिछाने फाइल खोलौं भनेर धम्की मात्र दिन्छन्, खोल्दैनन् । सर्वसाधारण फाइल खुलुन् र दोषी कारबाहीमा परुन् भन्ने ठान्छन् । कान्तिपुरले हरेक दिनजसो विभिन्न क्षेत्रमा भएका बेथितिका समाचार छापिरहेको देखिन्छ, सरोकारवालाहरू कानमा तेल हालेर बसेको देखिन्छ । कान्तिपुरलाई मात्रै सरकारी निकायले पछ्याएर अघि बढ्ने हो भने पनि देशका धेरै किसिमका समस्या हल हुन्थ्यो कि ! समस्या एकातिर छ, सरकार, सबै राजनीतिक दल र हामी अर्कातिर कुदिरहेका छौं । वास्तविक समस्याको पहिचान गर्न नसक्नु हाम्रो सबैभन्दा ठूलो समस्या हो । रामकृष्ण पराजुली, सिन्धुपाल्चोक"
सदाचार र जवाफदेहिता कहाँ छ ?,"धेरै समयदेखि संसद्मा बोल्ने मौका मागेका गृहमन्त्री रवि लामिछानेले केके बोल्लान् भनेर कुरेको त उही फाइल खोलिदिने धम्की मात्र सुनियो । के कुनै देशका गृहमन्त्री यति कमजोर हुन्छन्, जसले भ्रष्टाचारको फाइल खोल्न भ्रष्टाचारीकै स्वीकृति माग्छ ? रविजी, जीबी राईले गरेको गल्तीको जिम्मेवारी तपाईंले नलिनुस् ठीक छ तर जीबी राई पक्राउ गरेर पीडितलाई न्याय दिने जिम्मा गृहमन्त्रीको हो कि होइन ? हरेक कुरामा थाहा छैन भन्ने कस्तो जवाफदेहिता हो तपाईंको ? कांग्रेस महामन्त्री गगन थापालाई प्रश्न अहिले गृहमन्त्रीमाथि सहकारीको रकम अपचलन गरेको आरोप छ र तपाईं यति निर्मम भएर लाग्नुभएको छ । के तपाईं आफ्नै पार्टीभित्रका नेतृत्वका मुद्दामा पनि त्यति नै अडिग र निर्मम हुन सक्नुहुन्छ ? सत्ताको समीकरण मिल्दा तैं चुप मैं चुप, सत्ताको समीकरण नमिले पख तेरो फाइल खोलिदिन्छु भन्ने यस्तो राजनीतिक संस्कार कहिले सुध्रन्छ ? तपाईंहरूप्रति मेरो जुन सम्मान र आशा थियो, त्यो शून्यमा झरिसक्यो । कृपया सक्नुहुन्छ भने राजनीतिमा सदाचार र जवाफदेहिता छ भन्ने उदाहरण बनिदिनुस् नत्र दुवै जनाले यस्तो आरोप प्रत्यारोपको राजनीतिबाट संन्यास लिनुस् । कृष्णप्रसाद शर्मार्, नयाँ बानेश्वर, काठमाडौं"
गृहमन्त्रीमा अपरिपक्वताको पराकाष्ठा,"रास्वपा सभापति एवं गृहमन्त्री रवि लामिछानेले आइतबार संसद्मा दिएको ४५ मिनेटको सम्बोधनले एकै पटक धेरै तरंग ल्याइदिएको छ । कांग्रेस सभापति शेरबहादुर देउवाले उनको सम्बोधनलाई राजनीतिक अशिष्टताको संज्ञा दिएको छ । सत्तारूढ दल र तिनका समर्थकले स्वागतयोग्य भनेका छन् । लामिछानेको दोष देखाउने गगन थापाहरू रक्षात्मक अवस्थामा पुगेका छन् । लामिछानेले सम्बोधनका क्रममा कांग्रेस नेता जोडिएका अनेक प्रकरण निकाले । तर एमाले र माओवादी नेता जोडिएका घोटाला उनले निकालेनन् । यसले लामिछाने पनि सत्तालाई खुसी पार्न जे गर्दा रहेछन् भन्ने सन्देश बाहिर गएको छ । जेहोस्, नेताहरूले एकअर्कालाई नंगाएको दृश्य हेर्न र सुन्न पाउँदा नेपाली जनता धन्य भएका छन् ।लोकतन्त्रको सुन्दर पक्ष नै यही हो । संसद् हुन्छ, नेताहरूले निर्बाध बोल्छन्, आम जनताले थाहा पाउँछन् । तर संसद् नै चल्न नदिने, आफ्नो कुरा खुल्छ भनेर अर्को पार्टीको सांसदलाई बोल्नै नदिने चरित्र भने लोकतान्त्रिक होइन । यो कुरा कांग्रेसलगायत सबै पार्टीले बुझ्नुपर्छ । खासमा सहकारीको बचत अपचलन संसदीयभन्दा पनि कानुनी छानबिनको विषय हो । एक जनाका कारण पूरै जनताको सर्वोच्च निकायलाई महिनौं अवरुद्ध गर्नु देश र जनताको हितमा हुँदैन । यसर्थ कांग्रेसले संसद् अवरोधको बालहठ छाड्नुपर्छ । संसदीय छानबिन समिति बनाउने नै हो भने एकैपटक अन्य सबै काण्डको पनि छानबिन गरौं । गोपाल देवकोटा, चाबहिल पीपलबोट, काठमाडौं"
नेपालको नयाँ विदेशनीति प्रस्तावना,"राष्ट्रिय सहमतिको दस्ताबेज२०७७ मा सरकारले पहिलो लिखित विदेशनीति जारी गर्यो । तर उक्त नीति निर्माणको क्रममा पार्टी र सरोकारवालासँग छलफल र परामर्श गरी लोकतान्त्रिक, पारदर्शी र सहभागितामूलक प्रक्रिया अनुसरण गरिएन । त्यसैले पहिलो लिखित विदेशनीति पनि विवादित भयो । उक्त वास्तविकताबाट शिक्षा लिएर पूर्वउल्लेखित मूलभूत सिद्धान्तका आधारमा स्पष्ट नीति, रणनीति र कार्ययोजना सहितको विस्तृत दस्ताबेज मस्यौदा गर्नुपर्छ । संसद्मा प्रतिनिधित्व गर्ने सबै पार्टी र सरोकारवालासँग समेत व्यापक छलफल र परामर्श गरी राष्ट्रिय सहमतिका आधारमा जारी गर्नुपर्छ । राष्ट्रहितको संरक्षण गर्ने विदेशनीति जस्तो महत्त्वपूर्ण नीति केवल सरकार र सत्तारूढ दलको मात्रै होइन, राष्ट्रिय सहमतिसहितको दीर्घकालीन नीतिगत दस्ताबेज हुनुपर्छ । यसैगरी राष्ट्रहितलाई स्पष्ट व्याख्या गरी ठोस नीति र प्राथमिकता तय गर्दै विदेशनीतिलाई हरेक पाँच वर्षमा अनिवार्य रूपमा अद्यावधिक र परिमार्जन गरिनुपर्छ । सरकार परिवर्तन भए पनि सरकारले विदेशनीतिका तत्कालीन र अल्पकालीन प्राथमिकता परिवर्तन गर्न सक्छ । तर सरकारपिच्छे विदेशनीति नै परिवर्तन गर्ने दुर्भाग्यपूर्ण प्रवृत्तिको अविलम्ब अन्त्य गर्नुपर्छ । राष्ट्रिय सहमतिको दस्ताबेजले नै देशको अखण्डता, सार्वभौमिकता, स्वाधीनता, राष्ट्रहित, राष्ट्रिय स्वार्थ, राष्ट्रिय सुरक्षा जस्ता अहम् सवालहरूको संरक्षण र संवर्द्धन गर्नेछ ।"
कान्सको रेड कार्पेटमा मेयर बालेन,"(काठमाडौं) काठमाडौं महानगरका मेयर बालेन्द्र शाह (बालेन) संसारकै प्रतिष्ठित कान्स फिल्म फेस्टिभलमा सहभागी भई काठमाडौं फर्केका छन् । प्रख्यात फिल्म निर्देशक फ्रान्सिस फोर्ड कोपोलाद्वारा निर्देशित मेगलापोलिसको प्रिमियर (जेठ ३) मा फिल्म हेर्दै रेड कार्पेटमा हिँडेका शाह मंगलबार फर्केका हुन् । गडफादर जस्तो मास्टरपिस फिल्मका निर्देशक कोपोलाको लामो समयदेखिको प्यासन प्रोजेक्टका रूपमा चर्चित यो फिल्म हेर्न कान्सका मेयर डेभिड लिसनार्डको निमन्त्रणामा मेयरसँगै व्यवस्थापन सल्लाहकार कुमार व्यञ्जनकार, पूर्वाधार सल्लाहकार सुनिल लम्साल जेठ १ मा फ्रान्स उडेका थिए । साइन्स फिक्सन विधाको यो फिल्ममा मेयरकै कथा जोडिएको छ । मेगलापोलिसले भविष्यको न्युयोर्क सहरको कल्पना गर्दै एउटा यस्तो वास्तुकारको कथा भन्छ, जो तहसनहस भइसकेको सहरलाई पुनर्निर्माण गर्ने ध्याउन्नमा हुन्छन् । तर, उनको यो योजनाअघि भ्रष्ट मेयर खडा भइदिन्छन् । काठमाडौं महानगरले यो वर्ष युनेस्कोको क्रियटिभ फिल्म सिटी (फिल्मको रचनात्मक सहर) को मान्यता प्राप्त गर्यो । युनेस्कोले यही मान्यता पाएको कान्सले मेयर शाहलाई फिल्म फेस्टिभलमा सहभागी हुन निम्तो दिएको थियो । युनेस्कोले मान्यता दिएको कान्स पनि फिल्मको रचनात्मक सहरमध्येमै पर्छ । युनेस्कोले रचनात्मक सहरका मेयरलाई फेस्टिभलमा हरेक वर्ष पठाउँदो रहेछ । त्यसअन्तर्गत हामीलाई कान्सको मेयरले बोलाउनुभयो, व्यञ्जनकारले भने, त्यो फेस्टिभल कान्सको एकदमै ठूलो महोत्सव रहेछ । निजीस्तरबाट सुरु भए पनि स्थानीय सरकारले आर्थिक पक्षबाट ठूलो लगानी गर्दोरहेछ ।मेगलापोलिसको विश्व प्रिमियरका दिन मेयर शाहले रेड कार्पेट नाप्दा बलिउड अभिनेत्री ऐश्वर्य राय बच्चनले पनि त्यहीं उपस्थित थिइन् । मेगलापोलिसको विश्व प्रिमियर हेर्नुका साथै शाह मेयरहरूका लागि मात्रै आयोजना गरिएको ककटेल रिसेप्सन र ककटेल डिनरमा सहभागी भएका थिए । त्यस क्रममा शाहले फिल्ममार्फत नै कुनै एउटा सहर विश्वचर्चित भएको विषयमा कुराकानी गरेका थिए । उनीहरूले कान्सलाई कसरी फिल्मी सहर बनाए भन्ने अनौठो अनुभव हाम्रो मेयरले गर्नुभयो । संसारभरका सेलिब्रेटीसँगै दुईतीन लाख दर्शकको उपस्थिति रहेको फेस्टिभलले त एउटा सहरलाई संसारभर चिनाउने भयो, व्यञ्जनकार भन्छन्, त्यहाँ त सहरभरि नै फिल्मको मात्र कुरा हुन्थ्यो । सहरका गल्लीमा बलिउडदेखि हलिउडका सेलिब्रेटी देखिन्थे । कान्सको अनुभवले यस किसिमको फिल्म फेस्टिभल काठमाडौंमै पनि आयोजना गर्न सकिने सम्भावना र सिकाइ मेयर शाहले बटुलेका छन् । व्यवस्थापन सल्लाहकार व्यञ्जनकारका अनुसार अब काठमाडौं महानगर छुट्टै फिल्म फेस्टिभल आयोजना गर्ने योजनामा छ । चलचित्र विकास बोर्डजस्तै काठमाडौं फिल्म बोर्ड बनाउने तयारीमा छ । फेस्टिभलमार्फत नेपाली फिल्मलाई कसरी जोड्ने, अन्तर्राष्ट्रिय स्तरमा उनीहरूलाई पुर्याउने भन्नेमा जोड दिइने पनि उनले बताए । यो कान्सको ७७ औं संस्करण रहेछ । हामीले त्यही स्तरको फेस्टिभल एकै वर्षमा आयोजना गर्न नसकौंला । तर, ५७ वर्षमा त्यस किसिमको फेस्टिभल आयोजना गरौं भन्ने मेयरको धारणा छ, उनले भने, त्यसमा फिल्म मार्केट बनाउनेदेखि अन्तर्राष्ट्रिय बजारमा नेपाली फिल्मलाई पुर्याउनेसम्मका योजना छन् । व्यञ्जनकारका अनुसार भविष्यमा कान्स पुग्ने नेपाली फिल्मकर्मीको सहजीकरणका लागि काठमाडौं महानगरले भूमिका खेल्नेछ । छायांकनका लागि नेपाल आउने फिल्मलाई सहजीकरण गर्न पनि महानगरले सहयोग गर्ने उनको भनाइ छ । हालै सरकारले पेस गरेको नीति तथा कार्यक्रममा समेत हलिउडबलिउडका फिल्मलाई नेपालमा छायांकनका लागि आकर्षित गरिने विषय समेटिएको थियो । यस पटक कान्समा छनोट भएको द सेमलेसमार्फत नेपाललाई छायांकन स्थलका रूपमा चिनाउने सम्भावना निकै थियो । यद्यपि, त्यो सोचअनुसार भने भएको देखिँदैन । द सेमलेसको ९० प्रतिशत छायांकन नेपालमै भएको हो । बुल्गेरियन निर्देशकले बनाएको यो फिल्ममा नेपाली कलाकारहरू लुनिभा तुलाधर, पूर्वमिस नेपाल निकिता चान्डक, प्रकाश घिमिरे, सरिता शाहलगायतको अभिनय छ । यो फिल्ममा एसोसियट प्रोडुसरका रूपमा नेपाली निर्देशक शान्ता नेपाली जोडिएकी छन् । फ्रान्स, स्विट्जरल्यान्ड, ताइवानको निर्माणमा तयार भएको यो फिल्म कोटेश्वरदेखि असन, जनकपुर लगायतका ठाउँमा छायांकन भएको हो । यो फिल्म प्रदर्शन हुने समय र मेयर कान्स पुग्ने दिन नमिल्दा उनले फिल्म हेर्न पाएनन् । शान्ताकै कम्पनी शान्ता नेपाली प्रोडक्सन लाइन प्रडुसर रहेको फिल्ममार्फत शाहले कान्समै पनि नेपाललाई छायांकनका रूपमा चिनाउन सक्ने अवसर समयकै कारण गुमेको शान्ता बताउँछिन् । द सेमलेस हाम्रै कथामा नबने पनि यसमा नेपाली कलाकार जोडिए, फिल्मले नेपालमा ठूलो पैसा खर्च गरेको छ, शान्ताले भनिन्, त्यसका साथै फिल्मका कारण नेपाल छायांकनका लागि उपयुक्त रहेछ भन्ने थाहा भयो । फिल्म पुग्दा मेयर पनि कान्स पुग्नुभयो । तर कान्समा नेपालको कुनै स्टल नभएकाले मेयरले नेपाललाई छायांकन स्थलका रूपमा चिनाउने अवसर गुम्यो । शान्ता आफैं पनि समय अभावले कान्समा सहभागी हुन पाइनन् । काठमाडौंमै खिचेको फिल्म त्यस्तो महोत्सवमा पुग्नु र मेयर पनि त्यहाँ पुगेकाले नेपाललाई छायांकन स्थलका रूपमा चिनाउन सकिने अवसर थियो । तर, यो पटक यस्तै भयो, उनले भनिन् । पछिल्लो समय कान्समा लोरीमार्फत स्पेसल मेन्सन जितेका निर्देशक अविनाश विक्रम शाह मेयर यस्तो महोत्सवमा पुग्दा त्यसले फिल्मको महत्त्व फराकिलो हुने बताउँछन् । यदि फिल्म महोत्सवमा सरकारी प्रतिनिधिको उपस्थित हुँदा वा फिल्म क्षेत्रभन्दा बाहिरको उनी (बालेन) जस्तै चर्चित व्यक्ति महोत्सवमा पुग्दा फिल्मको महत्त्व अरूले पनि बुझ्छन्, उनले भने । महानगरले कान्सजस्तै फेस्टिभल सुरु गर्नेमा उनी आशावादी छन् । उहाँ (मेयर)ले अब नेपाली फिल्मकर्मीलाई त्यहाँ पुग्न सहयोग गर्नुहुन्छ भन्नेमा पनि आशावादी छौं, अविनाशले भने, नेपाली फिल्मकर्मीलाई त्यहाँसम्म पुग्न हौसला दिन पनि सक्नुहुनेछ । यो वर्ष गाउँ आएको बाटो मार्फत विश्वका चर्चित फिल्म फेस्टिभल टोरोन्टो, बुसान पुगेका निर्देशक नवीन सुब्बा मेयर शाहको भ्रमणले नीति निर्मातामा सकारात्मक सन्देश पुर्याउनुपर्ने धारणा राख्छन् । त्यो स्तरको फिल्म फेस्टिभल काठमाडौंमा गर्नुपर्छ भन्ने चेतना बालेनजीले बोकेर आउनुभएको छ भने त्यो त फिल्म क्षेत्रकै लागि पनि उपयुक्त हुन्थ्यो, सुब्बाले भने । फिल्म समीक्षक यज्ञश पनि फिल्म क्षेत्रलाई बेवास्ता गर्ने राजनीतिज्ञबीच मेयर यस्तो महोत्सवमा पुग्नुलाई सकारात्मक रूपमा हेर्छन् । फिल्म क्षेत्रलाई नेपालको राजनीतिज्ञले वास्ता नदेखाइरहेका र फिल्मप्रतिको ज्ञान नराखेको अवस्थामा महानगरको मेयर यस्ता फेस्टिभलमा पुग्नु त सकारात्मक पक्ष नै हो, यज्ञश भन्छन् । यस्ता महोत्सवमा सहभागी भइसकेपछि त्यही स्तरको फिल्म फेस्टिभल आयोजना गर्न मेयर शाहको टोली लाग्नुपर्ने यज्ञशको सुझाव छ । बर्लिन फिल्म फेस्टिभललाई जर्मन सरकार र बर्लिन महानगरले आयोजना गर्छ । भेनिस र लोकार्न्सोजस्ता फेस्टिभल त्यहाँका स्थानीय सरकारको सहयोगमा आयोजना हुन्छन् । काठमाडौं पनि फिल्म सहर घोषित भयो, यज्ञशले भने, सरकारका अरू निकायको ध्यान यता जाँदैन, त्यसैले पनि यो काम महानगरले गर्नुपर्छ । फिल्म र संस्कृतिमार्फत नेपाललाई अन्तर्राष्ट्रिय प्लेटफर्ममा चिनाउनेदेखि कथा भन्ने अवसर भएको उनी बताउँछन् । काठमाडौं अन्तर्राष्ट्रिय पर्वतीय चलचित्र महोत्सव (किम्फ) आयोजना गर्दै आइरहेकी रम्यता लिम्बू फेस्टिभलमा मेयरले पाएको एक्सपोजर निकै महत्त्वपूर्ण रहेको बताउँछिन् । यसले नेपाली फिल्म क्षेत्रमा सकारात्मक परिवर्तन ल्याउने उनको आशा छ । यसै वर्ष शाम्बालामार्फत बर्लिनको प्रमुख प्रतिस्पर्धामा पुगेका निर्देशक मीन भाम भविष्यमा यस्ता फेस्टिभलमा योजनासहित नै उपस्थिति जनाइनुपर्ने धारणा राख्छन् । मेयर मात्रै होइन, राज्यपक्षबाट कोही यस्तो फेस्टिभलमा जानुअघि फिल्मकर्मीसँग छलफल गरेको खण्डमा नेपालको उपस्थिति बलियो हुन्छ, उनले भने, त्यही कान्समा नेपालले अवार्ड जित्दा बधाईसमेत दिन नसक्ने र त्यसबारे थाहा नपाउने राज्यपक्षले पनि ध्यान दिनुपर्छ ।"
"१० महिनामै भित्रियो २४ अर्बको धान, मकै र गहुँ","(काठमाडौं)प्रमुख खाद्यान्न बाली भन्नेबित्तिकै पहिलो, दोस्रो र तेस्रो नम्बरमा धान, मकै र गहुँको नाम आउँछ । यी बालीको उत्पादन बढाउन सरकारले पकेट क्षेत्र सञ्चालन गर्दै आएको छ । प्रमुख बालीका रूपमा प्रचलित यी बालीको आयात व्यापार हेर्ने हो भने अवस्था कहालीलाग्दो छ । कृषि प्रधान देश भनेर चिनिए पनि भारतबाट अर्बौं रुपैयाँको धान, मकै, गहुँ आयात भइरहेको छ । निर्यात भने नगन्य रहेको भन्सार विभागले सोमबार सार्वजनिक गरेको तथ्यांकले देखाउँछ । विभागले सार्वजनिक गरेको चालु आर्थिक वर्षको १० महिनाको व्यापारअनुसार २३ अर्ब ९० करोडको धान, मकै र गहुँ आयात भएको छ । यसमध्ये १० अर्ब ८६ करोडको धान, १० अर्ब ३१ करोडको मकै र २ अर्ब ७३ करोडको गहुँ आयात भएको छ । यो रकम ०७९८० को १० महिनाको तुलनामा ७ अर्ब २८ करोडले कमी भए पनि अहिले अर्बौं रुपैयाँको आयात भइरहेकै छ । विभागका अनुसार गत वर्ष यही अवधिमा १६ अर्ब ९५ करोडको धान, १२ अर्ब ५९ करोडको मकै र १ अर्ब ६४ करोडको गहुँ आयात भएको थियो ।गत वर्षको तुलनामा धानको उत्पादकत्वमा सुधार आएकाले धान बढी फलेको छ । सोही कारण आयात पनि घटेको हो । उन्नत बीउको बढ्दो प्रयोग, सिँचाइमा विस्तारसँगै मलखादको समेत सहजता भएपछि धानको उत्पादकत्व बढेको मन्त्रालयको दाबी छ । जसले गर्दा ०७९८० मा ५४ लाख ८६ हजार ४ सय ७२ टन धान फलेकामा ०८०८१ मा ५७ लाख २४ हजार २ सय ३४ टन फलेको मन्त्रालयको दाबी छ । तर सहरीकरण र बाँझोपनका कारण धान रोपाइँ हुने क्षेत्रफल घटेको छ ।तेलहन पनि आयातमै निर्भर रहेको तथ्यांकले देखाउँछ । तेस्रो मुलुकबाट कच्चा पदार्थका रुपमा आयात हुने भटमास, सनफ्लावरको तेलले यहाँको माग धानेको छ । तरकारी र फलफूलको आयात पनि उल्लेख्य छ । आयातमा भने डिजेलपेट्रोल र ग्यास सधैं अगाडि रहेको तथ्यांकले देखाउँछ । १० महिनाको तथ्यांकअनुसार १ खर्ब १५ अर्ब ६७ करोडको डिजेल आएको छ । ५६ अर्ब ८० करोडको पेट्रोल र ४६ करोडको खाना पकाउने ग्यास आयात भएको छ । अत्यावश्यक रूपमा रहेको पेट्रोलियम पदार्थ स्वदेशमा उत्पादन नहुने भएकाले वार्षिक खर्बौं रुपैयाँको आयात गर्नुपर्ने बाध्यता छ । गत आर्थिक वर्षको पहिलो १० महिनामा १ खर्ब २५ अर्ब ३६ करोडको डिजेल, ५५ अर्ब ७९ करोडको पेट्रोल र ४९ अर्ब ७२ करोडको ग्यास आयात भएको विभागको तथ्यांक छ । त्यसपछि ३१ अर्ब ३१ करोडको आइरन तथा स्टिलको आयात भएको छ । आयातित स्टिल तथा आइरनलाई नेपालमा भ्यालुएड गरी पुनः निर्यात गरिन्छ । विलासिताको वस्तुका रुपमा रहेको सुन आयातमा २० अर्ब ७६ करोड खर्च भएको छ । यसैगरी १७ अर्ब ५८ करोडको हवाई इन्धन आयात भएको छ । यही अवधिमा १५ अर्ब ८० करोडको स्मार्टफोन आयात भएको विभागको तथ्यांक छ । निर्यातमा पहिलो नम्बरमा भने कार्पेट छ । १० महिनामा ८ अर्ब ७९ करोड रुपैयाँको कार्पेट निर्यात भएको छ । दोस्रोमा अलैंचीबाट ६ अर्ब ९१ करोड र तेस्रोमा आइरन तथा स्टिल ५ अर्ब ६२ करोडको निर्यात भएको छ । यस अवधिमा ५ अर्ब ६० करोडको पाम तेल, ५ अर्ब ११ करोडको जुस निर्यात भएको विभागको तथ्यांक छ । समग्र वैदेशिक व्यापारको अवस्था पनि घटेको छ । आयातनिर्यातसँगै व्यापार घाटा पनि घटेको छ । यसले कोभिडदेखि शिथिल बजार अझै चलायमान हुन नसकेको देखाउँछ । १० महिनामा १३ खर्ब ३ अर्ब ३५ करोडको वस्तु आयात भएको विभागले जनाएको छ । ०७९८० को १० महिनामा १३ खर्ब ३५ अर्ब ३२ करोडको वस्तु आयात भएको थियो । सोही अवधिमा निर्यात भने १ खर्ब २६ अर्ब १७ करोडको भएको छ । गत वर्षको सोही अवधिको तुलनामा निर्यात व्यापार ३६१ प्रतिशतले कमी हो । ०७९८० को पहिलो १० महिनामा १ खर्ब ३० अर्ब ९० करोडको निर्यात भएको थियो । मुलुकको व्यापार घाटा ११ खर्ब ७७ अर्ब १८ करोड पुगेको छ । गत वर्ष यही अवधिमा १२ खर्ब ४ अर्ब ४२ करोड घाटा थियो ।"
मधेशमा धराशायी हुँदै इँटा उद्योग,"(रौतहट)गुजरा५, पल्टुवास्थित रामजानकी इँटा उद्योगका सञ्चालक मोहन साहको मोबाइलमा अघिल्लो बिहीबार दिउँसो लगातार घण्टी बजिरह्यो । उनी हेरी राख्थे मात्र, तर फोन उठाउँदैनथे । तर फोनको घण्टी बज्नासाथ उनको अनुहार एकाएक मलिन बन्यो । उनी निराश देखिए । उनलाई तारन्तार फोन गर्ने व्यक्ति वीरगन्जका कोइला व्यवसायी थिए । कोइलाबापतको रकम माग्न व्यापारीले तारन्तार फोन गरेका थिए । आर्थिक शिथिलताले इँटा बिक्री हुन छाडेपछि अहिले उनी तनावमा छन् । हिजोआज उनलाई राम्रोसँग निद्रा परेको छैन । खाना पनि त्यति रुच्दैन । इँटाभट्टाको दक्षिणतर्फ रहेको सानो कार्यालय बाहिर कुर्सीमा टोलाएर बसिरहेका साहलाई हालखबर के छ भनेर प्रश्न गर्दा उनले सहजै जवाफ दिन्थे, खबर तनाब छ । जिल्लाको सबैभन्दा ठूलो इँटाभट्टामध्ये साहको एक हो । १३ वर्षदेखि व्यवसायमा लागेका उनको पाँच वर्षअघिसम्म आर्थिक अवस्था ठीकठाक थियो । व्यवसाय राम्रो चलेको थियो । भट्टामै इँटा खरिद गर्न बाहिरका व्यापारी आउँथे । मोलमोलाइ हुन्थ्यो । १२१३ रुपैयाँसम्ममा इँटा बिक्री हुन्थ्यो । अहिले टोलाएर बस्नुको विकल्प छैन, पेसा छाडौं ऋणले छाड्दैन, निरन्तरता दिऊँ, प्रत्येक सिजनमा घाटाको व्यापार गर्नुपरेको छ, उनले भने । कोभिड१९ अघिसम्म उनले सफलता हात पार्दा चमत्कार जस्तै भएको थियो । ०७५ सालयता खस्किँदो व्यवसायलाई सफल पार्न उनले गर्न सक्ने कुनै कसर बाँकी राखेनन् । अहिले साह सस्तोमै भए पनि इँटा बेचेर ऋणमुक्त हुन खोज्दै छन् । आर्थिक शिथिलताका उनले दुई वर्षभित्र झन्डै दुई करोडको उधारो इँटा बिक्री गरेका छन् । त्यही रकम असुल गर्न धौधौ परेको उनी सुनाउँछन् । गाउँघर र बैंकको गरी दुई करोडभन्दा बढी ऋण उनीमाथि छ । नगदमा इँटा बिक्री हुने हो भने ऋणको चिन्ता उनलाई हुने थिएन । आफूले सोचे जस्तो समय छैन, आर्थिक शिथिलताले उधारो रकम उठ्दैन, उनले थपे । साहले सञ्चालन गरेको उद्योगमा एक पटकमा झन्डै १५ लाख इँटा उत्पादन हुन्छ । उनको उद्योगमा झन्डै २ सय हाराहारीमा कामदार छन् । आधुनिक इँटाभट्टा सञ्चालन गर्न साहलाई सुरुमै १ करोड पुँजी लागेको थियो । त्यसपछि ५ करोडसम्म लगानी भएको साहले सुनाए । १२१३ रुपैयाँसम्ममा बिक्री हुँदै आएकोमा अहिले ह्वात्तै घटेर अहिले ८ रुपैयाँमा इँटा बिक्री हुन्छ । साह रौतहट इँटा व्यवसायी संघका सचिव पनि हुन् । इँटा पोल्न प्रयोग हुने कोइलाको मूल्य दिन प्रतिदिन बढ्दै गएको छ । तर इँटाको बिक्री मूल्य खस्कँदै गएपछि व्यवसाय धराशायी बनेको अर्का व्यवसायी गगनदेव साहले सुनाए । अर्को व्यवसाय गरौं, केही जानेको छैन, यसैमा सारा लगानी र समय खर्चेका छौं, उनले भने, एक दिन आर्थिक शिथिलता नहोला भन्ने समय कुरेर बसेका छौं । लगानीअनुसारको भाउमा इँटा बिक्री गर्न नपाएपछि समस्या भएको उनले सुनाए । एउटा इँटा तयार गर्दा ८ रुपैयाँसम्म खर्च हुने व्यवसायीको भनाइ छ । तर मुनाफा नै नहुने भाउमा इँटा बेच्नुपर्दा तनाव हुन थालेको अर्का इँटा व्यवसायी शेख नौसादले बताए । गुजरा नगरपालिकामा मात्र १९ वटा इँटा उद्योग रहेको साहले जानकारी दिए । जिल्लाभर १ सय ६३ वटा इँटा उद्योग सञ्चालनमा थिए । यस वर्ष ४२ वटा मात्र सञ्चालनमा रहेको रौतहट इँटा उद्योग संघका अध्यक्ष रामविनोद साहले बताए । अध्यक्ष साहको भट्टामा गत वर्ष बिक्री नभएर राखेको झन्डै २० लाख इँटा छन् । यस वर्ष पनि उनले भट्टा सञ्चालन गरेका छन् । सिजनमा तीन राउन्ड चल्न सक्यो भने साँवा असुल हुन्छ । त्योभन्दा कम भयो भने घाटा हुने व्यवसायी बताउँछन् । जिल्लामा सञ्चालनमा रहेकामध्ये १० वटा भट्टा मात्र राम्ररी चलेका छन् । प्रायःले एकदेखि तीन फेरा मात्र चलाएका छन् । समय र आर्थिक अवस्था बलियो भएर भट्टा सञ्चालन गर्दा एक सिजनमा ५६ फेरासम्म आगो लगाउन सकिने व्यवसायीको भनाइ छ । राजपुर नगरपालिकास्थित भगवान् चोकमा रहेको बेस्ट इँटा उद्योग गत वर्ष नै बन्द भयो । जिल्लाको सबैभन्दा ठूलो र राम्रो भट्टामा पर्ने उक्त उद्योग आर्थिक मन्दीकै कारण बन्द भएको हो । आर्थिक संकट गहिरिँदै गएपछि बाध्य भएर भट्टा बन्द गर्नुपरेको उद्योग सञ्चालक शेख अमिरुल्लाहले गुनासो गरे । समयमा इँटा बिक्री हुँदैन, कोइलाको मूल्य अकासिएर खरिद गर्न नसक्ने अवस्थामा पुगेको छ, उनले भने, भट्टा सञ्चालन गर्न नसक्ने अवस्थाकै कारण बन्द गर्नुपरेको हो । आर्थिक शिथिलताका कारण गत वर्ष नै भट्टा बन्द गरेर बसेको अर्का इँटा व्यवसायी मोहम्मद अमारुलले गुनासो गरे । बजारमा कोइलाको मूल्य प्रतिकिलो ४३ देखि ४८ रुपैयाँसम्म पर्छ । इँटा उद्योग सञ्चालन गर्नेहरू डिप्रेसनमा जान थालेको संघका सचिव साहको भनाइ छ । नेपालमा सबैभन्दा धेरै मधेशमा ६ सय ४२ सय इँटा उद्योग दर्तामा रहेको नेपाल इँटा उद्योग महासघ मधेश प्रदेशका अध्यक्ष विक्रम साहले जानकारी दिए । त्यसमध्ये अहिले २ सय ६८ मात्र सञ्चालनमा रहेको उनको भनाइ छ । देशभर १ हजार २ सय ३० इँटाभट्टा रहेको उनले जनाए । नेपाल इँटामा आत्मनिर्भर छ । तर पनि राज्यले इँटा उद्योगलाई प्रोत्साहन गर्ने काम गर्दैन, महासंघका अध्यक्ष साहले भने, आर्थिक शिथिलताले ब्यवसायीहरूले उत्पादन गरेको इँटा बजारमा खपत हुन छाडेको छ । राज्यले खपत बढाउनतिर ध्यान दिनुपर्छ । सरकारले सहुलियत कर्जा र त्यसको साँवाब्याज तिर्ने समय बढाउनुपर्छ । सरकारले जथाभावी उद्योग दर्ता गराउन लागेको अध्यक्ष साहले जनाए । मधेशमा मात्र गत वर्ष ४० करोड इँटा बिक्री हुन नसकेर त्यत्तिकै बसेको अध्यक्ष साहको भनाइ छ । मधेशमा मात्र ५४ हजार मजदुरले इँटाभट्टामा रोजगारी पाएको अध्यक्ष साहले जनाए । तीन वर्षअघिसम्म मधेशबाट दिनको दुई सयभन्दा बढी ट्रक लोड भएर चितवन, पोखरा, हेटौंडा, गोरखालगायतका सहरमा इँटा जान्थ्यो । अहिले मुस्किलले २०२५ ट्रक पनि लोड हुन नसकेको रौतहट इँटा व्यवसायी संघले जनाएको छ । यहाँ उत्पादन हुने इँटा सबैभन्दा बढी चितवन र पोखरामा खपत हुने व्यवसायी बताउँछन् ।"
साइबर ड्रिलमा सरकारी आईटी जनशक्ति,"(काठमाडौं) अमेरिकाका सर्वाधिक ५ सय ठूला कम्पनीसहित विश्वभरका करिब ३ हजार कम्पनी र अमेरिकी सरकारी कार्यालयहरूले प्रयोग गर्ने सोलर विन्डको नेटवर्क मनिटरिङ प्रणालीमा सन् २०२० मा भएको साइबर आक्रमणलाई २१औं शताब्दीका ठूलामध्ये एक घटना मानिन्छ । सोलर विन्डको ओरियन सफ्टवेयर अपडेटका लागि भन्दै प्रयोगकर्तालाई पठाइएको म्यालिसियस कोड (हानिकार सूचना) मार्फत ह्याकरले सिस्टममा पहुँच बनाई डेटा चोर्ने, सेवा अवरुद्ध गर्नेजस्ता काम गरेका थिए ।सोलर विन्ड्स ह्याकका कारण अमेरिकाको आन्तरिक सुरक्षा मन्त्रालय, वित्त तथा उद्योग मन्त्रालयदेखि माइक्रोसफ्ट, इन्टेल, सिस्को जस्ता प्रविधि कम्पनीहरूका इमेललगायत महत्त्वपूर्ण विवरण हराएको बताइन्छ । यसले पारेको क्षतिबारे अझै पनि अध्ययन टुंगिएको छैन । सोही विख्यात साइबर आक्रमण घटनालाई सोमबार सिंहदरबारस्थित एकीकृत डाटा व्यवस्थापन केन्द्रको कार्यालयमा नेपाल सरकारका विभिन्न निकायका सूचना प्रविधि जनशक्तिले केस स्टडी का रूपमा विश्लेषण गरे ।प्रविधि वा डिभाइस जतिसुकै नयाँ वा रोबस्ट भए पनि त्यसको कन्फिगरेसन, इम्प्लिमेन्टेसन र त्यो चलाउने प्रयोगकर्ताको साक्षरता कमजोर भए जोखिम हुने रहेछ, अर्थ मन्त्रालयका कम्प्युटर इन्जिनियर धनबहादुर थापा मगरले भने, सोलर विन्ड्स ह्याकलाई हामीले साइबर सुरक्षाका विभिन्न कोण र सैद्धान्तिक अवधारणाहरूका आधारमा विश्लेषण गर्दा एउटा मात्र पक्ष चुक्यो भने पनि सूचना प्रविधि प्रणालीमार्फत सघन क्षति हुने बुझ्यौं । सञ्चार तथा सूचना प्रविधि मन्त्रालयले आयोजना गरेको राष्ट्रिय साइबर ड्रिल २०२४ कार्यक्रमको पहिलो दिन सोलर विन्ड्ससँगै देशविदेशका विभिन्न साइबर आक्रमण घटनाहरूबारे अध्ययन गरिएको थियो ।मलाई सुरुमा साइबर ड्रिल भनेको नै थाहा थिएन, आजको कार्यक्रमपछि हामी आईटी क्षेत्रका मान्छेको लागि यो अत्यन्तै जरुरी रहेछ भन्ने महसुस भयो, नेपाल राष्ट्र बैंकको सूचना प्रविधि विभागमा कार्यरत सहायक निर्देशक सलोनी शिखाले भनिन्, बैंकिङ क्षेत्र आफैंमा संवेदनशील र त्यसमाथि केन्द्रीय बैंक भएकाले राष्ट्र बैंकको सूचना प्रविधि प्रणालीमा पनि विभिन्न खाले साइबर आक्रमणका प्रयास हुने गरेका छन् । धेरैजसो फिसिङ अट्याक हुन्छन्, जहाँ कर्मचारीहरूलाई नै विभिन्न तरिकाले झुक्याएर लिंकहरूमा क्लिक गर्न लगाउने, पासवर्ड, ओटीपी आदि फुत्काउन अनेक किसिमले पासोमा पार्ने काम गरिन्छ । साइबर ड्रिल अभ्यासले त्यस्ता कुनै पनि जोखिममा परेका प्रणालीलाई कसरी सुरक्षित रूपमा पुनःस्थापित गर्ने भन्ने सिक्ने मौका दियो ।गृह मन्त्रालय, अर्थ मन्त्रालय, शिक्षा, विज्ञान तथा प्रविधि मन्त्रालय, नेपाल राष्ट्र बैंक, नेपाल प्रहरी, नेपाली सेना, नेपाल दूरसञ्चार प्राधिकरण, साइबर सुरक्षा केन्द्र, एकीकृत डेटा व्यवस्थापन केन्द्र र सूचना प्रविधि विभागका गरी २७ जना सूचना प्रविधि जनशक्ति साइबर ड्रिलमा सहभागी छन् । पहिलो दिन सैद्धान्तिक र टेबल टप एक्सरसाइजमार्फत साइबर जोखिम प्रतिरक्षाबारे पूर्वाभ्यास गरिएको सञ्चार तथा सूचना प्रविधि मन्त्रालयका प्राविधिकतर्फका उपसचिव राजकुमार महर्जनले बताए । साइबर आक्रमण भइहालेमा त्यसको रेस्पन्स कसरी गर्ने वा सिस्टम रेस्टोर गर्न केकस्ता प्रक्रिया अपनाउने भन्नेबारे मंगलबार दिनभर हामी अभ्यास गर्नेछौं, उनले भने, त्यसका लागि सिमुलेटेड इन्भारोमेन्टमा साइबर आक्रमण गर्ने, सूचना प्रविधि प्रणालीमा अवरोध पुर्याउने र त्यसको रोकथाम गर्ने तरिकाहरू अभ्यास गर्नेछौं ।साइबर अट्याक सिमुलेसन अभ्यासअन्तर्गत आईटी कर्मचारीहरूलाई रातो र नीलो गरी दुई समूहमा विभाजन गरी एउटाले साइबर आक्रमण गर्ने र अर्कोले त्यसको प्रतिरक्षा एवं प्रणाली रेस्टोर गर्ने प्रतियोगितासमेत आयोजना हुने उपसचिव महर्जनले जानकारी दिए । यसलाई हामीले क्याच द फ्ल्याग नाम दिएका छौं, जहाँ भर्चुअल रूपमा साइबर आक्रमण र रेस्पन्स एकसाथ हुन्छ, उनले भने, जसरी प्रहरी र सेनाहरूले विपद् जोखिम न्यूनीकरणका लागि पूर्वाभ्यास गर्छन्, त्यसरी नै साइबर सुरक्षा जनशक्तीले पनि साइबर आक्रमणजस्तो विपद्को बेला कसरी काम गर्ने भनेर गरिने अभ्यास नै साइबर ड्रिल हो । पछिल्लो समय हरेक काम अनलाइन वा इन्टरनेटमार्फत हुन थालेसँगै विश्वभर संवेदनशील सूचना प्रविधि पूर्वाधारमा आक्रमणबाट घटना पटकपटक हुँदै आएका छन् । यस्ता जोखिम सूचना प्रविधि प्रणालीमा जुनसुकै बेला आइपर्न सक्ने भएकाले त्यसको पहिचान र प्रतिरक्षाका लागि सबै देशले सरकारी र निजी तवरका साइबर ड्रिल र डिजिटल साक्षरताका कार्यक्रम गर्ने गरेका छन् । नेपालमा ढिलो गरी २०७५ सालदेखि सरकारी तवरमा साइबर ड्रिल अभ्यास थालिए पनि यो नियमित रूपमा हुन सकेको छैन ।"
नेप्से साढे २७ अंकले बढ्यो,काठमाडौं (कास) सेयर कारोबार मापक नेप्से परिसूचक सोमबार २७५४ अंकले बढेर २ हजार ९२ अंकमा पुगेको छ । अघिल्लो दिनको तुलनामा यो १३३ प्रतिशतले बढी हो । अघिल्लो दिन ४५६९ अंकले बढेर बन्द भएको नेप्सेले सोमबार पनि सोही प्रवृत्ति पछ्यायो । नेप्से परिसूचकसँगै कारोबार रकममा पनि सोमबार उल्लेख्य सुधार भयो । यस दिन झन्डै ८१ हजार वटा कारोबारमा १ करोड ४३ लाख ७० हजार ६ सय ८९ कित्ता सेयर किनबेच भए । ती किनबेचमा ५ अर्ब ८५ करोड ४३ लाख रुपैयाँ बराबरको सेयर कारोबार भएको छ । अघिल्लो दिनको तुलनामा कारोबार रकम बढेको हो ।
जाहेरी फिर्ता लिन बलात्कारपीडितलाई दबाब,"(विराटनगर)गत वैशाख २१ मा सुनामिका (नाम परिवर्तन) कक्षा १२ को परीक्षा दिएर परीक्षा सेन्टरबाट बाहिरिँदै थिइन् । त्यहाँबाट किशोरीको डेराको दूरी ५ मिनेट मात्रै थियो । यहीबीच दमक नगरपालिका५ को ज्येष्ठ नागरिक भवनअघिल्तिरको व्यस्त सडकमा उनीमाथि गोली प्रहार भयो । घटनापछि सबैको एउटै जिज्ञासा थियो, किशोरीको ज्यान लिन खोज्नुका पछाडि के त्यस्तो कारण होला ?प्रहरीका अनुसार गोली प्रहार गर्ने व्यक्ति थिए, अमितकुमार यादव । केही दिनदेखि डेरा र परीक्षा सेन्टरको सुराक पाएका अमितले त्यस दिन परीक्षा सकिनेबित्तिकै आक्रमण गरेको प्रहरीले बताएको छ । नकाव र हेल्मेट लगाएर उभिएका यादवलाई सुरुमा त किशोरीले ठम्याउन सकिनन् । पछि उनलाई समातेर लगेपछि चिनिन् । गर्धनमा बन्दुक तेर्स्याएर मुद्दा फिर्ता लिने कि नलिने भन्यो ?, उनले घटनाबारे भनिन्, फिर्ता लिन्न भनेपछि मलाई लडाएर गोली हान्यो ।खासमा उनलाई गर्धनमै गोली हान्ने यादवको योजना थियो । किशोरीले कसोकसो गरेर गर्धनबाट बन्दुक छुटाएपछि भुइँमा लडिन्, तब यादवले प्रहार गरेको गोली पेटमा लाग्यो । पेटको दायाँदेखि बायाँसम्म पूरै दरफराएको छ । त्यो दिन तीनवटा कपडा लगाएकी थिएँ, उनले सुनाइन्, मलाई हानेको गोली पेटमा क्षति गर्दै ज्याकेटमा अड्किएको थियो । गोली प्रहार गरी यादव भागे । उनलाई स्थानीयले उद्धार गरी अस्पताल पुर्याए । गोलीको छर्राले आन्द्रामा सात ठाउँमा प्वाल पारेको र शल्यक्रियापछि किशोरी निको हुँदै गएको उपचारमा संलग्न चिकित्सकले बताएका छन् । गोली पेटभित्रै पसेको भए ज्यानै जान सक्ने अवस्था थियो, उपचारमा संलग्न एक चिकित्सकले भने, छर्रा मात्रै लागेकाले समस्या उति गम्भीर हुन पाएन ।गोली प्रहारमा बलात्कारको घटना जोडिएको छ । यादवले दुई वर्षअघि किशोरीमाथि जबर्जस्ती करणी गरेको अभियोग छ । त्यसविरुद्ध पीडित किशोरीकी दिदीले २०७९ साउन ५ मा जिल्ला प्रहरी कार्यालय उदयपुरमा जाहेरी दिएकी थिइन् । जाहेरी परेपछि यादव फरार थिए । उनले मुद्दा फिर्ता लिन किशोरी र किशोरीको परिवारलाई दबाब दिँदै आएका थिए । उनले मुद्दा फिर्ता लिन भन्दै हामीलाई बारम्बार ज्यान मार्ने धम्की दिँदै आएका थिए, किशोरीकी दिदीले सुनाइन्, वैशाख २१ मा त गोली नै हान्यो, कसोकसो बैनीको ज्यान बच्यो । उदयपुरको विकट गाउँको विपन्न परिवारकी ती किशोरी २०७९ को एसईई सकेर कम्प्युटर सिक्न सदरमुकाम झरेकी थिइन् । नातेदारको डेरामा बसेर कम्प्युटर सिकिरहेकी उनलाई २०७९ असार २७ मा उनका बुबाले छोरीलाई घर लैजान भनी यादवको मोटरसाइकल चढेर कम्प्युटर इन्स्टिच्युटमै आए । सिरहाको सखुवानन्कारकट्टी गाउँपालिका५ का बासिन्दा यादव त्यतिबेला लिम्चुङबुङ३ बाराहास्थित महेन्द्र मावि सिर्वानीका अंग्रेजी र गणितका करार शिक्षक थिए । शिक्षकको नाताले किशोरी र उनको परिवारसँग यादव नजिकिएका थिए । घर लैजाने बहानामा राति बास बसेको घरमै यादवले बलात्कार गरेको पीडित किशोरीले प्रहरीमा दिएको जाहेरीमा उल्लेख छ । जाहेरी परेदेखि यादव प्रहरीको फरार सूचीमा छन् । दुई वर्षअघि नै यो घटनामा अनुसन्धान सकेर यादवविरुद्ध पक्राउ पुर्जी जारी भएको छ, उदयपुरका एसपी रमेश थापाले भने । गोली प्रहारपछि यादव फरार छन् । घटनालाई प्रहरीले गम्भीरतापूर्वक लिएको र आरोपितलाई चाँडै पक्राउ पर्ने कोशी प्रदेश प्रहरी प्रमुख डीआईजी चन्द्रकुवेर खापुङले बताए । घटनापछि भागेर बिहारतिर बसेको देखिन्छ, उनले भने, भारतीय प्रहरीसँगको समन्वयमा अभियुक्तलाई चाँडै नै पक्राउ गर्नेछौं ।"
उपचार खर्च बुझाउन नसक्दा अस्तालमै,"दमकमा गोली प्रहार भएपछि स्थानीय लाइफलाइन अस्पतालमा भर्ना गरिएकी किशोरी अहिले उपचार खर्च बुझाउन नसक्दा अस्पतालबाट डिस्चार्ज हुन पाएकी छैनन् । उनलाई अस्पतालले शुक्रबार नै डिस्चार्ज दिएको हो । तर उपचार क्रममा लागेको खर्च तिर्न नसक्दा आइतबारसम्म उनी डिस्चार्ज हुन पाएकी छैनन् । किशोरीको उपचारमा ५ लाख रुपैयाँभन्दा बढी खर्च भइसकेको छ । परिवारले खर्च जुटाउन समस्या भइरहेको बताएको छ । ऋण गरेर करिब डेढ लाख रुपैयाँ अस्पताललाई बुझाइसकिएको र बाँकी रकम तिर्न असमर्थ भएको किशोरीकी दिदीले बताइन् । उपचार खर्च तिर्न नसक्दा अस्पतालले बिदा दिएको छैन, उनले भनिन्, अब यत्रो पैसा कहाँबाट ल्याएर तिर्ने ?"
"शिक्षकविद्यार्थी लेकतिर, विद्यालय बन्द","(दार्चुला)यार्सा संकलन गर्न शिक्षकविद्यार्थी लेकतिर गएपछि अपी हिमाल गाउँपालिकाका विद्यालय बन्द गरिएका छन् । गाउँपालिकाभरिका शिक्षक, अभिभावक र विद्यार्थी यार्सागुम्बु संकलनका लागि लेक उक्लिएपछि कक्षा सञ्चालन गर्ने अवस्था नहुँदा विद्यालय बन्द भएका हुन् । यार्सा संकलनको सिजन सुरु भएकाले जेठको सुरुदेखि तेस्रो सातासम्म पालिकाभरिका विद्यालय बन्द गरिन लागेको अपी हिमाल गाउँपालिकाका शिक्षा शाखा अधिकृत वीरेन्द्रसिंह साउदले बताए । अभिभावक, शिक्षक र विद्यार्थी सबैजसो विद्यालय छोडेर जडीबुटी संकलनका लागि लेकतिर जाने भएकाले कम्तीमा दुई साताका लागि विद्यालय बन्द गरिन लागेको उनले बताए । गाउँपालिका शिक्षा समिति, विद्यालय व्यवस्थापन समिति र प्रधानाध्यापकहरूको अन्तर्क्रियाबाट बर्खे र हिउँदे बिदामा मिलान हुने गरी यार्सा संकलनको समयमा बिदा गरिने समझदारी भएको साउदले बताए ।उनका अनुसार केही विद्यालयमा गत साताबाटै बिदा दिइएको छ । शुक्रबारदेखि त पालिका सबै विद्यालय बन्द छन्, उनले भने । अपी हिमाल६ स्थित छिपुलाकेदार आधारभूत विद्यालय धङक्ङ र महादेव आधारभूत विद्यालय खडियानले मंगलबारदेखि कक्षा सञ्चालन बन्द गरेका हुन् । भवानी मावि सौकान्नाले पनि विद्यालय बन्द गरेको जानकारी गराएको उनले बताए । जडीबुटी संकलन गरिने यो सिजनमा यहाँ हरेक वर्ष अधिकांश विद्यालय बन्द हुने गरेका छन् । विगतमा पालिकाले नै विद्यालय बन्द गर्ने निर्णय गर्दै आएकामा यसपालि व्यवस्थापन समितिलाई आफू अनुकूल निर्णय गर्ने सहमति भएको शिक्षा शाखा अधिकृत साउदले बताए । गाउँपालिकाभरिका २४ वटा सामुदायिक विद्यालयमा अध्यननरत अधिकांश विद्यार्थी यार्सालगायत अन्य जडीबुटी संकलनका लागि अभिभावकसँगै लेकतिर जाने गरेका छन् । अन्न उत्पादन कम हुने स्थानीयले जेठअसारमा संकलन गरिने जडीबुटी बेचेर वर्षभरिको खर्च चलाउँदै आएका छन् । त्यसका लागि कतिपय घरमा ताल्चा लगाएर लेकतिर जाने गरेका छन् । यार्सा सिजन सुरु भएसँगै जिल्लाको अपी हिमाल, मार्मा, नौगाड, दुहु, व्यासलगायत गाउँपालिका बासिन्दा लेक उक्लिने चटारोमा रहेको स्थानीय अपी हिमालका विशनसिंह बुढाथोकीले बताए ।"
आईपीएलमा पालो निर्णायक प्लेअफको,"अहमदावाद (एएफपी) विश्वकै सबैभन्दा धनी ट्वान्टी२० लिग आईपीएल २०२४ मंगलबार प्लेअफमा प्रवेश गर्दै छ । फाइनल पुग्नका लागि हुने पहिलो क्वालिफायरमा आमनेसामने गर्दैछन्, सबैभन्दा महँगा दुई अस्ट्रेलियाली खेलाडी प्याट कमिन्स र मिचेल स्टार्क । सनराइजर्स हैदराबादले आफ्ना कप्तान कमिन्सका लागि अक्सनमा २५ लाख डलर खर्चेको थियो । त्यो केही समयका लागि महँगा खेलाडीको कीर्तिमान थियो । लगत्तै कोलकाता नाइट राइडर्सले तीव्र गतिका बलर स्टार्कका लागि २९ लाख ८० हजार डलर खर्चेको थियो । त्यो तुरुन्तै नयाँ कीर्तिमान बन्न पुग्यो । यो क्वालिफायर खेल गुमाउनेले एक अर्को मौका पाउनेछ । शुक्रबार तेस्रो स्थानमा रहेको राजस्थान रोयल्स र रोयल च्यालेन्जर्स बेंगलुरु भिड्ने छन् । बेंगलुरु चौथोमा थियो । यसका विजेताले पहिलो क्वालिफायरमा पराजित टिमसँग अर्को इलिमिनेटर खेल्नेछ । फाइनल त्यो दिन हुनेछ, जसको ६ दिनपछि वेस्ट इन्डिज र अमेरिकामा ट्वान्टी२० विश्वकप सुरु हुँदै छ ।कमिन्सकै नेतृत्वमा अस्ट्रेलियाले अहमदाबादमै भएको ५० ओभरको विश्वकप फाइनलमा उपाधिका लागि भारतलाई हराएको थियो । यो सिजन हैदराबादले सर्वाधिक ठूलो आईपीएल स्कोरका लागि दुई नयाँ कीर्तिमान बनाएको छ । सुरुमा २ सय ७७ । लगत्तै २ सय ८७ रन । हामीले निकै रमाइलो मानेर खेलिरहेका छौं र यसक्रममा केही साँच्चै उत्कृष्ट ब्याटिङको प्रदर्शन हेर्न पाएका छौं, कमिन्सले भनेका छन्, प्लेअफ पुग्दाको अनुभव निकै सन्तुष्टिपूर्ण छ ।उनले थपेका छन्, मसँगै धेरैजसो सहकर्मी खेलाडीले अहिलेसम्म आईपीएल फाइनल खेलेको अनुभव बटुल्न पाएका छैनन् । कोलकाता भने यसपालि सबैभन्दा उत्कृष्ट टिमको रूपमा अगाडि आएको छ । टोलीले लिग चरणका १४ खेलमा २० अंक बटुेलेको थियो । १० टिमसम्मिलित प्रतियोगितामा कोलकाता नै प्लेअफ पुग्ने पहिलो टिम थियो । यसै सिजन दिल्ली क्यापिटल्सविरुद्ध कोलकाताले ७ विकेटमा २ सय ७२ रन बनाएको थियो ।यो हैदराबादका दुई इनिङ्सपछिको सर्वाधिक ठूलो तेस्रो स्कोर हो । सुरुमा स्टार्कको सुरुआत खासै राम्रो रहेन । तर विस्तारै उनको प्रदर्शनमा सुधार आयो । उनले लखनउ सुपर जायन्ट्सविरुद्ध पछिल्लो महिना ३८ रनमा तीन विकेट लिएका थिए । त्यसपछि वाङ्खडे स्टेडियममा ३३ रनमा ४ विकेट लिए मुम्बई इन्डियन्सविरुद्ध । विश्वकप अगाडि यो उनका लागि राम्रो तयारी रहनेछ । समग्रमा उनले १२ खेलमा १२ विकेट लिएका छन् । केही अवसरमा उनी निकै महँगो साबित पनि भएका छन् । ब्याटरलाई मद्दत गरिरहेको पिचमा उनले प्रतिओभर ११ रन दिइरहेका छन् । कमिन्सले भने १३ खेलमा १५ विकेट लिएका छन् । उनको सबैभन्दा उल्लेखनीय योगदान भने कप्तानीमा छ । हैदराबादले १४ खेलमध्ये आठमा जित निकालेको छ र कमिन्सले आफ्ना बलरलाई राम्रोसँग पालैपालो खेलाएका छन् । तल्लोक्रमको ब्याटरका रूपमा उनको योगदान पनि राम्रै छ । हैदराबादका लागि ओपनर ट्रेभिस हेडले पनि राम्रै गरिरहेका छन् । आक्रामक हेडले ५ सय ३३ रन बनाइसकेका छन् । त्यसमा एक शतक र चार अर्धशतक समावेश छ । सर्वाधिक रन बनाउने सूचीमा उनी तेस्रो स्थानमा छन् । शीर्षमा भने बेंगलुरुका विराट कोहली छन् । उनले ७ सय ८ रन बनाएका छन् । बेंगलुरुले निर्णायक साबित खेलमा डिफेन्डिङ च्याम्पियन चेन्नई सुपर किंग्सलाई हराएपछि प्लेअफ पुगेको हो । लगातार जितिरहेको बेंगलुरुको यो प्रदर्शनले पहिलोपल्ट आईपीएल उपाधि जित्ने सम्भावना कायम छ ।"
मिसन २०२६ मा थपिए ५२ खेलाडी,"(काठमाडौं)राष्ट्रिय खेलकुद परिषद् (राखेप) ले मिसन २०२६ अन्तर्गत राष्ट्रिय टिम तयारीको विशेष प्रशिक्षणमा ५ खेल थप गरेको छ ।पहिलो चरणको विशेष प्रशिक्षणमा रहेका खेलाडी र प्रशिक्षकका लागि सोमबार आयोजित उत्प्रेरणा राखेपका सदस्यसचिव टंकलाल घिसिङले दोस्रो चरण ५ खेल थप गरिएको घोषणा गरे । पहिलो चरणमा पनि पाँचै खेल थियो । थप खेलमा महिला कबड्डी, महिला भलिबल, भारोत्तोलन, कुस्ती र एथलेटिक्स रहेको छ । ५२ खेलाडी र १० प्रशिक्षकलाई दोस्रो चरणमा समावेश गरिएको छ । कबड्डी र भलिबलमा १२१२ खेलाडी छन् । भारोत्तोलन र कुस्तीका ५५ तथा एथलेटिक्समा ४४ पुरुषमहिला खेलाडीलाई समावेश गरिएको छ । पहिलो चरणमा कराते, तेक्वान्दो, उसु, जुडो र बक्सिङका ५० खेलाडी र १० प्रशिक्षक विशेष प्रशिक्षणमा थिए ।जापानमा हुने २० औं एसियाली खेलकुदलाई केन्द्रमा राखेर त्यसअघि हुने विभिन्न अन्तर्राष्ट्रिय प्रतियोगितासमेत मध्यनजर गरी राखेपले २०८० माघ १५ देखि मिसन २०२६ अन्तर्गत पहिलो चरणमा ५ खेल राखेर राष्ट्रिय टिम तयारीको विशेष प्रशिक्षण सुरु गरेको थियो । एसियाली खेलकुदपछि अर्को संस्करण लागि राखेपले लगत्तै लामो तयारी थालेको पहिलो पटक हो । सदस्यसचिव घिसिङले छोटो तयारीले खेलाडीबाट ठूलो उपलब्धिको अपेक्षा गर्नु जायज नहुने भएकाले १९ औं एसियाली खेलकुदपछि स्वर्णसहित दोहोरो अंकमा पदक जित्ने लक्ष्यसहित राष्ट्रिय टिम तयारीको विशेष प्रशिक्षण सुरु गरिएको बताए ।अभिनेता राजेश हमालको उपस्थितिमा भएको उत्प्रेरणा कार्यक्रममा सदस्यसचिव घिसिङले भने, यो कार्यक्रम चलचित्रका महानायक राजेश हमालको उपस्थितिमा भइरहेको छ । हामी पनि एसियाली खेलकुदमा हाम्रो लक्ष्य पूरा गर्ने नायकहरू खोजिरहेका छौं । तपाईं खेलाडीमध्येबाट नै खेलकुदको नायक पाउँछौं भन्ने पूर्ण विश्वास छ ।अभिनेता हमालले विगतका कमीकजोरीबाट पाठ सिकेर तयारीलाई अझ परिस्कृत गर्नुपर्ने बताए । उनले खेलाडीमा जस्तोसुकै चुनौती पनि पार गर्न सक्छु भन्ने आत्मविश्वास भयो भने सफलता पाइने धारणा राखे ।राष्ट्रिय टिम तयारीका निर्देशक दीपक विष्टले अन्तर्राष्ट्रिय प्रतियोगिताका लागि विगतमा हुने छोटो अवधिको तयारी गर्दै यस किसिमको तयागरीले राम्रो उपलब्धि हासिल सकिने बताए । डा ज्ञानेन्द्र शाहले खेलाडी र प्रशिक्षकलाई एन्टी डोपिङसम्बन्धी विषयमा गराएका थिए ।कार्यक्रममा पहिलो चरणमा रहेका खेलाडी र प्रशिक्षकलाई किट्स प्रदान गरिएको थियो ।"
पूजा र कृतिसराको अग्रता,"काठमाडौं (कास) नेपाल बुद्धिचाल महासंघको आयोजनामा २४ औं खुला तथा नवौं महिला राष्ट्रिय बी चेस च्याम्पियनसिप छनोटको सोमबार तेस्रो चरणको खेल सकिएको छ ।राष्ट्रिय बी चेस छनोटमा ६० पुरुष खेलाडी र १८ महिला राष्ट्रिय प्रतिस्पर्धामा छन् । भक्तपुर जिल्ला बुद्धिचाल संघको सहआयोजनामा सूर्य विनायकमा सञ्चालित राष्ट्रिय बी छनोटबाट दुवै समूहका ९९ खेलाडी जेठ १९ देखि काठमाडौंमा हुने राष्ट्रिय प्रतियोगितालाई छनोट हुनेछन् । तेस्रो चरणपछि यू१५ राष्ट्रिय च्याम्पियन पुरुषोत्तम सिलवाल, पूर्वनेपाल च्याम्पियन केशव श्रेष्ठ र उदीयमान खेलाडी सीएम मिलन लामा ३३ अंक जोडेर अगाडि छन् । पुरुषोत्तमले जनकराज जोशी, नवीन तण्डुकार र राजन सुवेदीलाई हराए । सीएम केशवले आशानारायण लवट, सुदीप तामाङ र सोम आलेमाथि जित पाए भने सीएम मिलनले अभिक शाह, गणेश दुवाल र सजिन महर्जनलाई पन्छाए ।सूर्य विनायक नगरपालिकाको प्रायोजन रहेको राष्ट्रिय बी छनोटतर्फ एआईएम सुश्रुत दाहाल, प्रेमकृष्ण महर्जन, सीएम पुरुषोत्तम चौलागाईं, राजीव कार्की, आशिष फुँयाल, निकेन कुसाथा, सीएम कृष्ण थापा र प्रकाशचन्द्र नेपाल २ जित र एक बराबर नतिजासहित २५ अंक लिएर संयुक्त दोस्रो स्थानमा छन् ।महिलातर्फ कोशी प्रदेश च्याम्पियन कृतिसरा अधिकारी र पोखराकी पूजा भण्डारी शतप्रतिशत जित निकाल्दै ३३ अंकसहित अग्रस्थानमा छन् । कृतिसराले नमन सेढाईं, लक्ष्मी कँडेल र सिन्दिरा जोशीलाई हराइन् भने पूजाले एन्जेल महर्जन, पुनम प्रसाईं र विनिता कपालीमाथि जित पाइन् । काठमाडौंकी उदीयमान रिया श्रेष्ठले २५ अंक बटुलिन् । पूर्वनेपाल च्याम्पियन सिन्दिरा जोशी, झापाकी पुनम प्रसाईं, विनिता कपाली, भक्तपुरकी प्राश्ना किबानायोले २ अंक जोड्दा रूपन्देहीकी नमन सेढाई १५ अंक लिएर राष्ट्रिय प्रतियोगिताको छनोट हुनेक्रममा छन् । प्रतियोगिताको संयोजक एवं अन्तर्राष्ट्रिय निर्णायक निरञ्जन प्रजापतिका अनुसार पुरुषतर्फ ९ चरण र महिलातर्फ ७ चरणमा प्रतिस्पर्धा हुनेछ ।"
होमलाल र सुनसरी च्याम्पियन,"ताप्लेजुङ (कास) ताप्लेजुङ पर्यटन महोत्सवको अवसरमा आयोजित खुला म्याराथनको उपाधि त्रिभुवन आर्मी क्लबका होमलाल श्रेष्ठ र महिला हाफ म्याराथनको उपाधि आर्मीकी सुनसरी रोकायाले जितेका छन् ।खुला म्याराथनको निर्धारित ४७ किलोमिटर दुरी ४ घण्टा ५ मिनेट २७ सेकेन्डमा पार गरे भने सुनसरीले ३६ किलोमिटर दुरी ३ घण्टा ४४ मिनेट ५२ सेकेन्डमा पार गरेका थिए ।पुरुषतर्फ आर्मीकै तिलक सुनुवार दोस्रो र पाँचथर फिदिम नगरपालिका१० याङनामका प्रताप थाम्सुहाङ तेस्रो भए । महिलामा फुङ्लिङ नगरपालिका६ की कुमारी गुरुङ र मैवाखोला गाउापालिका२ की विनिता तामाङ तेस्रो भए ।खुलातर्फ सदरमुकाम फुङ्लिङदेखि पाथीभरा मन्दिर पुगेर पुनः फुङ्लिङ बजारसम्म ४७ किमि दुरी कायम गरिएको थियो । महिला हाफ म्याराथन काफ्ले पाटीसम्म पुगेर फुङ्लिङ बजारसम्म ३६ किमि दूरी कायम गरिएको थियो । विजेताले १ लाख ५१ हजार १ सय ११ रुपैयाँ, उपविजेताले १ लाख ११ हजार १ सय ११ रुपियाँ तथा महिला विजेताले ८१ हजार १ सय ११ र उपविजेताले ५१ हजार १ सय ११ रुपैयाँ पुरस्कार पाए । खुला म्याराथनमा १ सय १३ र महिलातर्फ ४७ प्रतिस्पर्धी थिए ।"
प्रभात र मिस्टी उत्कृष्ट खेलाडी,"काठमाडौं (कास) दसौं सगरमाथा अन्तर्राष्ट्रिय कराते प्रतियोगितामा नेपालका खेलाडी प्रभात रोकामगर र मिस्टी श्रेष्ठ उत्कृष्ट खेलाडी घोषित भएका छन् ।दशरथ रंगशालामा भएको प्रतियोगितामा नेपालसहित भारत, श्रीलंका र बंगलादेश खेलाडीले भाग लिएका थिए । प्रतियोगितामा नेपालको तर्फबाट धेरै पदक जितेको बौद्ध डोजो टिम च्याम्पियन भयो । भारतीय टिम दोस्रो र श्रीलंकन टिम तेस्रो भए । प्रतिस्पर्धा खेलाडीमा बढी अंक पाएको आधारमा प्रभात र मिस्टी उत्कृष्ट चुनिएका हुन् । नेपालको वागमती प्रदेश रसुवा र नुवाकोट जिल्ला कराते टिमले क्रमशः उत्कृष्ट अनुशासन र फेयर प्ले टिमको अवार्ड पाए भने आयोजक नक्साल डोजोले वेस्ट मार्चपास ट्रफी जित्यो । वाग्मती प्रदेशको सानो गौचरण डोजोले उदीयमान टिम ट्रफी जित्यो । दुबई बुदोकान कप अन्तर्राष्ट्रिय करातेमा स्वर्ण पदक जितेका बुद्धिमान माझी, कुशल खत्री, दिव्य शाह, स्वर्णिमासिंह ठकुरी र कांस्य विजेता प्रास्ना ढकाललाई सम्मान गरिएको थियो ।कराते क्षेत्रमा विशिष्ठ योगदान पुर्याउने नेपाल कराते महासंघका सदस्य रामबहादुर सिंह ठकुरी, सल्लाहकार निवासगोपाल वैद्य र कराते वरिष्ठ प्रशिक्षक आरबी गुरुङलाई सम्मान प्रदान गरिएको थियो । विजेता खेलाडीलाई राष्ट्रिय खेलकुद परिषदका सदस्यसचिव टंकलाल घिसिङ, नेपाल कराते महासंघका अध्यक्ष युवराज लामा, नेपाल सितोरियो कराते संघका अध्यक्ष दावा गुरुङले पुरस्कार प्रदान गरे ।"
नवलपुरमा लिग सुरु,"नवलपुर (कास) पूर्वी नवलपरासीमा चौथो नवलपुर जिल्ला लिग फुटवल प्रतियोगिता सुरु भएको छ । जिल्ला फुटबल संघ नवलपुरले आयोजना गरेको प्रतियोगीतामा जिल्लाका १२ क्लब सहभागी छन् । कावासोती नगरपालिका१२ स्थित डायमण्ड युथ क्लबको मैदानमा सुरु प्रतियोगिताबाट उत्कृष्ट हुने क्लबले प्रदेशस्तरीय लिग फुटबलमा भाग लिने जिल्ला फुटबल संघ नवलपुरका अध्यक्ष सेतुमान पुनले बताए । जिल्लाका खेलाडीको स्तरवृद्धि र गाउँका प्रतिभावान खेलाडीको पहिचान र छनोट गर्न लिग गरिएको हो । विजेता क्लबलाई प्रदेशस्तरीय लिगमा छनोट गर्नुका साथै ८० हजार रुपैयाँ पुरस्कार प्रदान गरिनेछ । दोस्रोले ५० हजार र तेस्रोले २० हजार पाउनेछन् । प्रतियोगिताको प्रायोजकको रूपमा सेन्टर कलेज अफ भोकेसनल ट्रेनिङ सेन्टर रहेको छ । लिगमा ए, बी, सी डिभिजन खेलेका कुनै पनि खेलाडी सहभागी हुन पाउने छैनन् । खेलाडी छनोट गर्दा एक टिममा कम्तीमा ५ खेलाडी १९ वर्षको राख्नुपर्ने प्रावधान छ ।"
एटीएफ यू१२ टिम टेनिस,"काठमाडौं (कास) सातदोबाटोस्थित टेनिस कम्प्लेक्समा सोमबार एटीएफ यू१२ टिम प्रतियोगिताको दक्षिण एसियाली क्षेत्रीय छनोट सुरु भएको छ ।नेपालको ब्वाइजगर्ल्स दुवै टोली पराजित भएको छ । ब्वाइजमा श्रीलंकाले नेपाललाई ३० ले हरायो । ब्वाइजमै बंगलादेशले माल्दिभ्स र पाकिस्तानले भुटानलाई समान ३० ले हराए । गर्ल्समा बंगलादेशले नेपाललाई २० र श्रीलंकाले माल्दिभ्सलाई ३० गेमले हरायो । ब्वाइजमा नेपालसहित भारत, बंगलादेश, श्रीलंका, मालदिभ्स, पाकिस्तान र भुटान गरी ७ राष्ट्र सहभागी छन् । गर्ल्समा पाकिस्तान र भुटानबाहेक ५ राष्ट्रको सहभागिता छ ।नेपालबाट ब्वाइजमा निश्चल ज्ञवाली, विश्वविशेष डल्लाकोटी र शहनवाज आलम छन् । गर्ल्समा अनुश्री धोजु, सारा पन्त र आयुशा जिसी प्रतिस्पर्धी छन् । नेपालमा यो प्रतियोगिता चौथो पटक आयोजना गरिएको प्रतियोगिता निर्देशक अजय विष्टले जनाएका छन् ।ब्वाइजगर्ल्समा फाइनल पुग्ने राष्ट्र काजकिस्तानमा सेप्टेम्बरमा हुने एटीएफ यू१२ टिम प्रतियोगितामा छनोट हुनेछ । आयोजक नेपाल टेनिस संघकी अध्यक्ष ज्योति राणाले आईटीएफका प्रवीणकुमार नायकलाई बल हस्तान्तरण गरी प्रतियोगिताको उद्घाटन गरिन् ।"
