शीर्षक,विवरण
पर्खाइमा ३६५ दिन,"हमास हमलामा १० नेपाली विद्यार्थीसहित करिब १२ सय जनाको मृत्यु भएको थियो । हमासको आक्रमणमा नौ नेपाली विद्यार्थी घाइते पनि भएका थिए । हमासले विपिनसहित विभिन्न मुलुकका करिब साढे दुई सयलाई बन्धक बनाएर लगेको थियो । विपिन हमासको नियन्त्रणमा रहेको इजरायली सुरक्षा बल (आईडीएफ) ले पुष्टि गरेको थियो । तर उनी कुन अवस्थामा कहाँ छन् भन्नेबारे केही खुलेको छैन । अस्थायी युद्धविरामका बेला हमासले विभिन्न चरणमा १ सय ५ बन्धकलाई मुक्त गर्दा विपिन भने परेनन् ।जसले बढी पहल गर्यो, त्यही देशका नागरिक पहिलो चरणमा रिहा भएको बाबु महानन्दको बुझाइ छ । नेपाल सरकारले कतारसँगै बढी पहल गर्नुपर्छ, उनले भने, कतारसँग कूटनीतिक रूपमा कुरा गर्न सके मात्रै विपिन रिहा हुन सक्छ ।"
लेबनानका नेपाली भन्छन् 'अब जीवनको ठेगान छैन,"मध्यरातमा बेरुत सहरलाई आगोले उज्यालो बनाइदिन्छ, बिहान धूवाँको मुस्लो देखिन्छ, उनले भनिन्, कतिखेर के हुन्छ, कसैलाई थाहा छैन । मरिन्छ कि बाँचिन्छ, ठेगान छैन । कतै धान खाने मुसो तर चोट खाने भ्यागुतो पो भइन्छ कि भन्ने डर छ । घरेलु कामदारका रूपमा कार्यरत जुनकिरी चार महिनाअघि मात्रै घरबिदाबाट लेबनान फर्केकी हुन् । लेबनानमा यस्तो हुन्छ भन्ने लागेकै थिएन । नत्र किन लेबनान फर्किन्थें ? उनले भनिन्, नेपालबाट छोराछोरीले नबोलाएको दिन छैन । रोजगारदाता डराउनु पर्दैन, हामी क्रिश्चियन क्षेत्रमा बस्छौं, हाम्रोतिर इजरायलको निसाना पर्दैन, बाँचे सँगै बाँचौला, मरे सँगै मरौंला भन्छन् ।इजिप्टस्थित नेपाली दूतावासका अनुसार बेरुत आसपासमा मात्रै झन्डै एक हजार नेपाली कार्यरत छन् । लेबनानस्थित अवैतनिक नेपाली महावाणिज्य दूत मोहम्मद गोजायलले नेपालीहरू अहिलेसम्म सुरक्षित नै रहेको बताए । तर बेरुतको दहियेह आसपासमा समेत इजरायलले आक्रमण बढाउन थालेपछि त्यस क्षेत्रमा रहेका नेपाली त्रसित बनेका छन् । बेरुतमा कार्यरत सप्तरीका दिलीप मण्डल, सञ्जय शाह र रामलाल यादवले पनि पछिल्लो समय त्रास बढेको बताए । हामी तीन नेपाली स्याम्पु बनाउने उद्योगमा कार्यरत छौं । तीनै जनाको राहदानीको म्याद सकिएको छ । यहाँको परिचयपत्र पनि नवीकरण भएको छैन, मण्डलले भने, हामी बसेको ठाउँभन्दा अलि टाढाटाढा विस्फोट भइरहेको छ । कम्पनीले आत्तिनुपर्दैन भनेपछि बसिरहेका छौं । तर त्रास बढेको छ । युद्ध लम्बिँदै जाने देखिएकाले घर फर्कन चाहनेहरूका लागि नेपाल सरकारले प्रबन्ध मिलाउनुपर्ने माग नेपालीले गर्न थालेका छन् । कोको नेपाल जाने भनेर साथीभाइबीच सल्लाह भइरहेको छ । मेरो सम्पर्क रहेका तीन महिला स्वदेश जान तयार देखिएका छन्, जुनकिरीले भनिन्, लेबनानको परिस्थिति बिग्रिएकाले सबैजनाको सूची तयार गर्न आवश्यक भइसकेको छ । पाल्पाकी यमिसरा थापामगरले पहिले जस्तो सुरक्षा अवस्था नदेखिएकाले स्वदेश फिर्नु नै उचित लागेको बताइन् । तर सरकारले उद्धार गर्छ कि गर्दैन ? उनको जिज्ञासा छ । इजरायलले लेबनानमा हवाई र स्थल आक्रमण तीव्र पार्दै लगेपछि त्यहाँ रहेका नेपालीको सुरक्षा र उद्धारका लागि सार्वजनिक चासो पनि व्यक्त हुन थालेको छ । परराष्ट्रमन्त्री आरजु राणा देउवाले आइतबार इजरायल र लेबनान हेर्ने राजदूतसँग नेपालीको पछिल्लो परिस्थितिबारे जानकारी लिएकी थिइन् । उनले पछिल्लो समयमा विशेषगरी लेबनानमा रहेका नेपालीसँग सम्पर्कमा रहेर आवश्यक सहयोग गर्न राजदूतलाई निर्देशन पनि दिएकी छन् । कुनै पनि प्रकारले त्यहाँ रहेका सबै नेपालीको सम्पर्कमा पुग्ने प्रयास गर्नू, तत्कालै स्वदेश फर्कन कोहीले सहयोग चाहनुहुन्छ भने समन्वय गर्नू र त्यहाँबाट नेपाली नागरिकको उद्धार गरेर स्वदेश ल्याउनुपर्ने अवस्था आउन सक्छ भने पनि आवश्यक गृहकार्य गर्नू, परराष्ट्रमन्त्री राणाको निर्देशन छ । लेबनान मामिला हेर्ने इजिप्टका लागि नेपाली राजदूत सुशील लम्सालले उद्धारका लागि कसैबाट अनुरोध नभएको बताए । लेबनानमा विकसित घटनाक्रमलाई नजिकबाट नियालिरहेका छौं, उनले कान्तिपुरसँग फोनमा भने, उद्धारकै लागि भनेर कोही पनि सम्पर्कमा आउनुभएको छैन । सम्पर्कमा आए उडानको व्यवस्था गर्न कठिन छैन र तीनचार जनाका लागि त व्यावसायिक उडानमा नै सिट उपलब्ध छ ।"
३२ वर्षको वकालत र ९ वर्षको न्यायसम्पादनपछि प्रधानन्यायाधीश,"३२ वर्षको वकालती र ९ वर्षको न्यायसम्पादनको अनुभव भएका उनले न्यायपालिकालाई अब कसरी हाँक्लान् ? वर्षौंसम्म कुर्दा पनि पालो नपाइने मुद्दा व्यवस्थापनको चुनौतीलाई के गरी सम्बोधन गर्लान् ? दिनभरिको धपेडीमा रहेका र न्यायसम्पादनको सर्वोच्च पद मिलेकाले पुलकित भएका राउतले आफ्नै कार्यकक्षमा कान्तिपुरको जिज्ञासामा निकै चनाखो भएर जवाफ दिए । प्रधानन्यायाधीश राउतले अदालतको जनआस्था बढाउनेदेखि छिटो मुद्दा छिन्ने र न्यायमा पहुँच बढाउनेसम्मका दर्जन योजना सुनाए । अनि एकछिन मौन बसे । र, कफी सुरुप्प पार्दै कुराकानी टुंग्याए, मलाई कसैले किन्न सक्दैन र म बिक्ने मान्छे पनि होइन । न्यायालयलाई सुधार्न यति भए पुग्छ ।संयोग, न्यायपालिका सुधारका लागि गठन भएका दुई ठूला अध्ययन समितिमा राउत प्रत्यक्ष रूपले जोडिएका छन् । तत्कालीन प्रधानन्यायाधीश दिलीपकुमार पौडेलका पालामा मुद्दा जित्न घूस मागिएको सीडी काण्ड सार्वजनिक भएपछि न्यायालयको विकृतिविसंगति सार्वजनिक चासोको विषय बन्यो । त्यसबेला राउत सर्वोच्च अदालत बार एसोसिएसनका अध्यक्ष थिए । उनकै पहलमा २०६४ मा सर्वोच्च बारले विकृतिविसंगतिविरुद्ध अध्ययन गर्न कार्यदल बनाउने निर्णय गर्यो । त्यसका अध्यक्ष तोकिए वरिष्ठ अधिवक्ता श्रीहरि अर्याल र सदस्यहरू भए कानुनविद् भरतराज उप्रेती, प्रकाश वस्ती र कमलनारायण दास । अर्यालबाहेकका तिनै सदस्य पछि सर्वोच्चका न्यायाधीश पनि भए । आठ महिना लगाएर अनेक मानिससँग कुरा र धेरै कोणबाट अध्ययन गरेपछि करिब ३ सय पृष्ठको प्रतिवेदन तयार भएको सम्झना वस्तीसँग अहिले पनि छ । बिचौलिया भन्ने शब्द त्यही प्रतिवेदन लेखनमा क्वाइन भएको थियो, वस्ती भन्छन्, हामीले अध्ययन गर्दा अदालतमा २९ थरी बिचौलिया सक्रिय भएको पाएका थियौं । ती बिचौलिया पूर्वन्यायाधीशदेखि न्यायाधीशका भान्से, अदालतका कर्मचारी, वकिल, पत्रकार, ड्राइभर र न्यायाधीशका परिवारजनसम्म भएको पुष्टि भएको थियो । सर्वोच्च बारका अध्यक्षका हैसियतले राउत स्वयंले प्रतिवेदन तत्कालीन प्रधानन्यायाधीश केदार गिरीलाई हस्तान्तरण गरेका थिए तर त्यो औपचारिक रूपले सार्वजनिक गरिएन र लागू पनि भएन । धेरैपछि २०७८ मा सर्वोच्चकै न्यायाधीश हरिकृष्ण कार्कीको संयोजकत्वमा अध्ययन समिति गठन भयो, जसमा एक सदस्य स्वयं राउत थिए । आफूखुसी पेसी तोकेर मन लागेको तरिकाले मुद्दा छिन्ने र छिनाउने प्रवृत्तिले तत्कालिन प्रधानन्यायाधीस चोलेन्द्र शमशेर जबराको पालामा हद नाघेको थियो । श्रीमतीको हत्यामा जन्मकैदको सजाय पाएका रञ्जन कोइरालालाई छाडेपछि झन् चर्को आलोचना भयो । त्यही पृष्ठभूमिमा अध्ययन समिति गठन भएको हो, राउतले सुनाए, हामीले २०७८ साउन १४ मा चोलेन्द्र श्रीमान्लाई प्रतिवेदन बुझायौं, दुई दिनपछि गोला प्रक्रियाबाट पेसी तोकिन सुरु भयो, जुन अहिले पनि जारी छ । उनले त्यस बेला ज्यादै भाँडिएको अदालतको अवस्था अहिले लयमा आएको बताए । न्यायालयको विकृतिविसंगति सुधारसम्बन्धी दुई अध्ययनमा प्रत्यक्ष परोक्षरुपमा संलग्न राउतले अब त्यसलाई कार्यान्वयन गर्ने अवसर पाएका छन् । गत साउन १ देखि लागू भएको न्यायपालिका सुधारको पाँचौं पञ्चवर्षीय रणनीति मस्यौदा गर्ने समितिको अध्यक्ष पनि राउत नै हुन् । न्यायालयमा रहेका दुई वर्ष पुराना सबै मुद्दाको किनारा पाँच वर्षभित्र लगाइसक्ने रणनीतिको उद्देश्य छ । पुराना प्रतिवेदन र पञ्चवर्षीय रणनीति कार्यान्वयनमै प्रधानन्यायाधीश राउतको सफलता भर पर्नेछ । उनी भने आफूसँग योग्य न्यायाधीशहरूको चुस्त समूह रहेकाले न्यायिक सुधारका काम अघि बढाउन सहज रहेको बताउँछन् । न्यायपालिकाको कमजोरी के हो भन्ने मलाई थाहा छ, उनले भने, त्यसमा सुधारका लागि मेरा १८ महिना पूराका पूरा उपयोगमा आउनेछन् ।मुद्दा छिटो किनारा लगाउनेदेखि जनआस्था वृद्धि गर्नेसम्मका काममा नेतृत्वको निष्ठा र न्यायिक शुद्धताले ठूलो अर्थ राख्छ भन्ने प्रधानन्यायाधीश राउतलाई लाग्छ । वकालत गर्दा र न्यायाधीश हुँदाका दुवै अवस्थामा विवादमा नआएका उनी न्यायालयको नेतृत्वबाट पनि निर्विवाद भएर बिदा हुन सके भने उनको अर्को सफलता हुनेछ । बार र बेन्चको बढ्दो दूरीका कारण न्यायाधीश नियुक्तिमा हुँदै गएको जटिलतालाई जति छिटो चिर्न सक्छन्, उति छिटो उनका लागि बाटो सहज हुँदै जाने देखिन्छ । शीतल निवासमा प्रकाशमानले सर्वोच्च अदालतको सर्वोच्च पद ग्रहण गरिरहेका बेला उनका ८६ वर्षीय बुबा बलबहादुरको अनुहारमा प्रसन्नता र सन्तुष्टिको गहिरो चमक थियो । उनी २०१८ चैत १८ मा बलबहादुर र जग्गेश्वरीको माइलो छोराका रूपमा उदयपुरको कटारीमा जन्मिएका हुन् । कटारीदेखि अलि टाढा उदयपुरकै पहाडी इलाका साङ्लेमा राउत परिवारको पुर्ख्यौली घर थियो र घरदेखि डेढ घण्टा पर देविनाथ प्रावि । प्रकाशमानको प्रारम्भिक पढाइ त्यही स्कुलमा भयो । चौथो कक्षादेखि उनलाई बलबहादुरले कटारीको त्रिवेणी माविमा पढाए । त्यहींबाट उनले प्रवेशिका परीक्षा उत्तीर्ण गरे । बुबा भारत गइरहने हुनाले त्यहाँका वकिल, डाक्टर र इन्जिनियरहरूको जीवनबाट प्रभावित हुनुभएको थियो, प्रधानन्यायाधीश राउत सम्झन्छन्, उहाँ हामी तीन छोरालाई पनि त्यही बनाउन चाहनुहुन्थ्यो ।बलबहादुरको इच्छा थियो, जेठो छोरो ज्ञानेन्द्रमान सिंह डाक्टर बनून् । त्यसैले उनलाई त्रिचन्द्रमा विज्ञान पढ्न पठाइयो । माइलो प्रकाशलाई वकिल बनाउन नेपाल ल क्याम्पसमा भर्ना गरियो । कान्छालाई इन्जिनियर बनाउन त्यहीअनुसार चाँजो मिलाउनेवाला थिए । तर जेठाले पढाइ छाडेर राजनीति गरे, कान्छो व्यापारमा लागेर केही पछि अमेरिका पुगे । माइलो प्रकाशले बुबाले देखेको सपनाअनुसार कानुनमा स्नातक गरेलगत्तै बहस गर्न थालिहाले । पञ्चायतविरुद्ध दलहरूले गरेको आन्दोलनलाई सम्बोधन गर्न राजाले २०३६ सालमा गराएको जनमत संग्रहको चुनाव भएकै वर्ष प्रकाशले प्रमाणपत्र तह पास गरे तर स्नातक सुरु गर्न एक वर्ष ढिलो हुन पुग्यो । उनले वकालतको प्रमाणपत्र २०४० असोज २५ मा पाए । उनको प्रमाणपत्र नम्बर हो १११६ । प्रमाणपत्र पाएको भोलिपल्टै उनी एक जना क्लाइन्ट का तर्फबाट रिट लिएर सर्वोच्च अदालत पुगे । त्यस दिनदेखि जारी उनको वकालती जीवन सर्वोच्चमा न्यायाधीशका लागि सिफारिस हुने केही समयअघि अर्थात् २०७२ फागुन १७ सम्म जारी रह्यो । वकालतका यी ३२ वर्षमा उनले देवानी, फौजदारी र संवैधानिक गरी सबै प्रकृतिका हजारौं मुद्दा लडे । तर कुनै मुद्दामा पनि उनी विवादमा आएनन् । उनलाई वकालती कला सिकाउने व्यक्ति दमननाथ ढुंगाना हुन्, जो त्यतिखेरै चल्तीका वकिल बनिसकेका थिए । कानुनविद्हरूमा अहिले पनि श्रद्धाले नाम लिइने गणेशराज शर्मादेखि मोतीकाजी स्थापितसम्मका व्यक्तिहरूसँग राउतको बाक्लो संगत हुन्थ्यो । उहाँहरूकै संगतले मलाई स्वतन्त्रता, निष्ठा र आदर्श जीवनका आधारभूत गुण हुन् भन्ने बोध गरायो, त्यसका आधारमा मैले वकालतलाई अघि बढाएँ, राउत भन्छन्, अहिले पनि मेरो जीवनको मूलमन्त्र नै यही हो ।"
"इजरायलको पक्षमा, समाज युद्धको विरोधमा","(काठमाडौं) प्यालेस्टिनी लडाकू समूह हमासले उत्तरी इजरायलमा आक्रमण गरेको एक वर्ष पुगेको छ । इजरायलले एक वर्षदेखि गाजा र पछिल्लो समय लेबनानका निहत्था सर्वसाधारणमाथि युद्ध उन्माद जारी राखे पनि अमेरिकालगायतका पश्चिमा देशको नेतृत्व भने मौन छ । पश्चिम एसियाको निकट साझेदार इजरायललाई अमेरिकाले लामो समयदेखि सैन्यलगायतका विभिन्न सहयोग गर्दै आएको छ । २०२३ अक्टोबर ७ मा हमासले इजरायलमाथि इतिहासकै भीषण आक्रमण गरेको थियो । इजरायली भूमिमा हजारौं क्षेप्यास्त्र प्रहार गरेलगत्तै हमास लडाकुहरू जमिन तथा समुद्री मार्गबाट इजरायल प्रवेश गरेका थिए । अधिकांश लडाकु गाजा र इजरायललाई छुट्याउने सुरक्षा अवरोधहरू तोड्दै उत्तरी इजरायल पुगेका थिए । हमासको आक्रमणमा इजरायलतर्फ कम्तीमा १२ सयले ज्यान गुमाएका थिए । त्यसका साथै, हमासले २ सय ५१ जनालाई बन्धन बनाएर लगेको थियो । तीमध्ये अझै ९७ जना हमासको नियन्त्रणमै छन् । तीमध्येका एक नेपाली विपिन जोशीको अवस्था अझै पनि अज्ञात छ । त्यसको प्रतिक्रियामा इजरायलले गाजा क्षेत्रमा सुरु गरेको हवाई आक्रमण अझैसम्म जारी छ । एक वर्ष लामो युद्धका क्रममा गाजामा मात्रै कम्तीमा ४२ हजार ५ सय ११ जनाको ज्यान गइसकेको छ, त्यसमध्ये १६ हजार ५ सय बालबालिका छन् । इजरायली आक्रमणमा ९६ हजार ७ सय ९४ जना घाइते भएका अलजजिराले जनाएको छ । प्यालेस्टिनी अधिकारीहरूका अनुसार १० हजारभन्दा बढी सम्पर्कविहीन छन् । गाजामा हमासद्वारा सञ्चालित स्वास्थ्य मन्त्रालयका अनुसार कम्तीमा २३ लाख प्यालेस्टिनी युद्धका कारण विस्थापित भएका छन् । संयुक्त राष्ट्रसंघले भने विस्थापितको संख्या १९ लाख रहेको जनाएको छ । गाजा क्षेत्रका कम्तीमा ५० प्रतिशत घर, ८० प्रतिशत व्यापारिक भवन, ८५ प्रतिशत विद्यालय, ६५ प्रतिशत सडक सञ्जाल र १७ देखि ३६ वटा अस्पताल ध्वस्त भएका मन्त्रालयले जनाएको छ । यो तथ्यांक हेर्दा एक वर्षको अवधिमा गाजामा हरेक घण्टा ६ बालबालिकसहित १५ जनाले ज्यान गुमाएको देखिएको छ । इजरायली सुरक्षा बल (आईडीएफ) को तथ्यांकअनुसार गाजामा औसतमा प्रत्येक घण्टा प्रहार हुने २४ वटा बमका कारण १२ भवन ध्वस्त भएका छन । अक्टोबर ४ सम्मको तथ्यांकअनुसार कम्तीमा १ सय २८ जना पत्रकार मारिएका कमिटी टु प्रोटेक्ट जर्नालिस्ट (सीपीजे) ले जनाएको छ । तीमध्ये १ सय २३ जना प्यालेस्टिनी, ३ जना लेबनानी र २ जना इजरायली छन् । मारिएकामध्ये ५ पत्रकारलाई आईडीएफले प्रत्यक्ष निसाना बनाएको सीपीजेले जनाएको छ । ३५ पत्रकार घाइते भएका छन् भने २ पत्रकार सम्पर्कविहीन छन् । ६९ पत्रकार पक्राउ परेका छन् भने कैयौंका परिवारका सदस्यको हत्या तथा धम्की दिइएको सीपीजीले जनाएको छ । गाजामा युद्ध सुरु भएदेखि पत्रकारहरूले समाचार संकलनका लागि आफ्नो ज्यान नै दिँदै आएका छन् । सुरक्षा, उपकरण, अन्तर्राष्ट्रिय उपस्थिति, सञ्चार वा खाना र पानीबिना नै उनीहरू अझै पनि संसारलाई सत्य बताउने महत्त्वपूर्ण कार्यमा लागिरहेका छन्, सीपीजेका कार्यक्रम निर्देशक कार्लोस मार्टिनेज डे ला सेर्नाले न्युयोर्कमा भने, जब कुनै पत्रकार मारिन्छ, घाइते हुन्छ, गिरफ्तार हुन्छ वा निर्वासनमा जान बाध्य हुन्छ, हामीले सत्यका विभिन्न अंश गुमाउँछौं । इजरायलतर्फ ८ हजार ७ सय ३० जना घाइते भएका जनाइएको छ । अतिक्रमित वेस्ट ब्यांकमा ७ सय २३ जनाको ज्यान गएको र कम्तीमा ८ हजार घाइते भएका जनाइएको छ । वेस्ट ब्यांकमा २७ लाख ५० हजार प्यालेस्टिनी र ६ लाख ७० हजार इजरायलीको बसोबास छ । आईडीएफले जानाजानी पत्रकारहरूलाई लक्षित नगरेको बताउँदै आएको छ । तर उसले युद्ध सुरु भएको केही समयपछि पत्रकारको सुरक्षाको ग्यारेन्टी गर्न नसक्ने बताएको थियो । सीपीजेले लामो समयदेखि आईएडीद्वारा मारिएका पत्रकारहरूको मामिलामा दण्डहीनताको अन्त्यको माग गर्दै आएको छ । संयुक्त राष्ट्रसंघका विज्ञहरूले पनि पत्रकारहरूको हत्याबारे चिन्ता व्यक्त गरेका छन् । गत जुलाई १९ मा अन्तर्राष्ट्रिय न्यायालय (आईसीजे) ले वेस्ट ब्यांक र पूर्वी जेरुसेलममा इजरायलको कब्जाले अन्तर्राष्ट्रिय कानुनको उल्लंघन गरेको र प्यालेस्टिनी क्षेत्रहरूमा यसको उपस्थिति जतिसक्दो चाँडो अन्त्य गरिनुपर्ने बताएको थियो । हेग महासन्धिको धारा ४२ मा कुनै पनि क्षेत्र शत्रु सेनाको नियन्त्रणमा रहेको अवस्थालाई कब्जा गरिएको मानिने उल्लेख छ । त्यस्तो अतिक्रमण स्थायी हुने र त्यसको सार्वभौमसत्ता कब्जा गर्ने शक्तिमा हस्तान्तरण नहुने उल्लेख छ । त्यस्तै, गाजामा गरेको कारबाही र नाकाबन्दीका कारण इजरायलले अन्तर्राष्ट्रिय न्यायालयमा नरसंहारको मुद्दाको पनि सामना गरिरहेको छ । इजरायलले गाजापट्टीमा १६ वर्षदेखि नाकाबन्दी लगाउँदै आइरहेको छ । भूमध्यसागरको तटमा इजरायल र इजिप्टको बीचमा अवस्थित गाजापट्टीमा करिब २३ लाख मानिसले बसोबास गर्छन् । २००७ यता इजरायलले गाजाको हवाई क्षेत्र र क्षेत्रीय पानीमाथि कडा नियन्त्रण कायम गरेको छ । गाजाभित्र र बाहिर सामान तथा मानिसहरूको आवतजावतमा प्रतिबन्ध लगाएको छ । हमासले गत वर्ष दक्षिणी इजरायलमा आक्रमण गरेयता इजरायली प्रधानमन्त्री बेन्जामिन नेतान्याहुले गाजालाई उजाड टापु मा परिणत गर्ने धम्की दिँदै त्यहाँका बासिन्दाहरूलाई तत्काल अन्यत्र जान चेतावनी दिएका छन् । आक्रमणका क्रममा आईडीएफले कतिपय युद्धसम्बन्धी नियमहरूको पनि उल्लंघन गरेको देखिन्छ । उसले नियोजित रूपमा नै विद्यालय, अस्पताल, आश्रयस्थललगायतमा हवाई आक्रमण गर्ने गरेको छ । त्यसलाई उसले हमास वा हेजबुल्लाहका कमान्डरहरू लुकेर बसेको स्थानमा सटीक आक्रमण गरेको बताउने गरेको छ । एक वर्ष लामो इजरायली आक्रमणमा कम्तीमा ८ सय ८५ जना मारिएका विश्व स्वास्थ्य संगठन (डब्लूएचओ) ले जनाएको छ । यद्यपि प्यालेस्टिनी स्वास्थ्य मन्त्रालयले आक्रमणमा कम्तीमा १ हजार १ सय ५१ स्वास्थ्यकर्मी मारिएको जनाएको छ । मारिनेमध्ये १ सय ६५ जना चिकित्सक र २ सय ६० नर्स छन् । तीमध्ये केही चिकित्सकलाई आईडीएफले हिरासतमा चरम यातना दिएर हत्या गरेको छ । कमाल अड्वान अस्पतालका चिकित्सक लायड रान्टिसीको गत नोभेम्बरमा आईडीएफको नियन्त्रणमा हत्या भएको खुलेको थियो । आईडीएफले उनलाई गत नोभेम्बरमा नियन्त्रणमा लिएको थियो । त्यस्तै, अर्का चिकित्सक तथा प्राध्यापक अड्नान अलबर्स पनि गत अप्रिलमा इजरायली हिरासतमा मारिएका थिए । आईडीएफको निरन्तरको आक्रमणका कारण गाजाको स्वास्थ्य प्रणालीले आपूर्ति, औषधि, इन्धन र स्वास्थ्यकर्मीकर्मचारी अभावलगायतका समस्या झेलिरहेको डब्लूएचओले जनाएको छ । प्यालेस्टाइन क्षेत्रमा डब्लूएचओको स्वास्थ्य आपत्कालीन टोली प्रमुख अयादिल सपरबेकोभका अनुसार हाल गाजाका आधा अस्पतालहरू मात्र आंशिक रूपमा सञ्चालनमा छन् । सपरबेकोभका अनुसार ४३ प्रतिशत प्राथमिक स्वास्थ्य सेवा केन्द्रले मात्र सेवा प्रवाह गर्न सकेका छन् । सञ्चालनमा रहेका अस्पतालहरूमा करिब १५ सय शय्यामा रहेका उनले बताए । उनका अनुसार २४ हजारभन्दा बढी मानिस गम्भीर घाइते छन् । त्यस्तै, इजरायली आक्रमणमा २ सय २० जना संयुक्त राष्ट्रसंघीय सहायता संस्थाका कर्मचारीले पनि ज्यान गुमाइसकेका छन् । एक वर्षदेखि गाजामा हमासविरुद्ध युद्धमा रहेको इजरायलको आक्रमण पछिल्लो समय लेबनानमा पनि फैलिएको छ । पछिल्ला दिनमा इजरायलले गाजासँगै लेबनानमा पनि भीषण आक्रमण गरिरहेको छ । जसका कारण पश्चिम एसियामा पूर्ण रूपको युद्ध चर्कने त्रास बढ्दो छ । हेजबुल्लाहका सैन्य संरचना ध्वस्त पार्न भन्दै गत मंगलबार आईडीएफ स्थलमार्गबाट लेबनान प्रवेश गरेको थियो । त्यसलगत्तै इरानले इजरायलमा एक सय ८० वटा क्षेप्यास्त्र प्रहार गरेको थियो । सिया मुस्लिम समूह हेजबुल्लाह इरानको आर्थिक तथा सैन्य सहायतामा सञ्चालित राजनीतिक तथा सशस्त्र समूह हो । करिब एक साता लामो युद्धका क्रममा हेजबुल्लाहका २१ कमान्डरसहित कम्तीमा २ सय ५० लडाकु मारिएको इजरायल टाइम्सले दाबी गरेको छ । तीमध्ये ५ जना ब्रिगेड तहका कमान्डर रहेका जनाइएको छ । हेजबुल्लाहको आक्रमणमा एक क्याप्टेनसहित ९ जनाको ज्यान गएको आईडीएफले जनाएको छ । आईडीएफले हेजबुल्लाहको क्षेप्यास्त्र तथा रकेट विभागमा निकै ठूलो क्षति पुर्याएको दाबी गरेको छ । लेबनानी अधिकारीहरूका अनुसार दुई सातायताका आक्रमणमा करिब दुई हजार सर्वसाधारणको ज्यान गइसकेको छ । कम्तीमा ३७ गाउँ र सहरमा गरिएको आक्रमणका कारण झन्डै १२ लाख विस्थापित भइसकेका छन् । यसअघि आईडीएफले दक्षिणी लेबनानको दहियामा गरेको आक्रमणमा १९९२ देखि हेजबुल्लाहको नेतृत्व गरिरहेका हसन नसरल्लाह मारिएका थिए । उनले हेजबुल्लाहको राजनीतिक र सैन्य शक्ति स्थापित गर्न नेतृत्व गरेका थिए । नसरल्लाह मारिएको भोलिपल्ट हेजबुल्लाहको दक्षिणी मोर्चाका कमान्डर नबिल क्वाउक र कमान्डर अलि कराकी पनि मारिएका थिए । त्यसअघि हेजबुल्लाहले सञ्चारका लागि प्रयोग गर्ने पेजरहरू तथा वाकीटकीहरू लेबनानका विभिन्न स्थानमा विस्फोट भएका थिए । ती विस्फोटमा ३७ जनाको ज्यान गएको थियो भने ३ हजार ५ सय घाइते भएका थिए । इजरायली गुप्तचर निकाय मोसाद र आईडीएफले गराएको बताइएको विस्फोटमा ज्यान गुमाउनेमध्ये अधिकांश सर्वसाधारण थिए । युद्ध सुरु भएको एक वर्ष पुगेसँगै विश्वभरका प्रमुख सहरहरूमा गाजा र पश्चिम एसियामा जारी रक्तपात अन्त्यका लागि प्रदर्शनहरू भएका छन् । अमेरिकाको न्युयोर्क, क्यानडाको ओटावा, बेलायतको लन्डन, स्कटल्यान्डको एडिनबर्ग, फ्रान्सको पेरिस, जर्मनीको बर्लिन, इटालीको रोम, दक्षिण अफ्रिकाको केप टाउन, इन्डोनेसियाको जकार्ता, मोरक्कोको रबात, फिलिपिन्सको मनिला, पाकिस्तानको लाहोर, भारतको कश्मीरलगायतका सहरमा दसौं हजारले प्यालेस्टाइनको पक्षमा प्रदर्शनहरू गरेका छन् । अमेरिकाका विभिन्न सहरमा प्रदर्शनकारीहरूले इजरायलमाथि अमेरिकी प्रशानसको समर्थनविरुद्ध आन्दोलन गरिरहेका छन् । वासिङ्टन र न्युयोर्कमा भएका प्रदर्शनका सहभागीले इजरायललाई दिँदै आएको सैन्य सहयोग रोक्न आग्रह गरेका थिए । न्युयोर्कको टाइम्स स्क्वायरमा प्रदर्शनकारीले गाजा, लेबनान फेरि उठ्नेछन्, अमेरिकी जनता तिम्रो साथमा छन् भन्दै नाराबाजी गरेका थिए । सर्वसाधारणको चर्को विरोध र प्रदर्शनबीच पनि अमेरिकी प्रशासन भने मौन छ । यसअघि गत मेमा अमेरिकाभरका प्रमुख विश्वविद्यालयमा प्यालेस्टाइनको समर्थनमा प्रदर्शनहरू भएका थिए । आन्दोलित विद्यार्थीले गाजामा स्थायी युद्धविराम हुनुपर्ने, इजरायललाई अमेरिकाले गरिरहेको सैन्य सहयोग रोक्नुपर्ने, हतियार विक्रेता र युद्धबाट नाफा कमाउने कम्पनीबाट विश्वविद्यालयले वित्तीय सहयोग लिन रोक्नुपर्ने माग राखेका थिए । इजरायलले गाजामा आक्रमण सुरु गरेदेखि अमेरिकी विश्वविद्यालयका विद्यार्थीले युद्धविरोधी प्रदर्शनहरू सुरु गरेका थिए । तर इजरायलको ज्यादती बढ्दै गएपछि ४५ राज्य र वासिङ्टनका एक सय ३० भन्दा बढी विश्वविद्यालयमा विद्यार्थीहरूले अस्थायी शिविर नै खडा गरेर प्रदर्शन गरेका थिए । त्यस्तै, लन्डन र एडिनबर्गमा शनिबार हजारौं प्यालेस्टाइन समर्थकहरूले प्यालेस्टाइन र लेबनान दुवैको झन्डा फहराउँदै र्याली निकालेका छन् । सहभागीले युद्ध गठबन्धन रोक, मध्यपूर्व (पश्चिम एसिया) मा युद्धविराम गर, र इजरायललाई हतियार आपूर्ति बन्द गर लगायतका नारा लगाएका थिए । स्कटल्यान्डका फस्ट मिनिस्टर जोन स्विनीले गाजामा तत्काल युद्धविराम गर्न र इजरायलमा बेलायती हतियार निर्यात बन्द गर्न आह्वान गरेका छन् । बेलायती प्रधानमन्त्री केअर स्टार्मरले फेब्रुअरीमा स्कटिस श्रम सम्मेलनमा बोल्दै इजरायलगाजा द्वन्द्वमा स्थायी युद्धविराम हुनुपर्ने बताएका थिए । तर उनी पछिल्लो समय भने यस विषयमा केही मौन देखिएका छन् । यसै साताको सुरुमा इरानले इजरायलमाथि बलिस्टिक क्षेप्यास्त्र प्रहार गरेपछि भने बेलायती रक्षामन्त्री जोन हेलीले बेलायती सेनाले इजरायललाई समर्थन गर्ने बताएका थिए । युद्ध थप चर्कंने अवस्था उत्पन्न भएसँगै बेलायती प्रधानमन्त्री स्टार्मरले बेलायती नागरिकहरूलाई लेबनान छाड्न आग्रह गरेका थिए । इजरायलको हवाई आक्रमणमा गत सेप्टेम्बर २७ मा हेजबुल्लाह नेता हसन नसरल्लाहको मारिएका थिए । त्यसपछि इजरायलले हेबजुल्लाहविरुद्ध लेबनानमा स्थल आक्रमण सुरु गरेपछि इरानले इजरायली भूमिमा १ सय ८० वटा बलिस्टिक क्षेत्रप्यास्त्र प्रहार गरेको थियो । ती घटनापछि इजरायल, गाजा र लेबनानमा सीमित युद्ध पश्चिम एसियाभर फैलने त्रास बढेको थियो । इजरायलले आफ्ना नागरिकलाई सुरक्षित राख्नका लागि हेजबुल्लाह र हमासजस्ता समूहलाई पूर्ण रूपमा समाप्त गर्नुपर्ने बताउँदै आएको छ । तर पछिल्लो समय यमनी सशस्त्र समूह हुथीले पनि इजरायलविरुद्ध आक्रमण गर्न तयार रहेको चेतावनी दिएको छ । संयुक्त राष्ट्रसंघले पटकपटक गाजा र लेबनानमा युद्धविराम गर्नुपर्ने माग गर्दै आएको छ । तर त्यसको प्रतिक्रियामा इजरायलले राष्ट्रसंघका महासचिव एन्टोनियो गुटेरेसलाई आफ्नो देश प्रवेशमा रोक लगाएको थियो । महासचिव गुटेरेस इजरायलविरोधी भएको र उनले आतंकवादी, बलात्कारी र हत्याराहरूलाई समर्थन गरेको बताउँदै इजरायली विदेशमन्त्री इजरायल काट्जले गुटेरेसलाई आफ्नो देशमा प्रतिबन्ध लगाएका थिए । १० दिनअघि अमेरिका, अस्ट्रेलिया, क्यानडा, युरोपेली संघ, फ्रान्स, जर्मनी, इटाली, जापान, साउदी अरब, संयुक्त अरब इमिरेट्स, बेलायत र कतारले संयुक्त विज्ञप्ति जारी गर्दै गाजामा २१ दिने युद्धविरामका लागि आग्रह गरेका थिए । तर त्यसको प्रतिक्रियामा इजरायली प्रधानमन्त्री नेतान्याहुले लेबनानमा पूर्ण शक्तिका साथ आक्रमण जारी राख्न सेनालाई निर्देशन दिएका थिए । अमेरिकी राष्ट्रपति जो बाइडेन र फ्रान्सका राष्ट्रपति इमानुएल म्याक्रोंले युद्धग्रस्त क्षेत्रका सर्वसाधारणलाई घर फर्काउन र सुरक्षा सुनिश्चितता प्रदान गर्न युद्धविराम गर्नुपर्ने बताए पनि नेतान्याहुले उनीहरूको आग्रह अस्वीकार गरिदिएका थिए । (एजेन्सीहरूको सहयोगमा)"
काभ्रेमा ड्रोनबाट राहत,"(काभ्रे) बाढीपहिरोले प्रभावित काभ्रेको पनौती नगरपालिका१२ स्थित कलाँतीमा ड्रोनबाट राहत सामग्री वितरण गरिएको छ । पहिरोले सडक अवरुद्ध हुँदा कलाँतीको मगर गाउँमा राहत पुर्याउन कठिनाइ भएको थियो । आइतबार प्रशासनसँगको समन्वयमा हामी नेपाल संस्थाले ड्रोनबाट राहत सामग्री पुर्याएको हो ।मगर गाउँ कलाँतीबाट ४५ किलोमिटरको उचाइमा छ । एक सातादेखि यहाँका स्थानीयले खाद्यान्न, खानेपानी, बिजुलीको समस्या भोग्दै आएका छन् । वडाभरि भने करिब ३ सय घरपरिवार बाढीपहिरोबाट प्रभावित भएका छन् । हामी नेपाल ले ३ दिनअघि मगर गाउँ पुगेर त्यहाँको स्थिति सर्वेक्षण गरेको र राहत संकलन गरेर ड्रोनमार्फत वितरण थालेको संस्थाका अध्यक्ष सुदन गुरुङले बताए ।आइतबार खाद्यान्न, सोलार, खानेपानी, बच्चाका सामग्रीहरूसहित एक पटकमा ३५ किलो राहत सामग्री पठाएका थियौं, उनले भने, यहाँबाट पठाएको सामग्री रिसिभ गर्ने टिम माथि मगर गाउँमा हुनुहुन्थ्यो, उहाँहरूले सामान लिएर प्रभावितलाई वितरण गर्नुभएको छ । ड्रोनबाट आइतबार ३० फ्लाइटमा करिब ६ सय किलो राहत सामग्री मगर गाउँका बाढीपहिरो प्रभावित करिब ८५ परिवारलाई वितरण गरिएको उनले जानकारी दिए । हाम्रो सर्वेक्षणमा मगर गाउँमा तत्काल राहतको आवश्यकता देख्यौं । तर, त्यहाँका स्थानीय राहत लिन पैदलै पनि आउन सक्ने स्थिति देखिएन । त्यसैले ड्रोन प्रयोग गर्ने निष्कर्षमा पुगेका हौं, उनले भने, ड्रोन चलाउन र राहत सामग्री वितरण गर्न जिल्ला विपद् व्यवस्थापन समिति, जिल्ला प्रशासन कार्यालय काभ्रेबाट अनुमति र स्वीकृति लियौं । सर्टिफाइड अपरेटरहरूमार्फत हामीले ड्रोनको परीक्षण गरेर राहत सामग्री वितरण सुरु गरेका हौं । गुरुङका अनुसार यो ड्रोन सामान ढुवानीका लागि बनाइएको हो । यसको मूल्य करिब १ करोड पर्छ, उनले भने, भौगोलिक रूपमा विकटता ठाउँमा सामान ओसारपसार गर्न बनाइएको हो । विशेष गरेर यस्तै विपद्को समयमा यो उपयोगी हुन्छ । संस्थाले प्रयोग गरेको उक्त ड्रोन चीनबाट आयात गरिएको हो । एयरलिफ्ट टेक्नोलोजी संस्थाको प्राविधिक सहयोगमा २ जना दक्ष अपरेटरले ड्रोनको सहायताले राहत वितरण गरेको गुरुङले बताए । उनका अनुसार करिब ३ मिनेटमा ड्रोनले सामान पुर्याएर फर्किसकेको थियो । एक पटकमा ३५ किलोसम्मको सामग्री पठाउन सकिने उनले बताए । हाल राहत वितरणमा प्रयोग गरिएको ड्रोनले करिब ४५ किलोमिटर टाढासम्म सामान बोकेर जान सक्छ । ब्याट्रीबाट सञ्चालित हुने यो ड्रोन सामान बोकेर गएकै बेलामा ब्याट्री सकिएमा आफैं सुरक्षित अवतरण गर्न सक्छ, गुरुङले भने । काभ्रेका अन्य क्षेत्रमा पनि ड्रोनबाट राहत वितरणका लागि सर्भे गरिरहेको उनले जानकारी दिए ।राहत वितरणमा ड्रोनको प्रयोगले धेरै सहज भएको जिल्ला विपद् समितिका संयोजक एवं प्रमुख जिल्ला अधिकारी उमेश ढकालले बताए । भौगोलिक विकटता भएको स्थानमा यस्ता ड्रोन प्रयोग गर्न सके समयमै प्रभावितले राहत पाउने उनको भनाइ छ । विपद्मा समयमै उद्धार तथा राहत वितरणका लागि ड्रोनको प्रयोग प्रभावकारी देखिएको पनौती नगरपालिकाका प्रमुख रामशरण भण्डारीले बताए । पनौतीमा गरिएको अभ्यास निकै नै सराहनीय छ । प्रविधिले उद्धार र राहत वितरणमा सहज बनाएको छ, उनले भने ।युवाको सक्रियतामा विपद् उद्धार तथा राहत वितरण गर्ने उद्देश्यका साथ हामी नेपाल २०७२ सालमा स्थापना गरिएको थियो । २०७२ सालको भूकम्पपछि नेपालमा भएका हरेक विपद्मा उद्धार तथा राहत वितरणमा सक्रिय रहेको अध्यक्ष गुरुङले बताए । उनका अनुसार, अहिले प्रविधिमा भएको विकासले राहत वितरणमा धेरै सहज भएको छ । २०७२ सालमा भएको भूकम्पमा धेरै मानवीय तथा भौतिक क्षति भयो, उनले भने, भौगोलिक विकटताका कारण प्रभावितलाई राहत वितरणमा निकै कठिन भएको थियो । गत साल जाजरकोटमा गएको भूकम्प प्रभावितलाई पनि राहत वितरणमा निकै समस्या भएको थियो । घण्टौं हिँडेर, खच्चड चढेर राहतका सामग्री बोकेर त्यहाँ पुगेका थियौं ।बाढीपहिरोले ठूलो मानवीय र भौतिक क्षति गरेपछि सरकारले काभ्रेका ८ पालिकालाई विपद् संकटग्रस्त क्षेत्र घोषणा गरेको छ । संकटग्रस्त क्षेत्रमा प्रभावितलाई राहत वितरण भइरहेको छ । तर, भौगोलिक विकटताका कारण केही स्थानमा राहत वितरणमा कठिनाइ देखिएको छ । बाढीपहिरोका कारण सडक, बिजुली, सञ्चार, खानेपानीलगायत सेवा अवरुद्ध भएको छ, जसका कारण पनि प्रभावितलाई समयमै राहत वितरण गर्न नसकिएको प्रशासनको भनाइ छ ।"
पश्चिमी क्षेत्रबाट बाहिरिन थाल्यो मनसुन,"काठमाडौं (कास) नेपालको पश्चिमी क्षेत्रबाट मनसुन बाहिरिन सुरु भएको छ । जल तथा मौसम विज्ञान विभागका अनुसार आइतबार सुदूरपश्चिम प्रदेशबाट मनसुन बाहिरिएको छ भने कर्णाली प्रदेशका धेरै तथा लुम्बिनी प्रदेशको पश्चिमी भूभागको थोरै स्थानहरूबाट मनसुन बाहिरिएको छ ।एक साताअघि मात्रै अकस्मात् भारी वर्षा हुँदा काठमाडौं उपत्यकासहित देशका पूर्वी भेगमा बाढीपहिरोले ठूलो क्षति पुर्याएकामा दसैं नजिकिँदासमेत पानी पर्न छाडेको छैन । तर, अब दसैंसँगै मनसुन पनि बाहिरिने सम्भावना रहेको मौसमविद्हरूले जनाएका छन् ।विभागका अनुसार मनसुनी वायु कमजोर हुँदै गइरहेको छ । अब केही दिनपछि नेपालको बाँकी भूभागबाट समेत मनसुन बाहिरिने सम्भावना रहेको छ । मौसम पूर्वानुमान महाशाखाले नियमित रूपमा मनसुन बहिर्गमन प्रक्रियालाई अनुगमन गरिरहेको छ र यससम्बन्धी थप जानकारी अद्यावधिक गर्दै जानेछ, विभागले भनेको छ । आइतबार पनि देशभरको मौसममा आंशिकदेखि साधारणतया बदली रह्यो । विभागका अनुसार कोशी, वाग्मती, गण्डकी र लुम्बिनी प्रदेशका थोरै स्थानहरूमा तथा बाँकी प्रदेशका एकदुई स्थानमा मेघ गर्जन र चट्याङसहित हल्कादेखि मध्यमसम्म वर्षा भएको छ ।मनसुन कायम रहेको क्षेत्रमा सोमबार र मंगलबार पनि मौसममा आंशिक बदली रहने विभागले जनाएको छ । यो वर्ष गत जुन १० मा मनसुन नेपाल भित्रिएको थियो । विज्ञहरूका अनुसार सरदर मितिभन्दा तीन दिन अगावै मनसुन नेपाल भित्रिएको थियो । नेपालमा औसतमा सरदर १ सय १२ दिन अर्थात् जुन १३ मा सुरु भएर अक्टोबर २ सम्म मनसुन रहने गरेको छ । तर, यो वर्ष केही ढिलो गरी मनसुन बाहिरिन थालेको हो । भारतीय उपमहाद्वीपमा हुने उच्च तापमानले बंगालको खाडीबाट मनसुनी हावा आउने गर्छ । हिन्द महासागरको पानी बाफ बनेर हावामा मिसिन्छ । बाफसहितको हावा भारत, नेपाल, श्रीलंका र बंगलादेशलगायतका देशतर्फ बहन्छ । तातो हावा चिसिएपछि पानी पार्छ । हिउँदयाममा फेरि हावाको दिशा परिवर्तन हुन्छ र मनसुन हिन्द महासागरतर्फ जान्छ ।मनसुन भन्नेबित्तिकै धेरैले भारी वर्षा सोच्ने गर्छन् । तर, यो हावाको दिशा परिवर्तन मात्रै भएकाले मनसुनले सुक्खासमेत गराउन सक्छ । नेपालको सन्दर्भमा बंगालको खाडीबाट आउने हुँदा जलवाष्पयुक्त हावा धेरै हुन्छ । त्यो हावा चिसिएपछि बदली र वर्षाको सम्भावना धेरै रहन्छ । यो वर्ष मनसुनमा काठमाडौं उपत्यकासहित देशका २५ स्थानमा नेपालमा वर्षा मापन सुरु भएयताकै सबैभन्दा बढी वर्षा मापन भएको छ ।"
न्याम्सअन्तर्गत शिक्षक दरबन्दी थप्ने निर्णय,काठमाडौं (कास) चिकित्सा विज्ञान राष्ट्रिय प्रतिष्ठान न्याम्सले प्रतिष्ठानअन्तर्गतका सरकारी मेडिकल तथा नर्सिङ कलेजमा पोस्ट ग्य्राजुएट चिकित्सक तथा नर्स अध्यापनका लागि आवश्यक शिक्षक दरबन्दी स्वीकृत गरेको छ ।प्रतिष्ठानका सहकुलपति स्वास्थ्य तथा जनसंख्यामन्त्री प्रदीप पौडेलको अध्यक्षतामा आइतबार बसेको ३१औं सिनेट बैठकले यस्तो निर्णय गरेको हो । मन्त्री पौडेलले गत साउन २७ गते सार्वजनिक गरेको योजना तथा प्राथमिकतामा दक्ष चिकित्सक अभाव कम गर्न सरकारी मेडिकल कलेजहरूमा पोस्ट ग्य्राजुएट विद्यार्थीको कोटा थप्न पहल गर्ने उल्लेख गरेका थिए ।बैठकमा मन्त्री पौडेलले देशमा दक्ष चिकित्सक अभाव कम गर्न यो निर्णय ऐतिहासिक हुने विश्वास व्यक्त गर्दै यसको प्रभावकारी कार्यान्वयनका लागि प्रतिष्ठानलाई निर्देशन दिए । यससँगै अब देशैभरका सरकारी चिकित्सा तथा नर्सिङ कलेजमा चार सयसम्म पोस्ट ग्य्राजुएट विद्यार्थीलाई थप अध्ययन गराउन सकिने प्रतिष्ठानका उपकुलपति प्राध्यापक डाक्टर भूपेन्द्रकुमार बस्नेतले जानकारी दिए ।हाल प्रतिष्ठानमार्फत शैक्षिक आबद्धता लिएका सरकारी मेडिकल तथा नर्सिङ कलेजहरूमा एक सय १२ जना विद्यार्थी वार्षिक रूपमा पोस्ट ग्य्राजुएट अध्ययन गरिरहेका छन् ।
दाउन्नेमा थप सास्ती,"(परासी)नवलपरासीको बर्दघाट नगरपालिका४ खुसार्नी खोलामा गत सोमबार पूर्वपश्चिम राजमार्ग भासियो । भासिएको सडकभन्दा माथि रहेका बिजुलीको हाइटेन्सन लाइनका पोल पनि ढले । दसैंको मुखमा राजमार्ग बन्द भएपछि रातारात मर्मत गरेर भोलिपल्ट बिहानैबाट एकतर्फी यातायात सञ्चालनमा ल्याइयो । तर, सवारी चापले दाउन्ने खण्डको दुम्कीबासदेखि बर्दघाटसम्मको करिब १५ किलोमिटर दूरी पार गर्न चार घण्टा लाग्यो । सडक विभाग र स्थानीय प्रशासनले असोज १५ मा राति १० बजेदेखि असोज १६ गते बिहान ५ बजेसम्म आवागमन नै बन्द गरेर सडक मर्मत गर्यो । त्यसपछि केही सहज भएको आवागमन फेरि उस्तै भएको छ । शुक्रबार साँझ सोही स्थानमा सडक भासिएपछि यातायात आवागमन प्रभावित बनेको छ । भासिएको सडकलाई पुरेर शुक्रबार मध्यरातिबाट हलुका सवारीसाधन सञ्चालनमा आए पनि ठूला र बढी भार भएका साधन सञ्चालन भएलगत्तै फेरि राजमार्ग भासिएपछि एकतर्फी बनेको थियो । आइतबार बिहानबाट मात्रै उक्त खण्डमा दुईतर्फी यातायात सञ्चालनमा आए पनि जोखिम कायमै छ । अकस्मात् सडक खुल्ने र बन्द हुने क्रमले यात्रु र चालकले सास्ती खेपिरहेका छन् । कति बेला ट्राफिक जाम भएर घण्टौं रोकिनुपर्ने हो यकिन छैन ।कावासोती१७ का कमलराज जैसी पूर्वी नवलपरासीको डन्डाबाट पश्चिम नवलपरासीको भुमहीका लागि शनिबार बिहान ११ बजे गाडी चढे । दाउन्नेमा ट्राफिक जाम भए पनि एकतर्फी सञ्चालनमा आएको थाहा पाएपछि हिँडेका जैसीलाई ६० किलोमिटर सडक पार गर्न ६ घण्टा लाग्यो । श्रीमती र छोराछोरीसहित यात्रामा निस्किएका उनले यो खण्डमा अहिलेसम्म यस्तो दुःख नपाएको सुनाए ।नारायणगढबुटवल सडक विस्तारका क्रममा खनिएको खाडल, धूलो र हिलोले गर्दा यसै पनि यो सडकखण्डको यात्रा कष्टकर छ । त्यसमाथि घण्टौंसम्म ट्राफिक जाममा पर्नुपर्ने समस्याले यात्रु आजित हुनुपरेको विनयीत्रिवेणी२ दाउन्नेकी अंशु भट्टराईले बताइन् । दाउन्नेबाट बर्दघाटसम्मको ७ किलोमिटर पार गर्न दुई घण्टा लागिरहेको छ, लामो दूरीका यात्रुलाई निकै दुःख छ, उनले भनिन्, दुईतर्फ पहाड र जंगल भएको स्थानमा जाममा परेका यात्रुले पानी, खाजासमेत पाउँदैनन् । पूर्वपश्चिम राजमार्गको दाउन्ने क्षेत्रको १५ किलोमिटर खण्डमा बेलाबेला सडक भासिने र पहिरो जाने भइरहेको छ । अरू बेला पनि यो खण्डमा एउटा सवारी बिग्रिँदा एकतर्फी यातायात सञ्चालन हुने अवस्था हुन्छ । पहिरो जाने, सामान्य वर्षाले पनि अचाक्ली हिलो हुने भएकाले सवारी चिप्लिने समस्या छ । राजमार्ग विस्तार सुरु भएयता यो समस्या बढ्दै गए पनि चाडबाड तथा बढी सवारीसाधनको चाप हुने बेलासमेत समस्या समाधानको प्रयास नभएको यात्रु र चालकहरूको गुनासो छ । बुटवलनारायणगढ सडकखण्ड विस्तार पश्चिम खण्डका प्रमुख शशांक मिश्र पानी परेपछि माटो कमलो हुनु र त्यहीमाथि पानी जमेर रसाउँदा पटकपटक सडक भासिएको बताउँछन् । दुईतीन दिनसम्म ठूलो वर्षा भयो, सडकको माथिल्लो भागमा पानी जमेको छ, उनले भने, भीरतर्फ सडक भासिएको हो । अहिले हामीले जमेको पानी हटाउने काम गरेका छौं । पश्चिम नवलपरासीकी प्रमुख जिल्ला अधिकारी स्किम श्रेष्ठले मुख्य राजमार्गमा यातायात सञ्चालनमा समस्या आउनेबित्तिकै सडक विभाग, सुरक्षा निकाय र सडक विस्तारको जिम्मा लिएको चाइना स्टेट कर्पोरेसनको सहयोगमा तत्काल मर्मत गरेको बताइन् । पूर्वपश्चिम राजमार्गअर्न्तगत बुटवलदेखि नारायणगढ सम्मको १ सय १३ किलोमिटर खण्डको काम सुस्त गतिमा छ । यो राजमार्गलाई बजार क्षेत्रमा ६ लेन र बस्ती नभएको क्षेत्रमा ४ लेन बनाउन लागिएको हो । १७ अर्ब रुपैयाँ लगातमा २०७५ चैत ८ मा काम सुरु भएर २०७९ साउन २२ भित्र निर्माण सम्पन्न हुनुपर्ने यो सडकको काम अहिलेसम्म ५३ प्रतिशत मात्रै भएको नारायणगढबुटलल सडक विस्तार आयोजना कार्यालयले जनाएको छ । विस्तारको जिम्मा लिएको चाइना स्टेट कर्पोरेसनले विभिन्न बहाना बनाउँदै काममा ढिलासुस्ती गर्दा खाल्डाखुल्डी, धूलो र हिलोले अन्य समयमा पनि सवारी सञ्चालनमा सास्ती हुँदै आएको छ ।"
"पाइलटको उमेरहद ६५ वर्ष, क्याबिन क्रुको ४५ मात्र किन ?","नेपाल वायुसेवा निगमका क्याबिन क्रु (विमान परिचारिका र परिचारक) ले गरेको हडताल स्थगित भएको छ र रोकिएका अन्तर्राष्ट्रिय उडान पनि आआफ्नो गन्तव्यमा उडेका छन् । सतहमा हेर्दा यो विषय समाधान भएजस्तो देखिएको छ तर हडतालले उठाएका मुद्दा भने निकै गम्भीर छन् जसका विषयमा राज्य र समाजले बहस गर्नुपर्नेछ । खासगरी क्याबिन क्रु का सदस्यको उमेरहद ४५ मात्र किन राखिएको हो ? प्राविधिक पक्षको जिम्मेवारी लिएर उडानको नेतृत्व गर्ने विमान चालकको उमेर ६५ वर्ष भए पनि हुने र परिचारिकापरिचारकको उमेर भने ४५ भन्दा माथि हुन नहुने नियम केका आधारमा बनाइएको हो ? मन्त्रीले अहिले गरेको प्रतिबद्धताअनुसार उमेर ५० पुर्याउनासाथ क्याबिन क्रु (खासगरी महिला) माथि भएको संस्थागत विभेदको अन्त्य हुने हो ? यी प्रश्नको जवाफ नखोजेसम्म निगम र यस्ता पेसागत क्षेत्रमा महिलाले व्यावसायिक जनशक्तिका रूपमा पाउने सम्मान कठिन भइरहनेछ । नेपालमा पाइलटले ५८ वर्षमा अवकाश पाउँछन् । तर, त्यसपछि पनि करारमा थप सात वर्ष काम गर्न सक्छन् । यसरी विमान उडाउने व्यक्ति ६५ वर्षसम्म फिट रहन सक्छ भने विमान परिचारिकापरिचारक ४५ वर्षमै कसरी अनफिट हुन्छन् ? नेपालको अन्य कुनै पनि सेवामा ४५ वर्षको हदम्याद छैन । ४५ वर्ष नै उमेर तोक्नु भनेको महिलालाई उनको ज्ञान र सीपका आधारमा होइन, उनको रूप र शरीरका आधारमा मात्र नियुक्त गरिएको हो भन्ने बुझिन्छ । राज्यबाटै सञ्चालित निगमले नै महिलालाई उनको शरीरका आधारमा व्यवहार गर्नु सर्वथा आलोचनायोग्य छ । पुरुष जसरी आफ्नो व्यावसायिक सीपका कारण जागिरमा योग्य मानिन्छन्, महिला पनि त्यही सम्मानका हकदार हुन् । अन्य कुनै कारणले अवकाशमा पठाउनुपर्ने अवस्था नआएसम्म उमेरका कारणले मात्र घर पठाउने प्रचलन अन्त्य हुनुपर्छ, मन्त्रीले भनेजस्तै क्याबिन क्रु को उमेर ५० वर्ष नै पुगे पनि त्यो विभेद नै हो । कतिपय देशमा यस्तो उमेरहद छ भन्ने दाबी गरिन्छ । तर, यस्तो प्रावधान बदलिँदो चेतना र हाम्रै संविधान तथा कानुनले निश्चित गरेको सम्मानको हकको पनि बर्खिलाप हो । निगमका कर्मचारीको सेवा, सर्त सम्बन्धमा विनियमावलीले नै क्याबिन क्रु माथि अन्याय गरेको छ । सहायक पाँचौं तहको यो पदमा भने करारमा मात्र भर्ती गर्ने नियम छ । स्थायी संरचना र उद्देश्यका साथमा सञ्चालित निगमले सारा कर्मचारीलाई स्थायी सेवामा भर्ना गर्छ भने क्याबिन क्रु लाई मात्र तीनदेखि पाँच वर्षको सेवाका लागि करारमा नियुक्त गर्नु आफैंमा गम्भीर विभेद हो । हरेक तीन वा पाँच वर्षपछि नयाँ करार हुन्छ कि हुँदैन भन्ने अन्योलले क्याबिन क्रु आफैंले सधैं असुरक्षित महसुस गर्नुपर्ने अवस्था छ । निगमलाई आवश्यक पर्ने क्याबिन क्रु पनि लोक सेवामार्फत पूर्ति गर्ने व्यवस्था पारदर्शी, सम्मानजनक र सुरक्षित हुन सक्छ । तर, विधिको बन्धनमा नबसी करार गर्ने वा नगर्ने अधिकार आफैंसँग राख्दा व्यवस्थापनको अधिकार त बलियो देखिएला तर यस्तो तजबिजले सार्वजनिक संस्थानलाई भने कमजोर बनाउँछ जसरी निगमलाई बनाइरहेको छ । क्याबिन क्रु लाई करारमा नियुक्त गर्ने र उनीहरूका कानुनी अधिकारलाई निषेध गर्ने अभ्यासले यसअघि पनि समस्या ल्याएको हो । २०७९ मा पनि यस्तै परिस्थितिले उडान प्रभावित भएका थिए । त्यतिबेला करारबाट दुई जना परिचारिकालाई निकालिएपछि उनीहरूको निरन्तरता तथा सबैको जागिरको सुरक्षाको माग राखेर परिचारिका तथा परिचारकहरू विरोधमा उत्रिएपछि अन्तर्राष्ट्रिय उडान प्रभावित बनेका थिए । तत्काललाई थामथुम पारिए पनि दिगो समाधान नखोजिएकाले अहिले त्यही अवस्था दोहोरिएको हो । असन्तुष्टहरूले रिट दायर गरेकामा सर्वोच्च अदालतले सेवा सुविधामा विभेद नगर्न भन्दै निगमका नाममा गत पुसमा अन्तरिम आदेशसमेत दिएको थियो । तर, विभेद कायम रहेको भन्दै उनीहरूले निगम परिसरमा व्यवस्थापनविरुद्ध सांकेतिक विरोध प्रदर्शन गरेका थिए । तर पनि समस्या समाधान भएन । कर्मचारीले उठाएका मागको सम्बोधन गर्न समय छँदासम्म निगम नेतृत्वले जरुरी ठानेन । त्यसैले उडान पुनः अवरुद्ध भए । यसले ती चार उडानबाट यात्रा गर्ने सयौं यात्रुले अन्योल र हैरानी बेहोर्नुपर्यो । यहाँबाट उडेर अर्को विमान भ्याउनुपर्ने यात्रुले उताको समेत उडान छुटाउनुपरेको हुन सक्छ । विभिन्न देशमा रहेका र दसैंका बेलामा नेपाल वायुसेवा निगमकै विमानबाट फर्किन चाहेका यात्रुले पनि अलपत्र हुनुपर्यो । सधैंभरि अविश्वसनीय संस्थाको पहिचान बनाएको निगम व्यवस्थापनका लागि पछिल्लो घटना पनि नयाँ नलाग्न सक्छ तर यस्तो बेथितिले सो संस्थाको आन्तरिक मात्रै नभएर देशकै छवि पनि थप धुमिल बनाउँदै लगेको छ । आफ्ना माग पूरा गराउन जहाज नै रोक्ने प्रवृत्तिलाई कुनै पनि मानेमा प्रोत्साहित गर्न सकिँदैन । चार वटा अन्तर्राष्ट्रिय उडान प्रभावित हुँदा निगमको मात्र होइन, देशकै साख मलिन भएको छ । नागरिक उड्डयनजस्तो अत्यावश्यकीय र संवेदनशील पेसामा भएका जनशक्तिको विवेकमाथि अवश्य पनि प्रश्न उठ्छ । असहयोगका आफ्ना कार्यक्रमलाई कुन बिन्दुसम्म लैजाने भन्नेमा कुनै पनि जिम्मेवार जनशक्ति संवेदनशील बन्नुपर्छ । आफूहरूको न्यायोचित माग पूरा गर्न दबाब दिँदा लिइने हरेक कदमको जवाफदेहिताको खोजी हुन्छ भन्ने क्याबिन क्रु ले बुझ्नुपर्छ । उता, जहाज रोकिएको १२ घण्टामा मन्त्रीले नै सम्बोधन गर्न सक्ने यी विषय वर्षौंसम्म किन थाती राखिएको थियो ? प्रश्न यो पनि गम्भीर छ । किनकि यो विषय अचानक शुक्रबार उठेको होइन । सामान्य संवाद र पहलकदमीबाट सहजै टुंग्याउन सकिने विषयलाई लम्ब्याएर जटिल बनाउने र नकारात्मक परिणाम भोगेपछि मात्र जागरुक हुने प्रवृत्तिले नै निगमजस्ता सार्वजनिक संस्थान जीर्ण भएका हुन्, अहिलेको पाठबाट सिक्न सके भविष्यमा यस्तो अवस्था दोहोरिने छैन ।"
११० किमि बाटो पार गर्न १० घण्टा !,"नेपालीहरूको महान् चाड विजयादशमी उल्लासपूर्वक मनाउन कुन नेपालीले चाहँदैन र ? तथापि यस पटकको बाढीपहिरो र राजमार्गको अवस्था हेर्दा लामो यात्रा नगर्दा नै बेस हुने देखिन्छ । राजमार्गको दुरवस्था, धूलोधूवाँ, जामले धेरैले कष्ट बेहोरेका छन् । ठूला मान्छेले त दुःखसास्ती सहन सक्लान् तर केटाकेटी, वृद्धवृद्धालाई लामो यात्रा ठूलो चुनौती हुने देखिन्छ । विकट र दुर्गम क्षेत्रको राजमार्गको त कुरै नगरौं, सुगम मानिएको पोखराकाठमाडौंको पृथ्वी राजमार्ग पनि यसपालि नराम्रोसँग थलिएको छ । शुक्रबार म निजी गाडीमा पोखराबाट बिहान ६ः३० मा काठमाडौंका लागि हिँडे । पोखराबाट १५ किमि वर लेखनाथ नगरपालिकाको क्षेत्रसम्म खाल्टाखुल्टीले बाटो बिग्रेको हुँदा सामान्य कठिनाइ भयो । त्यसपछि तनहुँको घाँसीकुवाबाहेक अन्यत्र अहिलेको बाढीपहिरोले कुनै क्षति भने गरेको रहेनछ । राजमार्ग विस्तारको काम करिब ७५ प्रतिशत पूर्ण भइसकेको रहेछ । पोखरामुग्लिनसम्मको बाटोमा कुनै समस्या नभएको हुँदा म २ घण्टा ३० मिनेटमा सजिलै मुग्लिन आइपुगें । त्यसपछि मेरो समस्या सुरु भयो । मुख्य ३ समस्या देखें, भोगें अस्तव्यस्त सडक जाम, जताततै धूलोधूवाँ र ओभरटेक गर्ने मिचाहा प्रवृत्ति । ट्राफिक प्रहरीको न्यून उपस्थितिले पनि समस्या थपिएको पाएँ । मुग्लिनबाट नागढुंगा आइपुग्न मलाई करिब १० घण्टा लाग्यो । अर्थात्, ११० किमि बाटो पार गर्न १० घण्टा ! जसमध्ये करिब ५ घण्टा त जाममै मेरो समय खेर गयो । मुग्लिनभन्दा १० किमि पर एउटा कार बिग्रेर बाटोमा बसेको थियो, त्यो समेत क्रेनले तानेर हटाउन नसक्दा दुई लेनको बाटो एक लेनमात्र सञ्चालनमा थियो । करिब एक दर्जन ठाउँमा एकतर्फी गाडी हिँडाउनुपरेको थियो । करिब ५ सय ठाउँमा सानाठूला पहिरो गएको थियो । त्यो राम्ररी पन्छाउन नसक्दा र त्यो धूलोले गर्दा राजमार्ग कुहिरीमण्डलझैं लाग्थ्यो । राजधानीबाट नजिकैको झ्याप्ले खोलामा पहिरो गएको ठाउँमा अत्यधिक धूलो उडेकाले केहीबेर गाडी नै रोक्नुपर्ने अवस्था आयो । कमसेकम राजमार्गहरूमा सबै पार्टीका शीर्ष नेताले एकपटक निरीक्षण गरे उनीहरूले पनि यात्रुको पीडा महसुस गर्न सक्थे कि ? गोपाल देवकोटा, गोकर्णेश्वर८, काठमाडौं"
सामाजिक सुरक्षा भत्तालाई सहज बनाऊ,"स्थानीय जनप्रतिनिधिले सामाजिक सुरक्षा भत्ता ज्येष्ठ नागरिक र अपांगता भएका व्यक्तिलाई घरघरमा लगेर दिँदा के हुन्छ ? सुरक्षा भत्ता भनेको राज्यले दिएको सम्मान हो । ज्येष्ठ नागरिकलाई यो कसैको निगाहले दिएको होइन । तर, कतिपय ठाउँमा जनप्रतिनिधि र कर्मचारी मिलेर यसको दुरुपयोग गरेको पनि सुनिन्छ । मृत्यु भइसकेका व्यक्तिको नाउँमा पनि भत्ता लिएको समाचार बेलाबेलामा आउँछ । राज्यको सम्पत्तिको सबै मिलेर सदुपयोग गर्नुपर्ने होइन र ? ज्येष्ठ नागरिक चुलोमा भात खान जान नसक्ने अवस्थाका हुन्छन् । उनीहरूलाई बैंकसम्म पैसा लिन जान सहज होला ? फेरि चाडबाडका बेलामा बैंकमा लाइन हुन्छ, घण्टौं लाइन बसेर पैसा निकाल्न ती ज्येष्ठ नागरिकलाई कति कष्ट होला ? सरकारले ज्येष्ठ नागरिकलाई सुरक्षा भत्ता दिएर राम्रो काम गरेको छ, त्यसलाई अझ व्यवस्थित बनाउन सके बेस होला । त्यसैले जनताको सेवा गर्न आएका जनप्रतिनिधिले ज्येष्ठ नागरिकका लागि घरघरमै भत्ता पुर्याउने व्यवस्था गरे राम्रो हुने थियो । पुरुषोत्तम घिमिरे, जोरपाटी, काठमाडौं"
क्यान्सर उपचारमा बेथिति,"नेपालमा रोगले मृत्यु हुने सङ्ख्यामा तेस्रो पंक्तिमा आउँछ, क्यान्सर, गैरसरुवा रोगको खण्डमा । यसले पीडितको मात्रै होइन सम्पूर्ण परिवारको मानसिक, आर्थिक एवम् सामाजिक अस्तित्वलाई धराशायी बनाउँछ । नेपालमा क्यान्सर रोगका लागि मुस्किलले सरकारी र सामुदायिकतर्फ ५ देखि ७ वटा अस्पताल होलान्, त्यसको बेथिति बेग्लै छ । निजी क्षेत्रतर्फ सङ्ख्या बढ्दो छ । अस्पतालमा स्क्रिनिङका नाममा पोर्टफोलियो तयार गरिन्छ अनि विभिन्न बहाना देखाई रिफर गरिन्छ, सुविधा सम्पन्न निजी क्यान्सर अस्पतालमा । मेरी हजुरआमालाई सर्भिकल क्यान्सर भएको थियो । भक्तपुर क्यान्सर अस्पतालले रेडिएसन जस्तो प्रारम्भिक उपचार पद्धतिसमेत गर्न सकेन । त्यसको जवाफदेहिता कसको हो ? मेरो मामाको घाँटीमा भएको क्यान्सरलाई भक्तपुरकै निजी क्यान्सर अस्पताल रिफर गरियो । सरकारी अस्पतालका चिकित्सक निजी अस्पतालमा पनि सेवा दिइरहेका भेटिन्छन् । यी दुई उदाहरण मात्र हुन्, मैले प्रत्यक्ष भोगेको ।सरकारले बिमा नीति लिएर आयो, यो सराहनीय छ । तर, यसको उपयोगिता कति ? सरकारी अस्पतालले रिफर गरिदिएर निजी अस्पतालमा पठाउने अनि वार्षिक तीन हजार पाँच सय तिरेर १ लाखको सुविधा लिन महिनौं कुर्नुपर्ने ? के यो सान्दर्भिक छ ? नेपालमा क्यान्सरका लागि धेरै सामाजिक संस्था स्थापित भएका छन् । नेपाल क्यान्सर निवारण सोसाइटी, अर्बुद रोग निवारण समाज जस्ता अनेक छन् । तर त्यो राजनीतिक भर्तीकेन्द्रझैं लाग्छन् । यो स्थितिमा आम नेपाली जनताले के गर्ने र कसलाई गुहार्ने ? यसमा दोष हाम्रो समाजको मानसिकता र सरकारको उदासीनता प्रमुख हो । क्यान्सर रोगलाई निवारण गर्न या जनचेतनाका लागि कामयावी कार्यविधि अपनाउन जरुरी छ । व्यवस्थाभन्दा माथि कर्म हुन्छ । कर्म गरे धर्म आफैं प्राप्त हुन्छ । विवेध नेउपाने, भक्तपुर"
दसैंको उल्लास र कठिनाइ,"हामीले मनाउँदै आएको बडादसैंलाई विश्वमै अद्वितीय मान्नुपर्छ । परिवार, नातेदार, साथीभाइ, गन्यमान्य व्यक्तिसँग भेटघाट, भलाकुसारी गर्ने, खुसियाली, मनोरञ्जन, हाँसखेलमा रमाउने अवसर प्रदान गर्ने पर्वको रूपमा बडादसैंलाई हामीले लिँदै आएका छौं । धनी, गरिब र हिन्दुबाहेक समुदायले पनि आआफ्नो क्षमता, दक्षताअनुसार दसैंलाई उल्लासमय बनाएको पाइन्छ । देशविदेशमा रहेका नेपालीले जतिसुकै कठिन काम गर्नुपरे पनि अधिकांशले उक्त पर्वमा रमाउन धेरथोर रकम जम्मा गरेका हुन्छन् । व्यवहार धान्नुपर्ने निम्नवर्गका कतिपय व्यक्तिले खर्चको अभावका कारण दसैंलाई दशा पनि भन्ने गर्छन् । अत्यधिक वर्षा र बाढीपहिरोका कारण यसपालिको दसैंमा भने दुःखकष्ट भोग्नुपरिरहेको छ । दसैंको मुखमा सडक र हवाईमार्ग अवरुद्ध भएपछि यतिबेला घर आवतजावत गर्ने यात्रुको चाप थामिनसक्नुभएको छ । अधिकांश स्थानको सडक यात्रा अत्यन्त जोखिमयुक्त वनेको छ । हवाई टिकटको मूल्य ३ गुणासम्म बढेपछि यात्रुको आक्रोश थामिनसक्नुभएको छ । दसैंमा घर पुग्न लालायित व्यक्ति खल्ती छामेर फर्कन बाध्य छन् । मुलुककै लाइफलाइन मानिएको नारायणघाटबुटवल सडकखण्ड पहिलेदेखि अस्तव्यस्त रहेकामा पछिल्लो वर्षाले अरू क्षतविक्षत भएको छ । दाउन्नेको सडक फेरि भासिएपछि आवतजावत थप कष्टपूर्ण बनेको छ । अर्को महत्त्वपूर्ण मार्ग बीपी राजमार्गको अवस्था पनि दयनीय बनेको छ । पहाडमा जथाभाबी खनेका धूले सडकहरूको कन्तबिजोग शब्दमा वर्णन गर्न सकिँदैन । समग्रमा नेपालीको मनमनमा दसैंको उल्लास भरिएको छ तर आवतजावतमा सबैतिर कठिनाइको सामना गर्नुपर्ने स्थिति छ । कामना गरौं यात्रा असहज भए पनि यसपालिको बडादसैंले सबैमा उल्लास, उमंग थप्नेछ । भुवनेश्वर शर्मा, बोस्टन, अमेरिका"
अभिभावक बन्न चुकेका 'ओली बा,"उत्कर्षपछि ओरालोपहिलो पटक प्रधानमन्त्री बन्दा यिनै ओली एक कुशल राजनेता बन्न सक्ने सम्भावना लिएर उदाएका थिए । ओलीले राजनीति थालेको पाँच दशक पनि नाघ्यो । यसबीच ओलीको राजनीतिक उत्कर्ष २०७२ पछिका केही वर्ष हुन् भन्दा अत्युक्ति हुँदैन । खासमा ओलीको राजनीतिक जीवनको सार खिच्दा उनी एमालेभित्र खुराफात र गुटबन्दी गर्ने नेताका रूपमा धेरै समय चिनिए । कहिले मदन भण्डारी त कहिले माधव नेपाललाई सघाउँदै पार्टी सत्तामा पकड जमाएका ओली २०७१ मा भएको एमालेको नवौं महाधिवेशनबाट अध्यक्षमा निर्वाचित भएर फस्ट म्यान बनेका हुन् । त्यसअघि नै पार्टीको संसदीय दलका नेता बनिसकेका उनी २०७२ असोजमा पहिलो पटक प्रधानमन्त्री बने ।यही समयमा हो, ओलीले आफूलाई एउटा आसलाग्दो नेताका रूपमा अघि सारेको । उनी प्रधानमन्त्रीको कुर्सीमा बस्दा त्यो हटसिट मा टिक्नु चानचुने चुनौती थिएन । मुलुकको राजनीति अत्यन्त प्रतिकूल थियो । नेपालको संविधान निर्माणलाई लिएर भूराजनीतिक चलखेल बढेका थिए । खासगरी छिमेकी भारतको चासो देखिने तहमै थियो । उसले संविधान घोषणाको मिति सार्न अनेक प्रयत्न र प्रपञ्च गर्यो । तर, राजनीतिक दलहरू त्यसका लागि तयार भएनन् । ओलीले अगुवाइ गर्दै दलहरूबीच १६ बुँदे समझदारी निर्माणको भूमिका खेले र संविधान जारी भयो । भारतले यसमा चीनको प्रभाव देख्यो र चिढिएर नाकाबन्दी गर्ने तहमा ओर्लियो । मधेशमा आन्दोलन, भारतको नाकाबन्दी, काठमाडौंमा हाहाकार मच्चिँदा ओलीले त्यो प्रतिकूल समयमा एउटा कुशल नेताको भूमिका खेले । त्यो बेला ओली साँच्चिकै देशका अभिभावक बन्न सकेका थिए । चीनसँग पट्रोलियम ढुवानीसँगै पारवहन सम्झौता गरेर नेपालको विदेश नीतिमा नयाँ आयाम थपेपछि, कालापानीमा भारतले हडपेको जमिनसहितको नक्सा जारी गरेपछि ओलीले भरपर्दो नेताको छवि बनाएका थिए ।त्यही छविका कारण उनले पटकपटक मुलुकको नेतृत्व गर्ने अवसर पाए । दोस्रो पटक प्रधानमन्त्री हुँदा उनीसामु पहिलो पटक जस्तो प्रतिकूलता थिएन । अनुकूलता र अवसर मात्रै थियो । बलियो कम्युनिस्ट पार्टी, दुई तिहाइको सरकार अनि राष्ट्रिय तथा अन्तर्राष्ट्रिय अनुकूल परिवेश । तर, शक्तिको असीमित भोक, अहंकार, गुटबन्दी, भनाइ र गराइमा आकाशजमिनको अन्तर, असंवैधानिक बाटो अख्तियार गर्दै अघि बढेर उनले आमजनमा बनेको आफूप्रतिको भरोसा आफैं तोडे । अहिले पनि ओली नेपाली राजनीतिका एक प्रभावशाली खेलाडी हुन् । तलैसम्म जरा गाडेर बलियो संगठन भएको एमालेका प्रमुख नेता हुन् । उनीसँग संसद्मा ठूलो दल कांग्रेसको साथ र समर्थन पनि छ । त्यसैको बलमा उनी गठबन्धन सरकारको नेतृत्वमा छन् । तर, दुर्भाग्य के छ भने, संसदीय गणितको टेकोमा उभिएको उनको नेतृत्वप्रति आमजन विश्वस्त छैनन् । राजनीतिक नेतृत्वलाई संकटले परीक्षण हुने अवसर दिन्छ । संकटको घडीमा खरो उत्रन सके एउटा नेता, सबैको सर्वस्वीकार्य असल अभिभावक बन्न सक्छ । राष्ट्रिय विपत्तिले ओलीलाई फेरि त्यस्तो अवसर दिएको थियो । तर उनले आफूलाई आमजनको अभिभावक प्रमाणित गर्न सकेनन्, चुके ।त्यसो त ओली मात्रै होइन, नेपाली राजनीतिमा एउटा सिङ्गो पुस्ता सरकार सञ्चालनमा नाकाम भएको छ । स्थापित र पुराना दलका दोस्रो पुस्ता अवसरवादमा लिप्त छ, जोखिम लिनै सक्दैन । नयाँ र विकल्प भनिएकाहरू प्रियतावादको घुम्टोमा छन् । मिडिया र नागरिक समाज कमजोर र निरीह हुँदै गएको प्रतीत हुन्छ । यही मौकामा धर्म र सम्प्रदायका नाममा नियोजित द्वन्द्वहरू सिर्जना गर्न विभिन्न स्वार्थ समूहहरूले टाउको उठाउँदै गएको अवस्था छ । अदना जनता आआफ्नै आग्रह र ज्ञानको बन्दी बनेर विभाजित छन् । हाम्रो राष्ट्रिय योग्यता र सामर्थ्यमै प्रश्न गर्ने ठाउँहरू नभएको होइन । तर, यसो भनेर हरेक नागरिकको आधारभूत हक अधिकारको सुरक्षा दायित्व बोकेको सरकारले छुट पाउँदैन । सरकारका कार्यकारी प्रमुख ओली त्यसकारण पनि प्रश्नहरूको कठघरामा छन् । कार्यकर्ताका बा बन्न जति सजिलो छ, मुलुकको अभिभावकीय जिम्मेवारी बहन गर्नु त्यति सजिलो कुरा होइन । यो चुनौतीपूर्ण छ भन्ने कुरा ओलीले मनन गर्नु जरुरी छ । उनले बुझ्नैपर्ने अर्को महत्त्वपूर्ण कुरा हो, समयको पदचाप । उनको नाडीमा सजिएको ब्रान्डेड स्वीस घडी (स्रोत नखुलेको) ले समय त बताउला तर के बिग्रँदो राजनीतिक समयको पदचाप पनि बुझाउला ? जेलनेलका संघर्षका कथा सुनाएर सहानुभूति बटुल्दै आफूलाई जस्टिफाइड गर्न खोज्ने ओलीले अब इतिहासको आडमा होइन, वर्तमानको कसीमा आफूलाई जाँच्न सक्नुफर्छ ।"
नेपालमा जलवायु संकट र व्यवस्थापनका विकल्प,"जलवायु उत्थानशील प्रणाली नेपाल जलवायु संवेदनशील राष्ट्रहरूमध्ये एक हो । विश्व तात्तिने क्रम बढ्दै जाँदा नेपाल जलवायु संकटको अग्रपंक्तिमा उभिएको छ । जलवायु परिवर्तनका असर विशेषगरी सीमित अनुकूलन क्षमता भएका गरिब, महिला, अपांग, पिछडिएका, सीमान्तकृत र आदिवासी समुदायमा गहिरो रूपमा परेको छ । नेपालले अहिले जनजीविकोपार्जन र राष्ट्रिय अर्थतन्त्रमा प्रत्यक्ष प्रभाव पार्ने जलवायु संकटको सामना गरिरहेको छ, जसले जलवायु उत्थानशीलता निर्माणलाई तत्काल प्राथमिकतामा ल्याएको छ ।पहिलो, नेपालले बाढीपहिरो र हिमताल विस्फोटबाट जोखिममा रहेका समुदायलाई अझ राम्रोसँग जोगाउन आफ्नो विपद् पूर्वतयारी र प्रारम्भिक चेतावनी दिने प्रणालीलाई बलियो बनाउनुपर्छ । खानेपानी, जलविद्युत्, सडक र सिँचाइ जस्ता उत्थानशील पूर्वाधारमा लगानी गर्नु जीवन र जीविकोपार्जनको सुरक्षाका लागि महत्त्वपूर्ण हुनेछ । दोस्रो, जलवायु परिवर्तनसँग जुध्न समुदायमा आधारित अनुकूलन उपाय विशेषगरी ग्रामीण क्षेत्रहरूमा जहाँ जलवायु परिवर्तनको प्रभाव सबैभन्दा बढी महसुस भइरहेको छ, प्रवर्धन गर्नु महत्त्वपूर्ण छ । यी प्रयासले जलस्रोत संरक्षण, प्रकृतिआधारित समाधान, जलवायुमैत्री कृषि र दिगो कृषि अभ्यासहरूलाई प्राथमिकता दिनुपर्छ । नेपालले स्थानीय अनुकूलन अभ्यासमा विश्वमै अग्रणी भूमिका निर्वाह गरिरहेको सन्दर्भमा यस्ता अभ्यासलाई अझ धेरै स्थानमा विस्तार गर्न आवश्यक छ । यसका साथै, स्थानीय र रैथाने व्यवस्थापनका उपायहरूले अनुकूलनको प्रभावकारिता बढाउनेछन् ।तेस्रो, अन्तर्राष्ट्रिय समुदायले जलवायु अनुकूलन र न्यूनीकरणका प्रयासमा नेपाललाई सहयोग गर्नुपर्छ । राष्ट्रिय अनुकूलन योजनाले २०५० सम्मका लागि ६४ प्राथमिकता कार्यक्रमको रूपरेखा प्रस्तुत गरेको छ, जसका लागि प्रभावकारी न्यूनीकरण र अनुकूलन प्रयासमा अनुमानित ४७ अर्ब अमेरिकी डलर आवश्यक पर्नेछ । त्यस अनुकूलन योजनामा पहिचान गरिएका प्राथमिकता कार्यान्वयन गर्न नेपाललाई वार्षिक करिब २ अर्ब डलर चाहिन्छ । हरितगृह ग्यास उत्सर्जनमा ऐतिहासिक रूपमा योगदान गरेका विकसित राष्ट्रहरूले नेपालजस्ता जोखिममा परेका राष्ट्रलाई आर्थिक र प्राविधिक सहयोग उपलब्ध गराउने प्रतिबद्धता पूरा गर्नुपर्छ । साथै, नेपाललाई नवीकरणीय ऊर्जा, विपद् व्यवस्थापन प्रणाली सुदृढीकरण र जलवायु उत्थानशील खानेपानी पूर्वाधार विकासमा लगानी गर्न जलवायु वित्त आवश्यक छ । तथापि, नेपालले जलवायु वित्त प्रवाहलाई सहज बनाउने र जलवायु कार्यलाई गति दिन सक्षम वातावरण सिर्जना गर्न आफ्ना नीतिहरूलाई थप बलियो बनाउनुपर्नेछ ।गत वर्ष दुबईमा सम्पन्न कोप २८ सम्मेलनले जलवायु हानि र नोक्सानी कोष स्थापनाको ऐतिहासिक निर्णय गरेको छ, जसले नेपालजस्ता विकासोन्मुख राष्ट्रहरूमा जलवायु परिवर्तनका कारण हुने आर्थिक र गैरआर्थिक हानिनोक्सानीलाई सम्बोधन गर्नेछ । तर, नेपालले यस कोषबाट सहायता लिन आवश्यक गृहकार्य थाल्नुपर्छ । नेपालले भोगिरहेको जलवायु संकटलाई सम्बोधन गर्न राष्ट्रिय र अन्तर्राष्ट्रियस्तरमा केही प्रगति भएको छ, अझै धेरै काम गर्न बाँकी छ । तर, यो संकटको सामना गर्न धेरै समय बाँकी छैन । यदि २०१५ को पेरिस सम्झौताअनुसार विश्वले हरितगृह ग्यास उत्सर्जन घटाउन र तापक्रम वृद्धिलाई १५ डिग्री सेल्सियसमा सीमित गर्न तत्काल कदम चाल्न असफल भयो भने नेपालजस्ता कमजोर राष्ट्रहरूले जलवायु संकटबाट जलवायु आपत्कालको सामना गर्नुपर्नेछ । नेपाल अन्तर्राष्ट्रिय जल व्यवस्थापन संस्थासँग आबद्ध अनुसन्धानकर्ता हुन् भने फुयाल सोही संस्थाका सञ्चार परामर्शदाता हुन् ।"
हिन्दु धर्ममा नारी शक्ति,"मुलुक प्राकृतिक विपद्को चपेटमा परिरहेकै बेला भित्रिएको हिन्दुहरूको मुख्य चाड बडादसैंले केही हदसम्म रौनकता ल्याएको छ । भारी वर्षाका कारण प्रकृति र जनजीवनमा असन्तुलन आइरहेका बेला प्रकृतिकी देवीको पूजा आराधना गर्ने पर्व दसैं सुरु भइसकेको छ भने तिहार नजिकिँदै छ । दसैंमा फूलपाती, टीका, जमराले रंगिने तथा तिहारमा मानिसदेखि पशुपक्षीसम्म फूलमाला र सप्तरंगी टीकाले पुजिने परम्परा प्रकृतिसँगै जोडिएको छ । यी दुवै पर्व जति प्रकृतिको पूजासँग सम्बन्धित छन्, त्यति नै महिलाको सम्मानसँग पनि जोडिएका छन् । बडादसैंमा शक्ति स्वरूपा नवदुर्गा भवानीको र दीपावलीमा धनधान्यकी देवी लक्ष्मीको धुमधामले पूजा आराधना गरिन्छ । हिन्दु धर्मावलम्बीहरूले मनाउने प्रायः चाडपर्वमा नारीलाई ज्ञान, विवेक, धन सम्पत्ति, सौभाग्य तथा शक्तिको प्राप्तिको कामना गर्दै पुज्ने गर्छन् । ब्रह्मा, विष्णु र महेश्वरले पनि आफ्नो सौर्य र शक्तिको प्राप्तिका लागि देवीकै आराधना गरेको विभिन्न हिन्दु धर्मग्रन्थहरूमा उल्लेख छ । जहाँ नारीको पूजा गरिन्छ, त्यहाँ देवता पनि खुसी हुन्छन् भन्ने उक्ति हिन्दु दर्शनमा भेटिन्छ । तर दर्शन, धर्म र संस्कृतिमा आधारित रीतिरिवाज र परम्पराको पालन गर्दा भने महिलालाई अपमानित गरिएको छ । धर्मलाई आड बनाएर वा धर्म संस्कृतिको गलत अनुसरण गरेर नेपालमा महिलामाथि विभिन्न धार्मिक, सांस्कृतिक विभेद र हिंसा गरिएको छ । अहिले पनि कतैकतै महिलाले रजस्वला हुँदा छुट्टै बस्नुपर्ने, विवाहित महिलाले बिहान उठेपछि श्रीमान् तथा अन्य मान्यजनको खुट्टा ढोग्नुपर्ने, व्रत बस्दा श्रीमान्को खुट्टाको जल नखाई खाना खान नहुने, मन्दिरमा पुजारी भएर बस्न नहुने, वेद पढ्न तथा शंख बजाउन नहुने, दाजुभाइसरह आमाबाबुको काजकिरिया गर्न नहुने, मलामी जान नहुने, विधवाले शुभकार्यको प्रारम्भ गर्न नहुने जस्ता गलत परम्परा व्याप्त छन् । धर्म र प्रचलनको नाममा हुने दुर्व्यवहारविरुद्ध आवाज उठेको छ तर यस्ता गलत परम्परा पालन गर्नुपर्ने बाध्यताको अन्त्य भएको छैन । न त यसलाई दण्डनीय बनाउन कानुन नै बनेको छ । वैदिक सनातन धर्मशास्त्रमा समाजमा नैतिकता र मर्यादा पालनाका लागि विभिन्न विषय प्रतिपादित गरिएका छन् । धार्मिक मान्यताअनुसार वेद निहित कर्म धर्म हो भने मानव सभ्यताको विकासको क्रममा मानव चेतना र श्रमले सिर्जना र निर्माण गरेका कुराहरू संस्कृति हुन् । अहिले ऐन कानुन भनिने दस्ताबेजलाई प्राचीनकालमा संहिता वा स्मृति भनिन्थ्यो । गुरुमुखबाट सुनेर त्यसैअनुसार बारम्बार दोहोर्याइ वेदका मन्त्र कण्ठस्थ पारिने हुनाले वेदको पर्यायमा श्रुति भनिन्थ्यो भने नियम कानुनको कुरा लेखिएको शास्त्रलाई स्मृति अर्थात् सम्झना भन्ने गरिन्थ्यो । त्यतिबेला यिनै ग्रन्थलाई कानुनसरह मान्नुपर्थ्यो । धार्मिक शास्त्रहरूका मुख्य पात्र पनि नारी अर्थात् प्रकृतिकी देवी, आदिशक्ति अर्थात् जगत् जननी नै छन् भने मुख्य चाडमा पूजा पनि तिनकै हुन्छ । मानवको सुरुवातदेखि लामो समयसम्म मातृसत्तात्मक समाज प्रचलनमा थियो । प्रकृतिको उपासना गर्ने परम्परा दक्षिण एसियामा निकै प्राचीन हो । खासगरी आदिवासी समुदाय र द्रविड जातिमा पनि देवी उपासना प्रचलित रहेको विद्वान्हरू बताउँछन् । ऋग्वेदमा परिवारको कुनै पनि आर्थिक, सामाजिक एवं धार्मिक कार्य नारीबिना सम्पन्न हुन नसक्ने तथा नारीबिना पुरुष अपूर्ण हुने उल्लेख छ । नारी पुरुषभन्दा कम वा पुरुषको नियन्त्रणमा भएको कुनै उल्लेख छैन । अथर्ववेदमा छोरीको पालन पोषण र शिक्षामा उपेक्षा गर्न नहुने र छोरीलाई सामाजिक व्यवस्थाको आदरणीय अंग मान्नुपर्ने उल्लेख छ । पितृसत्ताको विकास र विस्तारसँगै प्रकृतिका साथै पुरुषको पनि उपासना गर्ने प्रचलन सुरु भएको हो । त्यसपछि देवहरू प्रमुख हुन थाले र देवीहरूलाई देवताका पत्नी (देवी) का रूपमा राखेर कथाहरू रचियो । रामायण र महाभारतको रचनाकालसम्म पनि नारीबिना यज्ञ हुन सक्दैनथ्यो । त्यसपछि रचिएका स्मृतिहरूमा नारीलाई कुनै न कुनै पुरुषको आश्रयमा रहनु अनिवार्य मानिएको छ । छोरीलाई पिताको, पत्नीलाई पतिको र विधवा मातालाई छोराको संरक्षणमा रहनुपर्ने परम्परा रहिआएको छ । हिन्दु धर्मले महिलालाई उच्च सम्मानको दृष्टिले हेरेको हाम्रो जस्तो समावेशी र समानता आधारित वैदिक परम्परालाई व्यवहारमा भने गलत तरिकाले अवलम्बन गरिएको पाइन्छ । महिलाको सम्मान गरिएर राखिएका व्यवस्था व्यवहारमा कार्यान्वयन भएका छैनन् । संस्कृतिविद्हरूका अनुसार यस्ता परम्परा झट्ट हेर्दा सामान्य लागे पनि यसको पालना गर्दा महिलाले धेरै प्रकारका असमान तथा विभेद सहनुपरेको छ । महिलालाई पछि पार्ने दृष्टिले गरिएका भेदभावपूर्ण व्यवहारलाई धर्म वा परम्पराका नाउँमा निरन्तरता दिइएको छ । जसले गर्दा महिलाले परम्परा पालना गर्दा आफ्नो आधारभूत अधिकारबाट वञ्चित हुनुपरेको छ भने अर्कोतिर परम्परा पालना नगर्ने हो भने अनेकथरीका लाञ्छना सहेर समाजबाट अपहेलित र अपमानित हुनुपरेको छ । अझै पनि छाउपडी प्रथा, देवकी प्रथा, कुमारी प्रथा जस्ता प्रथाहरू प्रचलनमा छन् । जसबाट महिलामाथि प्रत्यक्ष वा परोक्ष रूपमा शोषण, अन्याय र दुर्व्यवहार हुने गरेको छ । धर्म तथा संस्कृतिको नाममा चलाइएका प्रथाले महिलाको मानवअधिकार तथा मौलिक हकको स्वतन्त्रतापूर्वक प्रयोगमा समेत बाधा उत्पन्न गरेको छ । प्रथा र परम्पराको नाउँमा महिलाविरुद्ध भेदभाव भएकाले त्यसबाट पीडितको मनभित्र द्वन्द्व सिर्जना गर्ने र थप समस्या निम्तिने हुँदा पारिवारिक वातावरण पनि अशान्त हुन सक्छ । धर्म, संस्कृति, परम्परा तथा प्रथाको नाममा हुने व्यवहारबाट पनि आन्तरिक द्वन्द्व उत्पन्न हुने तर त्यसको निराकरणका लागि विद्रोह पनि गर्न नसकिने हुँदा धर्मको आधारमा हुने हिंसाको परिणाम नराम्रो हुन्छ । धार्मिक आस्था र मान्यतामा महिलालाई जोडेर भएका प्रचलनले परोक्ष वा अपरोक्ष रूपमा उनीहरूभित्र द्वन्द्व सिर्जना गरेको हुन्छ । जसले मानसिक हिंसा मात्र नभई सामाजिक दुर्व्यवहार बढाउँछ । परम्पराका नाउँमा भएका प्रचलनले कतैबाट पनि अधिकारको हनन हुनु हुँदैन । नेपालका संस्कृति तथा परम्पराअनुसार महिलाले मात्र पालना गर्नुपर्ने केही कठोर आचरण, व्यवहार र सामाजिक बन्धनले महिलाविरुद्ध मानसिक तथा शारीरिक हिंसा बढाउन मद्दत गरेको छ । धर्मले महिलालाई विभेद वा अपमान नगरे पनि धर्मसँग जोडेर हेरिने प्रथा, परम्परा र संस्कारको नाममा भएका व्यवहार भने विभेदपूर्ण देखिन्छन् । प्रथा, परम्परा र संस्कार विभिन्न जातजाति, समुदाय वा सम्प्रदायमा फरक फरक हुने भएकाले कतिपय समुदायमा रीतिरिवाजलाई अनुसरण गर्दै जाने क्रममा महिलामाथि दुर्व्यवहार हुने गरेका छन् । सर्वोच्च अदालतबाट प्रकाशित बुलेटिनहरूका अनुसार कतिपय समुदायमा महिलाको हकमा मात्र लागू हुने गरी बनाइएका प्रथा वा थितिले उनीहरूमाथि सामाजिक दुर्व्यवहार भएको विश्लेषण गर्न सकिन्छ । महिलाले मात्र पालना गर्नुपर्ने गरी व्यवस्था गरिएका छाउपडी, देउकी, झुमा प्रथाले पनि महिलालाई विभेद गरेका छन् । यस्ता प्रथालाई धर्मको खोल ओढाई संरक्षण दिने गरेको पाइन्छ । धर्मको डर र त्रासका कारणबाट नकारात्मक प्रथा र प्रचलनले निरन्तरता पाइरहेका छन् । सामाजिक मान्यता र प्रचलनका विरुद्धमा न्यायिक उपचार खोज्ने प्रावधान र प्रचलन नभएका कारण यस्ता व्यवस्थाले निरन्तरता पाइरहेका हुन् । यस्ता विकृति र विसंगति हटाउन जनचेतना, शैक्षिकस्तरमा विस्तार र सुधार तथा महिला सशक्तीकरण कार्यक्रमको प्रभावकारी कार्यान्वयन गर्नु जरुरी छ । प्रभावित वर्गले पनि सामूहिक र संगठित रूपमा अन्यायपूर्ण व्यवहारको विरोध गर्नुपर्छ र न्यायिक उपचार खोज्नुपर्छ । त्यस्ता असमानपूर्ण व्यवहार दण्डनीय भएकाले राज्यले पनि सामाजिक विभेद अन्त्यका लागि आवश्यक नीति योजना तथा कार्यक्रम सञ्चालन गर्नुपर्छ ।"
सहकारी ठगी र भीडको भाष्य,"प्रहरी : तिमीले अर्काको भैंसी चोरेको हो ?चोरले चर्को स्वरमा भन्यो ः मैले कसैको भैंसी चोरेको त के कुरा, अहिलेसम्म भैंसी देखेको पनि छैन । मैले त दाम्लो मात्रै तानेको हो, दाम्लोमा भैंसी आफैं अल्झिएर आयो त मेरो के दोष ? अझ मलाई चोरको आरोप लगाउने तिमी को ? म को हुँ, मेरो पहुँच कहाँसम्म छ भन्ने कुरा तिमीलाई थाहा छैन ? भैंसी चोरले प्रहरीलाई नै उल्टै हप्काएपछि प्रहरीले पनि न्वारनदेखिकै साहस जुटाएर फेरि प्रश्न गर्यो ः उसो भए अर्काको दाम्लो किन तानेको त ?चोर ः के दाम्लो तान्नु अपराध हो ? दाम्लो तान्नु र भैंसी चोर्नुमा भेद छैन ? दाम्लो तान्दैमा मलाई भैंसी चोरको आरोप लगाउने ?प्रहरी ः त्यही दाम्लोसँगै अल्झिएर गएको भैंसी त तिम्रै गोठमा फेला पर्यो नि त ! चोर ः मैले तानेकै दाम्लोमा भैंसी बाँध्ने को थियो ? यो विषयमा मलाईभन्दा बढी थाहा उसैलाई होला । मसँग यस विषयमा अनावश्यक कचकच नगर । प्रभावशाली पहुँचवाला चोरले इन्कारी बयान गरेर चोरीको भैंसीमा आफ्नै दाबी गरिसकेपछि चोर र प्रहरीबीचको सोधपुछ अघि बढ्न सकेन । यही विषयमा पछि गएर दाम्लो तान्नु र भैंसी चोर्नुको भेद छुट्याउन उच्चस्तरीय छानबिन समिति नै गठन गरियो ।प्रहरी र भैंसी चोरबीचको संवाद प्रसंगलाई मेरा मित्र हेमन्त मल्ल, जो सुरक्षा र प्रहरी अनुसन्धानका विषयमा सार्वजनिक रूपमा आफ्ना धारणा निष्पक्ष पस्किने गर्नुहुन्छ, उहाँले सार्वजनिक गर्नुभएको व्यंग्यात्मक टिप्पणीलाई सान्दर्भिक परिमार्जनसहित यहाँ विषयानकूल बनाउन खोजिएको मात्र हो । वास्तवमा, सत्यअसत्यलाई तथ्यसंगत र न्यायसंगत हल गरिनुपर्ने विषयलाई अनावश्यक रूपमा राजनीतिक तर्कको विषय बनाएपछि अहिले सहकारी ठगीको विषय राजनीतिक टिप्पणी र चर्चाको विषय बन्न गएको देखिन्छ । पछिल्लो समय विचारको राजनीतिमा हुर्केका र फुर्केका पुराना टेस्टेड एन्ड फेलियर नेताको पुनरावृत्तिलाई रोक्नैपर्ने अनिवार्य आवश्यकताको मुद्दालाई बजारको राजनीतिले विकल्पका रूपमा ठगी खाने र गरी खाने दुवै खाले वैकल्पिक पात्र जन्माएको छ । बजारको राजनीति माग र आपूर्तिमा मात्र केन्द्रित रहने भएकाले आमनागरिकको माग र आपूर्तिमा असन्तुलन उत्पन्न हुनासाथ वैकल्पिक पात्रको वास्तविक अनुहार क्रमशः देखा पर्दै जान्छ । नो नट अगेन का राजनीतिक पात्रको विरोध र प्रतिरोधका लागि पठाइएका वैकल्पिक पात्र रविका पछिल्ला क्रियाकलाप र राजनीतिक भूमिकाले उनको राजनीतिक प्रवेशको उद्देश्य नै आफ्ना विगतका अपराधजन्य कर्मलाई सुरक्षित अवतरण गराउनु रहेको हो कि ? आशंका गर्न सकिन्छ । हाम्रो जस्तो मुलुकको राजनीतिमा गुणकारी र गुणवत्ताको हातमा राजकीय सत्ता जाने सम्भावना क्षीण भइसकेकाले सानदार झूट बोल्न सक्ने दोगला प्रवृत्तिका व्यक्तिले सत्ताको दाम्लोका माध्यमबाट नागरिकका सपना चोर्न सफल भएका देखिन्छन् । चाणक्य नीतिमा भनिएझैं, जुन देशका नेता दोगला चरित्रका हुने गर्छन्, त्यस्तो देशमा या त छिमेकीले या त भ्रष्टाचारीले शासन चलाउँछन् । राजनीतिमा को ठग को ठीक भन्ने सीमारेखा नै मेट्टिसकेपछि जो ठग उही ठीक भनेर समाजले पनि अनुमोदन गरिदिने प्रवृत्तिले ठगहरू दिनानुदिन हौंसिँदै गएका देखिन्छन् । कानुनी प्रक्रिया र अनुसन्धानले तथ्यबाट सत्यलाई उद्घाटित गर्नुपर्ने विषयमा पनि राजनीतिक तर्क र कुतर्कका आधारमा सबैले आआफ्नै किसिमले ठीक र ठगीको दाबी र आरोप लगाइरहेका देखिन्छन् । अहिले सहकारी ठगीमा रविको संलग्नताका विषयमा पनि अनुसन्धानबाट संकलित तथ्यलाई राजनीतिक रंग दिने अनुचित र असंगत प्रयास भइरहेको देखिन्छ । ठगी गरिएको र गराइएको विषय त उहिले नै स्थापित भइसकेको थियो, पदीय आडमा दबाउन खोजिएको विषयलाई अहिले फेरि हुलहुज्जतका आडमा विषयान्तर गर्न खोजिएको देखिन्छ । ठगी जस्ता आर्थिक प्रकृतिका अपराधमा मुख्यतया लिने, दिने र खाने तीन तहका व्यक्तिको संलग्नता रहन्छ । सहकारी ठगीमा पनि को कसको, केकस्तो संलग्नता छ भन्ने कुरा त संसदीय छानबिन समितिको गठनपूर्व नै घटना सम्बद्ध तथ्यले सुस्पष्ट रूपमा स्थापित गरिसकेको विषय हो । तर, सत्ता समीकरणले तथ्यकै व्याकरणमा प्रभाव पारिरहने अवस्थाका कारण यो प्रकरणलाई अनावश्यक रूपमा अन्तै मोड्न खोजिएको देखिन्छ । प्रहरीको अनुसन्धान राय प्रतिवेदन र सरकारी वकिलको अभियोग, अभियोजनबाट टुंग्याउनुपर्ने विषयलाई राजनीतिको सहमति, असहमतिको विषय बनाएर अनर्गल प्रचारमा ल्याइएका कारण सहकारी ठगीको मुद्दा र पीडित सर्वसाधारणको वास्तविक न्यायोचित मागको मुद्दा ओझेलमा पर्न गएको देखिन्छ । कानुनी रूपमा र व्यावहारिक चलनचल्तीका रूपमा पनि ठगी जस्ता आर्थिक अपराधलाई परिभाषित गर्दा अरूलाई झुक्यानमा पारेर आफ्नो दुनो सोझ्याउने आपराधिक कार्य नै ठगी हो । जसमा सबैभन्दा पहिला झुक्याउनका लागि योजना बनाउने व्यक्ति वा समूह तयार गरिन्छ । तदअनुरूप को कसले, के कसरी झुक्याउने र छक्याउने भनी कामको बाँडफाँट गरिन्छ । झुक्याउने योजनाको कथापटकथा तयार पार्ने मुख्य पात्रले दाम्लो आफ्नै हातमा लिएको हुन्छ र भैंसी भने अरूलाई नै चोर्न पठाउने गर्छ । यी सबै कामलाई नेतृत्व दिने व्यक्ति नै ठगी अपराधको डिफ्याक्टो एक्टर अर्थात् घटनामा मुख्य भई बचन दिने पात्र हुने गर्छ । जसले पछि गएर अनुसन्धनात्मक र अभियोजनात्मक प्रक्रियाबाट ठहरिएबमोजिमको आपराधिक दायित्वलाई पनि मुख्य अपराधी र ठगी रकम मस्योटकर्ताको दायित्व बहन गर्नैपर्ने हुन्छ । किनभने घटनाको परिणाममा पनि निजले नै ठगीको रकमबाट अत्यधिक लाभ लिन सफल भएको हुन्छ । अहिले सार्वजनिक तथ्यले पनि ठगीबाट प्राप्त आफ्नो हक नपुग्ने अरू सर्वसाधारणको रकमलाई सबैभन्दा बढी भोगचलन र अपचलन गर्ने कार्यमा रविको भूमिका अग्रणी रहेको देखिन्छ । यो आफैंमा प्रमाणित तथ्य हो । यस्तो प्रमाणित तथ्यलाई पनि यो वा त्यो शब्दावलीको प्रयोग र असान्दर्भिक र अनुसन्धान प्रयोजनमा कानुनी हैसियत नै नराख्ने प्रतिवेदनको बुँदाको हवाला दिएर फेरि अर्को ठगी नगरौं । त्यसैले, भैंसी दाम्लोमा आफैं झुक्किएर आउने गर्दैन, अबोध भैंसीमा चतुर मानवको जस्तो झुक्याउने, छक्याउने कला हुँदैन भन्ने कुरा अब सबैले बुझिसकेका छन् । आफैं ठगीमा परिसकेका बाहेकका अन्य अन्धभक्तले पनि ढिलोचाँडो बुझ्ने नै छन् । यस्तो अवस्थामा भैंसीको टाउकोमा दोष थुपारेर आफूले अपचलन गरेको निमुखा नागरिकको श्रम पसिनाको रकम हिनामिना गरेको दायित्वबाट उम्किने दुष्प्रयास नगरौं ।"
क्रिकेटमा सुदूरकी सम्झना,"(बझाङ)गत साउन ४ मा श्रीलंकाको रनगिरी दम्बुला अन्तर्राष्ट्रिय क्रिकेट रंगशालामा महिला एसिया कप क्रिकेट चलिरहेको थियो । रंगशालादेखि प्रत्यक्ष प्रसारबाट विश्वभरका नेपाली दर्शकले उक्त खेल हेरिरहेका थिए । प्रतिस्पर्धामा थियो, नेपाल र यूएई । नेपाल १ सय १६ रनको लक्ष्यसहित मैदानमा उत्रियो । पहिलो विकेटका रूपमा नेपालले ३१औं बलमा सीता रानामगरलाई मात्र ७ रनमा गुमायो । रनरेट राम्रो भए पनि विकेट पतन भने निरन्तर भइरहेको थियो । सीतापछि माथिल्लो क्रमका ब्याटर कविता कुँवर (२), कप्तान इन्दु बर्मा (६), पूर्वकप्तान रुविना क्षेत्री (१०) सस्तैमा आउट भए । नेपालको जितका लागि ओपनर सम्झना खड्का एकमात्र भरोसा बाँकी थिइन् । उनले पाँच जनासँगको पार्टनरसिप मा मात्र ४५ बलमा ७२ रनको नटआउट इनिङ्ग मात्र खेलिनन्, नेपाललाई २३ बल अगाडि नै जित दिलाइन् । खड्काले ३५ बलमा अर्धशतक पूरा गर्दै नेपाली महिला क्रिकेटमा पहिलो अर्धशतक बनाउने पहिलो खेलाडीसमेत भइन् । समग्रमा ११ चौका हानेकी सम्झनाले अन्तिम विजयी चौका हानेपछि नेपाले यूएईलाई ६ विकेटले जित्यो । जितको एकमात्र हकदार प्लेअर अफ द म्याच उनै सम्झना भइन् । २०२३ मेमा टीट्वान्टी खेल्न मलेसिया भ्रमणमा जाँदा पहिलो पटक राष्ट्रिय टोलीमा छनोट भएकी सम्झनाले एक वर्षभित्रै नयाँ रेकर्ड राखेकी थिइन् । जबकि समग्र नेपालको महिला टिमलाई नै एसिया कपमा ५० रनको स्कोर माथि पुग्न संघर्ष गरिरहनुपरिरहेको बेला सम्झना एक्लैको ७२ रनको इनिङ्ग महत्त्वपूर्ण रह्यो । यसअघिका दुई संस्करणका ८ खेलमा पराजय भोगेको नेपालले ६ पटक ५० रनभन्दा कम स्कोरमा खुम्चिनु परेको थियो । खेलाडीका लागि व्यक्तिगत अर्धशतक त परको कुरा । यी सबै विगत बिर्साउँदै सम्झनाले गरेको विस्फोटक ब्याटिङले नेपाली प्रशंसकमाझ वाहवाही बटुल्यो ।फरक स्वभावकी सम्झना खेलकुदमा सानैदेखि विशेष रुचि राख्थिन् । तर उनका केटी साथीहरूको खेलमा खासै रुचि हुँदैनथ्यो । तर सम्झना दाइ उमेरकाहरू सँगै भए पनि खेल्न कुद्थिन् । २०७० सालतिर बझाङमा क्रिकेट खेल भर्खरभर्खर सुरु भएको थियो । उनी दाइहरू खेलिरहेको ठाउँमा पुग्थिन् । दाइहरूले पनि उनलाई अन्तिममा एकदुई बल खेल्न दिन्थे । बाँकी समय अरूले खेलेको हेरेरै बिताउँथिन् । सम्झना १० कक्षामा पढ्दै थिइन् । एक दिन घरमाथिको स्कुलमा क्षेत्रीय प्रतियोगिताका लागि खेलाडी छनोट हुने कार्यक्रमबारे थाहा पाएर हेर्न गइन् । छनोटकर्ताहरू बल क्याच गर्न लगाउँथे । सहभागीहरू क्याच गर्न असफल हुन्थे । निकैबेर हेरें कसैले पनि सकेनन् । मलाई उकुसमुकुस भएर योभन्दा त म सक्छु भनेर कराएँ, सम्झनाले औपचारिक रूपमा बल समातेको पहिलो दिन सम्झँदै भनिन्, उनीहरूले मलाई पालो दिए । नभन्दै मैले सबै बल क्याच गरेर देखाएँ । त्यही दिन उनलाई क्षेत्रीय प्रतियोगिता खेल्नका लागि छनोट गरियो । अब उनी अरूले खेलेको बल खोज्नेबाट आफैं खेल्ने भइसकेकी थिइन् । उनलाई टिम कप्तान बनाइयो । केही दिनको अभ्यासपछि बैतडीमा भएको प्रतियोगिता खेलेकी उनी उत्कृष्ट ब्याटर भइन् । क्षेत्र नं ६ को टिमबाट राष्ट्रिय प्रतियोगितामा खेल्न थालिन् । यसैबीच एसएलसी पास भएपछि स्थानीय जालपा माध्यमिक विद्यालयमा कृषि विज्ञानको प्रवेश परीक्षामा नाम निकालिन् । भर्नाको समयमा विद्यालय प्रशासनलाई उनको एउटा सर्त थियो, पढाइको बीचमा पनि प्रतियोगिता भए क्रिकेट खेल्न पाउनुपर्छ । तर विद्यालयले उनको सर्त स्विकारेन । उनले खेल नछोड्ने बरु कृषि विज्ञान नपढ्ने निर्णय लिइन् । यो निर्णयले उनको परिवार चिन्तामा पर्यो । आमाबुबा सम्झनाले पढेर जागिर गरोस् भन्ने चाहन्थे । छोराले खेलेर त हुँदैन । तिमी क्रिकेट मात्रै भनेर आफ्नो पढाइ र भविष्य नबिगार भनेर आमाबुबा भन्नुहुन्थ्यो, सम्झना भन्छिन्, तर म भने सपना पनि क्रिकेट मात्रै देख्थे । मेरो सपना पूरा गर्न दिनुस् भनेर अनुरोध गर्थें । यसैबीच नेपाल क्रिकेट संघ निलम्बनमा पर्यो । क्रिकेटका औपचारिक स्पर्धाहरू नहुने भएपछि सम्झना अनमि पढ्न दिपायल गइन् । अनमि पढ्दा पनि उनी सुदूरपश्चिममा हुने खेलहरूमा भने सहभागी भइरहिन् । २०७६ मा अनमि पास भएर आएपछि घरबाट जागिर खानुपर्ने दबाब झन् चर्को हुन थाल्यो । मलाई क्रिकेटको लत लागिसकेको थियो । कुनै हालतमा छोड्न सक्ने अवस्थामा थिइनँ, सम्झना भन्छिन्, दुई वर्ष मात्रै समय दिनुस् । त्यो अवधिमा राम्रो गर्न नसके म सधैंका लागि खेल्न छोडिदिन्छु भनेर आमालाई सम्झाएँ । परिवारको समर्थन पाएपछि खेल अभ्यास गर्न धनगढीमा डेरा लिएर बसेकी सम्झना दिउँसो सिनियरसँग सिक्थिन् । राति सिलिङको पंखामा डोरीले बल बाँधेर ब्याटिङको अभ्यास गर्थिन् । माथिल्लो तलामा मेरो कोठा थियो । घरबेटीहरू तल्लो तलामा बस्थे, रातभर खेल अभ्यास गर्दाको दिन सम्झँदै उनले भनिन्, राति तिम्रो तलामा खुब डाङ्डुङ हुन्छ । के होला भनेर सोध्थे । मैले गरेको भन्ने थाहा पाए कोठाबाट निकाल्देलान् भनेर म थाहा छैन भनिदिन्थें । अहोरात्र क्रिकेटको साधना गरेर क्षमता बनाएको भए पनि सम्झना खेलमा भने उचित स्थान पाउँदैन थिइन् । कोच र व्यवस्थापकहरू खेलाडी छनोटमा पक्षपात गर्थे । खेलको अन्तिममा सबै खेलाडी आउट भएपछि उनको पालो आउँथ्यो । कहिले त पालै आउँदैनथ्यो । क्षमता प्रदर्शन गर्न नपाउँदा घरमा आएर धेरै पटक रोएको सम्झना सुनाउँछिन् । २०७८ मा धनगढीमा भएको मुख्यमन्त्री कपमा अन्तिममा खेल्न दिए पनि उनले उत्कृष्ट प्रदर्शन गरिन् । त्यो कुराले दबाब परेछ क्यारे । त्यसबेलादेखि मलाई ठाउँ दिन थाले, उनले भनिन् । खेलमा उनको समर्पण र मिहिनेत बढ्दै थियो । समाजमा पनि कुरा काट्नेहरू बढ्दै थिए । कतिपयले उनलाई क्रिकेट सिकाउन सहयोग गर्ने दाइहरूसँग नाम जोडर चरित्रमा औंला उठाउँथे । कतिपय घरबार गरेर बस्ने बेला बढेकी छोरीले खेलेर के हुन्छ ? भनेर घरमा कुरा लगाउँथे, तर सम्झनाले हिम्मत हारिनन् । उनी थप अभ्यासका लागि काठमाडौं गइन् । जडीबुटीमा कोठा लिएर कीर्तिपुरमा खेल अभ्यास गर्दा भोग्नुपरेको कष्ट सम्झँदा पनि उनको अनुहार अँध्यारो भयो । दिनभर अभ्यास गरेर साँझ थकाइले धेरै दिन खाना नखाएरै पनि सुतेकी छु, उनले भनिन् । समाजले जे जस्तो कुरा गरे पनि क्रिकेटमा स्थापित हुने उनको दृढता टसमस भएको छैन । अहिले त परिवार मात्रै होइन आफन्तले पनि उनलाई साथ दिन थालेका छन् । अहिले त टीका लगाउँदा पनि राम्रो खेल्नु भनेर आशीर्वाद दिनुहुन्छ । घरमा सबै खुसी हुनुहुन्छ, उनले भनिन् । अहिलेसम्म सम्झनाले नेपाली टोलीको तर्फबाट हङकङ, मलेसिया, भारतलगायत देशमा भएका खेलमा राम्रो प्रदर्शन गरिसकेकी छन् । महिला क्रिकेटमा विश्वकप खेल्ने अबको उनको लक्ष्य छ । पुरुष टोलीकै सरह महिला टोलीलाई अनुभवी प्रशिक्षक र अभ्यासको व्यवस्था हुने हो भने विश्वकपको सपना धेरै टाढा नभएको उनले बताइन् । व्यवस्थापनराम्रो हुने हो भने नेपाली महिला टोलीले जुनसुकै खेलमा उत्कृष्ट प्रदर्शनगर्न सक्छ । अहिलेसम्म खेल्दा मैले साथीहरूमा त्यो उच्च आत्मविश्वास पाएकी छु, उनले भनिन् ।"
बाटोको कारण देखाउँदै यात्रुसँग दोब्बर भाडा,"(काठमाडौं)गत वर्ष खोटाङको अर्खौले जान १ हजार ७ सय गाडीको भाडा तिरेका सुनील रिजाल यो पटक झन्डै दोब्बर भाडा तिरेर घर जाने तयारी गर्दै छन् । तोकिएको भाडा नतिरे जान नपाउने डर भएपछि उनले बाध्य भएर दोब्बर भाडा तिरेका हुन् ।टिकट काट्न जाँदा बाटो बिग्रिएको छ पोहोरको भाडाले हुँदैन, धेरै घुमेर जानुपर्छ भन्दै बढी मागेका छन्, उनले भने, फेरि टिकट नपाइएला भनेर ३ हजार भाडा तिरेर घर जान लागेको हुँ । फूलपातीका दिन घर जाने गरी चाबहिलको काउन्टरमा गएर टिकट लिएको उनले सुनाए । गत वर्षको दसैंमा यातायात व्यवसायीले अर्खौलेसम्म सुमोको भाडा २ हजार ५ सय लिन्थे । अहिले बाटो बिग्रिएको भन्दै अर्खौलेको भाडा मात्र चार हजार लिएको एक यात्रुले बताए ।यसरी टिकट काट्दा काउन्टरमा पैसा खुलाउँदैनन्, टिकटमा पुरानै भाडा लेख्छन्, लिँदा बढी लिन्छन्, ती यात्रुले भने, कतै प्रहरीले जाँच गरे रिजर्भमा आएको भन्नू भन्छन् । घर जान नपाइने डरले यातायात व्यवसायीले जति भाडा तोक्छन्, त्यति नै तिर्नुपर्ने बाध्यता रहेको उनले गुनासो गरे । बढी भाडा लिनेलाई सरकारले कारबाही गर्ने भन्छ । तर खुलमखुला व्यवसायीले बढी भाडा लिइरहेका छन्, ती यात्रुले भने, सरकारी निकाय देखेर पनि नदेखें झैं गर्दै आएको छ ।अहिले बीपी राजमार्गको धुलिखेलनेपालथोक खण्डको १२ किलोमिटर सडक बाढीले बगाएपछि पूर्व जाने यात्रुसँग व्यवसायीले दोब्बर बढी भाडा असुलिरहेका छन् । बीपी राजमार्ग भएर चाडबाडका बेला दिनको १० हजारभन्दा बढी सवारी साधन गुड्छन् । अहिले यो सडक बन्द भएपछि नागढुंगामुग्लिननारायणगढहेटौंडा, चन्द्रागिरिचित्लाङकुन्छालहेटौंडा र नौबिसेपालुङहेटौंडा हुँदै यात्रु पूर्वतर्फ जाने गरेका छन् ।शनिबारबाट मध्यपहाडी राजमार्गअन्तर्गत काभ्रेको भकुन्डेबेंसीतेमालखैरेनी हुँदै रामेछापको सित्खा पुलबाट बीपी राजमार्ग निस्कने छोटो दूरीको वैकल्पिक सडक सञ्चालनमा आएको छ । यसको दूरी ३९ किमि छ । वैकल्पिक मार्ग सञ्चालनमा आए पनि व्यवसायीले अचाक्ली भाडा असुल्दै आएका छन् । लुम्बिनी, कर्णाली र सुदूरपश्चिम जाने यात्रुलाई टिकट पाउन मुस्किल परेको छ । यी ठाउँमा जाने यात्रुसँग पनि गत वर्षको तुलनामा केही बढी भाडा व्यवसायीले लिएको गुनासो छ ।कान्तिपथ राजमार्ग अझै सञ्चालनमा आउन सकेको छैन । नारायणगढबुटवल सडकको दाउन्ने खण्डमा बेलाबेलामा सडक भासिने गर्दा दसैंका बेलामा यातायात आवागमन प्रभावित बन्दै आएको छ । यो खण्डमा सास्ती खेपेर यात्रु गन्तव्यमा पुग्न बाध्य छन् । यो सडक भएर दिनको करिब २० हजार सवारीसाधन ओहोरदोहोर गर्छन् । दाउन्ने खण्डमा पटकपटक सडक भासिँदा यात्रुको सडकमै बास बस्न बाध्य छन् । चाडबाडका बेलामा सडकलाई सहज बनाउन आयोजना र स्थानीय प्रशासनले सकेका छैनन् ।बाटोले गर्दा बुकिङ लिएको समेत पैसा फिर्ता गर्नुपर्ने अवस्था आएको छ । सडकको अवस्थाले गर्दा बुकिङ लिएको समेत पैसा फिर्ता गर्नुपर्ने अवस्था आएको नेपाल यातायात व्यवसायी राष्ट्रिय महासंघका वरिष्ठ उपाध्यक्ष सरोज सिटौलाले बताए । सबैभन्दा बढी समस्या नारायणगढबुटवल सडकको दाउन्ने खण्डमा भएको छ, उनले भने, सडककै कारण यात्रुलाई गन्तव्यमा पुर्याउन समस्या भएको छ ।यात्रुबाट दोब्बर भाडा नलिन व्यवसायीलाई उनले अनुरोध गरेका छन् । वैकल्पिक राजमार्ग प्रयोग गर्दा थोरै भाडा बढी लिएको हुन सक्छ । तर दोब्बर र मनपरी भाडा लिन पाइने छैन, उनले भने, विपत्तिका बेला सबैले सबैको ठाउँबाट सहयोग गर्नुपर्छ, यस्तो कुरामा यात्रु पनि सचेत हुन जरुरी छ । बढी भाडा लिनेलाई प्रहरीले कारबाही गरेको उनको भनाइ छ । काठमाडौंका विभिन्न नाकाबाट अहिलेसम्म दसैंका लागि ५ लाख यात्रु बाहिरिएको अनुमान रहेको उनले सुनाए ।यात्रुबाट बढी भाडा लिएको गुनासो आउने गरेको र त्यस्तालाई नियन्त्रणमा लिई कारबाही पनि गरेको काठमाडौं उपत्यका ट्राफिक प्रहरी कार्यालयका डीएसपी रविन कार्कीले बताए । बाटो बिग्रिएको र बल्खुबाट हेटौंडा जाने बाटो ५५ किमि टाढा भएको भन्दै पहिलाकै भाडा देखाएर यात्रुसँग बढी भाडा लिएको पायौं, कार्कीले भने, यसरी बढी भाडा लिनेलाई नियन्त्रणमा लिएर कारबाही गरेका छौं । बढी भाडा लिने ५ देखि ७ जनालाई दैनिक नियन्त्रणमा लिई कारबाही गरिरहेको उनको दाबी छ ।दैनिक अनुगमन गरेर बढी भाडा लिनेलाई कारबाही गरिरहेको यातायात व्यवस्था विभागका महानिर्देशक राजीव पोखरेलले जनाए । काउन्टर नजिकै यात्रु सहायता कक्ष राखिएको छ, उनले भने, अहिलेको विपत्तिलाई देखाएर यात्रुसँग कसैले पनि बढी भाडा असुल्न पाइनेछैन, बढी भाडा लिएको पाइए कारबाही गर्छौं । बढी भाडा लिएमा यात्रुले नजिकै रहेका ट्राफिक प्रहरीलाई उजुरी गर्न सकिने उनको भनाइ छ । बढी भाडा लिए नजिकैको यात्रु सहायता कक्ष वा सीधै विभागमा उजुरी गर्दा हुन्छ, उनले भने, शुक्रबार गुनासो आएर दुई जनालाई पक्राउ गरेर कारबाही गरेका छौं ।"
कोहलपुरसुर्खेत १३२ केभीको विवाद सुल्झियो,"(वीरेन्द्रनगर)कोहलपुरसुर्खेत १३२ केभी प्रसारण लाइन विस्तारको विवाद अदालतले किनारा लगाएको छ । माग दाबी पुग्न नसक्ने भन्दै उच्च अदालत तुलसीपुर इजलास नेपालगन्जले रिट निवेदन खारेज गरेको छ । प्रसारण लाइनअन्तर्गत सुरुवाती बिन्दु बाँकेको बैजनाथ गाउँपालिकाका स्थानीयले लामो समयदेखि अवरोध गर्दै आएका थिए । टावर निर्माण गर्ने क्षेत्रमा जग्गा अधिकरणको विषयमा बैजनाथ गाउँपालिकाको बानियाँभार र गाभरमा विवाद उत्कर्षमा पुगेको थियो । स्थानीयले प्रसारण लाइन सार्नुपर्ने माग राखेका थिए । उनीहरूले गत जेठ ३२ मा उच्च अदालतमा रिट दायर गरेका थिए । स्थानीयले प्रसारण लाइनका टावर जग्गामा पर्ने भन्दै लामो समयदेखि आयोजनालाई अगाडि बढ्नमा बाधा पुर्याएका थिए ।स्थानीयले दायर गरेको रिटमा सुनुवाइ गर्दै न्यायाधीशहरू पुनमसिंह चन्द र श्यामजी प्रधानको संयुक्त इजलासले माग दाबी पुग्न नसक्ने भन्दै रिट निवेदन खारेज गरेको हो । अदालतले रिट निवेदन खारेज गरेसँगै प्रसारण लाइन निर्माणको बाटो खुलेको छ । तर अदालतको पूर्णपाठ भने आइसकेको छैन । बाँकेको बैजनाथ गाउँपालिका१ को गाभरमा पाँच वटा र बैजनाथ४ को बानियाँभार क्षेत्रमा तीन वटा टावर निर्माण गर्नुपर्नेछ । अदालतले विवाद किनारा लाएसँगै निर्माण प्रक्रिया सुरु गर्ने तयारी गरिएको कोहलपुरसुर्खेतदैलेख १३२ केभी प्रसारण लाइन आयोजनाले जनाएको छ । अब पूर्णपाठको पर्खाइका रहेको आयोजनाका प्रमुख रवि चौधरीले बताए । पूर्ण पाठ आएपछि काम अघि बढाउने योजना बनाएका छौं, उनले भने, दसैंपछि पूर्णपाठ आउने जानकारी पाएका छौं ।कर्णालीको विद्युत् सेवालाई सुधार गरी गुणस्तरीय बनाउन तथा भेरी र कर्णाली नदी बेसिनमा निर्माण हुने जलविद्युत् आयोजनालाई राष्ट्रिय ग्रिडमा जोड्ने गरी सरकारले कोहलपुरसुर्खेत १३२ केभी प्रसारण आयोजना अगाडि बढाएको थियो । ०७६ असार २२ मा प्रसारण लाइन निर्माणका लागि सम्झौता गरिएको थियो । यो आयोजना सम्पन्न भए कर्णालीमा बारम्बार हुने अघोषित लोडसेडिङसँगै लो भोल्टेजको समस्या समाधान हुने अपेक्षा छ । दुई वर्षमा सम्पन्न भइसक्ने काम बर्दिया राष्ट्रिय निकुञ्ज, बाँकेको गाभर र बानियाँभार क्षेत्रको विादले तीन वर्ष पर धकेलिएको छ । विवाद नभएको क्षेत्रको काम १ वर्ष अघि नै सम्पन्न भइसकेको छ । हर्रेछिन्चुवीरेन्द्रनगर प्रसारण लाइनको टावर निर्माण र तार तान्ने काम सकिसकेको चौधरीले बताए । वीरेन्द्रनगरको सुब्बाकुनामा सबस्टेसन निर्माणको काम पनि ८० प्रतिशत सकिएको छ ।यसअघि मुख्य विवाद देखिएको बर्दिया र बाँके राष्ट्रिय निकुञ्ज क्षेत्रमा रुख कटानको अनुमति पाइसकेको छ । एक साताअघिबाट बाँके राष्ट्रिय निकुञ्जमा रुख काट्न पनि सुरु गरिएको छ । साउन १६ मा राष्ट्रिय निकुञ्ज तथा वन्यजन्तु संरक्षण विभागले ६ हजारभन्दा बढी रुख कटानको अनुमति दिएको थियो । रुख काट्नका लागि ३ महिना जति समय लाग्ने आयोजनाले जनाएको छ । यस क्षेत्रमा मात्रै ७० टावर निर्माण गर्नुपर्नेछ । अहिलेसम्म खाली क्षेत्रमा ५० बढी टावरको फाउन्डेसन तयार गरिसकिएको छ । रुख कटानसँगै टावरको बाँकी काम पनि सँगसँगै अघि बढाइरहेको चौधरीले बताए ।"
अर्थ संक्षेप,"सातै प्रदेशमा स्ट्यान्डर्ड चार्टर्ड बैंककाठमाडौं (कास) स्ट्यान्डर्ड चार्टर्ड बैंकले देशका सातै प्रदेशमा शाखा कार्यालय पुगेको जनाएको छ । कर्णाली र सुदूरपश्चिम प्रदेशमा नयाँ शाखा कार्यालय स्थापना गरेसँगै सातै प्रदेशमा बैंकको शाखा कार्यालय पुगेको बताएको हो । बैंकले शनिबार कर्णाली प्रदेशको वीरेन्द्रनगर, सुर्खेत र आइतबार सुदूरपश्चिम प्रदेशको धनगढी र कैलालीमा नयाँ शाखा स्थापना गरेको हो । राष्ट्र बैंकको एकीकृत निर्देशनअनुसार क वर्गका बैंकले सबै प्रदेशमा कार्यालय स्थापना गर्नुपर्ने व्यवस्था छ । सोहीअनुरूप बैंकले सातै प्रदेशमा शाखा कार्यालय स्थापना गरेको जनाएको हो । प्रधानमन्त्री उद्धार कोषमा ग्लोबल आईएमईको पाँच करोड सहयोगकाठमाडौं (कास) प्रधानमन्त्री दैवी प्रकोप उद्धार कोषमा ग्लोबल आईएमई बैंकसहित आईएमई ग्रुपले पाँच करोड रुपैयाँ सहयोग गरेको छ । बैंक तथा आईएमई ग्रुपका अध्यक्ष चन्द्रप्रसाद ढकालले प्रधानमन्त्री केपी शर्मा ओलीलाई आइतबार उक्त रकम बराबरको चेक हस्तान्तरण गरे । कोषमा ग्लोबल आईएमई बैंकको ४ करोड ५० लाख, आईएमई लिमिटेडको २० लाख, आईजीआई प्रडेन्सिएल इन्सोरेन्सको १५ लाख र आईएमई लाइफको १५ लाख गरी ५ करोड रुपैयाँ हस्तान्तरण गरिएको जनाइएको छ । गत असोज १० मा परेको अविरल झरीले निम्त्याएको बाढीपहिरो र डुबानबाट प्रभावितलाई सहयोग गर्न राहतस्वरूप उक्त रकम हस्तान्तरण गरेको बैंकका अध्यक्ष ढकालले बताए ।कात्तिक २४ मा ॅस्टार्टअप तथा अन्टरपेनर्स सम्मेलनपर्सा (कास) नेपाल उद्योग वाणिज्य महासंघ मधेश प्रदेशको स्टार्टअप समिति, प्रदेश सरकार र औद्योगिक व्यवसाय विकास प्रतिष्ठानको सहकार्यमा आउँदो कात्तिक २४ मा मधेश प्रदेशस्तरीय स्टार्टअप तथा आन्टरपेनर्स सम्मेलन२०२४ वीरगन्जमा हुने भएको छ । सम्मेलनबारे जानकारी दिन आइतबार वीरगन्जमा आयोजित पत्रकार सम्मेलनमा नेपाल उद्योग वाणिज्य महासंघ मधेश प्रदेश अध्यक्ष अशोककुमार टेमानीले सम्मेलनले प्रदेशका नवप्रवर्तनशील उद्यमी, स्टार्टअप र सम्भावित उद्यमशील व्यक्तिलाई महत्त्वपूर्ण अवसर प्रदान गर्ने विश्वास लिएको बताए । अहिलेको विश्व अर्थतन्त्र, उद्यम र व्यापारमा स्टार्टअप संस्कृति अपरिहार्य बन्दै गएको र कोरोना महामारीयता उद्योग व्यापारको प्रवृत्तिमात्र नभएर मानिसको जीवनशैलीमा परिवर्तन आइरहेको टेमानीको भनाइ छ । परम्परागत तरिकाले अर्थतन्त्रलाई गति दिन सहज नरहेको र यसलाई विश्वको अभ्यासले स्थापित गर्दै लगेको उनको भनाइ छ ।दैवी प्रकोप उद्धार कोषमा नेपाल एसबीआईको २५ लाखकाठमाडौं (कास) नेपाल एसबीआई बैंकले प्रधानमन्त्री दैवी प्रकोप उद्धार कोषमा २५ लाख रुपैयाँ सहयोग गरेको छ । गत असोज १० देखिको अविरल झरीका कारण आएको बाढीपहिरो र डुबानले पुगेको क्षतिबाट प्रभावितलाई राहत दिन बैंकले आफ्नो सामाजिक उत्तरदायित्वअन्तर्गत उक्त सहयोग गरेको जनाएको छ । नेपाल एसबीआई बैंकका प्रबन्ध निर्देशक तथा प्रमुख कार्यकारी अधिकृत दीपककुमार देले उक्त सहयोग रकमको चेक प्रधानमन्त्री केपी शर्मा ओलीलाई हस्तान्तरण गरे । प्रधानमन्त्री कार्यालय, सिंहदरबारमा आयोजित सहयोग हस्तान्तरण कार्यक्रममा बैंकका नायब प्रमुख कार्यकारी अधिकृत तथा प्रमुख वित्तीय अधिकृत राजेशकुमार पन्डा, प्रमुख सञ्चालन अधिकृत यादवेन्द्र कान्त, प्रमुख व्यवसाय प्रवर्द्धन अधिकृत विकास आनन्दलगायतको उपस्थिति थियो ।ॅबंगलादेशसँगको बिजुली बिक्री सम्झौता स्वागतयोग्यकाठमाडौं (कास) स्वतन्त्र ऊर्जा उत्पादकहरूको संस्था, नेपाल (इप्पान) ले बंगलादेशलाई ४० मेगावाट बिजुली बिक्री गर्न भएको त्रिपक्षीय सम्झौतालाई स्वागत गरेको छ । गत बिहीबार नेपाल विद्युत् प्राधिकरणका कार्यकारी निर्देशक कुलमान घिसिङ, भारतको एनटीपीसी विद्युत् व्यापार निगम (एनभीभीएन) का प्रमुख कार्यकारी अधिकृत रेनु नारङ र बंगलादेश पावर डेभलपमेन्ट बोर्ड (बीपीडीबी) का अध्यक्ष मोहमद रिजाउल करिमबीच काठमाडौंमा ४० मेगावाट बिजुली बिक्री गर्न सम्झौता भएको थियो । यो सम्झौतालाई ऐतिहासिक सम्झौताका रूपमा नेपालले लिएको इप्पानले जनाएको छ । सन् १९७१ देखि नेपाल र भारतबीच विद्युत् आदानप्रदान भएकामा सन् २०१४ मा दुई देशबीच विद्युत् व्यापार सम्झौता (पीटीए) भई अल्पकालीन रूपमा विद्युत् व्यापार हुँदै आएकोमा ०८० पुस १९ मा भारतसँग १० वर्षमा १० हजार मेगावाट बिजुली निर्यातका लागि दीर्घकालीन सम्झौता भइसकेको छ ।सञ्चालनमा आयो ॅलुगा घरकाठमाडौं (कास) ललितपुरको इमाडोलमा लुगा घर सञ्चालनमा आएको छ । महालक्ष्मी नगरपालिकाका मेयर हरिगोविन्द श्रेष्ठले शनिबार लुगा घरको उद्घाटन गरे । थ्रेड गार्मेन्टका सञ्चालक कृष्णराज तिमल्सिनाले आफ्नै नयाँ आउटलेटका रूपमा लुगा घर सञ्चालनमा ल्याएका हुन् । यहाँ महिला र पुरुषदेखि बच्चासम्मका लागि स्वदेशी ब्रान्डका कपडा पाइने तिमल्सिनाले बताए । लुगा घरमा थ्रेड, डीआरजे, डक्टर डेनिम, टेन्टाकल, बिस्ट डेनिमलगायत विभिन्न ब्रान्डका कपडा पाइनेछ तिमल्सिनाले जनाए । आगामी दिनमा लुगाघरको फ्रेन्चाइज देशभर दिने गरी पहिलो आउटलेट सञ्चालनमा ल्याइएको उनले बताए । लुगा घरमा थ्रेड गार्मेन्टमै उत्पादित स्वदेशी कपडा पाइने तिमल्सिनाको भनाइ छ । एउटै छानामुनि महिला, पुरुष, बच्चाहरू सबैलाई हुने कपडा पाइन्छ, उनले भने, म कारखाना हेर्छु, श्रीमती रेश्माले लुगा घर चलाउँछिन् । लुगा घरमा बच्चादेखि सबै उमेर समुहका लागि हुने कपडा पाइने रेश्माले बताइन् । यहाँ स्वदेशीसँगै केही आयातित कपडासमेत रहेको रेश्माले जनाइन् । कृष्णराजले ८ वर्षदेखि ललितपुरको इमाडोलमा थ्रेड गार्मेन्ट सञ्चालन गरिररहेका छन् । गार्मेन्टमा प्रत्यक्ष रूपमा १ हजार र अप्रत्यक्ष रूपमा २ हजार जनाले रोजगारी पाइरहेका छन् ।"
"लुम्बिनी र पोखरा खर्चालु, चितवन सबैभन्दा कम","(काठमाडौं)राष्ट्रिय क्रिकेट टोलीमा आवद्ध ए श्रेणीका १२ खेलाडीले नेपाल प्रिमियर लिग (एनपीएल) क्रिकेटको अक्सनमा पूरा मूल्य पाएका छन् । आइतबार भएको खेलाडी लिलामीमा ए श्रेणीको सूचीमा रहेका २७ खेलाडीमा १० खेलाडीको बेस प्राइस १० लाखबाट सुरु भएको थियो । त्यसमध्ये विराटनगर किंग्सले लोकेश बम र प्रतिश जिसी, जनकपुर बोल्ट्सले ललित राजवंशी र अनिलकुमार शाह, कर्णालीले गुलशन झा, काठमान्डु गुर्खाजले शाहब आलम र भीम सार्की, लुम्बिनी लायन्सले सूर्य तामाङ, विवेक यादव र सन्दीप जोरा, पोखरा एभेन्जर्सले सागर ढकाल तथा सुदूरपश्चिम रोयल्सले आरिफ शेखलाई पूरा १५ लाख खर्च गरेको थियो ।यसमध्ये लगभग सबै खेलाडीमा एकभन्दा बढी फ्रेन्चाइज टोलीले भाउ लगाएका थिए । गुलशन र अनिललाई ८ मध्ये सात फ्रेन्चाइज टोलीले आफ्नो टोलीमा भित्र्याउन दाबी गरेका थिए । लक्की ड्र मा लुम्बिनी र कर्णाली भाग्यमानी बनेका थिए । लुम्बिनीले ८ मध्ये ५ खेलाडी लक्की ड्र बाट लिएको थियो । एउटा फ्रेन्चाइज टोलीले कम्तीमा ६५ र बढीमा ९० लाख खर्च गर्न प्रावधान थियो । ए श्रेणीको खेलाडीको न्युनतम पारिश्रमिक १० लाखबाट अधिकतम १५ लाख, बी श्रेणीको ५ लाखबाट सुरु भएर अघिकतम १० लाख र सी श्रेणीको २ लाखबाट सुरु भएर अधिकतम ५ लाखमा टुंगिएको थियो । ए श्रेणीबाट ३, बी श्रेणीबाट ४ र सी श्रेणीबाट ३ खेलाडी अनिवार्य लिनुपर्ने प्रावधान थियो । यसअघि नै मार्की खेलाडी तय भइसकेको थियो भने हरेक टोलीले एक स्थानीय खेलाडी राख्न पाउनेछन् । साथै हरेक टोलीले चार विदेशी खेलाडी राख्न पाउनेछ । मार्की खेलाडीको मूल्य २० लाख रुपैयाँ रहेको थियो । लुम्बिनीले सबैभन्दा बढी ८४ लाख ७५ हजार खर्च गरेको थियो । नेपाली राष्ट्रिय टोलीका कप्तान रोहित पौडेल मार्की खेलाडी रहेको लुम्बिनीले बी श्रेणीबाट आशुतोष घिरैया र तिलकराज भण्डारीलाई १०१० लाख, दुर्गेश गुप्तालाई ८ लाख भाउ लगाएर लिएको थियो । बी श्रेणीमा रहेका खेलाडीको बेसप्राइस ५ लाख रहेको थियो र अधिकतम १० लाखमा पुगेर टुंगिएको थियो ।पोखराले ८० लाख ५० हजार, जनकपुर बोल्ट्सले ७९ लाख २५ हजार, कर्णालीले ७४ लाख, सुदूरपश्चिमले ७४ लाख, काठमान्डुले ७० लाख ५० हजार र विराटनगर किंग्सले ६६ लाख ५० हजार खर्च गरेका थिए । चितवनले भने ६३ लाखमात्र खर्च गरेकाले नेपाल क्रिकेट संघलाई २ लाख जरिवाना तिर्नुपर्नेछ । आठ फ्रेन्चाइज टोलीले कुल ८० खेलाडीका लागि ५ करोड ९२ लाख ५० हजार खर्च गरेका थिए । ए श्रेणीका खेलाडीहरूमा अविनाश बोहराले १२ लाख, आकाश चन्दले ११ लाख ५० हजार, नन्दन यादवले ११ लाख, तथा बसिर अहमद, रिजन ढकाल, कमलसिंह ऐरी, शरद भेषावकर, रशिद खान, किशोर महतो, देव खनाल, दिलीप नाथ, विनोद भण्डारीले बेस प्राइस १० लाख भाउ पाएका थिए । ए श्रेणीमा भाउ नपाएका अर्जुन साउद लुम्बिनी, हेमन्त धामी जनकपुर र सुनाम गौतम पोखरामा समान ५ लाखमा पुगेका छन् । अक्सनबाट छानिएका खेलाडीमा नरेश बुढाऐर, किशोर महतो, नन्दन यादव, जितेन्द्र मुखिया, राजेश पुलामी, सुनाम गौतम, अनिल खरेल, विवेक केसी, दिनेश खरेल विदेशमा बस्दै आएका खेलाडी हुन् । नेपाली राष्ट्रिय टोलीबाट खेलिसकेका प्रदीपसिंह ऐरी, सुनिल धमला, पृथु बाँस्कोटा, ललितसिंह भण्डारीसहित मधेश प्रदेशका कप्तान हरिशंकर साह, कर्णाली प्रदेशका कप्तान रवीन्द्रजंग शाहीलाई अक्सनमा कुनै भाउ लागेन । एनपीएल नोभेम्बर ३० देखि डिसेम्बर २१ सम्म कीर्तिपुरस्थित त्रिवि मैदान हुनेछ ।"
खोखो खेलाडी छनोट,"काठमाडौं (कास) नेपाल खोखो संघले नेपाल र भारतबीच हुने मैत्रीपूर्ण प्रतियोगिताका लागि नेपाली राष्ट्रिय पुरुषमहिला टोली घोषणा गरेको छ । कीर्तिपुरको नयाँबजारस्थित कभर्डहलमा खो खो संघले आयोजना गरेको छनोट प्रतिस्पर्धाबाट खेलाडी छनोट गरिएको हो ।पुरुषमहिला दुवैमा १५१५ खेलाडीको अन्तिम छनोट गरिएको संघका कार्यबाहक अध्यक्ष छत्रबहादुर शाहीले जानकारी गराए । दुवै समूहमा १०१० वैकल्पिक खेलाडी सार्वजनिक गरिएको छ । पुरुषमा हेमराज पनेरु, जनक चन्द, सुरज पुजारा, विकरालसिं रत्गैया, रोहितकुमार बर्मा, झलक बिक, वेदबहादुर ओली, विवश चौधरी, विशाल थारु, यमन पुरी, राजन बल, जोगिन्द्र राना, भरत सारु र गणेश विक छन् ।वैकल्पिक खेलाडीमा पवन महर्जन, रेवन अधिकारी, मानव बोहरा, कृतिश सिन्तकला, प्रमोद राय दनुवार, धर्मराज कुशवाह, मुकेश गोदार, बिकी सुनार, आयुश गुरुङ र अमृतकाजी प्रधान छन् ।महिलामा सरस्वती कठायत, मानमती धामी, पूजा ओड, आशा थारु, पुनम थारु, दीपा बिक, निशा शाही, कर्मा शाही, सम्झना बिक, दीपा बिक, खुश्बु राना, कञ्चन चौधरी, वर्षा पण्डित, गीता चौधरी र अनिशा गोले छन् ।प्रेरणा विष्ट, जयन्ती कुँवर, अस्मिता राय, मोहनकुमारी श्रेष्ठ, अम्रता ओली, जमुना राय, निशा सैंजु, प्रिन्सिका गोसाईं, निभा कुमारी र कृजला जलेजु वैकल्पिक खेलाडीमा छन् ।मैत्रीपूर्ण प्रतियोगिता असोज २१ र २२ मा हुनेछ । भारतको पनि राष्ट्रिय टिमको सहभागिता रहने कार्यबाहक अध्यक्ष शाहीले बताए । पुरुषमहिलामा ४४ खेल हुनेछ ।"
लिस्नुलाई झरना रनिङ सिल्ड,"(तिलोत्तमा)लिस्नु युवा क्लबले ३६ औं झरना रनिङ सिल्ड नकआउट फुटबल प्रतियोगिताको उपाधि जितेको छ । लिस्नुले फाइनलमा आयोजक झरना स्पोर्ट्स क्लबलाई १० गोलले हराएर ३ लाख ३१ हजारसहित सिल्ड जितेको हो । उपविजेता झरना स्पोर्ट्स क्लबले १ लाख ८१ हजारसहित शिल्ड जित्यो । खेलको पहिलो हाफ गोलरहित रह्यो । दोस्रो हाफको १३ औ मिनेटमा झरनाका खेलाडीले फाउल गरेपछि लिस्नुले पेनाल्टी को अवसर पायो । लिस्नुका कप्तान एन्जल महर्जनले गोल गरी टिमलाई अग्रता दिलाए । गोर्खा ब्वाइज र जनज्योति एफसीले २५२५ हजार पुरस्कार पाए । १६ टिम सहभागी भएको खेलमा रूपन्देहीबाहेक कपिलवस्तु, पश्चिम नवलपरासी र स्याङ्जाको वालिङबाट समेत टिमको सहभागिता थियो । झरनाका जितेश गुरुङ सर्वोत्कृष्ट खेलाडी भए । उनले १५ हजार पुरस्कार पाए ।झरनाका कुलदीप क्षेत्रीले बेस्ट डिफेन्डरको उपाधि जिते । लिस्नुका विशाल केसी उत्कृष्ट गोलरक्षक बने । झरनाका सन्तोष खत्री उत्कृष्ट मिडफिल्डर र लिस्नुका बुद्धि पुन उत्कृष्ट प्रशिक्षक भए । लिस्नुका सुशील राई उत्कृष्ट स्ट्राइकर भए । उनीहरूले जनही १० हजार पुरस्कार पाए । योङ स्टार मडाहाले फेयर टिमको पुरस्कार पायो ।२०२७ सालमा स्थानीय युवाबाट स्थापना भएको झरनाले हरेक वर्ष प्रतियोगिता गर्दै आएको छ ।"
दिवंगत खेलाडीका परिवारलाई एन्फाले ८ लाख दिने,"काठमाडौं (कास) सिस्नेरी पहिरोमा निधन भएका एन्फा एकेडेमीका ६ खेलाडीका परिवारलाई अखिल नेपाल फुटबल संघ (एन्फा) ले राहतस्वरूप प्रतिपरिवार ८ लाख रुपैयाँ दिने भएको छ ।एन्फा कार्यसमितिको आइतबारको आपतकालीन बैठकले मृतक खेलाडीको परिवारलाई आर्थिक सहयोग गर्नुका साथै खेलाडीको नाममा परिवारले चाहेको स्थान र क्षेत्रमा एन्फाले २ लाख रुपैयाँ अक्षयकोष खोल्ने निर्णय गरेको छ ।कोषमा अन्यलाई सहयोग गर्न अपिल गर्ने तथा फिफा र एएफसीमा थप राहतका लागि अपिल गर्ने एन्फाले जनाएको छ ।असोज ११ गते मकवानपुर जिल्ला इन्द्रसरोवर गाउँपालिका वडा३ स्थित एन्फा वात्सल्यदेवी एकेडेमीका ६ खेलाडी आदित्य बलम्पाखी, विकल रेग्मी, प्रियान्स आचार्य, दिवस बानियाँ, अनुपम घलान र साइमन योन्जनको पहिरोमा परेर निधन भएको थियो । दिवंगत खेलाडीको सालिक र स्मृति स्भम्भ निर्माणका लागि वात्सल्यदेवी विद्यालयमा पहल गरी निर्माण गर्ने जनाएको छ ।भर्चुअल बैठकले घटनाबारे अध्ययन गर्न समिति गठन गरेको छ । तीन सदस्यीय समितिमा एन्फा केन्द्रीय सदस्य विकासनारायण श्रेष्ठको संयोजकत्वमा एन्फा सहायक महासचिव दामोदर भट्टराई रसदस्य टीकाराम लामा छन् । एक महिनाभित्र समितिलाई प्रतिवेदन पेस गर्न निर्देशन गरिएको छ ।"
छोटकरी,"एभरेस्ट र राष्ट्र बैंक विजेताकाठमाडौं (कास) नेपाल राष्ट्र बैंक कर्मचारी संघ पोखराले आयोजना गरेको गण्डकी प्रदेशस्तरीय अन्तरबैंक फुटसल प्रतियोगितामा एभरेस्ट बैंक र राष्ट्र बैंक च्याम्पियन भएका छन् । पाँचौं संस्करणको उक्त प्रतियोगिताको महिलातर्फ राष्ट्र बैंकले नबिल बैंकलाई १० ले हराएर उपाधि जित्यो । पुरुषतर्फ एभरेस्टले कृषि विकास बैंकलाई टाइब्रेकरमा हरायो । निर्धारित समयमा दुवैबाट ११ गोल भएको थियो । महिलामा विजेताकी मनीषा कुँवर उत्कृष्ट खेलाडी, विनिता पराजुली सर्वाधिक गोलकर्ता र नबिलकी कुसुम थारुमगर उत्कृष्ट गोलरक्षक भए । पुरुषतर्फ कृषि विकासका जीवराज बम उत्कृष्ट खेलाडी, गरिमा विकासकी सुरेश थापा सर्वाधिक गोलकर्ता र एभरेस्टका सुवास काफ्लले उत्कृष्ट गोलरक्षक चुनिए । विजेतालाई नेपाल राष्ट्र बैंक पोखराका निर्देशक बिना ढकाल पौडेल, आयोजक बैंक कर्मचारी केन्द्रीय समितिका महासचिव कृष्णप्रसाद खराललगायतले पुरस्कृत गरे । प्रतियोगितामा गण्डकी प्रदेशस्थित बैंक तथा वित्तीय संस्थाका पुरुषतर्फ ३० र महिलामा १७ टिमले भाग लिएका थिए ।मन्डेकाजीे स्पोटर््स पर्सनालिटीकाठमाडौं (कास) करातेका दोहोरो सागका स्वर्णधारी मन्डेकाजी श्रेष्ठ स्पोर्टस् पर्सनालिटी अफ दी इयर बाट सम्मानित भएका छन् । नेपाल पर्यटन बोर्डमा आइतबार आयोजित एचिभर्स अवार्ड २०२४ कार्यक्रममा खेलकुद विधातर्फ मन्डेकाजी सम्मानित भएका हुन् । सक्सेस मिडिया र यात्रा प्लसबाट १३औं सागका दोहोरो स्वर्ण विजेता मन्डेकाजी सम्मानित भएका हुन् । कार्यक्रममा खेलबाहेक कलाकारिता, बैंकिङ, चिकित्सा क्षेत्रका व्यक्तित्वलाई पनि अवार्ड प्रदान गरिएको थियो । पर्यटन राज्यमन्त्री अरुणकुमार चौधरीले मन्डेकाजीलाई ट्रफी र प्रमाणपत्र प्रदान गरे ।"
