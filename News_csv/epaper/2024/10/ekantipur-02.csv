शीर्षक,विवरण
"अवैध ढुंगाखानी, क्रसर उद्योगको मनोमानी रोशीको बाढीले ७ सय परिवार घरबारविहीन","मीरा केसीको घर पहिला रोशी खोलाभन्दा निकै पर थियो । खोलाको किनारमा सडक थियो । तर अहिले उनको घर खोलाको बीचमा छ । मंगलबार मीरा घरछेउको गोठमा बाँधेको गाईलाई दानाको जोरजाममा व्यस्त थिइन् । आफ्नो ज्यान त जसोतसो बचायौं । यी गाईबस्तुलाई कहाँ लाने ? कहाँ राख्ने ? कसरी राख्ने ? उनले भनिन् ।रोशी उर्लेर आउँदा मीराका श्रीमान् पहिरो पन्छाउन गएका थिए । मीरा एक्लैले परिवारका सबैलाई खोला तारिन् । विपद्का बेला हिम्मत र आँट आफैं आउँदो रहेछ । पहिला ससुरालाई पारि कटाएँ । त्यसपछि सासूलाई । अनि बालबच्चा लिएर गएँ, उनले भनिन्, दुई रात छिमेकीकहाँ बस्यौं । घरगोठमा बाढी पसे पनि गाईबस्तुलाई क्षति नगरेकाले अहिले फेरि तिनकै सुसारमा उनी लागेकी छन् । यिनको पनि त माया लाग्छ । आफू पारि बसे पनि गाईबस्तुको चिन्ता लागिरहेको थियो । ३४ दिनदेखि भोकाएका छन् । पानी मात्रै भए पनि खुवाउन पाइयो, उनले भनिन् ।पनौती नगरपालिकाले बाढीपहिरोपीडितलाई राहतका लागि बल्ल तयारी गर्दै छ । पनौतीमा भएको भौतिक तथा मानवीय क्षतिबारे जिल्ला विपद् व्यवस्थापन समिति, संघ र प्रदेश सरकारलाई जानकारी गराएका छौं । विपद् व्यवस्थापन तथा राहतका लागि केकसरी गर्न सकिन्छ भन्नेबारेमा पनि छलफल गरेका छौं, नगरपालिका प्रमुख रामशरण भण्डारीले भने । पूर्ण रूपमा घरबारविहीन भएर आश्रय नपाएकालाई आफूहरूले खोजिरहेको उनले बताए । पीडितलाई वडा १२ मा रहेको इन्द्रादेवी स्कुलमा शनिबार र आइतबार सुरक्षित राखिएको थियो । केही परिवार आफन्त खोज्दै हिँड्नुभएछ, उनले भने, केही विस्थापित जेनतेन आफ्नै घरमा बस्ने भनेर फर्किएको जानकारी पाएका छौं । काभ्रे जिल्लामा बाढीपहिरोबाट ६५ जनाले ज्यान गुमाएका छन् । समयमै उद्धार र उपचार नहुँदा पनि कतिपयको ज्यान गएको सम्बन्धित परिवारको गुनासो छ । बाढीपहिरोबाट धेरै मानवीय तथा भौतिक क्षति पनौती, रोशी, बेथानचोक, तेमाल गाउँपालिकामा भएको छ । जिल्ला प्रहरी कार्यालय काभ्रेकी प्रमुख प्रहरी उपरीक्षक बसुन्धरा खड्काका अनुसार बाढीपहिरोमा परी ७१ जना घाइते भएका छन् भने ८ बेपत्ता छन् । स्थानीय ५२ वर्षीय वीरबहादुर लामाका अनुसार अविरल वर्षासँगै चट्याङ पनि पर्न थालेपछि गाउँमा विपत्ति आउँछ भनेर खैलाबैला भएको थियो । कलाँतीमा शुक्रबार दिउँसैदेखि नै बिजुलीबत्ती थिएन । रात छिप्पिँदै गर्दा झरी झनै दर्किन थालेको थियो । गाउँका अगुवाले सबैलाई घरबाट निस्किएर भाग्न भन्दै थिए, त्यत्तिकैमा पहिरोले एउटा घरलाई गर्ल्याम्मै पुर्यो, लामाले सुनाए । उनका अनुसार त्यसमा पुरिएका २० वर्षका अनिश तिमिल्सनालाई जोगाउन जाँदा छिमेकी ३५ वर्षीया गीता तिमिल्सना पनि पुरिइन् । स्थानीयले अनिशलाई रातको करिब २ बजेतिर जीवितै बाहिर निकाले । तर गीताको ज्यान बचेन । अनिशलाई आइतबार बिहान सेनाको हेलिकोप्टरले धुलिखेल अस्पताल लगेको थियो । तर, बीचबाटोमै अनिशको मृत्यु भएको खबर पायौं, लामाले भने, आइतबार बिहानसम्म बोलिरहेको मान्छेले ज्यान गुमायो ।स्थानीयका अनुसार रोशीले यति ठूलो क्षति गरेको पहिलो पटक हो । २०३६ असोज १३ मा पनि कलाँतीमा बाढी आएको थियो । त्यसका साक्षी ५४ वर्षीय गोविन्दप्रसाद हुमागाईंका अनुसार त्यसबेला क्षति भने यति धेरै भएको थिएन । मैले धेरैवटा प्रकोप भोगें । बाढीपहिरो, भूकम्प देखें । तर यस्तो विपत्ति कहिल्यै देखेको थिइनँ, उनले भने, यस पटक बाढी र पहिरो एकैपटक ओइरियो । पहिले सानोतिनो आउँथ्यो । यस्तो पहाड खसालेर बस्ती बगाएको थाहा छैन ।"
लेबनानमा के गर्दै छ इजरायली सेना ?,"(काठमाडौं)हेजबुल्लाहसँगको करिब एक वर्षदेखिको युद्धपछि अन्ततः इजरायलले दक्षिणी लेबनानमा स्थलगत आक्रमण सुरु गरेको छ । इजरायली सेनाले मंगलबार दक्षिण लेबनानका सीमित र निश्चित स्थानमा स्थल कारबाही सुरु गरेको जनाएको हो । इजरायल डिफेन्स फोर्स (आईडीएफ) ले इरानबाट समर्थनप्राप्त लेबनानी लडाकु समूह हेजबुल्लाहका भौतिक संरचनालाई लक्ष्य गर्दै सैन्य कारबाही भइरहेको जनाएको छ । हेजबुल्लाहका कारण उत्तरी इजरायलमा रहेकालाई खतरा रहेकाले आक्रमण गर्नुपरेको आईडीएफको भनाइ छ । इजरायली रक्षामन्त्री योआभ गलान्टले यसअघि आईडीएफ लेबनान छिर्न लागेको संकेत गर्दै उनले इजरायलले जल, स्थल र आकाश तीनवटै मोर्चाबाट हेजबुल्लाहमाथि कारबाही गर्न तयार रहेको बताएका थिए ।उत्तरी इजरायलमा मंगलबार बिहानैदेखि आईडीएफका ट्यांक तथा बख्तरबन्द गाडीहरू भेला भएका थिए । त्यसलगत्तै आईडीएफले सामाजिक सञ्जाल एक्स मार्फत आफ्ना सैनिक लेबनानी भूमिमा प्रवेश गरेको जनाएको थियो । समाचार संस्था रोयटर्सका अनुसार लेबनानको राष्ट्रिय सेनाले आफ्नो दक्षिणी सीमाबाट सैनिकहरू पाँच किमि उत्तरतर्फ सार्न थालेका छन् । सोमबार गलान्टले हेजबुल्लाहका नेता हसन नसरल्लाहको हत्या एउटा महत्त्वपूर्ण कदम भएको उल्लेख गर्दै भनेका थिए, हामी जल, स्थल र आकाशबाट सबै बल प्रयोग गर्नेछौं । इजरायलले दक्षिणी क्षेत्रका आफ्ना हजारौं नागरिक सुरक्षित रूपमा घर फर्कन पाउने अवस्था सिर्जना गर्ने बताउँदै आएको छ । इजरायली सेना स्थलमार्गबाटै लेबनानको भूमिमा प्रवेश गरेसँगै हेजबुल्लाहका सहायक प्रमुख शेख नाइम कसिमले आफ्नो समूहले लेबनानभित्र हुने कुनै पनि सैन्य कारबाहीको कडा प्रतिकार गर्ने बताएका छन् । कसिमले इजरायलले अहिलेसम्म ठूला आक्रमण नगरेको जनाउँदै संघर्ष धेरै लामो हुन सक्ने जनाएका बीबीसीले उल्लेख गरेको छ । गाजामा २०२३ अक्टोबर ७ मा युद्ध सुरु भएपछि हेजबुल्लाहले लेबनानबाटै इजरायली भूमिमा रकेट प्रहार गर्दै आएको थियो । पछिल्लो समय इजरायलले हेजबुल्लाहलाई लक्षित गर्दै विभिन्न आक्रमणहरू गरेको छ । दुई साताअघि हेजबुल्लाहले सञ्चारका लागि प्रयोग गर्ने पेजरहरू र त्यसको भोलिपल्ट वाकीटकी विस्फोट भएका थिए । ती विस्फोटमा ३७ जनाको ज्यान गएको थियो भने कम्तीमा ३ हजार ५ सय घाइते भएका थिए । ती आक्रमण इजरायली गुप्तचर निकाय मोसाद र आईडीएफले गराएको पश्चिमा सञ्चारमाध्यमहरूले जनाएका थिए । तर गत शुक्रबारको इजरायली आक्रमणमा हेजबुल्लाह प्रमुख हसन नसरल्लाह मारिएपछि भने दुई पक्ष ठूलै संघर्षका लागि तयारी अवस्थामा देखिएका हुन् । आईडीएफले दक्षिणी लेबनानस्थित दहियास्थित हेजबुल्लाहको मुख्यालयमा गरेको आक्रमणमा नसरल्लाह मारिएका थिए । आक्रमणमा हेजबुल्लाह कमान्डर मोहम्मद अलि इस्मेल र उनका सहयोगी हुसेन अहमन इसमेल पनि मारिएको इजरायली सेनाले जनाएको थियो । सन् १९८२ मा हेजबुल्लाहमा आवद्ध नसरल्लाह मुसावीको हत्यापछि प्रमुख बनेका थिए । हेजबुल्लाहलाई राजनीतिक र सैन्य संगठनका रूपमा स्थापित गर्नका लागि उनको भूमिका उल्लेखनीय मानिन्छ । नसरल्लाहको इरानी नेता आयातोल्लाह अलि खोमेनीसँग पनि निकै राम्रो सम्बन्ध थियो । इरानका पहिलो सर्वोच्च नेता आयातोल्लाह रुहोल्लाह खोमेनीले उनलाई १९८१ मा लेबनानमा इरानी प्रतिनिधि नियुक्त गरेका थिए । त्यसयता उनी निरन्तर लेबनानस्थित इरानी प्रतिनिधि थिए । नसरल्लाह मारिएको भोलिपल्ट हेजबुल्लाहका अर्का दुई नेता मारिए । आईडीएफले शनिबार गरेका आक्रमणमा हेजबुल्लाहको दक्षिणी मोर्चाका कमान्डर नबिल क्वाउक र कमान्डर अलि कराकीको ज्यान गएको थियो । क्वाउक सन् १९८० मा हेजबुल्लाह प्रवेश गरेका थिए । पछि उनी हेजबुल्लाहको दक्षिणी लेबनान क्षेत्रको प्रमुख तथा संगठनको उपप्रमुख भएका थिए । नसरल्लाह मारिएसँगै क्वाउक हेजबुल्लाह प्रमुख बन्ने अनुमान गरिएको थियो । उनी पनि आईडीएफद्वारा मारिएपछि हेजबुल्लाहको नेतृत्वको टुंगो लागेको छैन । लेबनानी अधिकारीका अनुसार इजरायली सेनाले दुई सातायता गरेका आक्रमणमा हजारभन्दा बढी सर्वसाधारणको ज्यान गइसकेको छ । आक्रमणका कारण दक्षिणी लेबनान र बेका क्षेत्रबाट १० लाख सर्वसाधारण विस्थापित भइसकेका जनाइएको छ । हेजबुल्लाहले नसरल्लाहलगायतको मृत्युको बदला लिने चेतावनी दिँदै आएको छ । इजरायलले आफ्ना नागरिकलाई सुरक्षित राख्नका लागि हेजबुल्लाह र हमासलाई समाप्त गर्नुपर्ने बताउँदै आएको छ । १९८० को दशकमा स्थापित सिया मुस्लिम समूह हेजबुल्लाह इजरायलविरुद्ध प्रयोग गर्न इरानी सैन्य सहायतामा बनेको हो । सन् १९८० को दशकमा गृहयुद्धका क्रममा इजरायली सेनाले दक्षिणी लेबनान कब्जामा लिएको थियो । पछि हेजबुल्लाहले लेबनानस्थित अमेरिकी र इजरायली सेनामाथि भीषण आक्रमण गर्यो । जसका कारण २००० मे २४ मा दक्षिणी लेबनानबाट इजरायल फिर्ता हुन बाध्य भयो । लेबनानी भूमि छाडेसँगै इजरायलले हेजबुल्लाह निःशस्त्र हुनुपर्ने दबाब बढाएको थियो । तर, हेजबुल्लाहले आफ्नो सैन्यसँगै आर्थिक पक्ष झन् सुदृढ पार्दै गयो । १९९२ यता हेजबुल्लाह लेबनानको मुख्य राजनीतिक पार्टी हो । हेजबुल्लाहले विवादित सीमा क्षेत्रमा इजरायली उपस्थितिलाई चुनौती दिँदै आएको छ । यसअघि सन् २००६ मा इजरायलले लेबनानमा आक्रमण गरेको थियो । हेजबुल्लाहले ८ इजरायली सैनिकलाई मारिदिएपछि क्रुद्ध इजरायलले हेजबुल्लाहलाई समाप्त पार्ने भन्दै लेबनानमा आक्रमण गरेको थियो । ३४ दिनसम्म चलेको लडाइँका क्रममा लेबनानमा ११ सय जना मारिएका थिए । इजरायलमा १ सय १९ सैनिक र ४५ सर्वसाधारणको ज्यान गएको थियो । इजरायली आक्रमणपछि हेजबुल्लाहले ठूलो संख्यामा लडाकुहरू भर्ती गर्यो र नयाँ तथा आधुनिक हतियारसमेत व्यवस्थापन गर्न सफल भयो । पश्चिमा देशहरूको समर्थनमा लेबनान सरकारले २००८ मा हेजबुल्लाहको निजी दूरसञ्चार सञ्जाल बन्द गरिदिएको थियो । त्यसका साथै हेजबुल्लाहसँग सम्बन्ध रहेको आरोपमा बेरुत विमानस्थलका सुरक्षा प्रमुखलाई हटाइएपछि हेजबुल्लाहले बेरुतका अधिकांश भाग नियन्त्रणमा लियो र प्रतिद्वन्द्वी सुन्नी समूहसँग लडाइँ गर्यो । ८१ जनाको ज्यान गएपछि साम्प्रदायिक दंगा रोक्न सरकार पछि हट्यो र सत्ता साझेदारी गर्ने सहमति भयो । उक्त सम्झौता हेजबुल्लाहलाई मन्त्रिपरिषद्मा विशेषाधिकार दिलायो । २००९ को चुनावमा १० सिट जितेपछि हेजबुल्लाह एकताको सरकारमा सहभागी भयो । त्यसयता लेबनानको राजनीतिमा हेजबुल्लाहको प्रभाव निरन्तर बलियो छ । राजनीतिक, सुरक्षा र सैन्य प्रभावसँगै उसले उपलब्ध गराउने सेवाका कारण लेबनानमा हेजबुल्लाहले राज्यभित्र राज्य को प्रतिष्ठा आर्जन गरेको छ ।सिरियाका राष्ट्रपति बसर अलअसदको कटिबद्ध साझेदार हेजबुल्लाहले त्यहाँको गृहयुद्धका क्रममा पनि हजारौं लडाकु पठाएको थियो । खासगरी हेजबुल्लाहले लेबनानसँग सीमा जोडिएको पहाडी क्षेत्रमा सरकार समर्थक फौजलाई सघाउन उल्लेखनीय भूमिका निर्वाह गरेको बताइन्छ । इजरायलले इरान र हेजबुल्लाहसँग सम्बन्ध रहेको ठानिएका सिरियास्थित अखडामा पनि आक्रमण गर्दै आएको छ ।पछिल्लो समय भने हेजबुल्लाहका सैन्य संरचना ध्वस्त पार्न इजरायल जुनसुकै हदसम्म पनि अघि बढ्ने देखिएको छ । इजरायलले दक्षिणी लेबनानका कम्तीमा २५ वटा गाउँ तत्काल खाली गर्न आदेश दिइसकेको छ । आईडीएफका प्रवक्ता डानियल हगारीले इजरायलले अतिक्रमण गरेको नभई छापा मारेको बताएका छन् । हामी अहिले हेजबुल्लाहसँग आमनेसामने लडिरहेका छैनौं । तर हामी यसलाई गम्भीरताका साथ लिइरहेका छौं, हगारीले मंगलबार सञ्चारकर्मीसँग भनेका छन् । इजरायली सेना लड्न तयार रहेको तर बेरुत वा लेबनानका कुनै दक्षिणी सहरमा नगएको उनको भनाइ छ । तपाईंहरू घूसपैठ भन्नुहुन्छ र म आक्रमण भन्छु, उनले भने, यो एक छापा हो, विस्तारित छापा । इजरायली फौजले हेजबुल्लाहलाई सीमा क्षेत्रबाट हटाएरै छाड्ने उनको भनाइ छ । लेबनानका प्रधानमन्त्री नजिब मिताकीले आफ्नो देश इतिहासकै एक भयानक चरणबाट गुज्रिरहेको बताएका छन् । गत महिना इजरायली हवाई आक्रमण सुरु भएदेखि लेबनानभर १० लाख मानिस विस्थापित भएका छन्, राष्ट्रसंघीय बैठकमा बौल्दै उनले भने । राष्ट्रसंघसँग उनले ४२ करोड ६० लाख अमेरिकी डलरको मानवीय सहायताको अपिल गरेका छन् ।यद्यपि, इजरायली आक्रमण एक सातासम्म पनि नलम्बिने अमेरिकी अधिकारीले दाबी गरेको बीबीसीले जनाएको छ । ह्वाइटहाउसका एक अधिकारीलाई उद्धृत गर्दै इरानले इजरायलविरुद्ध बलिस्टिक क्षेप्यास्त्र आक्रमण गर्ने तयारी गरेको सीबीएसले जनाएको छ । इजरायलविरुद्ध इरानबाट हुने प्रत्यक्ष सैन्य आक्रमणले इरानका लागि गम्भीर परिणाम ल्याउनेछ, ती अधिकारीको भनाइ उद्धृत गर्दै बीबीसीले जनाएको छ, आक्रमणविरुद्ध इजरायलको रक्षा गर्न अमेरिकाले रक्षात्मक तयारीका पक्षमा छ । तनाव चर्कंदै गएपछि विभिन्न वायुसेवा कम्पनीहरूले उक्त क्षेत्रका उडान स्थगित गरेका छन् । एयर फ्रान्स, फ्लाई दुबई, इमिरेट्स, इरान एयर, एयर अल्जरी र टर्किस एयरलाइन्सले अस्थायी रूपमा उडान स्थगित गरेका अल जजिराले जनाएको छ । युद्ध चर्कंदै गएपछि अमेरिका, बेलायत र युरोपेली संघलगायतका १२ देशले लेबनानमा तीन साताका लागि युद्धविरामको आग्रह गरेका थिए । अमेरिका, अस्ट्रेलिया, क्यानडा, युरोपेली संघ, फ्रान्स, जर्मनी, इटाली, जापान, साउदी अरब, संयुक्त अरब इमिरेट्स, बेलायत र कतारले संयुक्त विज्ञप्ति जारी गर्दै शत्रुता असह्य भएको र सीमा क्षेत्रमा जारी जोखिम इजरायल वा लेबनान दुवै देशका जनताको हितमा नभएको बताएका छन् । त्यस्तै, अमेरिका र फ्रान्सका राष्ट्रपतिले छुट्टै विज्ञप्ति जारी गर्दै युद्धग्रस्त क्षेत्रका सर्वसाधारणलाई घर फर्काउन र सुरक्षा सुनिश्चिता प्रदान गर्न युद्धविरामले बाटो खुल्ने बताएका थिए । तर त्यसलाई इजरायली प्रधानमन्त्री बेन्जामिन नेतान्याहुले अस्वीकार गरिदिएका थिए । त्यसको प्रतिक्रियामा नेतान्याहुले भनेका थिए, उद्देश्य प्राप्त नभएसम्म इजरायली सेनाले आक्रमण जारी राख्नेछ । (एजेन्सीहरूको सहयोगमा)"
बाढीपहिरोले पूर्वाधारमा ११ अर्बको क्षति,"(काठमाडौं)शुक्रबार र शनिबार रातिको अविरल वर्षापछि आएको विपद्बाट खानेपानी, सडक, ऊर्जा र सिँचाइका पूर्वाधारमा ११ अर्ब रुपैयाँ बराबरको क्षति पुगेको छ । बाढीपहिरोले २१ जिल्लामा भौतिक क्षति गरेको हो ।प्रधानमन्त्री केपी शर्मा ओलीले मंगलबार गरेको पत्रकार सम्मेलनमा सार्वजनिक विवरणअनुसार खानेपानीको संरचनामा ३ अर्ब ५२ करोड, सडक संरचनामा २ अर्ब ५२ करोड, ऊर्जाका पूर्वाधारमा ४ अर्ब र सिँचाइ पूर्वाधारमा १ अर्बको क्षति भएको छ । देशैभर ३७ राजमार्ग अवरूद्ध भएकामा ९ वटाको अवरोध हटाएर सञ्चालनमा ल्याइएको मुख्यसचिव एकनारायण अर्यालले जानकारी दिएका छन् । उनका अनुसार कृषिबाली तथा पशुपन्छीतर्फ ६ अर्ब क्षति भएको अनुमान छ । बाढीपहिराले ६ सय ६७ मेगावाट बिजुली उत्पादन गर्ने १६ जलविद्युत् आयोजनामा क्षति पुगेको छ । निर्माणाधीन १ हजार १ सय ३९ मेगावाटका १८ जलविद्युत् आयोजना तथा ५ वटा प्रमुख प्रसारण टावरमा क्षति पुगेको छ । मुख्यसचिव अर्यालका अनुसार सरकारले काभ्रेपलाञ्चोक, ललितपुर, धादिङ, काठमाडौं, सिन्धुपाल्चोक, सिन्धुली र मकवानपुरलाई बाढीपहिरोबाट अति प्रभावित जिल्लाको सूचीमा राखेको छ ।सरकारी तथ्यांकअनुसार बाढीपहिरोमा ज्यान गुमाउनेको संख्या २ सय २४ पुगेको छ, २४ जना अझै बेपत्ता छन् । १ सय ५८ जना घाइते छन् । ४ हजार ३ सय ३१ जनालाई उद्धार गरी सुरक्षित स्थानमा लगिएको छ । खोज तथा उद्धारमा ३० हजार ७ सय ३१ जना सुरक्षाकर्मी परिचालन गरिएको सरकारले जनाएको छ । खोज तथा उद्धार कार्य दुई दिनभित्र पूरा हुने मुख्यसचिव अर्यालले जनाएका छन् । उनका अनुसार मृत्यु भएका व्यक्तिका परिवारलाई राहत वितरण प्रारम्भ भइसकेको छ ।घरबास गुमाएका परिवारलाई अस्थायी आवास निर्माणका लागि तत्कालै अनुदान रकम उपलब्ध गराइने, बाढीपहिरोबाट अवरुद्ध तथा क्षतिग्रस्त खानेपानी, रणनीतिक सडक, टेलिफोन एवं विद्युत् सेवा यथाशीघ्र सञ्चालनमा ल्याइने पनि मुख्यमन्त्री अर्यालले बताए । पुल बगेका महत्त्वपूर्ण सडकमा बेलिब्रिज जडान गरिने, अवरुद्ध अन्य सडकमा कजवे, डाइभर्सन जस्ता वैकल्पिक माध्यमबाट समेत तत्काल यातायात सेवा सञ्चालन गरिने प्रधानमन्त्री केपी शर्मा ओलीले जनाएका छन् । निजी क्षेत्रसँग सम्बद्ध व्यवसायीसँग समन्वय गरी सुरक्षित र भरपर्दो यातायात व्यवस्था मिलाइनेसमेत उनले बताए । सरकारले अत्यावश्यक वस्तुको कृत्रिम अभाव, मूल्यवृद्धि र कालोबजारी नियन्त्रण गर्न बजार अनुगमन र नियमनलाई प्रभावकारी बनाउने प्रतिबद्धता गरेको छ । बाढीपहिरो प्रभावित जिल्लामा सरकारले सहसचिवको नेतृत्वमा टोली परिचालन गरेको छ ।"
कांग्रेस र एमालेका संघीय सांसदले १५ दिनको तलब दिने,"साहसी चणिकलाललाई सम्मान गर्ने खतिवडाको घोषणा मानवअधिकारवादी अभियन्ता तथा ज्येष्ठ नागरिक बद्रीप्रसाद खतिवडाले नख्खुखोलाको बाढीबाट दुई जनालाई उद्धार गर्ने काभ्रे, तेमालका ३३ वर्षीय चणिकलाल तामाङलाई नगदसहित सम्मान गर्ने घोषणा गरेका छन् । ९० वर्ष पार गरेका खतिवडाले तामाङलाई नगद १० हजार १ सय १० रुपैयाँसहित सम्मान गर्न लागेका हुन् । आफ्नो ज्यानको पर्वाह नगरी बाढीमा बगेका मानिसको जीवन रक्षा गर्ने तामाङको साहसी कदमलाई सम्मान गर्न आवश्यक रहेको खतिवडाको भनाइ छ । साहसी काम गर्ने मान्छेको इज्जत गर्नुपर्छ, उनले भने, यसबाट अरुले शिक्षा पाउँछन् । शनिबार नख्खुखोलामा आएको बाढीमा बगिरहेका बालिका मेघना साह र उनका काका राज साहलाई तामाङले उद्धार गरेका थिए ।"
सहकारी ठगीमा मेयर नेपाली कारागार चलान,"(बागलुङ) ढोरपाटन नगरपालिकाका मेयर तथा इमेज बचत तथा ऋण सहकारीका संस्थापक अध्यक्ष देवकुमार नेपाली सहकारी ठगीसम्बन्धी मुद्दामा पुर्पक्षका लागि कारागार चलान भएका छन् । भारतको नयाँदिल्लीमा शुक्रबार पक्राउ गरेर ल्याइएका नेपालीलाई जिल्ला न्यायाधीश रमेशकान्त अधिकारीको इजलासले थुनामा पठाएको हो ।मंगलबारको थुनछेक बहसमा नेपालीका तर्फबाट वरिष्ठ अधिवक्ता केशवराज पराजुली र अधिवक्ता राम शर्माले बहस गरेका थिए । जाहेरवालाका तर्फबाट बहसमा अधिवक्ता रमेशबहादुर खड्का, सरिता केसी र सरकारी वकिल पूर्णप्रसाद शर्मा थिए । सोही मुद्दाका अर्का आरोपित ओमप्रसाद दर्जी भने १ लाख ५० हजार धरौटीमा रिहा भएका छन् । दर्जी नेपालीका दाजु हुन् तर उनी सहकारीका बोर्ड सदस्य र कर्मचारी होइनन् ।सहकारीको बचत अपचलन खुलेपछि नेपाली २०८० वैशाखदेखि सम्पर्कविहीन भएका थिए । त्यसपछि १ हजार ५ सय ४३ जना बचतकर्ताले १ अर्ब ५४ करोड रुपैयाँ हिनामिनाको आरोपमा नेपाली र सहकारीका अन्य पदाधिकारी एवं कर्मचारीविरुद्ध प्रहरीमा जाहेरी दिएका थिए । प्रहरी अनुसन्धानपछि जिल्ला सरकारी वकिलको कार्यालयले २०८० असार ३१ मा जिल्ला अदालतमा सहकारी ठगी मुद्दा दायर गरेको थियो । अदालतले २०८० साउन ४ मा त्यति बेला पक्राउ परेका सञ्चालकहरू चित्रबहादुर भण्डारी, नरमति बुढा र शक्ति किसानलाई पुर्पक्षका लागि थुनामा पठाएको थियो । डोरबहादुर परियार र अनिता बुढामगर भने गत पुस पहिलो साता पक्राउ परेर पुर्पक्षका लागि थुनामा छन् । फरार मेयर नेपालीविरुद्ध भने नेपाल प्रहरीको आग्रहमा इन्टरपोलले गत माघमा रेड नोटिस जारी गरेको थियो । इन्टरपोलको समन्वयमा भारतमा पक्राउ गरिएका उनलाई आइतबार राति बागलुङ ल्याइएको थियो । प्रहरीले सोमबार बिहान जिल्ला अदालत बागलुङमा हाजिर गराएको थियो । आकर्षक ब्याजको प्रलोभन देखाई बागलुङबाट ७ हजार ९४, पोखराबाट २ हजार ६ सय ६१ र गलकोटबाट १ हजार ७ सय ७४ गरी ११ हजार ५ सय २९ जना गैरसेयर सदस्यबाट रकम उठाएको अभियोगसमेत छ । नेपाली एमालेका तर्फबाट २०७४ र २०७९ मा लगातार निर्वाचित ढोरपाटनका मेयर हुन् । उनले राष्ट्रिय सहकारी बैंक, गरिमा विकास बैंक र ग्लोबल आईएमई बैंकबाट पनि ३५ करोड रुपैयाँ ऋण लिएर भुक्तानी गरेका थिएनन् । सहकारी र बैंकबाट लिएको रकमबाट उनले बागलुङ, कास्की र काठमाडौंमा घरजग्गा जोडेको पाइएको छ ।"
इजरायलमाथि इरानको क्षेप्यास्त्र आक्रमण,काठमाडौं (एजेन्सी) इरानले इजरायलमाथि क्षेप्यास्त्र आक्रमण थालेको छ । इरानबाट क्षेप्यास्त्र प्रहार हुन थालेपछि इजरायलको डिफेन्स फोर्सले सुरक्षित स्थानमा आश्रय लिन आफ्ना नागरिकलाई आग्रह गरेको छ । अन्तर्राष्ट्रिय सञ्चारमाध्यमका अनुसार इरानले इजरायललाई लक्ष्य गरी मंगलबार राति एकैपटक सयभन्दा बढी क्षेप्यास्त्र प्रहार गरेको थियो । त्यसको केही बेरअघि इरानबाट क्षेप्यास्त्र आक्रमण हुन सक्ने चेतावनी अमेरिकाले दिएको थियो । इजरायलमाथि क्षेप्यास्त्र आक्रमण गरिएको इरानले पुष्टि गरेको छ । तेहरानको सेनाले इजरायलतर्फ क्षेप्यास्त्र प्रहार गर्न थालेको इरानको सरकारी समाचार एजेन्सी आईआरएनएले जनाएको बीबीसीले उल्लेख गरेको छ ।प्यालेस्टाइनी विद्रोही समूह हमासले गत वर्ष अक्टोबर ७ मा अप्रत्याशित रूपमा इजरायलमाथि हमला गरेर करिब १२ सयको ज्यान लिएपछि आपसमा युद्ध चलिरहेको छ । युद्धमा करिब ४३ हजारको मृत्यु भइसकेको छ । हमासको समर्थनमा दक्षिणी लेबनानबाट अर्को विद्रोही समूह हेजबुल्लाहले पनि इजरायलमाथि बेलाबेला हवाई आक्रमण गर्दै आएको थियो । इजरायली सेनाले हेजबुल्लाहको सैन्य संरचना ध्वस्त पार्ने लक्ष्यका साथ जमिनबाटै आक्रमण सुरु गरेपछि करिब २ हजार किलोमिटर टाढाबाट इरानले क्षेप्यास्त्र हमला थालेको हो ।
'ठूलो प्राकृतिक विपत्तिका लागि तयारी पुगेन,"प्रधानमन्त्री केपी शर्मा ओलीले ठूलो प्राकृतिक विपत्ति सामना गर्न सरकारको तयारी नपुगेको स्वीकार गरेका छन् । उनले विपद्पछिको उद्धार र खोजीमा देखिएका कमीकमजोरी सच्याउने प्रतिबद्धता पनि जनाएका छन् । शुक्रबार र शनिबारको अविरल वर्षाका कारण आएको बाढीपहिरोले पुर्याएको क्षतिबारे जानकारी दिन मंगलबार आयोजित पत्रकार सम्मेलनमा प्रधानमन्त्री ओलीले सरकारबाट तयारी भएको तर त्यसले धान्न सक्नेभन्दा ठूलो विपद् सामना गर्नुपरेको बताए । यस प्रकारको परिस्थिति आइपुग्ला, यत्रो क्षति होला भन्ने थिएन, उनले भने, यस तहको तयारी पक्कै पनि हाम्रो थिएन । प्राकृतिक विपत्तिका लागि तयारी नभएको भने होइन ।जल तथा मौसम विज्ञान विभागले असोज ७ मै पूर्वसूचना दिएअनुसार सरकारले तयारीका लागि तल्ला निकायसम्म जानकारी गराएको प्रधानमन्त्री ओलीको भनाइ थियो । त्यही सूचनाका आधारमा रात्रिबस नचलाउन र सतर्कता अपनाउन सूचना प्रवाह गरिएको पनि उनले बताए । सबै मन्त्री, उच्च पदस्थ सरकारी अधिकारीलाई दायाँबायाँ राखेर गरिएको पत्रकार सम्मेलनमा ओलीले विषम परिस्थितिमा राहत, उद्धार, पुनःस्थापना र पुनर्निर्माणमा सहयोग गर्न राजनीतिक दल, तीनै तहका सरकार, निजी क्षेत्र, विकास साझेदार, संघसंस्था र नागरिकसँग अपिल गरे । विपत्तिले कुनै राजनीतिक रंग, पेसा, व्यवसाय छुट्याएर मर्का पारेको हुँदैन । यो साझा राष्ट्रिय पीडा हो, उनले भने । विपद्लगत्तै अमेरिका भ्रमण छोट्याएर किन नफर्किएको भनेर आफूमाथि भइरहेको आलोचनाका सन्दर्भमा भने प्रधानमन्त्री ओलीले आफू आउने तयारीमै रहेका बेला यता पानी परेको बताए । ११ गते पानी पर्यो । १२ गते अमेरिका छाडेको हुँ । प्लेनमा समय लाग्यो, उनले भने । गृहमन्त्रीको भूमिकालाई लिएर भइरहेको आलोचनाका सन्दर्भमा पनि ओलीले बचाउ गरेका छन् । मान्छे बगाएर लग्यो, बचाउन सकिएन भन्ने रिपोर्ट आयो, गृहमन्त्रीले त्यही भन्नुभयो, उनले भने, प्रारम्भिक जानकारी कहिलेकाहीं फरक पर्न सक्छ । यसलाई अयोग्यताका रूपमा लिनु हुँदैन ।"
विपद् भोगेका उपभोक्तामाथि बजार मूल्यको त्रास,"भारी वर्षापछिको बाढी, पहिरो तथा डुबानबाट पीडित बनेका सर्वसाधारण बजारसँग पनि त्रसित बन्नुपर्ने अवस्था सिर्जना भएको छ । खासगरी संघीय राजधानी काठमाडौंका मानिसले दैनिक उपभोग्य तरकारी तथा फलफूलका लागि महँगो मूल्य तिर्नु परिरहेको छ । विपद्का कारण यातायात प्रणालीमा अवरोध निम्तिएको र सहज रूपमा आपूर्ति हुन नसकेको बाहना बनाई व्यापारीले उपभोक्तासँग चर्को मूल्य असुल्ने गरेका हुन् । जबकि, उनीहरूले बेच्ने तरकारी तथा फलफूल विपद्अघिकै हो । त्यसैले विपद्पछि त्यसमा उत्पादन तथा ढुवानी लागत बढेको छैन । तर, उनीहरूले पुरानै वस्तुलाई असहज समयको ट्याग लगाएर उपभोक्ताको बाध्यताको फाइदा लिइरहेका हुन् । सरकारले अतार्किक रूपमा मूल्य कायम गर्ने व्यवसायीमाथि निगरानी बढाउन र दोषीलाई कारबाही गर्नुपर्छ । र, असहज समय भनेको कालोबजारी गर्ने स्वर्णकाल होइन भन्ने सन्देश दिनुपर्छ ।शुक्रबार र शनिबारको भारी वर्षापछि सिर्जित समस्याका कारण काठमाडौं जोड्ने नागढुंगामुग्लिन, दक्षिणकालीसिस्नेरी, कान्ति राजपथ, अरनिको र बीपी राजमार्गका विभिन्न ठाउँको सडक अवरुद्ध भयो । त्यससँगै नियमित उपभोगका लागि बाह्य उत्पादनमा भर पर्ने काठमाडौं उपत्यकामा अभाव सिर्जना भयो । त्यसका मुख्यतः चार कारण छन् । पहिलो, काठमाडौंमा नियमित रूपमा सामग्री भित्रिन पाएन । जसका कारण यहाँको आपूर्ति र उपभोगको सन्तुलन बिग्रियो । दोस्रो, सामान्य संकटमै पनि बजारमा दैनिक उपभोग्य सामग्रीको अभाव हुने पुरानै अनुभवका कारण मानिसहरूले बढी खरिद गरेर संग्रह गर्ने प्रवृत्ति छ । धेरै मानिसहरूले नियमितभन्दा बढी खरिद गर्नेबित्तिकै बजारमा अर्काका निम्ति अभाव निम्तिन्छ । तेस्रो, दसैं नजिकिएका कारण बजारमा माग पनि बढ्दै गइरहेको थियो । चौथो, व्यवसायीहरूले कृत्रिम रूपमा पनि सामानको अभाव सिर्जना गर्ने र महँगो मूल्यमा बिक्री गर्ने गर्छन् ।अभाव एउटा पक्ष हो । त्यो के कारणबाट सिर्जित छ भन्ने विश्लेषण हुन्छ नै । तर, कुनै लागत नै नबढी तथा पुरानै सामानमा पनि मूल्य वृद्धि गरिनु भने उचित होइन । अहिले बजारमा यही अनुचित काम भइरहेको छ । विपद्अघि र पछि कालीमाटी तरकारी बजारमा होलसेल मूल्यमा आएको अन्तरले पनि विपद्लाई बहाना बनाएर व्यापारीहरूले गरिरहेको मनोमानीलाई पुष्टि गर्छ । जस्तो कि, विपद्अघि लोकल गाँजर प्रतिकिलो १४५, लोकल बन्दा प्रतिकिलो ६७ र लौका ६७ रुपैयाँ थियो । विपद्पछि तिनीहरूको मूल्य क्रमशः २२७, १०५ र ९५ रुपैयाँ पुग्यो । खुद्रा पसलमा पुग्दा उपभोक्ताले अझै थप मूल्य तिर्नुपर्छ । मूल्यको मनोमानीकै कारण एउटै वस्तुको मूल्य पनि छेउछाउकै पसलमा फरकफरक हुने गरेको छ । अर्थात् व्यापारीका निम्ति जसले जतिमा बेचे पनि हुने तर कुनै कारबाही भोग्नु नपर्ने सहज अवस्था अहिले छ ।दैनिक उपभोग्य वस्तुको अप्राकृतिक अभाव हुन नदिन र अस्वाभाविक मूल्य तोक्न नदिने प्रयोजनका लागि सरकारको हस्तक्षेप आवश्यक पर्छ । तर, बजार भाउ अस्वाभाविक रूपमा बढी हुँदा पनि बजार अनुगमन गर्ने निकाय भने मौन छन् । बजार अनुगमन तथा नियमन गर्ने दायित्व स्थानीय निकाय नगरपालिकाको पनि हो । मूल्य हस्तक्षेप गर्ने दायित्व वाणिज्य आपूर्ति तथा उपभोक्ता संरक्षण विभागको त हुँदै हो । यसअघि दसैंको समयमा देखावटी रूपमै भए पनि अनुगमन गर्ने प्रचलन थियो । तर, यस पटक त्यति पनि हुन सकेन । जसका कारण उपभोक्ता लुटिइरहेको स्थानमा सरकारको उपस्थिति महसुस हुन सकेको छैन । बरु बजारलाई उपभोक्ता लुट्न खुला छाडिदिएजस्तो अवस्था भएको छ । व्यवसायीदेखि सरकारी निकायसम्मको यो मनपरी र हेलचेक्र्याइँ कानुनी, नैतिक तथा मानवीयताको कोणबाट पनि आलोचनायोग्य छ । कारबाहीयोग्य छ ।तरकारी र फलफूलको मात्रै कुरा होइन । सडक यातायात अवरुद्ध र अनिश्चित भएको मौका छोपी वायुसेवा कम्पनीहरूले भाडा बढाए । बजारको गणितले के भन्छ भन्ने अलग कुरा हो, त्यसभन्दा माथि नैतिकपूर्ण औचित्य स्थापित हुनुपर्छ । वायुसेवा कम्पनीहरू त्यहीँ चुकेका थिए । तर, सरकार उनीहरूको जथाभावी निस्तेज गर्न अघि सरेन । अमेरिकामा रहेका प्रधानमन्त्री केपी शर्मा ओलीले हवाई भाडा अरू बेलाभन्दा महँगो भएको गुनासो सामाजिक सञ्जालमा सुनिएको भन्दै सहुलियत मूल्यमा या पहिलेकै दरमा भाडा लिएर सहयोग गर्न फेसबुक स्टाटसमार्फत अनुरोध गरेर आफ्नो कर्तव्य पूरा गरेको ठाने । मूल्यलाई नैतिक र औचित्यपूर्ण बनाउन सरकारको हस्तक्षेप नदेखिए पनि नागरिककै तहबाट उठेको प्रश्न र गुनासोपछि कम्पनीहरूले आफ्नो पूर्वनिर्णयमा केही सुधार गरे । त्यस्तै, अहिले यदाकदा सञ्चालनमा आएका लामो तथा छोटो दूरीका सार्वजनिक यातायात तथा ट्याक्सीको भाडा दर पनि उच्च बनाइएको छ । तर, सरकारको सार्थक हस्तक्षेप देखिएको छैन । अन्य काम समय क्रममा हुँदै जालान् तर उपभोक्तालाई लुटबाट जोगाउने काम भने सरकारको प्राथमिकतामा हुनुपर्छ । त्यसो हुन सकेमा मात्रै नागरिकले सरकार भएको अनुभूति गर्न सक्छन् ।"
सडक संकट र समाधानको उपाय,"नेपालमा वर्षायाम प्राकृतिक रूपमा महत्त्वपूर्ण भए पनि यसले राष्ट्रिय सडकहरूमा उत्पन्न गरेको समस्याले मुलुकको समग्र यातायात प्रणालीमा ठूलो असर पुर्याएको छ । हरेक वर्ष वर्षायामको सुरुवातसँगै देशका प्रमुख राजमार्गमा पहिरो, बाढी र कटानजस्ता समस्या देखा पर्छन् । यी समस्याले लाखौं नागरिकको दैनिक जीवनमा अवरोध सिर्जना गर्नुका साथै आर्थिक र भौतिक नोक्सानी पनि गराउँछ । साथै, विपद् व्यवस्थापनमा भएका कमजोरी र दीर्घकालीन समाधानको अभावले समस्यालाई अझ जटिल बनाएको छ । नेपालको भूगोल निकै जटिल र विविध छ । धेरैजसो सडकहरू पुराना र कमजोर संरचनामा आधारित छन् । सरकारले पछिल्ला वर्षमा सडक विस्तार र स्तरोन्नतिको प्रयास गरे पनि यी प्रयास वर्षायामका कठिनाइसँग जुध्न अपर्याप्त साबित भएका छन् । राष्ट्रिय राजमार्गहरू बारम्बार अवरुद्ध हुन्छन् । कमजोर ड्रेनेज प्रणाली, अव्यवस्थित सहरीकरण र सडक निर्माणका दौरान भएका त्रुटिहरूले यी समस्या अझ बढाएका छन् । वर्षायाममा नेपालका पहाडी सडकहरूमा देखिने सबैभन्दा ठूलो समस्या भनेको पहिरो हो । भारी वर्षाले जमिनको संरचना कमजोर हुन्छ, जसले पहिरोको जोखिमलाई बढाउँछ । तराईका क्षेत्रमा मुख्य समस्या भनेको बाढी हो । नेपालको विपद् व्यवस्थापन प्रणाली वर्षायाममा देखिने समस्या समाधान गर्न अझै कमजोर देखिन्छ । प्राकृतिक विपद्बाट हुने क्षति न्यूनीकरणका लागि पूर्वतयारी आवश्यक हुन्छ तर यो क्षेत्रमा सरकारको योजना र पूर्वाधार अपर्याप्त छन् । पहिरो र बाढीजस्ता विपद्को पूर्वसूचना दिने प्रणाली कमजोर छ ।पहाडी क्षेत्रमा सडक निर्माण गर्दा पहिरो जोखिम न्यूनीकरण गर्ने प्रविधिको प्रयोग अनिवार्य गर्नुपर्छ । आधुनिक भूगर्भिक अध्ययन, पहिरो नियन्त्रणका लागि तारजाली जडान र वृक्षरोपणजस्ता उपायहरू अपनाउनु आवश्यक छ । साथै, पहिरो सम्भावना भएका क्षेत्रमा नियमित अनुगमन र मर्मत कार्य गरिनुपर्छ । पानी जमेर सडक बिग्रने समस्यालाई न्यूनीकरण गर्नका लागि सबै सडकहरूमा आधुनिक ड्रेनेज प्रणालीको विकास आवश्यक छ । विपद् व्यवस्थापन प्रणालीलाई सुधार गर्न प्रविधिको व्यापक प्रयोग आवश्यक छ । भूगर्भिक तथ्यांक संकलन, बाढी पूर्वानुमान, र पहिरो सम्भावित क्षेत्रहरूको नक्सांकन गर्न आधुनिक प्रविधिको प्रयोग गर्न सकिन्छ । साथै, पूर्वचेतावनी प्रणालीलाई बलियो बनाउँदै सम्भावित जोखिमहरूको पूर्वजानकारी प्रवाह गर्नुपर्छ ।विपद् व्यवस्थापनलाई प्रभावकारी बनाउनका लागि स्थानीय जनतालाई विपद् व्यवस्थापनसम्बन्धी तालिम र जानकारी दिन आवश्यक छ । जोखिम क्षेत्रमा बसोबास गर्ने जनतालाई पहिरो र बाढीको समयमा सुरक्षित स्थानमा स्थानान्तरण गर्न सक्ने उपायहरूको जानकारी दिइनुपर्छ । सडकको नियमित मर्मतसम्भार र स्तरोन्नतिलाई प्राथमिकतामा राख्नुपर्छ । सरकार र सम्बन्धित निकायहरूले वर्षायामअघि नै सम्भावित समस्याहरूको पहिचान गरी समयमै मर्मत कार्य सम्पन्न गर्नुपर्छ । सडक निर्माणमा गुणस्तरीय सामग्रीको प्रयोग र निर्माण प्रक्रियामा अनुगमन गर्नुपर्ने आवश्यकता छ । नेपालमा वर्षायाममा राष्ट्रिय सडकहरूले झेल्ने समस्या दीर्घकालीन समाधानबिना बारम्बार दोहोरिने गरेका छन् । पहिरो, बाढी र कमजोर संरचनाले गर्दा नागरिक र यातायात व्यवस्थामा गम्भीर प्रभाव पारेको छ । सरकार र सम्बन्धित निकायहरूले आधुनिक प्रविधिको प्रयोग, विपद् व्यवस्थापनको सुधार र दीर्घकालीन योजनाहरूको कार्यान्वयनमार्फत मात्र यी समस्याको दीर्घकालीन समाधान गर्न सक्छन् । यदि यी उपाय तत्काल अपनाइएन भने वर्षायाममा देखिने समस्याले नेपाली जनताको दैनिक जीवनमा कहिल्यै समाधान नहुने दुःख दिइरहनेछ । प्रज्वलकुमार भट्टराई, भरतपुर, चितवन"
भावी चरित्रमा समग्र दृष्टिकोण,"कान्तिपुर दैनिकमा सोमबार प्रकाशित अच्युत वाग्लेको नेपाल राज्यको भावी चरित्र शीर्षकको लेखमा नेपालको राजनीतिक, आर्थिक र सामाजिक पक्षमा गहन विश्लेषण छ । वर्तमान राजनीतिक अस्थिरता र विकासका अवरोधबारे गम्भीर चिन्तन छ । तर, केही महत्त्वपूर्ण पक्षहरू नछुटाइएको भए लेख अझै विश्लेषणात्मक र सन्तुलित हुने थियो । नेपालको राजनीतिक चरित्रको चर्चा गर्दा समाजमा व्याप्त असमानता र विभाजनको वास्तविकतालाई आलेखमा सम्बोधन गरिएको छैन । यद्यपि राज्यको चरित्रमा राजनीतिक विचारधाराले महत्त्वपूर्ण भूमिका खेल्छ । सामाजिक संरचनामा रहेका जातीय, लैंगिक र आर्थिक भेदभावका मुद्दालाई पनि उत्तिकै ध्यान दिनु जरुरी छ । समानता र समावेशिता सुनिश्चित नभए भविष्यमा पनि नेपाल राज्यको चरित्र सुधारमा बाधाव्यवधान आइरहने अवस्था छ । त्यस्तै, लेखमा शिक्षा र प्रविधिको विकासको महत्त्वका बारेमा संक्षिप्त चर्चा छ । खासगरी युवा पुस्ताको विकासका लागि शिक्षा प्रणालीको गुणस्तरमा व्यापक सुधारका साथै प्राविधिक, व्यावसायिक र व्यावहारिक शिक्षामा जोड दिनु अपरिहार्य छ । अब सतही बहसले मात्र युवा शक्तिको भविष्य सुरक्षित र राष्ट्रको समृद्धि असम्भव छ । त्यसैले यति बेला यसमा देखिएका कमीकमजोरीहरूको आत्मालोचना र समीक्षासहित गम्भीर बहसको खाँचो छ । अर्कातिर नेपालका प्राकृतिक संसाधनहरूको उचित उपयोग पनि उत्तिकै महत्त्वपूर्ण विषय हो ।खनिज, जलस्रोत र कृषि क्षेत्रको खोज र अनुसन्धानमा भइरहेको उपेक्षाले आर्थिक विकासमा आशातीत सफलता प्राप्त हुन सकेको छैन । दलहरूमा सत्तालोलुपताको मानसिकता हाबी रहेको स्पष्ट छ । यस्तो अवस्थामा बहुदलीय सहकार्य र लोकतन्त्रको संस्थागत सुदृढीकरणमा समेत नकारात्मक प्रभाव पर्न सक्छ । यसले राजनीतिक स्थिरता र सशक्त नागरिक संलग्नतालाई समेत निरुत्साहित गर्ने खतरा पनि उत्तिकै छ । नेपालको भावी चरित्रमा सामाजिक, शैक्षिक, आर्थिक र राजनीतिकलगायतका विषयमा अझै फराकिलो दृष्टिकोण आवश्यक देखिन्छ । अतः संकुचित घेराबाट माथि उठेर स्वतन्त्र र प्राज्ञिक बहसले मात्र भविष्यमा नेपाललाई सशक्त र समृद्ध राष्ट्रका रूपमा उभ्याउन सकिन्छ भन्ने वास्तविकतालाई कसैले पनि नजरअन्दाज गर्न मिल्दैन । टेकेन्द्र अधिकारी, विराटनगर"
"शासन होइन, सहकार्यका पक्षधर गान्धी","अक्टोबर २, १८६९ मा भारतको गुजरातमा जन्मिएका मोहनदास करम चन्द गान्धी लन्डनमा कानुनको उच्च शिक्षा लिएर दक्षिण अफ्रिकामा कानुनी अभ्यास गर्न पुगेका थिए । उनी तीन कार्य जन्म, शिक्षादीक्षा र व्यावसायिक कामका लागि तीन महादेश एसिया, युरोप र अफ्रिकासँग जोडिन पुगेका थिए । कुनै एउटा व्यक्तिले आफ्नो जीवनकालमा यसरी तीन महादेशको संस्कृति र सभ्यतासँग अन्तरघुलन गर्न पाउनु संयोग मात्र थिएन । गान्धीलाई अहिंसा र सत्यको प्रयोक्ता र पर्यायका रूपमा हेरिन्छ । दोस्रो विश्व युद्धयताका अनेक सामाजिक न्यायका लागि भएका लडाइँमा गान्धी साझा र सरल बिम्ब बन्न पुगेका छन् । संयुक्त राष्ट्रसंघले सन् २००७ मा गान्धीको जन्मजयन्तीलाई अन्तर्राष्ट्रिय अहिंसा दिवस मनाउने निर्णय गरेपश्चात् गान्धी जयन्ती विश्व पर्व बनेको छ । उक्त प्रस्ताव नोबेल शान्ति पुरस्कार विजेता इरानी नागरिक सिरिन इबादीको सक्रियतामा सोनिया गान्धी, देसमोन्डु टुटु लगायतले अगाडि बढाएका थिए । यो पटकको गान्धी जयन्तीको मूल नारा शान्ति संस्कृतिको प्रवर्द्धन गर्ने राखिएको छ । संसारभर १५५ औं गान्धी जयन्ती मनाइरहँदा यो लेखमा औद्योगिक क्रान्तिको चौथो युगमा आइपुग्दा सामजिक सञ्जालले विश्व व्यवस्थामा नै प्रभाव पारिरहेका बेला गान्धीको नागरिक अधिकार र कर्तव्यसम्बन्धी विचार तथा व्यवहारबाट हामी कसरी लाभान्वित हुन सक्छौं भन्नेबारेमा चर्चा गरिनेछ । १९३० मा गान्धी उत्तर अमेरिकी महादेशबाट प्रकाशित हुने टाइम म्यागेजिनबाट वर्ष व्यक्ति घोषित भएका थिए । यसरी उनको प्रभाव उनकै जीवनकालमा विश्वभरि फैलिएको देख्न सकिन्छ । गान्धी कुनै पनि समाज अहिंसात्मक होस् भन्ने चाहन्थे । त्यसका लागि उनले राज्यको र नागरिकको कामकारबाहीबारे चिन्तनमनन गरेको देखिन्छ । गान्धीको बुझाइमा यो एकतर्फी नभएर दुईतर्फी प्रक्रिया थियो । राज्य र नागरिकले होस्टेमा हैंसे गरेर मात्र नागरिकको जीवनमा सकारात्मक र दिगो परिवर्तन गराउन सकिन्छ भन्ने उनको विश्वास थियो । गान्धीको विशेषता उनी ठूलाठूला कुराभन्दा ससाना कुरामा ज्यादा जोड दिन्थे । साना कुरामा गरिने बदलावले नै ठूला परिवर्तन सम्भव हुन्छ भन्थे । उनी व्यक्तिगत सफाइदेखि आफ्नो घरआँगनको सफाइमा ज्यादा ध्यान दिन्थे । यही कारण धेरै संख्यामा मानिस भेला हुँदा सभास्थल फोहोर हुने देखेर उनी कांग्रेस सम्मेलन सफाइको जिम्मा लिन्थे । उनी प्रत्येक कुराको सूक्ष्म परीक्षण गरिरहन्थे । त्यही भएर नै उनको आत्मकथाको नाम नै सत्यको प्रयोग राखियो । उनको आत्मकथा धारावाहिक रूपमा प्रकाशित भएर पुस्तकका रूपमा १९३० मा प्रकाशित भए पनि उनका परीक्षणहरू आजीवन जारी रहे । ससाना कुराबाट आम मानिस अर्थात् भुइँ मानिससँग सहजताका साथ उनी जोडिन पुग्थे । मानवीय संवेदना उनमा प्रचुर मात्रामा थियो । अधिकारको खोजी गर्नेले कर्तव्यको पालन गर्नुपर्छ भन्ने उनको दृढ विश्वास थियो । बेलायतमा विद्यार्थी छँदा महँगा कोट लगाउने र दक्षिण अफ्रिकामा हुँदा सौखिन भिल्लामा बस्ने उनले दक्षिण अफ्रिका हुँदा नै सादा जीवन अपनाउन सुरु गरेका थिए । टोलस्टय फार्म र फिनिक्स सेटलमेन्ट उनले दक्षिण अफ्रिकामा स्थापना गरेका दुई आश्रम थिए । स्थायी रूपमा भारत फर्केपछि उनले गुजरातमा कोचरव आश्रम, साबरमती आश्रम र महाराष्ट्रको वर्धामा सेवाग्राम आश्रम स्थापना गरे भने कछाड र धोती मात्र उनको वस्त्र बन्न पुग्यो । हुँदाहुँदा उनले बेलायतका महाराजलाई भेट्दासमेत धोती, कछाड र पछ्यौरा सल ओडेर गए । उनलाई औपचारिक वस्त्रको नियम लागू भएन । उनकै सरलताका अगाडि बेलायत सरकारको नियम नै बदलियो ।गान्धी स्वराजको कुरा गर्थे । स्वराजको अर्थ अंग्रेज लखेटेर भारतमा भारतीयहरूले मात्र शासन गर्ने भन्नेमा सीमित थिएन । गान्धी त खासमा राज्य नै रहनु हुँदैन भन्ने कल्पना गर्थे । उनलाई राज्यको अति शक्तिशाली चरित्र मन पर्दैन थियो । उनको बुझाइमा स्वराज नै सच्चा लोकतन्त्र हो । नागरिक र राज्यबीच कुनै प्रकारको इच्छा वा भयभन्दा पनि सहकार्य नै राज्यको मूल आधार हुनुपर्छ भन्ने गान्धीको मान्यता थियो । कुनै पनि लोकतान्त्रिक वा अन्य प्रकारको राज्य किन नहोस्, त्यो नागरिकको सक्रिय वा निष्क्रिय सहयोगमा आधारित हुन्छ । प्रत्येक सरकारले सत्ताको दुरुपयोगको कोसिस गर्छ । निरंकुश हुने वृत्ति तानाशाही सरकारको तुलनामा लोकतान्त्रिक सरकारमा कम हुन्छ तर हुँदै नहुने होइन । लोकतान्त्रिक सरकार निरंकुश हुनासाथ नागरिकले अभिव्यक्त गर्ने प्रतिक्रियासँग डराएर काम गर्न थाल्छ किनकि उसले आवधिक रूपमा चुनावको सामना गर्नुपर्छ । नागरिकले निरंकुश सरकारलाई असहयोग गर्ने सम्भावना ज्यादा हुन्छ । हुन त आधुनिक सरकारहरू नियमन र शक्ति सन्तुलनको विधिबाट डोरिएका हुन्छन् । असल नागरिक नैतिक हुन्छन् । उनीहरूको कर्तव्य भनेको कस्तो अवस्थामा सरकारलाई निष्ठापूर्वक सहयोग गर्ने भन्ने तय गर्न सक्नुमा रहन्छ । यदि कुनै कानुन न्यायसंगत छ भने त्यसको अनुसरण गर्नु नागरिकको पवित्र कर्तव्य हुन आउँछ । तर, कानुन औचित्यहीन छ भने त्यसको ठीक उल्टो हुन पुग्छ । जब नागरिकले कुनै कानुनको अवज्ञा गर्छ, उसले कम्तीमा दुई कुराको ख्याल राख्नुपर्छ । पहिलो, अवज्ञा सभ्य सार्वजनिक एवं अहिंसात्मक हुनुपर्छ । उसले कानुन किन अस्वीकार गरेको हो, बताउन सक्नुपर्छ साथै त्यसको परिणामस्वरूप सरकारले दिने दण्ड जरिवानाको स्वीकार तथा पालना गर्नुपर्छ । दोस्रो, उसले कानुन अवज्ञाको अधिकार हासिल गरेको हुनुपर्छ । यसका लागि विगतमा राज्यको नियमको पालन गरेको हुनुपर्छ, राज्यका प्रति निष्ठा प्रदर्शित गरेको हुनुपर्छ र प्रत्येक पटक असहमति प्रकट गर्दा आफ्नो विवेकको अलावा नैतिक परिपक्वता सिद्ध गर्नुपर्छ । जब नियमबद्ध नागरिकले कानुनको अवज्ञा गर्छ, उसले सरकारका तर्फबाट तर्कसंगत प्रतिक्रियाको आकांक्षा राखेको हुन्छ । सरकारले पनि यस्ता विरोधलाई निर्दयतापूर्वक दमन गर्नुको सट्टा ती नागरिकको कार्यको प्रशंसा गर्नुपर्छ । किनकि यस्ता कार्यबाट नागरिकलाई नैतिक उत्तरदायित्वबोध हुनुका साथै महत्त्वपूर्ण नैतिक पुँजीको निर्माण गर्न सघाउ पुग्छ, जसले समाजलाई दीर्घकालसम्म जोडेर राख्न सक्छ । यस प्रकारको अवज्ञाले सरकारलाई शक्तिको दुरुपयोगको भावबाट जोगाउनुका साथै जनअसन्तोषको सेफ्टी भल्भ को कार्य गर्छ । अराजकतावादी राज्यका शत्रुभन्दा अवज्ञाकारी नागरिक राज्यका मित्र ठहर्छन् र उसको कार्य संवैधानिक आन्दोलनको शुद्धतम् रूप बन्न पुग्छ । हुन त गान्धीले कुनै पनि सरकारी कानुनको मूल्यांकन कसरी गर्ने व्याख्या त गरेनन् तर भिखु पारेखका अनुसार गान्धी निम्न कार्य गर्ने कानुन खराब हुन्छ भन्ने सोच्थे । पहिलो, कुनै कानुन पालन गर्दा कानुन पालन गर्ने व्यक्ति आफ्नो वा अरूको नजरमा गिरेको वा निरर्थक महसुस गर्छ भने । अथवा, उक्त कानुन मानवीय गरिमा अनुरूप हुँदैन । जस्तो यहुदीमाथि नाजीले गरेको व्यवहार र दक्षिण अफ्रिकामा कालाहरूमाथि गोराहरूले गरेको व्यवहार यस्तै श्रेणीमा पर्छ । दोस्रो, यदि कानुन आफ्नो इरादामा पक्षपाती हुन्छ र विशिष्ट नश्ल, धर्म वा अन्य समूहविरुद्ध भेदभाव गर्छ भने । तेस्रो, यदि कानुन बहुमतको प्रतिकूल हुन्छ र त्यसको सार्वभौमिक विरोध हुन पुग्छ भने । कानुन बन्ने बेला सर्वत्र विरोध हुँदाहुँदै त्यसको अवहेलना गरेर पारित गरिएको हो भने सरकारले उक्त परिस्थितिमा आफ्ना नागरिकप्रति तिरस्कारपूर्ण कार्य गरेको ठहर्छ । यस्तो कानुनका साथ हिंसा पनि सामेल भएको हुन्छ, किनकि यस्तो कानुन निर्माण हुँदाका बखत त्यसको अवज्ञा गर्दा नागरिक दण्डित भएका हुन्छन् वा हिंसाको डरले त्यसको पालन गर्छन् । यो दुवै परिस्थितिमा राज्य बदनाम हुन पुग्छ । अहिंसात्मक समाजमा कुनै पनि निर्णयमा पुग्नु पहिले खुला दिमागको भावनाका साथ तार्किक विमर्श जरुरी हुन्छ । खालि तर्कको आदानप्रदानभन्दा पनि विभिन्न मतको व्याख्या, हृदय र मस्तिष्कको समेत वास्तविक मेल हुनुपर्छ । यस्तो हुँदा दुवै पक्षले एकअर्काको चेतना र सहानुभूतिको क्षेत्र विस्तार गर्दै, संसारलाई बुझ्ने एकअर्काको तरिकालाई नवीन रूप दिँदै परिणामतः यस प्रक्रियामा नयाँ जीवन प्राप्त गर्छन् । कुनै विशेष परिस्थितिमा सहमति सम्भव भएन भने बहुसंख्यक र अल्पसंख्यकको नजरबाट हेर्नुका साथै अनुभवलाई ध्यानमा राखेर त्यस्ता विषयमा निर्णय लिनुपर्छ । यस्तो गर्नुको कारण बहुसंख्यक ठीक हुन्छन् भनेर होइन कि यस्तो प्रक्रिया अवलम्बन गर्दा गल्ती हुने र पक्षपातको गुञ्जायस कम देखिन्छ । यदि कोही नागरिकलाई यो सबै निर्णय चित्त बुझ्दैन भने उसको अवज्ञा गर्ने अधिकार सुरक्षित रहनुपर्छ । नेपालको २०७२ को गणतान्त्रिक संविधानमा नागरिकको कर्तव्यभन्दा ज्यादा अधिकारको व्यवस्था गरिएको छ । संविधान जारी हुँदाका मितिदेखि नै एउटा तह र तप्काका नागरिकका विमति हराएका छैनन्, अर्कातर्फ यो संविधान अस्वीकार गर्दै हिंसात्मक आन्दोलन गर्ने पनि संविधानको हिस्सा बनेर आएको अवस्था छ । राज्यसँग नागरिकको निराश र आक्रोश फैलिने प्रवृत्ति आज संसारभर हाबी भएको छ । सामाजिक सञ्जालको युगले त्यसलाई मलजल गरेको छ । गान्धीले नागरिक उत्तरदायित्वका बारेमा अभिव्यक्त गरेका विचार जहाँकहीं पनि सरकार र नागरिक टकराउँदा मध्यमार्गी निकास पहिल्याउन सहायकसिद्ध हुन्छन् ।"
संविधान संशोधन कि नयाँ निर्माण ?,"कांग्रेस र नेकपाबीच गत असार १७ मा नयाँ गठबन्धन सरकार बनाउन गरिएको सातबुँदे सहमतिमा संविधान संशोधनको विषयलाई प्राथमिक स्थानमा राखिएको छ । त्यसपश्चात् संविधान संशोधनको विषय बढी चर्चामा आउन थालेको छ । सत्तारूढ राजनीतिक दलले सर्वदलीय छलफल र बृहत्तर सहमतिका आधारमा संविधान संशोधन गरिने समझदारी भएको कुरा पनि बाहिर आएको छ । संविधानका कुनकुन विषयमा कसरी संशोधन गर्ने भन्नेबारे कुनै आधिकारिक धारणा सार्वजनिक भएको छैन । तर, कांग्रेस र एमालेले देशमा बढ्दै गएको राजनीतिक अस्थिरताको मूल कारक मिश्रित निर्वाचन प्रणालीलाई बताउने गरेका छन् । संविधान संशोधनको मुद्दालाई त्यतैतिर सोझ्याउन खोजिरहेको देखिन्छ । दसवर्षे जनयुद्ध र उन्नाइस दिने जनआन्दोलनका बीचबाट संविधानसभामार्फत संविधान बनेको झन्डै दस वर्ष हुन लाग्दा पनि जनताले कुनै परिवर्तन अनुभूत गर्न पाएका छैनन् । व्यवस्था दोषी कि सरकार सञ्चालन गर्दै आएका राजनीतिक दल ? यो संविधान जनताको हो कि दलाल तथा नोकरशाही पुँजीपति वर्गको ? संविधान संशोधन गरेर मात्र हुन्छ कि त्यसलाई खारेज गरेर नयाँ संविधान निर्माण गर्ने हो ? अहिले विभिन्न प्रकारका प्रश्न मुखरित हुँदै आएका छन् । वर्तमान संसदीय संविधानका सन्दर्भमा नेपाली राजनीतिक वृत्तमा विभिन्न दृष्टिकोण अभिव्यक्त हुने गरेका छन् । त्यस प्रकारका दृष्टिकोणलाई मूलतः यसरी दर्शाउन सकिन्छ । यथास्थितिवादी दृष्टिकोण ः प्रमुख संसदीय राजनीतिक दलहरूको साझा अभिमत र दृष्टिकोण के रहिआएको छ भने यो संविधान विश्वकै सर्वोत्कृष्ट संविधान हो । यसमा समय सुहाउँदो संशोधन गर्दै जान सकिन्छ तर यसको विरोध र विकल्पमा कुनै प्रश्न उठाउन सकिँदैन । यस सन्दर्भमा कांग्रेसएमाले मिश्रित निर्वाचन प्रणालीलाई हटाउने र माओवादी केन्द्र प्रत्यक्ष निर्वाचित कार्यकारी राष्ट्रपतिको पक्षमा देखिन्छ । प्रत्यक्ष निर्वाचित कार्यकारी राष्ट्रपतिको विषय पनि संसदीय यथास्थितिवादकै परिधिभित्र पर्छ । पुनरुत्थानवादी दृष्टिकोण ः यस दृष्टिकोणअनुसार हिन्दु धर्म तथा संवैधानिक राजतन्त्रको पक्षपोषण र संघीयताको विरोध गर्ने काम हुँदै आएको छ । यसमा मूलतः राप्रपा रहेको छ । यो पश्चगामी दृष्टिकोण हो । क्षेत्रीयतावादी दृष्टिकोण ः यस दृष्टिकोणअनुसार संसदीय बहुदलीय व्यवस्था, संघीयता र समावेशी तथा समानुपातिक प्रतिनिधित्वको पक्षपोषण गरिन्छ । यसले केन्द्रवादको विरोध गर्छ । यसमा प्रायः मधेशवादी राजनीतिक दल पर्छन् । यसले पनि सारमा यथास्थितिवादकै प्रतिनिधित्व गर्छ । क्रान्तिकारी दृष्टिकोण ः यो दृष्टिकोण संविधानको संशोधन गरेर वा टालटुल पारेर होइन, अपितु पुरानो संविधानलाई खारेज गरेर नयाँ संविधान निर्माणको पक्षमा रहेको छ । सच्चा वामपन्थी, क्रान्तिकारी, जनवादी र देशभक्तहरू यसै दृष्टिकोणका पक्षधर छन् । वर्तमान संविधान राजनीतिक दृष्टिले पुँजीवादी लोकतन्त्रको सिद्धान्तमा आधारित, वर्गीय दृष्टिले नोकरशाही पुँजीपति वर्गका हकहितको प्रतिनिधित्व गर्ने र दार्शनिक दृष्टिले बहुलवादी, वर्गसमन्वयवादी तथा सारसंग्रहवादी रहेको छ । संविधानमा समावेश गरिएका गणतन्त्र, संघीयता, धर्मनिरपेक्षता तथा समानुपातिक समावेशी प्रतिनिधित्वजस्ता पक्ष आंशिक तथा मात्रात्मक रूपमा प्रगतिशील रहे पनि समग्र तथा गुणात्मक रूपमा यसले शोषितपीडित वर्ग तथा जनसमुदायका हकहितको प्रतिनिधित्व गर्न सक्दैन । जहाँसम्म संविधानको निर्माण तथा कार्यान्वयनमा संलग्न संसदवादी राजनीतिक दल तथा शक्तिहरूको प्रश्न हो, तीमध्ये मूलतः अधिकांश पुँजीपति वर्गीय राज्य सत्ताका प्रतिनिधि हुन् । उनीहरूका दृष्टिमा यो संविधान सर्वोत्कृष्ट हुनुमा कुनै आश्चर्य छैन । एमालेको संविधान संशोधनको मूल उद्देश्य दुई वा तीन राजनीतिक दललाई राष्ट्रिय पार्टीमा स्थापित तुल्याउनु र आलोपालो गरी निरन्तर सत्तालिप्सा पूरा गर्दै जानु हो । सो उद्देश्य प्राप्तिका लागि उनीहरू आफूलाई स्थिर शासनको पक्षपाती बताउँदै अस्थिरताको प्रमुख कारकका रूपमा मिश्रित निर्वाचन प्रणालीलाई देखाउँछन् । समावेशी समानुपातिक प्रतिनिधित्वको व्यवस्था हटाउन र सो सम्भव नभए थ्रेसहोल्डलाई बढाउन चाहन्छन् । यस प्रकारको चिन्तन पश्चगामी चिन्तन हो र यसबाट संसदीय लोकतन्त्रको थप फासीवादीकरणको प्रक्रिया तीव्र वेगमा अगाडि बढ्ने निश्चित छ । वस्तुतः सरकार सञ्चालन गर्दै आएका संसदवादी राजनीतिक पार्टीमा छलछाम, षड्यन्त्र र द्वैतवादका समस्या गम्भीर रूपमा देखा पर्दै आएका छन् । उनीहरूले राष्ट्रिय स्वाधीनता तथा सार्वभौमिकताका कुरा उठाएर राष्ट्रघातको काम गर्ने, लोकतन्त्र, स्वतन्त्रता तथा समानताका कुरा गरेर वर्गीय, जातीय, लैंगिक विभेद चर्काउने गरेका छन् । आर्थिक असमानता बढाउने, जनजीविकाका तमाम समस्या हल गर्ने, जनतामा सुख समृद्धि ल्याउने भन्दै व्यवहारमाचाहिँ बेरोजगारी, श्रम निर्यात तथा पलायन, भ्रष्टाचार, महँगीलाई अविच्छिन्न रूपमा बढाउँदै जाने काममा उद्यत र खप्पिस छन् । उनीहरू कुरामा समाजवादउन्मुख अर्थतन्त्र मान्ने गर्छन्, परन्तु काममा भने साम्राज्यवादी नवउदारवादको सेवामा समर्पित रहिआएका छन् । यो द्वैतवाद वर्तमान संविधान कार्यान्वयन गर्ने कथित ठूला राजनीतिक दलमा विद्यमान गम्भीर राजनीतिक तथा नैतिक संकटको द्योतक हो । नेपाल अहिले सामाजिक तथा आर्थिक रूपमा अर्धऔपनिवेशिक तथा अर्धसामन्ती विशेषतासहित नवऔपनिवेशिक अवस्थामा छ । विभिन्न जनआन्दोलन तथा संघर्षको परिणामस्वरूप शासन सत्तामा केही परिवर्तन हुँदै आए पनि राज्य सत्तामा भने कुनै परिवर्तन भएको छैन । अहिले पुँजीपति वर्गको नै राज्य सत्तामा प्रभुत्व छ । वर्तमान संविधान त्यसै राज्य सत्ताको जग र संसदीय शासन सत्तामा आधारित छ । यस प्रकारको राज्य सत्ता तथा शासन सत्ताप्रति साम्राज्यवादको आशीर्वाद प्राप्त छ । यस अवस्थामा गरिने संविधान संशोधनले यथास्थितिवादकै संरक्षण गर्नु र फासीवादीकरणको प्रक्रियालाई मद्दत पुर्याउनुबाहेक कुनै प्रकारको समस्या समाधान गर्न सक्दैन । समस्याको मूल चुरो कुनै संसदवादी राजनीतिक दल वा व्यक्तिविशेष मात्र नभई देशको विद्यमान सामाजिकआर्थिक अवस्था, पुरानो राज्य सत्ता तथा शासन सत्तासहित सबै पक्षको समग्रतामा आधारित छ । के पुरानो राज्य सत्ता र संसदीय यथास्थितिवादलाई कायमै राखी संविधान संशोधन गरेर जनचाहना तथा राष्ट्रियता, जनतन्त्र तथा जनजीविकाका समस्याको सम्बोधन हुन सक्छ ? कदापि सक्दैन । तसर्थ, अबको आवश्यकता पुरानो राज्य सत्ता तथा शासन सत्तामा परिवर्तनसहित पुरानो संविधान खारेज गरी जनगणतन्त्रमा आधारित नयाँ संविधान निर्माण गर्नु नै रहेको छ । यस प्रकारको उद्देश्य प्राप्तिका लागि सबै सच्चा वामपन्थी, देशभक्त तथा क्रान्तिकारी जनवादीहरूले संयुक्त रूपमा प्रभावकारी संघर्षको सञ्चालन गर्नुपर्छ ।"
महिला आन्दोलन जीवितै छ ?,"महिलालाई घर, समाज, धर्म, कानुन, राज्यलगायत सामाजिक संरचनाले पुरुष समान मानिस मान्दैनन् । महिलाको शरीर, श्रम, गतिशीलता, यौनिकतामाथि चरम नियन्त्रण छ । स्रोत साधनबाट विमुख पारिएको छ । हजारौं वर्षदेखि महिलालाई विविध प्रकारले उत्पीडन गर्ने संरचना, विचार तथा व्यवस्थाविरुद्ध समान अधिकार र हैसियतका लागि गरिने हरेक प्रकारको संघर्ष नै महिला आन्दोलन हो । इतिहासको हरेक कालखण्डमा महिलाले विविध प्रकारले प्रतिरोध, संघर्ष र आन्दोलन गर्दै आएका छन् । पश्चिममा एक चरणको आन्दोलन र माथिल्लो वर्गका श्वेत महिलाको मतदान अधिकार प्राप्तिको लडाइँ सकिन लाग्दाको समयमा मात्र नेपालमा महिला अधिकारको संघर्ष र आन्दोलन सुरु भएको देखिन्छ । भलै विसं १९५४ (सन् १८९७) तिर दुर्गादेवी आचार्य, विद्यापति, लोकप्रिया देवीलगायतले आवाज उठाएको भए पनि उनीहरूको माग मूलतः महिला शिक्षाका सम्बन्धमा थियो । विसं १९७४ (सन् १९१७) मा राजनीतिक रूपमा सचेत दिव्या कोइराला, मोहनकुमारी लगायतले महिला समितिको गठन गरेका थिए । नेपाली महिलाको सामाजिक मर्यादा उठाउने र दयनीय अवस्थाको सुधारका लागि आदर्शवादी विचारमा उभिएर वर्गीय दृष्टिकोणबिनै उक्त प्रयास गरिएको थियो (शशी श्रेष्ठ, २०७७) । सोही समयदेखि नेपालको इतिहासमा नागरिकको तहबाट पहिलो सामूहिक आन्दोलन सुरु भएको थियो । जसको नेतृत्व योगमाया न्यौपानेले गर्नुभएको थियो । उक्त आन्दोलनले सती प्रथाको अन्त्य, बालविवाह र बहुविवाहको अन्त्य, विधवा विवाहको मान्यतालगायत महिलाका मुद्दा जोडदार रूपमा उठाएको थियो (बिन्दा पाण्डे, २०७६) । नेपालमा सम्पूर्ण जनताकै प्रजातान्त्रिक, राजनीतिक, सामाजिक, सांस्कृतिक तथा आर्थिक अधिकार शून्य रहेको स्थितिमा नागरिकको मूलतः राजनीतिक अधिकारको लडाइँसँगै महिलामाथि हुने उत्पीडनका विषय र अधिकारका सवाल उठेका थिए । तर, विभिन्न समुदायका महिलाको सवाल भने मुख्य रूपमा २०४६ सालको वरिपरिबाट संगठित रूपमा उठाउन थालिएको हो । यद्यपि भुइँ तहका महिलासँग सम्बन्धित मुद्दा र सवालले दसवर्षे जनयुद्धमा आएर मात्र केही मूर्त रूप प्राप्त गरे । पश्चिममा जस्तै नेपालमा पनि प्रारम्भिक चरणमा महिला अधिकारको सवाल कुलिन तथा मध्यम वर्गीय महिलाले उठाएका थिए । ती महिला राजनीतिक र शैक्षिक रूपले सम्पन्न परिवारको प्रतिनिधित्व गर्थे । नेपालको विशिष्ट सामाजिक संरचनामा उनीहरू तथाकथित उच्च जातीय ब्राह्मण तथा काठमाडौंका शिक्षित नेवार समुदायका थिए । समय क्रमसँगै भएको पहिचानको आन्दोलन, दसवर्षे जनयुद्ध, मधेश आन्दोलनलगायत विभिन्न आन्दोलनसँगै अन्य वर्ग, जात, समुदाय र भूगोलका महिलाले पनि आन्दोलन र मुद्दामा आफ्नो स्थान खोज्ने काम गरे । जसले उनीहरूको सवाललाई पनि केही हदसम्म सतहमा ल्याइदियो तर पूर्ण रूपमा अझै ती महिलाका सवाल सतहमा आइसकेका छैनन् । यद्यपि त्यो प्रक्रिया निरन्तर चलिरहेको छ । महिलामाथिको उत्पीडनको व्याख्या, विश्लेषण र अधिकार प्राप्तिको बाटोका सम्बन्धमा विश्वभरि नै विभिन्न विचार सतहमा आएका छन् । मूलतः उदारवादी नारीवाद, मार्क्सवादी नारीवाद र समाजवादी नारीवाद प्रभावशाली विचारधाराका रूपमा रहेका छन् । मुख्य गरी यिनै तीन विचारधाराको प्रभाव नेपालमा रहँदै आएको छ । संविधानले संस्थागत गरेका उपलब्धि हासिल गर्न महिला अधिकार आन्दोलनले गरेको त्याग, संघर्ष र योगदान बिर्सन सकिँदैन । तर कानुनी समानताको मात्रै पनि कुरा गर्ने हो भने वर्तमान संविधानले महिलामाथिको घोर विभेदलाई संस्थागत गरेको छ (नागरिकतासम्बन्धी व्यवस्थालाई उदाहरणका रूपमा लिन सकिन्छ) । अरू कैयौं कानुन विभेदकारी छन् । महिलाहरू परिवार र धर्मको कठोर नियन्त्रणमा छन् । बजार महिलाको वस्तुकरणमा उभिएको छ । रोजगारीको क्षेत्रमा पनि चरम विभेद, शोषण र हिंसाको चाङ छ । घरेलु हिंसा, हत्या, बलात्कारजस्ता अपराध बढ्दो छ ।महिलाविरुद्ध चरम अपराध गर्ने, हत्यारादेखि बलात्कारीलाई राज्यले सम्मान गर्ने मात्र होइन कि मन्त्रीसमेत बनाउने गरेको छ । पुरुष नेतृत्वबाट महिलाले गरेका समानताका संघर्षको हुर्मत काढिँदै आइएको छ । यसले महिला अधिकारको सशक्त आन्दोलनको टड्कारो आवश्यकता देखाउँछ । यो डरलाग्दो स्थितिमा समेत कहीँ कतैबाट प्रतिरोध नदेखिँदा प्रश्न उठ्छ के नेपालमा महिला आन्दोलन जीवितै छ ? श्रीमान्को परिवारबाट हत्या गरिएकी आरती साह तथा निर्मला कुर्मीको अपहरण र हत्याका दोषीलाई कारबाहीको माग गरी राज्य संरचनाका सबैभन्दा पिँधका व्यक्तिहरू सडकमा छन् । सहकारी र लघुवित्तको चरम शोषणले लाखौं महिलाहरू खासगरी मधेशका महिला लामो समयदेखि आन्दोलन गरिरहेका छन् । तर, ती महिला र तिनका संघर्षलाई नदेख्ने आन्दोलन कस्तो महिला आन्दोलन हो ? भुइँका श्रमजीवी महिलालाई नदेख्ने, महिलाभित्रको विविधता र तिनका उत्पीडन नचिन्ने, बहुसंख्यक महिलाबाट विमुख आन्दोलन कसका लागि चलिरहेछ ? नेपालको महिला आन्दोलन हामी हाँकिरहेका छौं भन्ने दाबी एनजीओ र त्यहाँ काम गर्ने मध्यम वर्गीय उदारवादी महिलाले गरिरहेका छन् । अधिकांशतः ती एनजीओ विशुद्ध दातालाई देखाउन कार्यक्रम गर्छन् । भुइँ तहका महिलासँग उनीहरूको कुनै सरोकार छैन । महिला पछाडि परेको कारण संरचना र व्यवस्था हो भन्ने विश्लेषण उनीहरूको छैन । के महिला मुक्ति एनजीओबाट नै सम्भव छ ? समग्र विचारमा कुरै नगरी टुक्राटुक्रामा मुद्दा उठाउने, देशविदेशका महोत्सव, सेमिनार, सभामा बोल्ने, लेख वा सामाजिक सञ्जालमा लेख्नुलाई एउटा तप्काले महिला आन्दोलन मानिरहेको छ । अर्को तप्का खासगरी मध्यम वर्गीय उदारवादी धार विभिन्न नामका यात्रा गरेर महिला समानता हुने भन्ने भ्रममा देखिन्छ । कोही विश्वविद्यालयमा छुट्टै विभाग बनाएर लैंगिक न्यायका बारेमा पढाएकै भरमा समानता आउने निष्कर्षमा छन् । नेपालको महिला आन्दोलन भुइँ तहका महिलाको अधिकारका मुद्दा तथा संघर्षबाट विमुख र अपहरित छ । आन्दोलन, कानुनी समानता नै उच्चतम र सबै असमानताको अन्त्य भन्ने मध्यम वर्गीय उदारवादी धार तथा अवसरवादी एनजीओकर्मी महिलाहरूको कब्जामा छ । राजनीतिक प्रतिनिधित्व मुठीभर संख्यामा रहेका सभ्रान्तहरूको हातमा गइसकेको छ । महिला अधिकारको लामो राजनीतिक संघर्ष गरेको नेतृत्व यिनै महिलाबाट महिला मुक्ति सम्भव छ भन्ने निष्कर्षमा पुगेको हो ?विश्वभरि नै महिला आन्दोलन र बहस सुस्ताएको पक्कै हो । नयाँ वैचारिकीको विकास त टाढाको कुरा, भएका विचारधारामाथि नै पनि यथेष्ट विश्लेषण र बहस देखिन्न । विश्व महिला आन्दोलन, ग्लोबल साउथमा भइरहेका आन्दोलन, दक्षिण एसियाली देशका महिला आन्दोलनको समीक्षा, तुलनात्मक अध्ययनबारे छलफल गर्नुपर्छ नै । तर, अझै महत्त्वका साथ नेपालको महिला आन्दोलनको सम्पूर्ण पक्षमाथि नै बहस आवश्यक छ । खासगरी भुइँ तहका महिलालाई महिला आन्दोलन छ भन्ने जानकारी छैन । महिला अधिकारको सम्बन्धमा सडकमा कुनै पनि कार्यक्रम र गतिविधि देखिँदैनन् । महिलाहरू सामन्तवादी र पुँजीवादी पितृसत्ताको दोहोरो उत्पीडन खेप्न बाध्य छन् । यो स्थितिलाई चिर्न नेपाली महिलाको अधिकार प्राप्तिको अबको बाटो के हुनुपर्छ ? फरकफरक तहका उत्पीडित महिलाबीचको आन्दोलनमा सहकार्य कसरी गर्ने ? मुद्दा केके हुने ? आन्दोलन कुन वैचारिकीका आधारमा अगाडि बढाउने ? आन्दोलनका समग्र पक्षमाथि व्यापक र गम्भीर बहस अनिवार्य छ ।"
बाढीपहिरोले कृषिमा पौने ६ अर्बको क्षति,"(काठमाडौं)बिहीबार रातिदेखिको अविरल वर्षा, बाढीपहिरो र डुबानले कृषि तथा पशुपन्छी क्षेत्रमा पौने ६ अर्बको क्षति पुगेको छ । बाढीपहिरो र डुबानले धानवाली, तरकारी, अलैँची, उखु, माछापोखरी, पशुपन्छी, कोल्डस्टोर, पशुगोठलगायतमा ५ अर्ब ८३ करोडको क्षति भएको छ । कृषि तथा पशुपन्छी विकास मन्त्रालयले मंगलबार सार्वजनिक गरेको यो प्रारम्भिक तथ्यांक हो । क्षतिको विवरण घटबढ हुन सक्ने मन्त्रालयले जनाएको छ । मन्त्रालयको विवरण अनुसार धानबालीमा मात्रै ३ अर्ब ५० करोड रुपैयाँको क्षति भएको छ । बाढीपहिरोले ५८ हजार ४ सय ७६ हेक्टर धानबालीमा क्षति पुर्याएको हो । सप्तरी, सिराहा, धनुषा, महोत्तरी, सर्लाही, रौतहट, बारा, पर्सा, नवलपुर, बागलुङ, खोटाङ, झापा, कैलालीको धानबालीमा असर पुगेको छ । त्यस्तै, लमजुङ, पर्वत, कास्की, स्याङ्जा, सिन्धुली, मकवानपुर, काभ्रेमा क्षति पुर्याएको छ । मन्त्रालयका अनुसार चालु आर्थिक वर्षमा धान रोपाइँ हुने क्षेत्रफलमध्ये ९८५ प्रतिशत (१३ लाख ७८ हजार ६ सय ११ हेक्टर) मा रोपाइँ भएको थियो । गत वर्षको तुलनामा रोपाइँ उत्साहजनक भएकाले उत्पादन बढ्ने अनुमान गरिएको थियो । मन्त्रालयका सूचना अधिकारी महानन्द जोशीका अनुसार क्षति पुगेको क्षेत्रमा करिब डेढ लाख टन धान उत्पादन हुन्छ । डेढ लाख टन धान भनेको धेरै हो । साढे ५८ हजार हेक्टरको धान पूर्णरूपमा क्षति भए राष्ट्रलाई धेरै घाटा हुन्छ । अहिलेको तथ्यांक प्रदेशबाट आएको प्रारम्भिक हो, यसलाई थप पुष्टि गर्दै छौँ, उनले भने, पुष्टि गर्ने क्रममा क्षतिको आकार थप बढ्न पनि सक्छ, घट्न पनि सक्छ ।सरकारी तथ्यांकअनुसार कुल गार्हस्थ्य उत्पादनमा कृषि क्षेत्रको योगदान २४ प्रतिशत छ । चामलको मात्रै कुल गार्हस्थ्य उत्पादनमा करिब ५ प्रतिशत योगदान छ । करिब ६२ प्रतिशत परिवारको प्रमुख पेसा कृषि नै हो । मन्त्रालयका वरिष्ठ तथ्यांक अधिकृत रामकृष्ण रेग्मीले बाढीले धेरैजसो वाग्मती प्रदेशमा क्षति गरेको बताए । त्यस्तै, खोटाङमा १३ हजार हेक्टर अलैँची नष्ट भएको छ । यसबाट किसानलाई ७० करोडको क्षति पुगेको छ । पर्सामा ८५ हेक्टर उखु खेतीमा नष्ट भएको छ । यसबाट किसानलाई ३४ करोडको क्षति पुगेको मन्त्रालयले जनाएको छ । धनुषा, महोत्तरी, सर्लाही, रौतहट र बारामा ४ सय ५८ हेक्टरमा माछापोखरीमा क्षति पुगेको छ । यसबाट किसानलाई १ अर्ब १३ करोड नोक्सान भएको छ । त्यस्तै, पाँचथर, धनकुटा, तेह्रथुममा २४ पशुगोठमा क्षति पुगेको जनाएको छ । कास्की, नवलपरासी पूर्व, कञ्चनपुर र रौतहटमा २२ हेक्टर फलफूलको बगैंचामा क्षति पुगेको मन्त्रालयले जनाएको छ । खोटाङ, मकवानपुर, चितवन, सप्तरी, सिराहा, धनुषा, बारा र पर्सामा २७४३ हेक्टर तरकारी बाली नष्ट भएको छ । २ वटा कोल्डस्टोरमा क्षति पुगेको जनाएको छ । मन्त्रालय र मातहतको कार्यालयको भौतिक तथा अन्य संरचनामा १६ करोड बराबरको क्षति पुगेको छ । किसानलाई राहत दिने सन्दर्भमा केन्द्र सरकार, प्रदेशको सँगसँगै तयारी छ । छलफल पनि गर्दै छौँ, सूचना अधिकारी जोशीले भने, विकास साझेदारी संस्थासँग पनि राहतको विषयमा छलफल भएको छ ।"
बाढीपहिरोपछि दर्जनौं स्थानमा बिजुली अवरुद्ध,"(काठमाडौं)अविरल वर्षापछि आएको बाढीपहिरोले उपत्यकाका केही क्षेत्रसहित सिन्धुली, काभ्रे, मकवानपुरलगायत जिल्लाहरूमा बिजुली अवरुद्ध भएको छ । बाढीपहिरोले कतै प्रसारण लाइनको टावर त कतै पोलहरू नै बगाएपछि बिजुली अवरुद्ध भएको हो । मौसम सामान्य भइसके पनि पोल, ट्रान्सफर्मरलगायत सामग्रीहरू लैजाने पहुँचमार्ग नै नहुँदा विद्युत् सुचार हुन नसकेको नेपाल विद्युत् प्राधिकरणले जनाएको छ ।प्राधिकरणका अनुसार ललितपुरको लाँकुरीभञ्याङ क्षेत्र, फुल्चोकी, भट्टडाँडा, लेले र काभ्रेको बेथानचोक, रोशी, नमोबुद्ध, पनौती१२ मा बिजुली अवरुद्ध छ । मकवानपुरको बकैया९, च्याऊच्याऊदेखि बस्तीपुरसम्म, बकैया१२ ठिंगन, बकैया७ कोल खहरेदेखि धियालसम्म अझै बिजुली सुचारु हुन सकेको छैन । प्राधिकरणको पालुङ वितरण केन्द्रको नमटालिंग, फाखेल४ र ५, भीमफेदी८, इन्द्रसरोवर ३ मा अझै बिजुली सुचारु हुन सकेको छैन । प्राधिकरणका अनुसार धादिङको खोलाकिनाराका बस्तीमा बिजुली अवरुद्ध छ । भरतपुर वितरण केन्द्रअन्तर्गत ठयूवाटार, झार्खानी, पात्लेबास, गालेश्वर, टिकाउली जंगल, दासढुंगा, देवघाट, माडी६, स्यालिबास, भरतपुर१६ शरणटोल, देवनगर र जुगेडी क्षेत्रमा बिजुली अझै अवरुद्ध छ । पालुङ र सिन्धुली वितरण केन्द्रअन्तर्गतका बिजुली अवरुद्ध भएका स्थानहरूमा बाटो नखुलेसम्म बिजुली सुचारु गर्न नसकिने प्राधिकरणले जनाएको छ । सडक नै नहुँदा र सम्पर्कविच्छेदका कारण दक्षिण ललितपुरमा बिजुली बाल्न नसकिएको प्राधिकरणका प्रवक्ता चन्दनकुमार घोषले बताए । भट्टेडाँडामा सम्पर्क नै हुन सकेको छैन, लेलेको क्षतिको विवरण यकिन हुन सकेको छैन, उनले भने । बाटो खुलेको खण्डमा लाँकुरीभन्ज्याङका क्षेत्रमा दुई दिनभित्र बत्ती बल्ने उनको भनाइ छ । प्राधिकरणको प्रारम्भिक विवरणअनुसार देशभर १०१९ वटा हाई टेन्सन पोल, १११२ वटा लो टेन्सन पोल, ४७ वटा ट्रान्सफर्मर र ४२ सय मिटर लाइनमा बाढीपहिरोले क्षति पुर्याएको छ ।हेटौंडा वितरण केन्द्रका प्रमुख शिवराम यादवले पोलहरू, तार, ट्रान्सफर्मर र प्यानलहरू लैजान नसक्दा काम हुन नसकेको बताए । मौसम राम्रो भएको खण्डमा बकैया गाउँपालिका१२ मा बुधबारसम्म बिजुली बाल्ने गरी काम गरिरहेको उनले जानकारी दिए । भीमफेदी४ मा कर्मचारी खटाइए पनि अझै पहिरोको समस्या भएकाले काम गर्न नसकिएको उनको भनाइ छ ।सिन्धुली वितरण केन्द्रअन्तर्गत सुनकोशी गाउँपालिका र फिक्कल गाउँपालिका र गोलान्जर गाउँपालिकाका केही भागमा अझै बिजुली अवरुद्ध छ । गोलान्जार क्षेत्रमा बुधबारसम्म काम सकेर बिजुली बाल्ने गरी काम अघि बढाएका छौं, केन्द्र प्रमुख शिशिर लम्सालले भने, सुनकोशी गाउँपालिकाको राजमार्ग क्षेत्रमा आजै बत्ती बाल्ने गरी काम गरिरहेका छौं, शाखा लाइनहरूमा अझै २३ दिन समय लाग्छ ।फिक्कल क्षेत्रमा बिजुली पुर्याउन खुर्कोटबाट लैजान पोल गाड्नसमेत नसकिने अवस्था रहेको केन्द्रले जनाएको छ । फिक्कलमा उदयपुर वा ओखलढुंगाबाट अस्थायी संरचना बनाएर बिजुली ल्याउन पनि केही समय लाग्ने लम्सालले बताए । खुर्कोटबाट लैजान झन्डै ४० वटा पोल बगाएको छ भने नयाँ पोल गाड्न पनि नसकिने अवस्था रहेको केन्द्रले जनाएको छ । मुख्य राजमार्ग नै अवरुद्ध हुँदा सामान लैजान मुस्किल छ, उनले भने, स्थानीय तहसँग छलफल गरेर सामान पुर्याउन प्रयास गरिरहेका छौं । बर्दघाटसर्दी १३२ केभी डबल सर्किट प्रसारण लाइनको टावर ढल्दा होङ्सी शिवम् सिमेन्टको विद्युत् आपूर्ति सोमबार साँझ साढे ६ बजेबाट बन्द भएको छ । होङ्सीले १३२ केभी प्रसारण लाइनबाट सिधै विद्युत् आपूर्ति लिइरहेको थियो । उद्योगले ३१ मेगावाटको विद्युत् भार (लोड) स्वीकृत लिएको छ । त्यसमध्ये अहिले दैनिक १० मेगावाट लोड लिइरहेको प्राधिकरणको कावासोती वितरण केन्द्रले जनाएको छ ।इलामको माई नदीमा आएको बाढीले काबेली करिडोर १३२ केभी प्रसारण लाइनका ४ वटा टावरमा क्षति पुर्याउँदा ताप्लेजुङ, पाँचथर र इलाम जिल्लाभर नै विद्युत् अवरुद्ध भएको थियो । मंगलबारसम्म वैकल्पिक माध्यमबाट तीनवटै जिल्लामा बिजुली पुर्याइएको घोषले बताए । कतिपय ठाउँमा सडक नै छैन, सामान पुर्याउनै सकिरहेको छैन । सामान नपुगेसम्म बत्ती बल्ने कुरै भएन, उनले भने । बिजुली वितरण गरिए पनि प्रसारण लाइन नै नहुँदा ताप्लेजुङ, पाँचथर र इलाममा सञ्चालनमा रहेका आयोजनाहरूको करिब १८५ मेगावाट विद्युत् उत्पादन बन्द भएको छ ।काबेली करिडोर प्रसारण लाइनअन्तर्गत इलामको गोदकबाट झापाको दमकसम्मको खण्डमा पर्ने ५०, ५१, ५२ र ५३ नम्बर टावरलाई माई नदीको बाढीले क्षति पुर्याएको छ । उक्त स्थानबाट प्रसारण लाइनलाई माई नदी पार गराएको थियो । काबेली करिडोरका करिब १८५ मेगावाटसहित बाढीपहिरोले क्षति पुर्याएका माथिल्लो तामाकोशी, वाग्मती साना जलविद्युत् आयोजना (मान्डु), हेवा खोला ए, तल्लो हेवा खोला, सभाखोला बी, सभाखोला सी, माइखोला क्यास्केड र सिउरी खोला जलविद्युत् आयोजनाका करिब साढे ५ सय मेगावाट बिजुली राष्ट्रिय ग्रिडमा आउन समय लाग्ने प्राधिकरणले जनाएको छ ।"
'प्रधानमन्त्रीले गैरकानुनी दबाब दिए सचिवले अवज्ञा गर्न सक्नुपर्छ,"(काठमाडौं)मन्त्रिपरिषद्बाट नीतिगत आवरणमा कुनै अवैधानिक निर्णय भए प्रस्ताव लैजाने सम्बन्धित मन्त्रालयका सचिव सजायको भागीदार हुने व्याख्या विशेष अदालतले गरेको छ । बालुवाटारस्थित ललिता निवास र त्यसले चर्चेको सरकारी जग्गा हिनामिनासम्बन्धी मुद्दामा फैसला गर्ने क्रममा विशेषले मन्त्रिपरिषद्बाट हुने निर्णयमा सम्बन्धित मन्त्रालयको प्रशासनिक नेतृत्व नै जिम्मेवार हुने व्याख्या गरेको हो । विशेष अदालतका न्यायाधीशत्रय खुसीप्रसाद थारू, रामबहादुर थापा र रितेन्द्र थापाको इजलासले ललिता निवास प्रकरणमा २०८० फागुन ३ मा गरेको फैसलाको पूर्णपाठ शुक्रबार सार्वजनिक भएको छ, जसमा मन्त्रिपरिषद्को निर्णयमा अख्तियार दुरुपयोग अनुसन्धान आयोगको क्षेत्राधिकार नपर्ने भनिएको छ । कार्यकारिणी सर्वोच्चताको आड लिएर मन्त्रिपरिषद्को सामूहिक निर्णयमा अख्तियारले अनुसन्धान गर्ने क्षेत्राधिकार नपुग्ने कानुनी रक्षाकवच उपयोग गर्दै प्रशासनिक निर्णयबाट कानुनी हक सिर्जना गरेबाट समेत प्रशासनिक तहका राष्ट्रसेवकहरूको बदनियत रहेको देखिन आयो, फैसलाको पूर्णपाठमा भनिएको छ, मन्त्रिपरिषद्मा लगिने प्रस्तावको वैधानिकता प्रस्ताव पेस गर्ने अन्तिम तहमा रहेका प्रशासनिक नेतृत्वले नै जाँच गर्नुपर्छ, प्रस्तावको अवैधानिकताको दायित्व प्रशासनिक नेतृत्वमा नै जान्छ ।ललिता निवासको जग्गा हिनामिना प्रकरणमा तत्कालीन उपप्रधान तथा भौतिक योजनामन्त्री विजयकुमार गच्छदारसहित १ सय ७५ जनाविरुद्ध अख्तियारले २०७६ माघ २२ मा विशेष अदालतमा मुद्दा दायर गरेको थियो । करिब ४ वर्षपछि गत फागुन ३ मा फैसला गर्दा गच्छदारसहितका राजनीतिक व्यक्ति र कतिपय उच्च पदस्थ कर्मचारीलाई सफाइ दिइएको थियो । विशेषले भौतिक योजना मन्त्रालयका तत्कालीन सचिव एवं अख्तियारका पूर्वप्रमुख आयुक्त दीप बस्न्यात र भूमिसुधार मन्त्रालयका तत्कालीन सचिव छविराज पन्तसहित १ सय ३६ जनालाई दोषी ठहर गरेको थियो । पञ्चायतकालमा व्यक्तिबाट अधिग्रहण गरिएको ललिता निवासका सबै जग्गा नेपाल सरकारको हुने फैसला विशेषबाट भएको थियो । फैसलाको पूर्णपाठमा विशेषले मन्त्रिपरिषद्का निर्णयमा अख्तियारको क्षेत्राधिकार नपर्ने विषयलाई कार्यकारिणी सर्वोच्चताको आडमा बदनियतपूर्ण रूपमा निर्णय गराएर सरकारी जग्गा व्यक्तिका नाममा लैजान तत्कालीन भौतिक योजना सचिव बस्न्यात र भूमिसुधार सचिव पन्तले भूमिका खेलेको उल्लेख छ । विशेषको पूर्णपाठमा भनिएको छ, बालुवाटारस्थित सरकारी जग्गाको संरक्षण गर्नुको साटो प्रचलित कानुनविपरीत मोहियानी हकको बहानामा सरकारी जग्गा व्यक्तिका नाममा हक हस्तान्तरण गरी नेपाल सरकारलाई हानि र अन्य व्यक्तिलाई गैरकानुनी लाभ पुर्याएको स्पष्ट देखिएबाट समेत प्रशासनिक नेतृत्वमा रहेका राष्ट्रसेवकको बदनियत रहेको पुष्टि हुन आयो ।राणा प्रधानमन्त्री भीमशमशेरका खलक सुवर्णशमशेर र उनको परिवारका नाममा रहेको ललिता निवास परिसरको करिब २ सय ८५ रोपनी जग्गा पञ्चायतकालमै अधिग्रहण गरी तत्कालीन सरकारले आफ्नो नाममा कायम गरेको थियो । तर २०४६ सालको राजनीतिक परिवर्तनपछिका दिनमा तत्कालीन भोगाधिकारी, बिचौलिया, नक्कली मोही र व्यापारीहरूले जग्गा खानेमास्ने प्रपञ्च रचेका थिए । सोहीअनुसार २०४९, २०६२, २०६६६७ र २०६९ का विभिन्न मितिमा मालपोतदेखि मन्त्रिपरिषद् निर्णयबाट गैरकानुनी रूपमा करिब १ सय ४६ रोपनी व्यक्तिका नाममा लगिएको थियो । यसरी व्यक्तिका नाममा सरकारी जग्गा लैजान २०४९ को निर्णय प्रक्रियामा सामेल डिल्लीबजार मालपोतका तत्कालीन प्रमुख कलाधर देउजासहितका कर्मचारी, छुट जग्गा दर्ताका नाममा २०६२ को निर्णयमा संलग्न डिल्लीबजार मालपोतका तत्कालीन प्रमुख टीकाराम घिमिरेसहितका कर्मचारीविरुद्ध अख्तियारले मुद्दा दायर गरेको थियो । यस्तै प्रधानमन्त्री निवास विस्तार र सट्टाभर्नाका नाममा २०६६६७ मा सरकारी जग्गा व्यक्तिलाई दिने गरी भएका निर्णय प्रक्रियामा संलग्न तत्कालीन भौतिक योजनामन्त्री गच्छदार र भूमिसुधारमन्त्री डम्बर श्रेष्ठ, सचिवद्वय बस्न्यात र पन्तसहितका व्यक्ति तथा २०६९ मा पशुपति टिकिन्छा गुठीका नाममा सरकारी जग्गा कायम गर्ने निर्णयमा संलग्न भूमिसुधारमन्त्री चन्द्रदेव जोशी र सचिव दिनेशहरि अधिकारी, बिचौलिया किटान गरिएका शोभाकान्त ढकाल, रामकुमार सुवेदी र मीनबहादुर गुरुङ लगायतविरुद्ध अख्तियारले विशेषमा मुद्दा दायर गरेको थियो । मुद्दाको फैसला हुँदा तत्कालीन मन्त्रीहरू गच्छदार, श्रेष्ठ र जोशीलाई मन्त्रिपरिषद्को नीतिगत निर्णयमा अख्तियारको क्षेत्राधिकार नपर्ने भन्दै सफाइ दिइएको थियो । सचिव अधिकारीले भने आफूभन्दा अघिका सचिवबाट भएको निर्णयलाई मन्त्रिपरिषद्सम्म लगेको मात्रै देखिएको भन्दै सफाइ दिएको थियो । तर, विशेषले सरकारी जग्गा व्यक्तिलाई सट्टाभर्ना र मोहियानी हक दिएकामा तत्कालीन सचिवद्वय बस्न्यात र पन्तलाई मुख्य जिम्मेवार ठहर गर्दै कसुरको भागीदार रहेको उल्लेख गर्दा विशेषले मन्त्रालयबाट प्रस्ताव निर्णयार्थ मन्त्रिपरिषद्सम्म लैजाने मन्त्री र मन्त्रिपरिषद्बाट निर्णय हुँदा नेतृत्व गर्ने प्रधानमन्त्रीको यस विषयमा कुनै जिम्मेवारी नरहने र यसको अवैधानिक दायित्व पनि सचिवकै हुने व्याख्या गरेको हो ।विशेषले प्रधानमन्त्रीले अधिकार प्रयोग गर्दा लिएका निर्णय फौजदारी अभियोगको भागीदार नहुने पनि व्याख्या गरेको छ । प्रधानमन्त्रीको अधिकारको प्रकृतिले के देखाउँछ भने उहाँले आफ्नो कार्यकालमा गरेका सरकारी कार्यका सम्बन्धमा फौजदारी अभियोजनबाट उन्मुक्ति प्राप्त छ । कमसेकम उहाँको मुख्य संवैधानिक अधिकारको प्रयोगका सम्बन्धमा पूर्ण उन्मुक्ति प्राप्त छ । बाँकी सरकारी कार्यका सम्बन्धमा उहाँलाई कमसेकम अनुमानित उन्मुक्ति प्राप्त छ, पूर्णपाठमा भनिएको छ ।प्रधानमन्त्रीको कुनै शक्ति निर्णायक र कुनै निर्बाध हुने भन्दै विशेषले उक्त निर्णायक शक्तिअन्तर्गत कार्य गर्दा संसद्ले दबाब प्रभाव पार्न नसक्ने र अदालतमा पनि परीक्षणयोग्य नहुने व्याख्या गरेको छ । यसको अर्थ हो प्रधानमन्त्रीलाई संविधानबाट प्राप्त अधिकारको प्रयोगको सम्बन्धमा फौजदारी अभियोजन हुने गरी संसद्ले ऐन बनाउन सक्दैन । न त यस्ता कुरा निरूपण हुने फौजदारी अभियोगमा अदालतले निर्णय नै दिन मिल्छ । न्यायिक निष्कर्ष के हो भने संवैधानिक अधिकारको अक्षुण परिधिभित्र गरिएका कार्यका विषयमा प्रधानमन्त्रीलाई फौजदारी अभियोजनबाट पूर्ण उन्मुक्ति प्राप्त छ । पूर्णपाठमा भनिएको छ, प्रधानमन्त्रीको हरेक सरकारी कार्य उहाँको निर्णायक र निर्बाध अधिकारभित्र नै पर्छ भन्ने होइन । कार्यकारिणी उन्मुक्तिका तर्कहरूले संसद्सँग जोडिएका कामका उन्मुक्तिलाई पुष्टि गर्दैन । यस्ता उन्मुक्तिका विषय निर्क्योल गर्न शक्तिपृथकीकरणको पूर्ण अभ्यास मूल्य र मान्यता हेर्नुपर्छ ।"
अर्थ संक्षेप,"बाढीपीडितलाई राष्ट्रिय वाणिज्य बैंकको दुई करोड सहयोग काठमाडौं (कास) राष्ट्रिय वाणिज्य बैंकले भारी वर्षाका कारण देशका विभिन्न भागका बाढीपहिरो र डुबानबाट प्रभावित तथा पीडितका लागि दुई करोड रुपैंयाँ सहयोग प्रदान गरेको छ । बैंक सञ्चालक समिति अध्यक्ष दिलीपकुमार ढुंगानाले प्रधानमन्त्री केपी शर्मा ओलीलाई मंगलबार एक समारोहबीच उक्त रकम बराबरको चेक रकम हस्तान्तरण गरे । नेपालको उत्पादन अब थाई बजारमाकाठमाडौं (कास) जनता एग्रो एन्ड फरेस्ट्री र थाइल्यान्डको बैंककस्थित रहेको बिजम्याच सोलुसनबीच नेपालमा उत्पादन गरिएका वस्तुलाई प्रवर्द्धन गर्ने उद्देश्यका साथ सम्झौता भएको छ । सम्झौतामा बिजम्याचका अध्यक्ष तथा सहसंस्थापक चित्रा मङ्गमा र जनता एग्रोका मार्केटिङ म्यानेजर आशिष सिलवाल तथा निशा देवकोटाले हस्ताक्षर गरे । सो सम्झौतासँगै बैंककमा नेपाली उत्पादनलाई निर्यात गरी मेड इन नेपाल भनी बजारीकरण गर्ने योजना रहेको कम्पनीले जानकारी दिएको छ । सिद्धार्थको ॅदसैं २ गुणा रिवार्ड अफरकाठमाडौं (कास) सिद्घार्थ बैंकले चाडबाडको अवसरमा खुसीयाली डबल यसपालि दसैं २ गुणा रिवार्ड अफर ल्याएको छ । उक्त अफरअन्तर्गत ग्राहकले बैंकको कार्ड र मोबाइल बैंकिङबाट टपअपको आधारमा पाइने रिवार्ड दोब्बर पाउनेछन् । यसरी प्राप्त गरेको रिवार्ड ग्राहकले हवाई टिकट, होटल, पसल, उपहार कार्ड, बिमा तथा इन्टरनेट बिल तिर्न प्रयोग गर्न सकिने बैंकले जनाएको छ । यो योजना असोज ३० गतेसम्म मात्र रहने बैंकले जानकारी दिएको छ ।बजाजको एनएस ४०० जेड वितरण सुरुकाठमाडौं (कास) नेपालका लागि बजाज मोटरसाइकलको आधिकारिक वितरक हंसराज हुलास चन्द एन्ड कम्पनीले नयाँ सार्वजनिक गरेको बजाज पल्सर एनएस ४०० जेडको वितरण सुरु गरेको छ । नाडा अटो सो २०२४ मा बुकिङ भएका एनएस ४०० जेड मोटरसाइकलको कम्पनीले काठमाडौं, भृकुटीमण्डपमा सम्पन्न ग्रान्ड कार्निभल मार्फत वितरण सुरु गरेको जनाएको छ । कम्पनीले उक्त कार्निभलबाट ग्राहकहरूलाई ४० वटा एनएस ४०० जेडको डेलिभरी गरेको हो । नेपाली बजारमा एनएस ४०० जेडको मूल्य ५ लाख ५९ हजार ९ सय रुपैयाँ छ ।किसनलाल दुगडलाई ॅजैन समाज रत्न सम्मान काठमाडौं (कास) केएल दुगड समूहका अध्यक्ष किसनलाल दुगड भारत जैन महामण्डलद्वारा भारतको मुम्बईमा जैन समाज रत्न बाट सम्मानित भएका छन् । भारतको लोकसभा सभामुख ओम बिरलाले अध्यक्ष दुगडलाई उक्त सम्मान प्रदान गरे । जैन समुदायभित्र सामाजिक सेवाको क्षेत्रमा जीवन समर्पित गर्ने व्यक्तिलाई उक्त पुरस्कार दिने गरिएइको जनाइएको छ । सन् १८९९ मा स्थापना भएको उक्त महामण्डलले जैन समुदायलाई सामाजिक सेवाका लागि एकजुट गर्ने लक्ष्य राखेको बताइन्छ । ंग्लोबल आईएमईका ग्राहकलाई बुद्ध एयरमा छुटकाठमाडौं (कास) ग्लोबल आइएमई बैंकका ग्राहक तथा उनीहरूका परिवारले बुद्ध एयरको टिकट खरिदमा ८ प्रतिशत छुट पाउने भएका छन् । उक्त छुटसम्बन्धी समझदारीमा बैंकका नायव महाप्रबन्धक तथा वाग्मती प्रदेश प्रमुख रुपेन्द्र वाग्ले र बुद्ध एयरका मार्केटिङ सेल्स डाइरेक्टर रुपेश जोशीले हस्ताक्षर गरे । समझदारीअनुसार बैंकको डेबिट तथा त्रेडिट कार्ड र मोबाइल बैंकिङ प्रयोग गरी बुद्ध एयरको काउन्टरबाट टिकट खरिद गर्दा भुक्तानी गर्दा सो छुट पाइने जनाइएको छ ।सनसिल्कको ॅसनसिल्क भाइब्स काठमाडौं (कास) सनसिल्क नेपालले चाडबाडको अवसरमा सनसिल्क भाइब्स अभियान सुरु गरेको छ । उक्त अभियान आउँदो मंसिरसम्म सञ्चालन हुने सनसिल्कले जनाएको छ । यसमा सहभागी हुन सनसिल्क भाइब्सको गीतमा आधारित टिकटक वा इन्स्टाग्राम र फेसबुकमा भिडियो राख्नुपर्ने छ । विजयकुमार शाह परिवारद्वारा किओचलाई ४ करोड सहयोग काठमाडौं (कास) विजयकुमार शाह परिवारले काठमाडौं इन्स्टिच्युट अफ चाइल्ड हेल्थ (किओच) लाई चार करोड रुपैयाँ सहयोग गर्ने प्रतिबद्धता जनाएको छ । उक्त चाइल्ड हेल्थको बाल शल्य चिकित्सा इन्टेन्सिभ केयर युनिट पीएसआईसीयू र डे केयर सर्जरी शाखाको आवश्यक भौतिक संरचना निर्माणका लागि शाह परिवारले आर्थिक सहयोग गर्ने प्रतिबद्धता जनाएको हो । शाह परिवारले निजी पुँजीबाट गत भदौ १३ मा पहिलो चरणमा १ करोड रुपैयाँ किओचलाई प्रदान गरीसकेको बताएको छ । शाह परिवारबाट सहयोग रकमका लागि जेजीआई नेपाल फाउन्डेसन (जेजीआईएनएफ) ले समन्वय एवं सहजीकरण गरेको हो ।"
कर्णालीको लगातार जित,"काठमाडौं (कास) कर्णाली यश्विजले वात्सल्य एभरेस्ट महिला भलिबल लिग (ईडब्लूभीएल) मा लगातार दोस्रो जित पाएको छ । त्रिपुरेश्वरस्थित राखेप कभर्डहलमा मंगलबार सुमित्रा रेग्मी मार्की खेलाडी रहेको कर्णालीले गण्डकी थन्डर्समाथि ३२ सेटको सनसनीपूर्ण जित निकालेको थियो । पहिलो सेटमा गण्डकीले २५१५ ले आफ्नो पक्षमा पार्यो । त्यसपछि दुई सेट २५२२, २५१७ ले सेट जित्दै कर्णालीले खेलमा २१ को अग्रता बनायो । चौथो सेटमा गण्डकीले पुनरागमन गर्यो । २५१९ ले सेट जितेर खेल बराबरीमा ल्यायो । त्यसपछि खेल पाँचसम्म लम्बिएको हो । निर्णायक सेट १५१२ ले आफ्नो पक्षमा पार्दै कर्णालीले जित यात्रा कायम राख्यो । कर्णालीले २ खेलबाट ५ अंक जोडेको छ । दुवै खेलमा पराजित गण्डकीको एक अंक छ । गण्डकीको मार्की खेलाडीमा सरस्वती चौधरी रहेकी छन् ।पहिलो दिन कर्णालीले मधेश युनाइटेडलाई ३१ को सेटमा हराएको थियो भने गण्डकीले चितवन शक्तिसँग ३१ सेटकै पराजय भोगेको थियो । अरुणा शाहीको चितवन २५२२, १९२५, २५२३, २५१७ को नतिजामा विजयी भएको हो । कर्णालीले बुधबार ललितपुर क्सिन्स र गण्डकीले काठमाडौं स्पाइकर्ससँग प्रतिस्पर्धा गर्नेछन् । सलिना श्रेष्ठको टिम ललितपुरले सोमबार उषा भण्डारीको टिम काठमाडौंलाई ३१ को सेटमा हराएको थियो । मंगलबार काठमाडौंले चितवन शक्तिविरुद्ध जित पाएको छ । पहिलो दिनको हारलाई भुल्दै काठमाडौले २१ को सेटमा जित पायो । पहिलो सेट २१२५ ले गुमाएको काठमाडौंले त्यसपछि लगातार तीन सेट २५१०, २५२२, २५१७ ले सेट आफ्नो पक्षमा पार्दै खेल जितेको हो । काठमाडौंले स्पाइकबाट ३८, ब्लकबाट २५ र सर्भिसबाट १५ अंक बटुलेको थियो ।"
