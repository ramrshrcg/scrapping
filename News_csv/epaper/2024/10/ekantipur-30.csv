शीर्षक,विवरण
अहिले नजिते कहिले ?,"नेपालले सन् २०१० मै दुई सेमिफाइनल खेलेको थियो । एउटा दक्षिण एसियाली खेलकुद र अर्को पहिलो साफ महिला च्याम्पिनयसपको । नेपालले यसै प्रतियोगितामा पाँचपल्ट फाइनल खेलेको छ, सन् २०१६ को एक संस्करण छाडेर । यस्तै नेपालले तीनपल्ट दक्षिण एसियाली खेलकुद (साग) को फाइनल खेलेको भयो । त्यसबाहेक नेपाल वुमेन्स गोल्डकप, नादेज्डा कप र वाफ च्याम्पियनसिपमा पनि पराजित भएको छ । अब नेपालले खेल्न लागेको १२ औं फाइनल हो ।ती सबै इतिहास भए, अब हामी त्यो सबै बिर्सेर खेल्न चाहन्छौं । फाइनलमा हारेर ती खेलहरूबाट धेरै सिकेका छौं । खासमा हामी यस फाइनलमा बंगलादेशको सामना गर्न तयार छौं । मलाई आफ्नो टिमप्रति पूरा विश्वास छ, कप्तान एन्जिला भन्छिन् ।फाइनलमा जित्ने नै हो भने प्रशिक्षक तामाङलाई लाग्छ, खेलाडीले नै मिहिनेत गर्नुपर्छ, जिम्मेवारी महसुस गर्नुपर्छ । मैदानमा खेल्ने भनेको त खेलाडी नै हो, प्रशिक्षकले त टिमलाई प्राविधिक रूपमा तयार पार्ने हो ।यसअघि नेपाल र बंगलादेशबीच १२ खेल भएका छन्, जसमध्ये ६ खेल नेपाल र १ खेलमा बंगलादेशले जितेका छन् भने ५ खेल बराबरी भएको छ ।"
कर्णालीका पालिकामा पाइलापाइलामा कर,"गुठीचौर गाउँपालिकाले चरनबापत रकम उठाउन झन्डै ४० वटा सामुदायिक वन उपभोक्ता समूहलाई जिम्मा दिएको छ । तर, वन उपभोक्ता समूहले कति रकम उठाइरहेका छन् भन्ने जानकारी गाउँपालिका अध्यक्ष दानबहादुर बुढालाई समेत छैन । पालिकाले नै चरनबापत कर उठाउने भन्ने छलफल पनि भएको हो तर विवाद हुने भएपछि हामीले सम्बन्धित वडा र वन उपभोक्ता समूहलाई जिम्मा दिएका छौं, उनले भने । जाजरकोटका कुशे, जुनेचाँदे, बारेकोट र शिवालय, जुम्लाका हिमा र तिला, मुगुका मुगम कार्मारोङ र सोरु, हुम्लाको नाम्खालगायत पालिकामा पनि सामुदायिक वनहरूले चरनबापत शुल्क उठाउने गरेका छन् । उनीहरूले चरन शुल्क भनेर मासिक एक सयदेखि तीन सय रुपैयाँसम्म उठाउँछन् ।गुठीचौर गाउँपालिकास्थित धल्पुरा सामुदायिक वन उपभोक्ता समूहका कोषाध्यक्ष धनबहादुर बोहोराले पालिकाको अनुमतिमै चरन शुल्क लिइरहेको बताए । उनले परम्परागत रूपमा खसीबोका र भेडापालन गर्नेभन्दा पनि व्यावसायिक पशुपालन गर्ने किसानबाट चरन शुल्क लिइरहेको दाबी गरे ।बोहोराका अनुसार गत वर्ष चरनबापत ५४ हजार रुपैयाँ उठेको थियो । त्यति बेला ६८ किसानले ३ देखि ९ महिनासम्म धल्पुरा सामुदायिक वनमा चौपाया चराएका थिए । हिउँदमा पाटनमा हिउँ पर्ने भएकाले झन्डै ३ महिना चरन बन्द हुन्छ । चालु आर्थिक वर्षमा २४ हजार रुपैयाँ चरन शुल्क संकलन भइसकेको छ, बोहोराले भने । स्थानीय सरकारहरूले करको दायरा बर्सेनि बढाउँदै लगेका छन् । प्रदेश राजधानीस्थित वीरेन्द्रनगर नगरपालिकाले चाट पसलको कर ५ सय रुपैयाँबाट १० गुणा बढाएर यस वर्ष ५ हजार रुपैयाँ कायम गरेको छ । हामी विपन्न भएकैले सटर भाडामा लिन नसक्दा विभिन्न ठाउँमा घुम्दै ठेलामा चाट बेचिरहेका छौं, फोहोर व्यवस्थापन पनि आफैं गर्छौं, चाट व्यवसायी जोरासिंह बुढाले भने, दिनमा ७८ सय फाइदा हुन्छ, त्यसले परिवार पाल्न पुग्दैन, त्यसमाथि कर १० गुणा बढाइएको छ । वीरेन्द्रनगरमा ठेलामा विभिन्न व्यवसाय गर्नेहरूले यो वर्षदेखि ५ सयदेखि ७ हजार रुपैयाँ कर तिर्नुपर्ने भएको छ । व्यवसाय करबापत स्थानीय, प्रदेश र संघीय सरकारका विभिन्न कार्यालयमा दोहोरोतेहरो कर बुझाउनुपर्ने बाध्यता रहेको वीरेन्द्रनगरस्थित केसी किराना तथा खाद्यान्न पसलकी प्रोप्राइटर विमला केसीले बताइन् । कर पनि केके हुन्, वडामा, घरेलुमा र राजस्व कार्यालयमा ! उनले भनिन्, ठाउँठाउँमा सेवा लिन पनि झन्झट छ, कर तिर्न पनि ३४ दिन समय छुट्याउनुपर्छ । हामी साना व्यवसायीलाई सुविधा केही छैन, कर थुपार्ने काम मात्र भएको छ ।सुर्खेतकै भेरीगंगा नगरपालिकाले बसमा १ हजार, जिपको ५ सय, माइक्रो बस, मिनी ट्रक र कारमा ५ सय रुपैयाँ कर तोकेको छ । अझ नगरमा अटोरिक्सा नवीकरणबापत ५ हजार रुपैयाँ तिर्नुपर्छ । भेरीगंगा नगर प्रमुख यज्ञप्रसाद ढकाल कर स्थानीय तहको समृद्धिको पहिलो आधार भएकाले सबैलाई यसको दायरामा ल्याउन खोजिएको बताउँछन् । संघ र प्रदेश सरकारको अनुदानमा मात्र स्थानीय सरकार कहिलेसम्म चल्ने ? उनले भने, अब कर असुली प्रणालीलाई पनि व्यवस्थित गरी नगरलाई क्रमशः आत्मनिर्भर बनाउने हाम्रो योजना छ । जुम्लालगायतका जिल्लामा स्याउ खेती पनि उपार्जनको माध्यम हो । तर, स्याउ जिल्ला बाहिर पठाउँदा किसानले स्थानीय तहलाई प्रतिकिलो डेढ रुपैयाँदेखि ३ रुपैयाँसम्म कर तिर्नु परिरहेको छ । जिल्ला समन्वय समितिले आठ वटै स्थानीय तहका जनप्रतिनिधिको बैठक बसाएर स्याउ निकासीमा कर लगाउने निर्णय गरेको हो । तातोपानीका किसान कमलकृष्ण न्यौपानेले स्याउको बजार प्रवर्द्धन तथा ढुवानीमा सहयोग नगरे पनि स्थानीय तहले कर लगाइदिएको भन्दै गुनासो गरे । प्रायः सबै किसानले आफ्नै बलबुतामा स्याउ खेती गरिरहेका छौं, सरकारले कुनै सहयोग गरेको छैन, उनले भने, एक त हाम्रो स्याउले राम्रो भाउ पाएको छैन, काठमाडौंमा किलोको २ सय ५० सम्ममा बिक्री भइरहेको स्याउ हामीले ५० रुपैयाँमा बेच्नुपरेको छ, त्यसमा पनि कर तिर्नुपर्ने बाध्यता छ ।डोल्पाको ठूलीभेरी नगरपालिकाले भेडाको ऊनमा प्रतिकिलो १५ र बाख्राको बग्रालमा १० रुपैयाँ कर लगाएको छ । उसले भेडाबाख्रामा २०, बंगुर, राँगाभैंसी र घोडाखच्चडमा ११ सय रुपैयाँ बिक्री कर लगाएको छ । यस्तै, सरसफाइ सेवा शुल्कबापत १ सयदेखि २ सय रुपैयाँ तोकिए पनि फोहोर नउठेको महिनौं भएको दुनै बजारकी कमला बुढाले बताइन् । फोहोर नउठ्दा टोल नै दुर्गन्धित भइसक्यो, उनले भनिन्, सातामा एक दिन फोहोर उठे पनि कर तिरेको अर्थ हुन्थ्यो ।सल्यानको शारदा नगरपालिकाले राँगाभैंसी र गोरु बिक्री गर्दा प्रतिगोटा २ सय र खसीबोका, भेडा र बंगुरको १ सय रुपैयाँ कर तोकेको छ । शारदाले सवारीसाधन पार्किङबापत प्रतिदिन ५० देखि २ सय रुपैयाँ कर लिइरहेको छ, घुम्ती र ठेला पसलेसँग प्रतिदिन १५ रुपैयाँ राजस्व उठाउँछ । पालिकाले झन्डै १ सय ७० वटा शीर्षकमा राजस्व संकलन गरिरहेको नगर प्रमुख प्रकाश भण्डारीले बताए । स्थानीयकै सुझावका आधारमा निश्चित मापदण्ड अपनाएर कर निर्धारण गरिएको उनको दाबी छ । तिर्न नसक्नेलाई सबैखाले कर निःशुल्क गरेका छौं, उनले भने, करको रकम नगरको विकासमै खर्च हुने हो । स्थानीयले पनि कर तिरेर असल नागरिकको जिम्मेवारी पूरा गर्नुपर्छ ।साविक गाविसजत्तिकै सुविधा नदिए पनि जेमा पनि सेवा शुल्क र कर लगाउँदा विपन्न नागरिक मर्कामा परेको कालीकोटको खाँडाचक्र नगरपालिका३ की मनसरा पाण्डेको भनाइ छ । गाविस हुँदा नागरिकता सिफारिसबापत १५ रुपैयाँ तिर्नुपर्थ्यो, जन्म, मृत्यु, विवाह, बसाइँसराइ, पिछडिएको क्षेत्र सिफारिसलगायत सबै सेवा निःशुल्क पाइन्थ्यो, उनले भनिन्, नगरपालिका भएपछि नागरिकताको सिफारिस लिन एक सय रुपैयाँ तिर्नुपर्छ, घटना दर्ता गर्न २ सय रुपैयाँ चाहिन्छ । नगरपालिकाले नागरिकताको प्रतिलिपि सिफारिसका लागि ५ सय रुपैयाँ सेवा शुल्क तोकेको छ । साविकका मान्म, दाहा, पाखा, बदालकोट र भर्ताको केही भाग मिलेर बनेको खाँडाचक्रमा अधिकांश जमिन भिरालो छ । नगरपालिकाले भिरालो जमिनमा प्रति १ सय वर्गमिटरको ३ रुपैयाँका दरले पाखोबारीको कर तोकेको छ भने खेतको कर ४ रुपैयाँ छ ।ढुंगैढुंगा भएको पाखोबारीको सेवा शुल्क चर्को भएको स्थानीय वीरबहादुर विकले बताए । मान्म बजारका घरघडेरीको वर्गमिटरमा हिसाब गरेर कर लिँदा ठीकै हो, उनले भने, उत्पादन नहुने पाखोको वर्गमिटरमा कर लगाएर गरिबको शोषण गर्ने काम भयो । उनी नगरपालिकाको सबैभन्दा विकट पोरीपाल्नीका बासिन्दा हुन् । खाँडाचक्र नगर प्रमुख कमलबहादुर शाहीले भौगोलिक अवस्था, स्थानीयको स्रोत, नागरिकको सुझाव, राजस्व संकलन हुने सुनिश्चिततालगायतलाई ध्यान दिई राजस्व निर्धारण गरिएकोदाबी गर्छन् ।संघीय व्यवस्थाअघि एक रोपनी जग्गाको करिब ४० रुपैयाँसम्म मालपोत कर बुझाउँदै आएका सल्यानको बन्गाडकुपिन्डे नगरपालिका१० बालुवासंग्रहीका शेरबहादुर घर्तीले अहिले झन्डै ५ सय रुपैयाँ तिर्छन् । एक महिनाअघि नागरिकता हराएपछि प्रतिलिपिको सिफारिस लिन जाँदा उनले ५ सय रुपैयाँ तिर्नुपर्यो । जेमा पनि कर तिर्नुपर्ने कस्तो समय आयो ? उनले भने, अब त घर बाहिर निस्कियो कि कुनै न कुनै कर तिर्नुपर्ने भयो । सरकारी सेवा प्रवाह पाउन, मालपोत कार्यालयमा जग्गा पास गर्न र बैंकमा घरजग्गा धितो राख्नकालागि बाध्यताले कर तिर्ने गरेको उनले बताए । बन्गाडकुपिन्डे५ का किसान नन्दराम ओलीले ७ वर्षअघिसम्म जग्गा पास गर्दा २३ हजार रुपैयाँ भए पुग्नेमा अहिले स्थानीय तहमा मात्रै १० हजार रुपैयाँसम्म कर तिर्नुपर्ने अवस्था आएको बताए । अब त बेरोजगारी कर उठाउन मात्र बाँकी छ, उनले भने, एउटै काममा पनि ३४ पल्ट कर तिर्नुपर्ने कस्तो नीति हो ? विभिन्न निकायले अनेक थरी कर लगाउँदा विपन्न नागरिक समस्यामा परेको अधिवक्ता दुर्गाप्रसाद सापकोटा बताउँछन् । उनका अनुसार कर्णालीका स्थानीय तहमा ५० देखि २ सय वटासम्म सेवामा राजस्व संकलन भइरहेको छ । सानो व्यवसाय गर्ने पनि एउटै सेवाका लागि ३ ठाउँसम्म कर तिर्न बाध्य छन् । नगरपालिका भनेर दुर्गमका बासिन्दालाई भीरपाखाको जग्गाको पनि महँगो कर तिर्नुपर्ने बाध्यता छ, उनले भने, कतिपय त कर तिर्नै नसक्ने अवस्थाका नागरिक पनि छन्, कर नतिरे सरकारी सेवा पाइँदैन । कतिपयलाई कर्जा लिएर राजस्व तिर्नुपर्ने बाध्यता छ ।अर्थशास्त्री जनक शर्मा तीन वटै तहका सरकारले एकीकृत कर प्रणालीको विकास गरी नागरिकलाई सहुलियत दिन जरुरी रहेको बताउँछन् । उनले विपन्न र सम्पन्न सबै नागरिकलाई एउटै डालोमा राखेर स्थानीय तहले करको दर निर्धारण गरेको आरोप लगाए । प्रदेशभरका सबै स्थानीय तहको आर्थिक ऐनमा सबैजसो सेवा शुल्क एउटै छ, जग्गाको तिरो मात्र केही फरक छ, उनी भन्छन् ।"
ट्रम्प भर्सेस ह्यारिस स्विङ स्टेट मा मच्चिँदो प्रतिस्पर्धा,"(काठमाडौं) अमेरिकामा राष्ट्रपतीय चुनाव हुन अब एक साता मात्र बाँकी छ । आगामी मंगलबार नोभेम्बर ५ मा हुने राष्ट्रपतीय चुनावमा डेमोक्रेटिक दलका तर्फबाट उपराष्ट्रपति कमला ह्यारिस र रिपब्लिकन दलका तर्फबाट पूर्वराष्ट्रपति डोनाल्ड ट्रम्प उम्मेदवार छन् । सुरुमा अघिल्लो चुनावकै उम्मेदवारद्वय ट्रम्प र राष्ट्रपति जो बाइडेनबीच प्रतिस्पर्धा हुने देखिएको थियो । तर उमेरका कारण आगामी कार्यभार सम्हाल्न नसक्ने आलोचनापछि बाइडेन गत जुलाई २१ मा चुनावी मैदानबाट पछि हटे । उनको बहिर्गमनसँगै डेमोक्रेटिक पार्टीले ह्यारिसलाई आधिकारिक उम्मेदवार चयन गरेको हो । अमेरिकाकै पहिलो महिला राष्ट्रपतिको कीर्तिमान राख्ने दौडमा छिन् ह्यारिस । तर उनलाई रोक्दै दोस्रो कार्यकालका लागि ह्वाइट हाउस प्रवेश गर्न ट्रम्पले पाको उमेरमा पनि उत्तिकै कसरत गरेका छन् । चुनावी मैदानमा ह्यारिसको प्रवेशसँगै ७८ वर्षीय ट्रम्पले आफूभन्दा १८ वर्ष कान्छी ह्यारिसलाई पराजित गर्न लगभग असम्भव हुने देखिएको थियो । तर बिस्तारै ट्रम्पले राजनीतिक दौडमा सुधार ल्याएको देखिएको छ । निर्वाचन अभियान सुरु गरेको केही सातामा बाइडेनभन्दा ह्यारिसप्रति मतदाताको समर्थन बढेको थियो । अगस्ट अन्तिमसम्मको अवस्थामा उनले करिब चार प्रतिशतको अग्रता कायम राखेकी थिइन् । तर सेप्टेम्बर सुरु भएसँगै ट्रम्पको अवस्थामा केही सुधार देखिएको छ । दुई उम्मेदवारबीच सेप्टेम्बर १० मा चुनावी बहस भएको थियो । टेलिभिजनमार्फत ७ करोडले प्रत्यक्ष हेरेको बहसमा ह्यारिस ट्रम्पमाथि हाबी देखिन्थिन् । तर उक्त बहसपछि पनि दुवै उम्मेदवारको अवस्थामा खासै ठूलो परिवर्तन देखिएको छैन । पछिल्ला चुनावी सर्वेक्षणले यस पटकको राष्ट्रपतीय चुनाव हालसम्मकै प्रतिस्पर्धात्मक हुने देखाएका छन् । पछिल्ला मत सर्वेक्षणका अनुसार ट्रम्पभन्दा ह्यारिस झिनो रूपमा अगाडि देखिएकी छन् । एबीसी न्युजले गरेको सर्वेक्षणमा ह्यारिसलाई ४८१ प्रतिशतले मत दिने देखिएको छ । ट्रम्पले ४६७ प्रतिशत मतदाताको समर्थन जुटाइसकेको मत सर्वेक्षणले देखाएको छ । सर्वेक्षणअनुसार अझै पनि ५२ प्रतिशत मतदाता अनिर्णीत नै छन् । त्यस्ता मतदाताको समर्थन नै दुवै उम्मेदवारलाई जितका लागि महत्त्वपूर्ण देखिएको छ । सोझो हिसाबमा ५२ प्रतिशतमध्ये बहुमत मतदातालाई रिझाउन सक्ने उम्मेदवारले नै चार वर्षका लागि ह्वाइट हाउसमा प्रवेश पाउने आकलन गर्न सकिन्छ । तर अमेरिकी राष्ट्रपतीय चुनावमा धेरै मत ल्याउने उम्मेदवार नै निर्वाचित हुन्छ भन्ने छैन । उम्मेदवारले केही राज्यहरूमा निकै कम मतान्तरबाट चुनाव जितेको खण्डमा देशभरको समग्र मत कम आउँदा पनि राष्ट्रपतिमा निर्वाचित हुने सम्भावना हुन्छ । सन् २०१६ मा देशभरिबाट पाएको मत हिलारी क्लिन्टनको भन्दा करिब ३० लाख कम भएको अवस्थामा पनि डोनाल्ड ट्रम्प राष्ट्रपति निर्वाचित भएका थिए । त्यस्तै, सन् २००० मा राष्ट्रपतिमा निर्वाचित रिपब्लिकन दलका जर्ज डब्लू बुसले डेमोक्रेटिक उम्मेदवार अल गोरको भन्दा पाँच लाख कम मत पाएका थिए । अमेरिकामा इलेक्टोरल कलेज भनिने निर्वाचन मण्डलमा आधारित प्रणालीले चुनावी परिणामको छिनोफानो लगाउने गर्छ । अमेरिकाका ५० राज्यका लागि जनसंख्याका आधारमा इलेक्टोरल कलेज मत निर्धारण गरिएको हुन्छ । क्यालिफोर्निया राज्यसँग सर्वाधिक ५४ इलेक्टोरल मत छ । कम जनसंख्या भएका वायोमिङ, अलास्का, नर्थ डकोटा र वासिङटन डीसीको समान तीन इलेक्टोरल मत छ । अमेरिकी राष्ट्रपतिमा निर्वाचित हुन कुल ५ सय ३८ इलेक्टोरल मतमध्ये २ सय ७० ल्याउनुपर्छ । ५० राज्यमा ५ सय ३५ र संघीय राजधानी डिस्ट्रिक्ट अफ कोलम्बिया सँग ३ इलेक्टोरल मत छ । राज्यका लागि इलेक्टोरल मत निर्धारण गरिएकाले मतदाताले राष्ट्रियस्तरमा नभई राज्यस्तरीय प्रतिस्पर्धाका लागि मत दिन्छन् । त्यसको मतलब मतदाताले दिएको मत सिधै उम्मेदवारहरूलाई नगई इलेक्टोरल मत चयनका लागि जान्छ । निर्वाचन सकिएको केही सातामा हुने इलेक्टोरल कलेजको भेलाले राष्ट्रपति र उपराष्ट्रपति छान्ने गर्छ । राजनीतिक दलले आफ्ना समर्थक वा पार्टी अधिकारीलाई चुनाव हुनुअघि नै इलेक्टोरलका रूपमा चयन गर्ने गर्छन् । कम्तीमा २ सय ७० इलेक्टोरल कलेज मत पाउने उम्मेदवार राष्ट्रपतिमा निर्वाचित हुन्छन् । त्योसँगै राष्ट्रपतिले उपराष्ट्रपतिको उम्मेदवारका लागि चयन गरेका व्यक्ति पनि स्वतः निर्वाचित हुन्छन् । इलेक्टरहरूले सिद्धान्ततः आफूलाई मन परेको उम्मेदवारलाई मत दिन पाउँछन् । तर व्यवहारमा भने इलेक्टरहरूले आफ्नो राज्यमा लोकप्रिय मत बढी पाउने उम्मेदवारलाई नै समर्थन गर्ने गर्छन् । राज्यमा बढी मत पाउने उम्मेदवारलाई छोडेर अर्कोलाई मत दिने निर्वाचकलाई विश्वासघातीको संज्ञा दिने गरिन्छ । सन् २०१६ मा निर्वाचन मण्डलका ७ जनाले राज्यमा कम मत ल्याउने उम्मेदवारलाई मत दिएका थिए । तर उनीहरूको मतका कारण अन्तिम परिणाममा भने कुनै असर पुगेन । केही राज्यमा भने त्यस्ता विश्वासघाती निर्वाचकलाई जरिवाना हुने वा मुद्दा चल्ने व्यवस्था छ । दुई उम्मेदवारले पाएको इलेक्टोरल मत बराबर भयो भने अमेरिकी संसद्को तल्लो सदनले मतदानमार्फत सबैभन्दा बढी इलेक्टोरल मत पाउने तीन उम्मेदवारबीचबाट राष्ट्रपति छान्छ । यस्तो प्रक्रियाबाट अमेरिकामा एक पटक मात्रै राष्ट्रपति निर्वाचित गरिएको छ । सन् १८२४ को राष्ट्रपतीय चुनावको इलेक्टोरल कलेज चार उम्मेदवारहरूबीच बाँडिएका कारण कसैले पनि बहुमत पाएका थिएनन् । त्यसपछि तल्लो सदनले जोन क्विन्सी एडम्सलाई राष्ट्रपतिमा निर्वाचित गरेको थियो । दुई राज्यमा बाहेक अन्यत्र सर्वाधिक मत ल्याउने उम्मेदवारले उक्त राज्यका लागि तोकिएको सबै मतभार अर्थात् इलेक्टोरल कलेज मत हात पार्ने प्रावधान छ । मेइन र नेब्रास्का राज्यले अमेरिकी कंग्रेस र राज्यस्तरको चुनावमा प्राप्त लोकप्रिय भोट प्रतिबिम्बित गर्ने थप जटिल प्रणाली अपनाएका छन् । जसका कारण ती राज्यको इलेक्टोरल मत विभाजित हुन सक्छ । अमेरिकामा ५० राज्य छन् । अधिकांश राज्यले परम्परागत रूपमा राष्ट्रपतीय निर्वाचनमा प्रायः एउटै पार्टीलाई मत दिन्छन् । त्यस्ता राज्यहरू ब्लू र रेड स्टेटका रूपमा चिनिन्छन् । डेमोक्रेटिक दलका उम्मेदवारको पक्षमा रहेका राज्यलाई ब्लू र रिपब्लिकन उम्मेदवारको पक्षमा रहेका राज्यलाई रेड स्टेट भनिन्छ । केही राज्यमा मात्र हरेक निर्वाचनमा उम्मेदवारहरूबीच प्रतिस्पर्धा हुन्छ । ती राज्यले नै समग्र निर्वाचनको परिणामलाई नै तलमाथि पारिदिन्छन् । ती राज्यलाई ब्याटलग्राउन्ड स्टेट वा स्विङ स्टेट भन्ने गरिन्छ । यस वर्षको चुनावमा ह्यारिस र ट्रम्पबीच चर्को प्रतिस्पर्धा रहेका ७ राज्यलाई ब्याटलग्राउन्ड स्टेट मानिएको छ । यो सूचीमा पेन्सिलभेनिया, जर्जिया, नर्थ क्यारोलाइना, मिसिगन, एरिजोना, विस्कन्सिन र नेभादा छन् । पेन्सिलभेनियामा १९, जर्जियामा १६, नर्थ क्यारोलाइनामा १६, मिसिगनमा १५, एरिजोनामा ११, विस्कन्सिनमा १० र नेभादामा ६ गरी यी सात राज्यमा कुल ९३ इलेक्टोरल मत छ । मत सर्वेक्षणहरूका अनुसार यी सात वटै राज्यमा हालसम्म कुनै पनि उम्मेदवारले स्पष्ट र निर्णायक अग्रता कायम गर्न सकेका छैनन् । यीमध्ये पाँच राज्यमा ट्रम्प र दुई राज्यमा ह्यारिस अघि देखिएकी छन् । सर्वेक्षणअनुसार यी राज्यमा दुवै उम्मेदवारले पाउने मतको अन्तर निकै कम देखिएको छ । जसका कारण यी ७ राज्यमा कुन उम्मेदवार विजयी हुन्छन् भन्ने टुंगो लाग्न सकेको छैन ।अगस्टयताका सर्वेक्षणहरू हेर्ने हो भने यी राज्यमा सधैं कुनै पनि उम्मेदवारको अग्रता छैन । केही सातायता भने यीमध्ये अधिकांश राज्यमा ट्रम्प झिनो मतले अगाडि देखिन्छन् । एबीसी न्युजले मंगलबार गरेको सर्वेक्षणअनुसार रिपब्लिकन उम्मेदवार ट्रम्प एरिजोनामा १९ प्रतिशत, जर्जियामा १५, नेभादामा ०२, नर्थ क्यारोलाइनमा १३, पेन्सिलभेनियामा ०३ प्रतिशतले अघि देखिएका छन् । ह्यारिस मिसिगनमा ०५ प्रतिशतले अघि छिन् । विस्कन्सिनमा दुवै उम्मेदवारले बराबर मत पाउने देखिएको छ । सन् २०१६ मा ट्रम्प विजयी हुनुअघि पेन्सिलभेनिया, मिसिगन र विस्कन्सिन राज्यहरू डेमोक्रेटिक पार्टीको गढका रूपमा चिनिन्थे । सन् २०२० मा जो बाइडेनले पुनः ती राज्यमा डेमोक्रेटिकको प्रभाव स्थापित गर्न सफल भएका थिए । यस आधारमा यी राज्यको मतलाई आफ्नो पक्षमा पारेको खण्डमा ह्यारिस विजयी हुने सर्वेक्षणहरूले देखाएका छन् । ट्रम्पका लागि पनि राष्ट्रपति बन्न लगभग त्यस्तै अवस्था छ । त्यसकारण पनि दुवै उम्मेदवारले स्विङ स्टेट मा आफ्नो ध्यान केन्द्रित गरिरहेका छन् । नोभेम्बर ५ मा अमेरिकी मतदाताले देशको ४७ औं राष्ट्रपतिसँगै संघीय, राज्य र स्थानीयस्तरमा पनि प्रतिनिधिहरू चयन गर्छन् । ५० वटै राज्यका मतदाताले संघीय संसद्को तल्लो सदन हाउस अफ रेप्रिजेन्टेटिभ्सका ४ सय ३५ सदस्य निर्वाचित गर्दै छन् । हरेक राज्यका लागि तल्लो सदनका प्रतिनिधिको संख्या जनसंख्याका आधारमा निर्धारण गरिएको छ । हाउस अफ रेप्रिजेन्टेटिभ्समा हाल रिपब्लिकनका २ सय २० र डेमोक्रेटिकका २ सय १२ सदस्य छन् । त्यस्तै, मंगलबार हुने चुनावबाट सय सदस्यीय माथिल्लो सदन सिनेटका ३३ सदस्य पनि निर्वाचित हुँदै छन् । सिनेटमा हरेक राज्यबाट दुई सदस्य निर्वाचित हुने व्यवस्था छ । सिनेटमा हाल रिपब्लिकनका ४९, डेमोक्रेटिकका ४७ र डेमोक्रेटिक पक्षधर ४ स्वतन्त्र सदस्य छन् । मोन्टाना, विस्कन्सिन, ओहायो, नेभादा, पेन्सिलभेनिया, मिसिगन, एरिजोना र टेक्सास राज्यमा सिनेट सदस्यका लागि हुने निर्वाचन निकै प्रतिस्पर्धात्मक हुने ठानिएको छ । यी आठमध्ये हाल ७ सदस्य डेमोक्रेटिक दलका छन् । अमेरिकामा सिनेटको अध्यक्ष उपराष्ट्रपति हुन्छन् । उनले सिनेटका सत्रहरूको अध्यक्षता गर्नुका साथै निर्णायक मत दिन्छन् । सिनेटले विधेयक पारित गर्नुका अलावा राष्ट्रपतिद्वारा नियुक्त मन्त्रिपरिषद् सदस्यहरू, सर्वोच्च अदालत र अन्य संघीय न्यायाधीशहरू र राजदूतहरूको नियुक्ति पारित गर्नुपर्छ । त्यस्तै, ११ राज्य र दुई क्षेत्रका मतदाताले गभर्नर निर्वाचित गर्दै छन् । अमेरिकन समोआ, डेलावेयर, इन्डियान, मिसोरी, न्यु ह्याम्सायर, नर्थ क्यारोलाइना, नर्थ डकोटा, प्युटो रिको, युटा, भर्मन्ट, वासिङटन र वेस्ट भर्जिनियामा नयाँ गभर्नर निर्वाचित हुँदै छन् । (एजेन्सीहरूको सहयोगमा)"
स्वर्णलक्ष्मीको बचत ठगीमा जीबी राईसहित २४ विरुद्ध पक्राउ पुर्जी,"(काठमाडौं)काठमाडौंको कालीमाटीस्थित स्वर्णलक्ष्मी बहुउद्देश्य सहकारीको बचत ठगीसम्बन्धी अनुसन्धान बल्ल अघि बढेको छ । स्वर्णलक्ष्मीका सयौं बचतकर्ताबाट गतवर्ष नै काठमाडौं प्रहरी वृत्त कालीमाटीमा जाहेरी परे पनि अनुसन्धान अघि बढेको थिएन ।सहकारीको बचत गोर्खा मिडिया नेटवर्कमा लगेर अपचलन गरेको भन्दै नेटवर्कका तत्कालीन अध्यक्ष गितेन्द्रबाबु (जीबी) राई, तत्कालीन उपाध्यक्ष तथा नेपाल प्रहरीका पूर्व डीआईजी छविलाल बञ्जाडे (जोशी), तत्कालीन प्रबन्ध निर्देशक रवि लामिछाने र सञ्चालक कुमार रम्तेललाई कारबाही गर्न संसदीय छानबिन विशेष समितिले सिफारिस गरेपछि हिनामिनामाथि अनुसन्धान गर्न प्रहरीमाथि दबाब बढेको थियो । संसदीय समिति गठन हुँदा नेटवर्कका तत्कालीन प्रबन्ध निर्देशक लामिछाने उपप्रधान तथा गृहमन्त्री थिए । उनी गृहमन्त्री रहेकै बेला र त्यसअघिका विभिन्न मितिमा स्वर्णलक्ष्मी सहकारी ठगीबारे प्रहरीमा जाहेरी परे पनि अनुसन्धान अघि बढेको थिएन । एमालेकांग्रेसको नयाँ सत्ता समीकरण बनेपछि पुष्पकमल दाहाल प्रधानमन्त्रीबाट हट्नुका साथै रास्वपा सभापतिसमेत रहेका लामिछाने पनि मन्त्रीबाट पदमुक्त भए । त्यसपछि पनि सहकारी ठगीको अनुसन्धानलाई प्रहरीले बेवास्ता गरेको थियो । संसदीय छानबिन विशेष समितिले ठगीमा संलग्नको नाम किटेर प्रतिवेदन बुझाएको थियो । पोखरास्थित सूर्यदर्शन सहकारीको बचत अपचलन प्रकरणमा पूर्वउपप्रधान तथा गृहमन्त्रीसमेत रहेका गोर्खा मिडिया नेटवर्कका तत्कालीन प्रबन्ध निर्देशक लामिछाने र तत्कालीन उपाध्यक्ष जोशी पक्राउ परेपछि काठमाडौं प्रहरीले स्वर्णलक्ष्मीको अपचलनसम्बन्धी विषयमा अनुसन्धान अघि बढाएको हो । अनुसन्धानकै लागि जिल्ला प्रहरी परिसर काठमाडौंले स्वर्णलक्ष्मीको बचत अपचलन आरोपमा अनुसन्धानका लागि नेटवर्कका तत्कालीन अध्यक्ष राईसहित २४ जनाविरुद्ध जिल्ला अदालत काठमाडौंबाट पक्राउ अनुमति लिएको छ । हाल कास्की प्रहरीको हिरासतमा रहेका लामिछाने र जोशीसमेत स्वर्णलक्ष्मी सहकारीको बचत अपचलनको अनुसन्धानको दायरामा रहेका छन् । काठमाडौं प्रहरी प्रमुख एसएसपी वसन्त रजौरेले स्वर्णलक्ष्मी सहकारी ठगीसम्बन्धी परेको जाहेरीमा अनुसन्धान भइरहेको र त्यही क्रममा तथ्य प्रमाणले कसुरदार देखिएकालाई अनुसन्धानकै लागि पक्राउ अनुमति लिइएको बताए । केही साताअघि नै पक्राउ अनुमति लिइएको उनले बताए । काठमाडौं महानगरपालिका१४, कालीमाटीमा मुख्य कार्यालय रही न्युरोड, महाराजगन्ज, स्वयम्भू र जोरपाटीमा शाखा खोली ६ हजार ६ सय ६९ जनाबाट सहकारीले २ अर्ब ६५ करोड ९५ लाख ५९ हजार ५८ रुपैयाँ बचत संकलन गरेको थियो । जसमध्ये ६ सय ४५ जनाले आफूहरूको १ अर्ब ११ करोड बचत रकम सहकारीका सञ्चालक, कर्मचारीसहितको मिलेमतोमा अपचलन गरेको भन्दै प्रहरीमा जाहेरी दिएका थिए ।पीडितले काठमाडौं महानगरपालिका र प्रहरीमा दिएको जाहेरी तथा संसदीय छानबिन विशेष समितिको प्रतिवेदनका आधारमा अनुसन्धानका लागि आरोपितमध्येका २४ जनालाई अदालतबाट पक्राउ अनुमति लिइएको प्रहरीले जनाएको छ ।पक्राउ पुर्जी जारी हुनेमा जीबीसहित स्वर्णलक्ष्मी सहकारीका उपाध्यक्ष देवेन्द्रबाबु राई, कोषाध्यक्ष कुमार रम्तेल, सचिव इरान लामा, सहसचिव कविता लामा, सदस्यद्वय हेमन्त अधिकारी र रविना रिमाल, पूर्वकर्जा उपसमिति सदस्य सुरज श्रेष्ठ, पूर्वकोषाध्यक्ष मीरा बम्जन, पूर्वसहसचिव माया राई र पूर्वप्रबन्धक नवीन अछामी छन् । पूर्वसञ्चालकहरू दीपक लामा, सविना आले मगर, भक्तबहादुर भोलन, यामकुमार नाल्बो, राजु बराल, पुनमकुमार चालिसे, प्रदीप लामा, सविता लामा, गणेशराज श्रेष्ठ, सुनिता नेवा, शान्तिकुमारी सुवेदी, रोमन काफ्ले, कमल लामा, पूर्वकर्जा उपसमिति सदस्य राजु बरालविरुद्ध पनि पक्राउ पुर्जी जारी भएको छ ।सहकारीको बचत हिनामिना अध्ययन गर्न एमाले सांसद सूर्यबहादुर थापाको नेतृत्वमा गठित संसदीय छानबिन विशेष समितिले पनि स्वर्णलक्ष्मीको बचत अपचलनबारे प्रहरीबाट अनुसन्धान गरी दोषीलाई कारबाहीको दायरामा ल्याउन भनेको थियो । छानबिन समितिको प्रतिवेदन र प्रहरी अनुसन्धानबाट खुलेका तथ्य र प्रमाणका आधारमा गोर्खा मिडियाका तत्कालीन उपाध्यक्ष तथा पूर्वडीआईजी छविलाल जोशी तथा गोर्खा मिडियाकै तत्कालीन प्रबन्ध निर्देशकसमेत रहेका पूर्वगृहमन्त्री लामिछाने पक्राउ परिसकेका छन् । लामिछाने र जोशीसहित आरोपितहरूविरुद्ध प्रहरीले सहकारी ठगी, संगठित अपराध र सम्पत्ति शुद्धीकरणसम्बन्धी कसुरमा अनुसन्धान गरिरहेको छ । काठमाडौंको स्वर्णलक्ष्मीसहित कास्की (पोखरा) को सूर्यदर्शन, रूपन्देही (बुटवल) को सुप्रिम, चितवन (भरतपुर) को सहारा र पर्सा (वीरगन्ज) को सानो पाइला सहकारीको बचत गोर्खा मिडिया नेटवर्कमा ल्याएर अपचलन गरेको आरोपमा लामिछाने र जोशीमाथि प्रहरीको अनुसन्धान जारी छ । सूर्यदर्शन सहकारी ठगीमा कास्की प्रहरीले लामिछानेसँग बयान लिइरहेको छ । सोही प्रकरणमा जोशीसँग सूर्यदर्शन र बुटवलको सुप्रिम प्रकरणमा बयान भइसकेको र लामिछानेलाई पनि बुटवल नै लगेर बयान गराउने प्रहरी तयारी रहेको एक अधिकृतले बताए । स्वर्णलक्ष्मीका कोषाध्यक्ष कुमार रम्तेल यसअघि नै पोखराको सूर्यदर्शन र बुटवलको सुप्रिम सहकारी ठगी अभियोगमा पुर्पक्षका लागि थुनामा छन् । स्वर्णलक्ष्मी सहकारीमा ५ हजार ६ सय ६९ जनाको २ अर्ब ६५ करोड ९५ लाख ५२ हजार ५८ रुपैयाँ बचत भएको देखिन्छ, एक प्रहरी अधिकारीले भने, जसमध्ये कर्मचारी, सञ्चालकसहितको मिलेमतोमा गैरकानुनी रूपमा सहकारीबाट अन्यत्र रकम लगी अपचलन गरेको र आफूहरूको रकम फिर्ता माग्दा नपाएको भन्दै दिएको जाहेरीको अनुसन्धान गर्ने क्रममा आरोपितमध्येका २४ जनाविरुद्ध पक्राउ पुर्जीर् लिइएको हो ।प्रहरीले आरोपितविरुद्ध पक्राउ पुर्जीका लागि जिल्ला अदालत काठमाडौंमा पेस गरेका कागजातअनुसार स्वर्णलक्ष्मीबाट ११ वटा निजी कम्पनीमा सहकारीको बचत लगेको देखिन्छ । यस्तै जोशीसहितका विभिन्न व्यक्तिले पनि सहकारीबाट ऋण भन्दै रकम लगेको देखिन्छ । प्राप्त विवरणअनुसार स्वर्णलक्ष्मी सहकारीबाट गोर्खा मिडिया नेटवर्क र गोर्खा ग्रुप अफ कम्पनीसहित देव दीप एग्रिकल्चर एन्ड एनिमल हस्बेन्ड्री फार्म, मन्दरा टेर्स एन्ड एक्स्पेन्डिएसन, कोर्खा हर्बल प्रोडक्सन प्रालि, मन्दरा टुर्स एन्ड ट्राभल प्रालि, कुमकुम हर्बल इन्ड्रस्ट्रिज प्रालि, हर्बो इन्टरनेसनल प्रालि, न्यु सुलक्स अफसेट प्रिन्टर्स प्रालि, सारेगामा रेकर्डस् प्रालि, स्प्रिङ उड रियल स्टेट प्रालि र ग्यालेक्सी टीभीमा रकम लगेको अनुसन्धानबाट खुलेको छ । जसमध्ये गोर्खा मिडिया नेटवर्कमा लामिछाने १५ प्रतिशत सेयरसहित सञ्चालक थिए । बाँकी राई, जोशी र रम्तेलका नाममा सेयर स्वामित्व कायम गरिएको थियो । प्रहरीले अनुसन्धानका क्रममा स्वर्णलक्ष्मीको कार्यालयमा खानतलासी गर्दा कम्प्युटर र सञ्चालक समितिबाट भएका विभिन्न मितिका निर्णयसहितका पुस्तिकासमेत बरामद भइसकेको जनाएको छ ।जीबी, छवि र रविले सहकारीबाट गोर्खा मिडियाको खातामा लगेको बाहेक गोर्खा मिडियाका लागि भनेर पुनः जीबी राई र रवि लामिछानेका नाममा २०७८ पुस १ मा इको सेभेन सिटर भ्यान किन्न भन्दै ४६ लाख ८८ हजार लगेको खुलेको छ । अहिले पनि भ्यान किन्न भनेर लगेको कर्जामध्ये २९ लाख ५२ हजार ४ सय ३६ रुपैयाँ तिर्न बाँकी देखिएको छ । २०७८ साउन ४ मा पनि सोही सहकारीबाट गोर्खा मिडिया अध्यक्ष राई र प्रबन्ध निर्देशक लामिछानेले फोर ह्विलर गाडी किन्न ४६ लाख ९८ हजार कर्जा लगेको देखिन्छ । गाडी किन्दा लिएको ऋणमध्ये ३२ लाख २१ हजार ६ सय ३३ रुपैयाँ ५१ पैसा अझै तिर्न बाँकी देखिन्छ । यस्तै, जोशीले २०७८ चैत ९ मा सहकारीबाटै १ करोड १८ लाख २८ हजार १ सय १० रुपैयाँ पेस्कीबापत लगी त्यही महिनाको २९ गते फिर्ता गरेको विवरण पनि प्रहरीले बरामद गरेको सर्भरबाट देखिएको ती प्रहरी अधिकृतले बताए ।यी विवरण शंखमूलस्थित नेचर हर्ब्सको कार्यालयबाट बरामद सहकारीको सर्भरमा पनि रहेको प्रहरीको प्रारम्भिक अनुसन्धानमा उल्लेख छ । काठमाडौं प्रहरीले गत साता स्वर्णलक्ष्मीको कार्यालयमा थप खानतलासी गरेको थियो । त्यस क्रममा लामिछानेले सहकारीबाट रकम लगेको विवरण खुल्ने भौचर पनि बरामद भएको जनाएको छ । उक्त भौचरसहित विभिन्न ३५ थान फाइल बरामद गरिएको प्रहरीका ती अधिकारीले बताए ।"
"समस्याग्रस्त सहकारीमा ४० अर्ब मागदाबी, डेढ अर्ब फिर्ता","(काठमाडौं) समस्याग्रस्त घोषित २२ सहकारी संस्थाका ६२ हजार ७ सय ६० सदस्यले करिब ४० अर्ब रुपैयाँ बचत फिर्ताको मागदाबी गरेकामा हालसम्म ६ हजार ५ सय ९३ जनाको १ अर्ब ५१ करोड ५३ लाख रुपैयाँ बचत मात्र फिर्ता भएको छ । समस्याग्रस्त सहकारी व्यवस्थापन समितिले ६ हजार १ सय ५५ बचतकर्तालाई पूर्ण र ४ सय ३८ जनालाई आंशिक बचत फिर्ता गरेको हो । संघ सरकारले समस्याग्रस्त घोषणा गरेका सहकारी संस्थामध्ये ३ वटाका सदस्यलाई बचत फिर्ता गरिसकेको र यस आर्थिक वर्षभित्र थप ९ सहकारीको बचत फिर्ता गर्ने लक्ष्य रहेको समितिले जनाएको छ । अब ५६ हजार ६ सय ५ बचतकर्ताको ३८ अर्ब ४२ करोड ३ लाख २९ हजार रुपैयाँ फिर्ता गर्न बाँकी छ, समितिका अध्यक्ष श्रीमणकुमार गौतमले भने, यस आर्थिक वर्षमा समस्याग्रस्त घोषित सहकारी संस्थाको दाबी रकमको ५० प्रतिशत बचत फिर्तामिलान गर्ने लक्ष्य छ । १३ हजार ७५ ऋणीबाट २३ अर्ब ६२ करोड ९६ लाख ५८ हजार असुली गर्न अन्तिम कारबाही प्रक्रिया अघि बढाउने योजना छ । अध्यक्ष गौतमले तिहारपछि सहकारी सञ्चालक समिति र ऋणी सदस्यको एकाघर परिवार एवं जमानतकर्ताको जायजेथा लिलाम एवं खाता रोक्का गरी रकम संकलन गर्ने प्रक्रिया अघि बढ्ने बताए ।भूमि व्यवस्था, सहकारी तथा गरिबी निवारणमन्त्री बलराम अधिकारीले समस्याग्रस्त सहकारी, तिनका सञ्चालक र ऋणीबाट असुल गरेर बचत फिर्ता गरिने बताए । सहकारीको बचत फिर्ताको पहल राज्यबाट हुँदै छ, उनले भने । सहकारीमा रहेको बचत सरकार आफैंले फिर्ता गर्न नसक्ने भएकाले सम्बन्धित सहकारीबाटै असुल गरी बचतकर्तालाई दिने गरी काम अघि बढाइएको मन्त्री अधिकारीको भनाइ छ । जुन सहकारी हो, त्यसैको पुँजी, भौतिक सम्पत्ति, लगानी गरेको ऋण असुल गरी रकम जम्मा गर्छौं । जम्मा भएको रकम वितरण गर्दै जान्छौं, उनले भने, त्यसका लागि ऋणी र जमानतकर्ताको एकाघर परिवारको सम्पत्ति रोक्का र कालोसूचीमा राख्ने प्रक्रिया अपनाइनेछ । सञ्चालक र व्यवस्थापकका नाममा रहेको अचल सम्पत्ति खोजेर रोक्का तथा लिलाम गररे बचतकर्ताको रकम फिर्ता गर्न लागिपरेको पनि मन्त्री अधिकारीले बताए । संघ सरकारले कुबेर बचत तथा ऋण, स्ट्यार्न्डर्ड मल्टिपर्पोज, स्टान्डर्ड सेभिङ एन्ड क्रेडिट, प्यासिफिक सेभिङ एन्ड इन्भेस्टमेन्ट, सोसाइटल बचत तथा ऋण, प्रभु बचत तथा ऋण, चार्टर्ड सेभिङ एन्ड क्रेडिट, लुःनिभा बहुद्देश्यीय र ओरेन्टल सहकारीलाई समस्याग्रस्त घोषणा गरेको छ । कन्जुमर बचत तथा ऋण, कोहिनूर हिल सेभिङ एन्ड क्रेडिट, भेगास बचत तथा ऋण, पशुपति सेभिङ एन्ड क्रेडिट, तुलसी बहुमुखी, शिवशिखर बहुउद्देश्यीय, हाम्रो नयाँ कृषि, कृषि विकास बहुउद्देश्यीय, कान्तिपुर सेभिङ एन्ड क्रेडिटी, लालीगुराँस बहुउद्देश्यीयी, गौतमश्री बहुउद्देश्यीय, गोरखा सेभिङस एन्ड क्रेडिट र नेपाल सहकारी वित्तीय संस्था पनि समस्याग्रस्त सूचीमा छन् । प्रदेश सरकारले पनि केही सहकारीलाई समस्याग्रस्त घोषणा गरेको छ ।"
रुबी खानसँग फेरि अर्को सहमति,"(काठमाडौं)नेपालगन्जकी निर्मला कुर्मीको शंकास्पद मृत्युसँग जोडिएको मुद्दा तत्काल अदालतमा दर्ता गराउनुपर्ने मागसहित ८२ दिनदेखि आन्दोलनरत अधिकारकर्मी रुबी खान नेतृत्वको समूहसँग सरकारले मंगलबार तीनबुँदे सहमति भएको छ । सहमतिसँगै खानको समूहले आन्दोलन स्थगन गरेको छ । निर्मलाको अपहरण, शरीर बन्धक तथा कर्तव्य ज्यानसम्बन्धी जाहेरी अनुसन्धानका लागि गृह मन्त्रालय र आन्दोलनरत पक्षबीच गत असार १० मा भएको सहमतिबमोजिम शीघ्र निरूपण गर्न नेपाल प्रहरी प्रधान कार्यालयमार्फत जिल्ला प्रहरी कार्यालय बाँकेलाई लेखी पठाउने मंगलबारको सहमतिमा उल्लेख छ । विगतको अनुसन्धानमा संलग्न प्रहरी कर्मचारीलाई थप अनुसन्धानका लागि आवश्यकताअनुसार प्रहरी प्रधान कार्यालयले तत्काल काजमा खटाउने पनि सहमतिमा भनिएको छ । समितिको तेस्रो बुँदामा आन्दोलन स्थगन गर्ने उल्लेख छ । खानसहित ११ महिला गत साउन २५ देखि माइतीघरमा शान्तिपूर्ण आन्दोलनमा थिए । सरकारले आफ्नो आवाज नसुनेको भन्दै उनीहरूले ८१ औं दिनदेखि आन्दोलनको स्वरूप परिवर्तन गरेर भूतपूर्व प्रधानमन्त्री एवं मन्त्रीलगायतको निवासमा समेत र्याली र धर्ना दिन थालेका थिए । यति गर्दा पनि सरकार सहमतिमा नआए रिले अनशन बस्ने चेतावनी दिएका थिए । आन्दोलनको स्वरूप परिवर्तन गरेको दुई दिन नबित्दै सरकारसँग सहमति भएको हो । सरकारले खान समूहसँग सहमति गरेको यो पाँचौं पटक हो । सहमतिपत्रमा नेपाल सरकारका तर्फबाट गृह मन्त्रालयका उपसचिव दिलकुमार तामाङ र आन्दोलनरत पक्षबाट खानले हस्ताक्षर गरेका छन् । राष्ट्रिय मानवअधिकार आयोगकी पूर्वसदस्य मोहना अन्सारीका साथै विजयबाबु शिवाकोटी, मोहम्मद शेर वागवान, वसन्त रञ्जितकार र मनकुमारी गुरताल रोहवर बसेका छन् । महिला अधिकार मञ्चकी अध्यक्षसमेत रहेकी खानले सहमति कार्यान्वयनमा अझै शंका रहेको बताइन् । हामीले अहिले भएको सहमति कार्यान्वयन हुन्छ भन्ने विश्वास गरेका छौं तर शंका पनि छ, उनले भनिन्, सहमति कार्यान्वयनका लागि हामी खबरदारी गरिरहन्छौं ।निर्मलाका श्रीमान् महलु कुर्मीको २०६६ सालमा कालगतिले मृत्यु भएको थियो । उनका दुई छोराको २०६६ मा २ साताकै अन्तरमा ज्यान गएको थियो । श्रीमान् र दुवै छोराको मृत्युपछि एक्लै बस्दै आएकी निर्मलाको २०७६ चैत १४ मा शंकास्पद मृत्यु भएको थियो । निर्मलाको मृत्युसँगै उनका नाममा भएको सम्पत्ति हिनामिना भएको सुइँको पाएपछि २०७७ चैत २० मा महिला अधिकार मञ्च बाँकेकी केन्द्रीय सदस्य मनकुमारी गुप्ताले बादशाह कुर्मीलगायतविरुद्ध जिल्ला प्रहरी कार्यालय बाँकेमाकिटानी जाहेरी दिएकी थिइन् । त्यसपछिको अनुसन्धानमा बादशाह र उनको समूहको भूमिका शंकास्पद देखिएको थियो ।बाँके प्रहरी र केन्द्रीय अनुसन्धान ब्युरो (सीआईबी) ले छुट्टाछुट्टै अनुसन्धान गरेर बादशाहलाई मुद्दा चलाउनुपर्ने निष्कर्ष निकालेका थिए । बादशाहविरुद्ध ठगी, आपराधिक विश्वासघात, आपराधिक लाभ, किर्ते र सम्पत्ति शुद्धीकरणसम्बन्धी कसुरमा मुद्दा चलाउनुपर्ने निष्कर्षसहित प्रहरीले प्रतिवेदन तयार गरेको थियो । प्रहरी प्रधान कार्यालयले २०७९ फागुन ३ मा एसएसपी दिनेश आचार्यको नेतृत्वमा गठन गरेको टोलीले पनि बादशाहलगायत व्यक्तिकै मिलेमतोमा निर्मला कुर्मीलाई जबर्जस्ती नियन्त्रणमा लिई शारीरिक, मानसिक र मनोवैज्ञानिक त्रास मा पारेर सम्पत्ति हडपिएको ठहर गरेको थियो । तर कांग्रेसबाट प्रदेश सांसद रहेका बादशाहले सत्ताशक्ति आडमा उन्मुक्ति पाउँदै आएका छन् । उल्टै उनलाई कांग्रेसले गत साउन ९ मा लुम्बिनी प्रदेशको वन तथा वातावरणमन्त्री बनाएपछि खानको समूहले आन्दोलन सुरु गरेको थियो । पार्टीभित्रै र जनस्तरबाट समेत विरोध भएपछि बादशाहले गत भदौ २५ मा मन्त्री पदबाट राजीनामा दिएका थिए ।"
बाढीपहिरोले वाग्मतीका ४३५ विद्यालयमा क्षति,"हेटौंडा (कास) असोज दोस्रो साताको बाढीपहिरोले वाग्मती प्रदेशका ४ सय ३५ विद्यालयमा क्षति गरेको छ । प्रदेश शिक्षा विकास निर्देशनालय हेटौंडाका अनुसार सबैभन्दा बढी काभ्रेमा ११ पालिकाका १४९ विद्यालयमा क्षति पुगेको छ । क्षति पुगेका अधिकांश विद्यालयमा असोज १२ देखि नै पठनपाठन ठप्प छ । धादिङमा ९ पालिकाका ६० विद्यालयमा बाढीपहिरोले क्षति गरेको छ । सिन्धुलीमा ६ पालिकाका ४५ विद्यालय भवन भत्किनुका साथै पहिरोले पुरेको छ । ललितपुरमा ५ पालिकाका ३९, रामेछापमा ८ पालिकाका ३८ र मकवानपुरमा ६ पालिकाका २८ विद्यालयमा क्षति पुगेको छ । भक्तपुरमा ४ पालिकाका २३, नुवाकोटमा ६ पालिकाका १०, दोलखामा ५ पालिकाका ८, सिन्धुपाल्चोकमा ६ पालिकाका ८, रसुवामा ३ पालिकाका ६ र चितवनको १ विद्यालयमा बाढीपहिरोले क्षति गरेको निर्देशनालयको तथ्यांक छ ।"
सूचना प्रविधि सेवा निर्यातबाट प्राप्त आम्दानीले जगाएको आशा,"नेपालको व्यापार सञ्जाल विश्वका झन्डै १७० वटा देशमा फैलिसकेको छ । तर आयातको तुलनामा निर्यात भने निराशाजनक छ, मुस्किलले तीन दर्जन देशसँग मात्रै व्यापार नाफामा छ । आर्थिक वर्ष २०८०८१ मा नेपालले १५ खर्ब ९३ अर्ब रुपैयाँ बराबरको आयात गर्दा केवल १ खर्ब ५२ अर्ब ३८ करोड रुपैयाँको मात्रै निर्यात गरेको थियो । यसरी ९० प्रतिशत व्यापार घाटाको नियति नेपालका लागि नियमितजस्तै छ । त्यसैले पनि निर्यात बढाउन सक्ने भरपर्दो क्षेत्रको खोजी भइरहेको छ, जसले फराकिलो व्यापार घाटालाई घटाउन योगदान दिन सकोस् । पछिल्ला वर्षका तथ्यांकअनुसार सूचना प्रविधि सेवा एउटा आशालाग्दो क्षेत्र बन्दै गएको छ । जसको निर्यातमार्फत नेपालले गरिरहेको आम्दानी आशालाग्दो नै छ । सरकारले प्रोत्साहन गर्न सक्ने हो भने यो क्षेत्र फस्टाउने निश्चित छ ।राष्ट्र बैंकको प्रतिवेदनअनुसार सूचना प्रविधिसम्बन्धी वस्तु तथा सेवा निर्यातबाट गत साउन र भदौमा नेपालले ३ अर्ब ७ करोड रुपैयाँ बराबरको विदेशी मुद्रा आर्जन गरेको छ । चालु आर्थिक वर्षको दुई महिनामा यो शीर्षकमा नेपाल भित्रिएको रकम गत वर्षको सोही अवधिको भन्दा ५६ करोड ८४ लाख रुपैयाँ बढी हो । गत आर्थिक वर्षको पहिलो दुई महिनामा सूचना प्रविधिसम्बन्धी वस्तु तथा सेवा निर्यातमार्फत २ अर्ब ५० करोड ४३ लाख रुपैयाँ नेपाल भित्रिएको थियो । इन्स्टिच्युट फर इन्टिग्रेटेड डेभलपमेन्ट स्टडिज (आईआईडीएस) ले गरेको एक अध्ययनमा सन् २०२२ मा नेपालमा सूचना प्रविधि क्षेत्रले वार्षिक ६७ अर्ब ४६ करोड ५० लाख रुपैयाँ (५१५ मिलियन डलर) आम्दानी गरेको देखिएको थियो । त्यस वर्ष सूचना प्रविधि सेवा निर्यातबाट देशको कुल गार्हस्थ्य उत्पादनमा १४ र वैदेशिक मुद्रा सञ्चितिमा ५५ प्रतिशत योगदान पुगेको समेत देखिएको थियो । सरकारको आधिकारिक तथ्यांकमा नभेटिने भए पनि सूचना प्रविधि सेवा निर्यातबाट प्राप्त भइरहेको आम्दानी अन्य वस्तु तथा सेवाबाट भइरहेका आम्दानीभन्दा उच्च हो । त्यसैले पनि यो क्षेत्र सरकारको उच्च प्राथमिकतामा पर्नुपर्छ ।आईआईडीएसकै प्रतिवेदनमा सन् २०२२ सम्म नेपालमा ७ हजार ६ सय ३७ आईटी कम्पनीमध्ये १ सय ६ ले सेवा निर्यात गर्ने र यसमा १४ हजार ७ सय २८ फ्रिलान्सरसहित ६६ हजार ५ सय ९ जना सूचना प्रविधिसम्बन्धी काम गर्ने जनशक्ति रहेको उल्लेख थियो । जनशक्तिको यस समूहमा युवाको संख्या उल्लेखनीय छ । वार्षिक साढे ७ लाख जति युवा रोजगारीका लागि विदेश जाने गरेको सन्दर्भमा सूचना प्रविधि क्षेत्रले सिर्जना गरेको रोजगारी अर्को उल्लेखनीय विषय हो । सूचना प्रविधि क्षेत्र आफैंमा भूगोलको दायराभन्दा बृहत् विषय हो । तैपनि यसले रोजगारीकै लागि, कतिपय अवस्थामा न्यून तलबका लागि बिदेसिनुपर्ने बाध्यता वा परिस्थितिलाई बदल्न आधार प्रदान गर्छ । रोजगारीका लागि विदेश जानेहरूमा अदक्ष र अर्धदक्ष जनशक्तिको हिस्सा उल्लेखनीय हुने गर्छ तर सूचना प्रविधि सम्बन्धित क्षेत्रमा काम गर्न भने दक्षता चाहिन्छ । अझ, यस क्षेत्रमा नेपालीले नेपालमै रहेर पनि उच्च आम्दानी गर्न सक्छन् । सूचना प्रविधिको यस युगमा यही क्षेत्रमा देखिएको सकारात्मक संकेत हाम्रा लागि अर्थपूर्ण छ ।यतिबेला सरकारले नेपाली युवाको बढ्दो सहभागिता र उल्लेखनीय आम्दानीको क्षेत्र भएकाले सूचना प्रविधि क्षेत्रलाई आफ्नो प्राथमिकतामा राख्नुपर्छ । यो यस्तो क्षेत्र हो, जसमा सुरुवातमा अघि बढ्नेहरूले नै पछिसम्म नेतृत्व गरिरहन सक्छन् । त्यसैले पनि सरकारबाट प्रोत्साहनका कार्यक्रम, कानुनी तथा नीतिगत सुधार र समन्वयात्मक सहजीकरण अपेक्षित छ । खासगरी युवाको संलग्नता बढी हुने क्षेत्र भएकाले पनि युवामैत्री नीति आवश्यक छ । नेपाली जनशक्तिको सीप विकासका लागि योजनाहरू ल्याउनुपर्छ । स्टार्टअपमाथि लगानी बढाउनुपर्छ । नियमित रूपमा अद्यावधिक भइरहने क्षेत्र भएकाले सरकारका नीतिहरू पनि सोहीअनुसार अद्यावधिक भइरहनुपर्छ ।सफ्टवेयरको विकासमा नेपाली जनशक्ति अब्बल रहेकाले नै उनीहरूको कामलाई अन्य देशमा रुचाइएको छ । अमेरिका, जापान, संयुक्त अरब इमिरेट्स र दक्षिण कोरियाजस्ता देशबाट नेपालीले काम लिइरहेका छन् । विदेशी ग्राहकहरू नेपाली कम्पनी र जनशक्तिको सेवा प्रवाहबाट सन्तुष्ट हुने गरेको यस क्षेत्रमा संलग्नको अनुभव छ । यसको कारण अवश्य नै सेवा र कार्यशैलीको उच्च गुणस्तर नै हो । तर, नेपाली जनशक्तिको क्षमतामा नेपाली ग्राहकले भने प्राथमिकता नदिएको वा विश्वास नगरेको अनुभव छ । जुनसुकै क्षेत्रको जस्तोसुकै उत्पादन पनि विदेशीकै राम्रो ठान्ने प्रवृत्तिका कारण सूचना प्रविधिका ठूला परियोजनामा नेपाली कम्पनीले आवेदन नै दिन नमिल्ने प्रावधान राख्ने गरिएको गुनासो सुनिन्छ । यस्तो प्रवृत्तिले नेपाली कम्पनीहरू निरुत्साहित गर्छ । यस सन्दर्भमा छलफल गर्नुपर्ने अर्को पक्ष भनेको सूचना प्रविधि सेवा निर्यातबाट नेपाल भित्रिनेमध्ये धेरै रकम अनौपचारिक स्रोतबाट आउने गरेको छ । यसलाई औपचारिक प्रणालीमा समेट्न सक्नुपर्छ ।"
बमको हल्ला र सुरक्षा चुनौती,"पछिल्लो समय बारम्बार भारतीय एयरलाइन्सका विमानमा बम राखिएको हल्ला फैलिनु नेपालका लागि गम्भीर सुरक्षा चुनौतीको विषय बनेको छ । केही दिनअघि दिल्लीमुम्बई र चेन्नईकोलकाता जस्ता महत्त्वपूर्ण हवाईमार्गका विमानमा बम राखिएको हल्ला चलेपछि आकस्मिक अवतरण गराउनुपरेको थियो । त्यस्तै सोमबार पनि भारतीय एयरलाइन्सको अर्को उडानमा बमको हल्ला फैलिँदा यात्रुहरूमा भय र तनावको अवस्था सिर्जना भयो । निरन्तर यस्ता घटना दोहोरिँदा यात्रुको मानसिक स्वास्थ्य, उड्डयन उद्योग र सम्पूर्ण सुरक्षामा गम्भीर असर पर्ने निश्चित छ ।हल्ला फैलिनुका पछाडि अनेक कारण हुन सक्छन् । आतंकवादी समूहका गतिविधि, अस्वस्थ व्यावसायिक प्रतिस्पर्धा वा निश्चित उद्देश्यले ध्यानाकृष्ट गर्न खोज्ने समूहको नियोजित प्रयास हुन सक्छ । यद्यपि अफवाह वा हल्लाका रूपमै भए पनि यस्ता घटनाले उड्डयन क्षेत्रको विश्वासमा आँच पुर्याउनुका साथै यात्रुहरूको मनोबल कमजोर बनाउँछन् । यस्ता घटनाले नेपालको उड्डयन सुरक्षामा प्रश्न उठ्ने मात्र होइन कि भारतको समेत सुरक्षा चासो बढाउन सक्छ । नेपाल र भारतबीचको खुला सीमाका कारण यस्ता अफवाहले नेपालको समग्र सुरक्षा व्यवस्थामा जोखिम बढाउने सम्भावना पनि त्यत्तिकै छ । उड्डयन क्षेत्रमा भारतीय एयरलाइन्सका घटनाबाट पाठ सिकेर नेपालले विमानस्थलको सुरक्षा मापदण्ड कडा बनाउनुपर्छ । पहिलो चरणमा त्रिभुवन अन्तर्राष्ट्रियलगायतका प्रमुख विमानस्थलमा सुरक्षा सतर्कता बढाउँदै विशिष्ट तालिमप्राप्त सुरक्षा जनशक्ति व्यवस्थापन गरेर अत्याधुनिक स्क्यानिङ प्रविधि तथा बम डिटेक्सन प्रणालीको प्रयोगलाई प्राथमिकता दिनुपर्छ । उदाहरणका लागि भारतले हालै अपनाएको बम डिटेक्सन प्रविधि नेपालले पनि अवलम्बन गरेमा विमानस्थलमा हुने यस्ता सुरक्षा जोखिमलाई न्यूनीकरण गर्न सहयोग पुग्छ । नेपालले समन्वयात्मक रूपमा योजनाबद्ध सुरक्षा र आपत्कालीन तयारी गर्नु जरुरी छ । उदाहरणका लागि यात्रुहरूलाई संकटकालीन घटनामा कसरी व्यवहार गर्ने भन्नेबारे पर्याप्त जानकारी उपलब्ध गराउने अभियान सञ्चालन गर्नुपर्छ । यसले उनीहरूलाई परिस्थितिका बारेमा सजग रहँदै अनावश्यक हल्लाबाट जोगाउन सकिन्छ । साथै, अफवाह र हल्लाको प्रभावलाई कम गर्न सुरक्षा अधिकारी, एयरलाइन्स र सरोकारवालाबीचको सहकार्यको दायरालाई व्यापक बनाउँदै लैजानुपर्छ । अर्कातिर भारतीय एयरलाइन्समा बमको हल्लाका पछाडि सुरक्षा चासोसँगै राजनीतिक कारण पनि हुन सक्छ । भारतको आन्तरिक र उड्डयन क्षेत्रको सुरक्षालाई चुनौती दिने उद्देश्यले यस्तो हल्ला फैलाइएको हुन सक्छ । यसैलाई आधार बनाएर भारतले नेपालको स्थल र हवाई क्षेत्रमा थप सुरक्षा मापदण्ड अपनाउन कूटनीतिक दबाब दिन सक्ने सम्भावना पनि प्रबल छ । अथवा भारतले नेपालसँगको सुरक्षा समन्वयमा सुधार चाहेको संकेत पनि हुन सक्छ । नेपालले यस्ता सावधानीपूर्ण नीति र प्राविधिक सुधारलाई कार्यान्वयन गर्न सके भारतीय एयरलाइन्स र उड्डयन क्षेत्रमा देखिएका सुरक्षाजन्य चुनौतीबाट जोगिँदै यात्रुको सुरक्षा सुनिश्चित गर्न सकिन्छ । यसले उड्डयन क्षेत्रको विश्वसनीयता कायम राख्दै दीर्घकालीन स्थिरता, यात्रुहरूको आत्मविश्वास र समग्र उड्डयन क्षेत्रमा सकारात्मक प्रभाव पार्नेछ । यस्ता हल्लाले सुरक्षामा उत्पन्न गर्न सक्ने सम्भावित चुनौतीलाई ध्यानमा राख्दै नेपालले आफ्नो हवाई सुरक्षा नीतिलाई थप सुदृढ बनाउँदै लैजानु आवश्यक देखिन्छ । टेकेन्द्र अधिकारी, विराटनगर"
कुलमानको कामलाई सम्मान,"पछिल्लो समयमा नेपाली समाजमा चर्चित नाम हो, कुलमान घिसिङ । उनी कुलमा जन्मेर मात्रै कुलमान भएका होइनन्, उनको कामले नै उनलाई कुलमान बनाएको हो । नेपाल विद्युत् प्राधिकरणको महाप्रबन्धक भएर आउनुभन्दा अगाडि र पछाडिको अवस्थामा आकाशपातालको फरक देखिएको छ । बक्यौता नतिर्ने उद्योगहरूको लाइन काट्ने हिम्मत र आँटको त जति प्रशंसा गरे पनि कम नै हुन्छ । स्पष्ट भिजन, लक्ष्य, दीर्घकालीन सोच र इमानदारिता भएको व्यक्तिले संस्था हाँक्ने जिम्मेवारी पायो भने त्यो संस्था कति अब्बल हुने रहेछ भन्ने गतिलो उदाहरण हुन्, कुलमान घिसिङ । आफूले त्यही बिजुली प्रयोग गरेर अर्बौं नाफा कमाउने अनि त्यही बिजुलीको पैसा चैं नतिर्नु कतिको न्यायसंगत छ ? बक्यौता तिराएर प्रचलित कानुनबमोजिम कारबाही पनि गर्नुपर्छ, ताकि अन्यले यस्तो गर्न कदापि आँट नगरुन् । नेपाल सरकारका अन्य सार्वजनिक संस्थामा पनि कुलमान जस्तै योग्य र इमानदार कर्मचारी ल्याउने हो भने सार्वजनिक संस्था टाट पल्टनबाट बच्ने थिए । तर यसप्रति चासो कसको जाने ? होमप्रसाद चम्लागाईं, इसिबु२, तेह्रथुम"
बसी खानेहरूको गनगन,"सन्तुलित अस्थिरतादलीय अनुशासनको कोर्राबाट मुक्त सांसदलाई साँचो कुरा गर्न अपेक्षाकृत सहज हुन्छ भन्ने मान्यताका उदाहरण अमरेशकुमार सिंह हुन गएका छन् । आफ्नो मातृदल कांग्रेसको घेरा तोडेर स्वतन्त्र रूपले निर्वाचित भएपछि विद्यमान प्रतिनिधिसभाको पहिलो बैठकमै सायद उनले भनेका थिए यो देशमा हुने खाने र हुँदा खानेहरू छन् । तर, दुवै वर्ग यो देशमा बस्दैनन् । हुँदा खानेहरू बाध्यताले मलेसिया, कतारसहितका राष्ट्रमा जान्छन् । हुने खानेहरू अमेरिका, अस्ट्रेलिया जान्छन् । विपरीत ध्रुवीय वर्ग विभाजनको शास्त्रीय मार्क्सवादी मान्यतामा आधारित उनको गहिरो अवलोकनले धरातलीय यथार्थलाई प्रतिबिम्बित गर्दछ । तर हुँदा खाने र हुने खानेहरू सँगसँगै जन्मिने गरी खाने र बसी खाने प्रवर्गहरूले भने उन्मुक्त बजारमा आधारित अर्थराजनीतिलाई बढी प्रभावित गर्ने रहेछन् । अर्थराजनीतिका अध्येता र विकास अर्थशास्त्रका ज्ञाता अल्बर्ट ओट्ट हर्सम्यानका अनुसार आर्थिक वा राजनीतिक उद्यममा गिरावट देखिएपछि बहिर्गमन, प्रतिरोध वा बफादारी उनको पुस्तकको शीर्षक नै एक्जिट, भ्वाइस, एन्ड लोयल्टी हो बाहेक अरू कुनै विकल्प बाँकी रहँदैन । बलियो सत्ताको प्रतिरोध कठिन र जोखिमपूर्ण हुने भएकाले तलका सर्वहारा र माथिका सम्भ्रान्त आआफ्नै किसिमले बाहिरिन रुचाउँछन् । बन्द कोठाभित्र जति नै फतफताए पनि बहुसंख्यक मध्यम वर्ग बफादारीमा रमाउँछ । आवाज उठाएर उपस्थिति देखाउने, सच्चिने उपायबारे विमर्श गर्ने यथास्थितिको विरोधमा उभिने व्यक्तिहरूको जमात जुनसुकै देशमा असाध्यै सानो हुन्छ ।मध्यम वर्गका गरी खानेमा साना व्यापारी, सहकारीलगायत वित्तीय संस्थाका कर्मचारी, मझौला सरकारी अधिकारी, सवारी चालक, सासानो व्यवसायमा लागेका खान पुग्ने कृषक वा नियमित आय सुनिश्चित भएको कार्यालय वा घरेलु सहयोगीहरूमध्ये जो पनि यो वर्गमा पर्न सक्दछन् । हातमुख जोर्न पुग्ने श्रमजीवी भए पनि बचतको अभाव, वर्तमानको सीमितता र भविष्यको अनिश्चितता र चिन्ताले गर्दा यस प्रवर्गका निम्न वर्गीय व्यक्तिहरूको सोचको दायरा असाध्यै सीमित हुन्छ । आफ्नो प्रत्यक्ष रोजगारी जोखिममा नपरेसम्म जति नै कचकच गरे पनि ती आवाज बुलन्द गर्दैनन् । मार्क्स र एन्जेल्सले वर्गीय चेतनाले शून्य, संगठन गर्न कठिन एवं आफ्नो सेवा उच्चतम बोलीकर्तालाई बेच्न तयार रहेको झुत्रे सर्वहारा (लम्पेन प्रोलिटेरीअट) बरु सडकमा ओर्लिएला, चिथ्रो बुर्जुआ (लम्पेन बुर्जुवाजी) भन्न मिल्ने वर्ग सडेगलेको सत्ताको विरोधमा समेत केही गर्दैन । तारणहारको प्रतीक्षामा रहेको यसै प्रवर्गलाई प्रियतावादी राजनीतिकर्मीहरू नृजातीयता, अन्धराष्ट्रवाद, देशांहकार एवं सामूहिक आत्ममुग्धताको नारा उचालेर भने उत्तेजित गर्ने गर्दछन् ।सन्तुलित अस्थिरताका सबभन्दा ठूला लाभग्राही बसी खानेहरूको आरामदायी प्रवर्ग (कम्फर्टबल क्लास) नै हो । ठूला उद्यमी, वित्तीय लगानीकर्ता, विशाल व्यवसाय भएका व्यापारी एवं पेसागत अभ्यासको शीर्षमा रहेका व्यक्तिहरूको उच्च वर्ग (औट बुर्जुवाजी) आफ्नो स्वार्थका लागि ढिलोछिटो जुनसुकै सत्ताको नजिक पुग्छ । सहर पसेपछि माओवादीहरू सन् २००६ मै तिनको घेराभित्र पर्न पुगेका थिए । आरामदायी प्रवर्गभित्र पर्ने राजनीतिकर्मीका सल्लाहकार, परामर्श व्यवसायमा लागेका पेसाकर्मी, पुस्तैनी सम्पत्तिको भाडा खाने समाजसेवी एवं विप्रेषण अर्थतन्त्रसँग जोडिएको खाजाघर, भट्टी पसल, क्याफे र जग्गा व्यापारका कारोबारीहरू फुर्सदिलो समूह (फुस) जमातका अभियन्ताहरू हुन्छन् । तिनलाई राजनीति मन पर्दैन, राजनीतिकर्मीलाई गाली गर्न भने असाध्यै मन पर्छ । ती सोध्छन् नागरिक समाज कहाँ छ, र टन्न रक्सी खाएर सुत्छन् । युवाको पलायन, विप्रेषण अर्थतन्त्रको विस्तार तथा अन्तर्राष्ट्रिय गैरसरकारी संस्थाहरूमार्फत वैदेशिक लगानीमा वृद्धि एवं स्थापित राजनीतिकर्मीहरूको आलोचकलाई सहवरण गर्ने प्रवृत्तिले गर्दा काठमाडौंमा इस्लामाबाद, कोलम्बो वा ढाकाको जस्तो सडक जागृतिको पुनरावृत्ति हुन सक्ने सम्भावना तत्काल देखिँदैन । गनगन गर्नेहरू सफलताको सम्भावना सुस्पष्ट नभएसम्म आन्दोलनमा उत्रिन हच्किन्छन् । राजनीतिकर्मी ढुक्क भएर तिहार मनाए हुन्छ । र, यस्तो परिस्थिति पनि मौन सहमतिका साथ भोग्न तयार रहेका सहकर्मी सामान्यजनलाई जीवनमा उज्यालो फैलियोस् भनेर प्रकाशोत्सवको शुभकामना ।"
मधेशको जनसंख्यामा समृद्धिको अवसर,कालो बादलमा चाँदीको घेरा धेरैवटा सूचक केलाउँदा मधेशको सामाजिक आकाशमा अझै पनि कालो बादल नै मडारिएको देखिन्छ । तर राजनीतिक नेतृत्वको भिजन र समयअनुसार आम नागरिकमा आउने परिवर्तनले यो बादल क्रमशः फाट्ने अवस्था पनि छ । यसको मुख्य कारण मधेशमा बढ्दै गएको युवा जनसंख्याको बाहुल्य हो । मधेशमा जनसंख्याको सबैभन्दा ठूलो हिस्सा ५९ वर्षको छ । यो उमेर समूहको जनसंख्या १४१२ प्रतिशत छ । १०१४ वर्ष उमेर समूहको जनसंख्या १३४५ प्रतिशत छ । यो उमेर समूहको उल्लेख्य जनसंख्याले के देखाउँछ भने मधेशले लामो समय जनसांख्यिक लाभ (पपुलेसन डेभिडेन्ड) पाउन सक्छ । यसका लागि खासगरी मधेश र स्थानीय सरकारले यी तथ्यांक र आँकडाको अध्ययन गरेर जनसांख्यिक लाभांशको सदुपयोग गरेर समृद्धि हासिल गर्ने कार्यक्रम बनाउन जरुरी छ । हुन त अहिले पनि मधेश जनसांख्यिक लाभको अवस्थामा छ । कुल जनसंख्याको ५६७५ प्रतिशत मानिस १५६४ वर्ष उमेर समूहका छन् । एक जुगमा एक पटक आउने अवसरका रूपमा व्याख्या गरिने जनसांख्यिक लाभांशको समय नेपालले करिब ३२ वर्ष गुजारिसकेको छ । तर तथ्यांक हेर्दा मधेश जनसांख्यिक लाभ लिने चरणमा क्रमशः प्रवेश गर्दै छ । यो जनशक्तिलाई सदुपयोग गर्ने नीति भए मधेशको समृद्धिको आधार यही युवा जनसंख्या हुनेछ ।
बालबालिकाको स्वतन्त्रता खोस्ने गृहकार्य,"अधिकांश विद्यालयले चाडपर्व मनाउन लामो बिदा दिएका छन् । तर, लामो बिदासँगै आइपुग्छ गृहकार्य । नेपालमा त यसलाई सिकाइको अभिन्न अंग मानिन्छ । यी गृहकार्य विद्यार्थीको रुचिअनुसारको, संस्कृति र सभ्यता सम्बन्धित, सामाजिक र आर्थिक पक्षका बारेमा नभई पाठ्यपुस्तकमा मात्रै आधारित हुन्छन् । बुबाआमाले छोराछोरी पाठ्यपुस्तक मात्रै समातेर बसेको, गृहकार्य मात्रै गरेको हेर्न रुचाउनुहुन्छ । घरमा गएपछि पनि मोबाइल चलाएर त बस्ने हो नि भन्दै विद्यालयले पनि लामो बिदामा गृहकार्य दिन्छन् । गृहकार्य धेरै नभएकामा गुनासो गर्नेहरूलाई प्रश्न छ यदि तपाईंहरूको बाल्यकालमा पनि यस्तै प्रविधि र साधन उपलब्ध थिए भने तपाईंहरूको र हाम्रो बाल्यकालमा के फरक भयो र ? के आजको दुनियाँमा तपाईंका छोराछोरी पाठ्यपुस्तकको ज्ञान लिएर मात्र सफल हुन्छन् ? सर्टिफिकेट लिइसकेपछि कुन औजार लिएर समाजमा छिर्लान् ? कुन सीप सिकेर कसरी जीवन निर्वाह गर्लान् ? समाजमा कसरी अन्तरघुलन होलान् भनेर कहिल्यै सोच्नुभएको छ ? सोच्नुभएको भए आफ्ना छोराछोरीलाई लामो बिदामा गृहकार्यको बोझबाट टाढा रहेर सीपमूलक ज्ञान आर्जन गर्ने वातावरण बनाइदिनुस् ।बोझिलो गृहकार्यले सिकारुको प्रतिभा र क्षमतामा बढोत्तरी नल्याउने रहेछ । यसमा शिक्षाशास्त्री जोन डिवेको एक्सपेरिमेन्टल लर्निङ थ्योरी र मारिया मन्टेसोरीको चाइल्ड सेन्टर्ड लर्निङ अप्रोच को पनि साझा सहमति छ । अन्य शिक्षाविद् र दार्शनिकका दर्शनले पनि यसको समर्थन गर्छन् । डिवेका अनुसार सिकाइ सबैभन्दा प्रभावकारी तब हुन्छ, जब त्यो वास्तविक जीवनका अनुभवमा आधारित हुन्छ । त्यस्तै प्रकृतिसँग रमेर र आफैं नयाँ खोज गरेर विद्यार्थीले स्वतन्त्र रूपमा जीवनोपयोगी ज्ञान आर्जन गर्छन् भन्ने मारियाको तर्क छ । भौतिकशास्त्री अल्बर्ट आइन्स्टाइनले त भनेकै छन् सिकाइ अनुभव हो, बाँकी सब जानकारी मात्रै ।बोझिलो गृहकार्यले सिकाइमा नकारात्मक प्रभाव पार्नुका साथै मानसिक स्वास्थ्यमा समेत नकारात्मक असर पार्छ भन्ने तथ्य विभिन्न अनुसन्धानबाट पनि पुष्टि भएका छन् । सन् २०१४ मा स्टानफोर्ड विश्वविद्यालयले ४,३१७ विद्यार्थीमा गृहकार्य सम्बन्धित एउटा अध्ययन गरेको थियो । ५६ प्रतिशत विद्यार्थीमा मानसिक तनावको प्रमुख कारण गृहकार्य भएको अध्ययनले देखाएको छ । १ प्रतिशतभन्दा थोरै विद्यार्थीले गृहकार्यबाट आफूलाई मानसिक तनाव नहुने बाताए । गृहकार्यले गर्दा आफूहरू पूरा निद्रा सुत्न नपाएको र टाउको दुखाइ, थकान, तौल घट्ने जस्ता समस्याबाट गुज्रिएको उनीहरूले उल्लेख गरेका थिए । अन्य जीवनोपयोगी सीप आर्जन गर्न खोज्दा पनि गृहकार्य तगारो बन्ने उनीहरूको भनाइ छ । सन् २०२२ मा नेपालकै ४५३ विद्यार्थीबीच गरिएको सर्वेक्षणमा ६० प्रतिशतले पढाइका कारण आफूलाई मानसिक तनाव भएको बताएका छन् । धेरै गृहकार्य हुनु यसको एउटा कारक तत्त्व हो ।कोही पनि अयोग्य हुँदैनन् । पढाइमा उत्कृष्ट नभएका व्यक्ति कुनै क्षेत्रमा पक्का सक्षम हुन्छन् । कसैको रुचि चित्रकलामा, कसैको लेखनमा, कसैको यात्रा त कसैको खेलकुदमा हुन्छ । भएभरका विषयका लामालामा र अनगिन्ती गृहकार्य गर्न लगाएर सबै उपलब्धि हासिल हुन्छ त ? बरु यो बोझले विद्यार्थीलाई समाजबाट विच्छेद गराउँछ । रुसी मनोवैज्ञानिक लेभ भ्येगोत्स्कीका अनुसार यस्तो अवस्थामा ज्ञानको विकास हुन पाउँदैन । विद्यार्थी सामाजिक, भाषिक, भावनात्मक सबै सिकाइमा पछाडि पर्छ । अतः दसैंतिहारको लामो बिदामा विद्यार्थीलाई गृहकार्य दिनु सरासर व्यावहारिक शिक्षामा धावा बोल्नु हो । सिकाइ अनुभव हो, प्रकृतिसँगको निकटता हो । समाजमा घुलमिल हुनु हो र आत्मनिर्देशित ढंगबाट आफू वरपरको परिवेश बुझ्नु हो । वर्षैभरि किताबमा घोप्टिएर सिकाइ कदापि हुन सक्दैन । यो समय पढाइ र गृहकार्यको बोझबाट केही समय विश्राम लिएर रुचिअनुसारको काम गर्ने हो । विभिन्न व्यक्तिसँग अन्तरक्रिया गरेर, विविधतालाई नियालेर पो दुनियाँ जानिन्छ । परिवार र समाजमा जति अन्तरघुलन हुन सक्यो त्यति नै सामाजिक मूल्यमान्यता, रीतिथिति, संस्कार र संस्कृतिबारे जानिन्छ । यो समय ती तमाम संस्कृतिबारे स्वस्फूर्त अवगत हुने अवसर हो । साथीभाइसँग देउसीभैलो खेल्ने, डुल्ने र चंगा उडाउने समय हो । बुबाआमासँग बजार डुल्ने र बजार बुझ्ने समय हो । घुम्ने र प्रकृतिबारे जानकारी लिने समय हो । र, आफूमा अन्तर्निहित प्रतिभाको क्षितिज फराकिलो बनाउने स्वर्णिम अवसर हो ।"
चिनी किन हानिकारक ?,"हारमा विशेषगरी फलफूल, झिलिमिली बत्ती, भाइमसला र मिठाईको चर्चा हुन्छ । विभिन्न पर्वमा विशेष प्रकारका रोटी र मिठाई बनाउने हाम्रो चलन नै छ । तिहारमा त सेलरोटी, लाखामरी, मुटुमरी र अन्य मिठाई छुट्ने कुरै भएन । प्रायः मिठाईमा स्वादका लागि बढी मात्रामा चिनी प्रयोग गरिन्छ । रातो राम्रो, गुलियो मिठो त उखानै छ । विशेष गरी बालबालिका चिनी र चिनीबाट बनेका मिठाई खान पाउँदा दंग पर्छन् । तर हामीले मिठो मानी खाने चिनीले स्वास्थ्यमा नकारात्मक असर पार्ने गर्छ ।चिनी आवश्यक पनि छ, तर यसलाई प्रयोग गर्न जान्नुफर्छ । बढी चिनी रोगको घर हो । चिनीयुत खानेकुराले विभिन्न रोगलाई निम्त्याउँछ । चिनीमा धेरै क्यालोरी हुन्छ, बढी चिनी खानाले मोटोपन बढ्न थाल्छ । चिनी शरीरले चाँडै सोस्छ, त्यो तुरुन्त रगतमा मिसिन्छ र रगत बग्नमा बाधा पुर्याउँछ । रगतमा चिनीको मात्रा बढ्दा प्याङ्क्रियाजले इन्सुलिन उत्पादन गर्न छोड्छ । यही कारण रगतमा चिनीको मात्रा बढी भई मधुमेह रोग लाग्छ । चिनीको मात्रा बढी हुँदै गएमा मुटुमा पनि समस्या आउँछ । यसले रक्तचापसमेत बढाउँछ । शरीरलाई स्वस्थ राख्न चिल्लोपिरो र चिनी कम भएका घरमै बनेका खानेकुरा खानुपर्छ । जिब्रोका लागिभन्दा पनि शरीरलाई फाइदा हुनेमा ध्यान पुर्याउन जरुरी छ । तिहारलाई लक्षित गरी महिना दिनअघिदेखि नै बजारमा विभिन्न किसिमका मिठाई बनाइन्छ । त्यसमा रङसमेत हालेर आकर्षक बनाइएको हुन्छ । आवश्यकताभन्दा बढी चिनी, मसला र रङले फाचन शतिलाई कमजोर बनाउँछ । सुन्दर देखिने खानेकुरामा पौष्टिक पदार्थ निकै कम हुन्छन् । बजारिया खानेकुराले आँखा र जिब्रोलाई आनन्द दिए पनि शरीरलाई भित्रभित्रै हानि पुर्याइरहेको हुन्छ । यस्ता खानेकुराले गर्दा धेरै मानिस क्यान्सर रोगको सिकार बन्ने गरेका छन् । प्रशोधन गरिएको चिनीको असर कोकिनको नशाभन्दा पनि कडा हुने विज्ञहरू बताउँछन् । त्यसैले सेतो चिनीलाई मन्द विष पनि मानिन्छ । बढी चिनी खानाले हाम्रो स्मरण शक्तिमा प्रभाव पार्छ । बालबालिकालाई चिनी बढी खुवाउन हुँदैन, यसले उनीहरूको शारीरिक र मानसिक विकासमा असर पार्छ ।विशेषगरी बालबालिकालाई घरमा बनेका ताजा खानेकुरा खुवाउनुपर्छ । सानैदेखि उनीहरूको खानामा स्थानीय उत्पादन समावेश गरेमा त्यही कुरा उनीहरू खोजीखोजी खान थाल्छन् । सबै उमेर समूहका मानिसले मौसमअनुसारका तरकारी र फलफूल प्रयोग गर्नुपर्छ । बजारिया खानेकुरा र पेय पदार्थबाट सकेसम्म टाढा रहनु बेस हुन्छ । त्यसो त बजारका खानेकुरा खानै हुन्न भन्ने होइन । विकसित मुलुकमा पनि सन्डे फुड भनेर साताको एक दिन बाहिर खुवाउने चलन छ । तर, चिनी, चिल्लोपिरो एकदम कम भएको खानामा ध्यान दिनुफर्छ ।चिनीयुत खानेकुराले अल्छीपनको विकास गर्छ । चिनी तथा मुटु रोग, नसासम्बन्धी विभिन्न रोग लाग्नुका साथै क्यान्सर, डिप्रेसन र सोच्नेसम्झनेनिर्णय क्षमतामा कमी ल्याउँछ । यतिबेला धेरैले जीवनशैलीमा परिवर्तन ल्याउन खोजिरहेका छन् । कोही खानै नखाई स्लिम र आकर्षक बन्न लागेका देखिन्छन् त कोही बाँचुन्जेल खाने त हो भनी मोजमस्तीमा छन् । वास्तवमा मानव शरीर पनि मेसिन जस्तै हो । यो चल्नका लागि आवश्यक खाद्य पदार्थ चाहिन्छ । आराम, निद्रा पनि त्यहीअनुसार चाहिन्छ । आवश्यकताभन्दा कम खानाले पनि शरीरमा नकारात्मक प्रभाव देखिन्छ । त्यसैले आफ्नो जीवनशैली साधारण र सरल बनाउनु जरुरी छ । रोग लागेर उपचार गर्नुझन्दा रोग नै लाग्न नदिनु बेस हुन्छ ।तिहारको आगमनसँगै बजारमा चिनीयुत सुन्दर र आकर्षक मिठाई सजाउने गरिन्छ । यस्ता खानेकुरामा रङको समेत प्रयोग गरिने हुनाले स्वास्थ्यमा नकारात्मक असर पर्छ । त्यसैले घरमै आफैंले स्वस्थकर परिकार तयार गरौं । यसले फजुल खर्च जोगिन्छ भने स्वास्थ्य पनि राम्रो बन्छ । स्वस्थ रहनका लागि सकेसम्म कम चिनी भएका खानेकुरा नै प्रयोग गर्नुपर्छ । यसफालिको तिहारमा कम चिनीयुत मिठाई प्रयोग गरी आफ्ना दाजुभाइ, दिदीबहिनीको सुस्वास्थ्यको कामना गरौं । गाइसी ख्वप कलेज समाजशास्त्र विभागकी उपप्राध्यापक हुन् ।"
बस्ती छिर्न थाल्यो चितुवा,"(झापा) मेचीनगर४ आलडाँगीका स्थानीय चन्द्र सुनुवार यतिबेला दोहोरो पीडामा छन् । दशकौंदेखि हात्ती आतंकसँग पौडेजोरी खेल्दै आएका सुनुवार जीवनको उत्तरार्द्धतिर आइपुग्दा चितुवा आतंकको सामना गरिरहेका छन् । यो हिंस्रक जन्तुले एक वर्षयता हात्तीले जस्तै आतंक मच्चाइरहेको छ । हात्तीका उपद्रो नियाल्दै आएका उनले चितुवाको चर्तिकला पनि भोगिसकेका छन् । चितुवाले घरपालुवा खसी, बाख्रा र गाई गोरुसमेतलाई आक्रमण गरेर मारिरहेको छ । हात्तीले अन्नबाली खाएर घर भत्काएर दुःख दिँदै आएको थियो, अर्का स्थानीय चन्द्रकुमारी थापाले बिलौना सुनाइन्, अब चितुवाले पनि बसिखान नदिने भयो । मेचीनगर४ वडा कार्यालयका अनुसार एक वर्षयता चितुवाले एक दर्जर्न स्थानीयका दुई दर्जनभन्दा बढी खसी, बोका र अन्य घरपालुवा जन्तु मारेको छ । लोपोन्मुख सूचीमा रहेको चितुवाले बासस्थान अभावले गाउँ पसेर क्षति गरिरहेको पाइएको छ । भारतीय जंगलबाट आएर झाँडी र बुट्यानमा लुकेर बस्ने चितुवा पछिल्लो समय चिया बगानमा पनि लुकेर बस्ने गरेको पाइएको छ । दिउँसो चिया बगानमा लुकेर बस्ने चितुवा साँझ परेपछि आहारको खोजीमा गाउँ पस्ने गरेको स्थानीय संरक्षणकर्मी शंकर लुइटेलले जनाए । लुइँटेलका अनुसार विगतमा हात्तीले अन्नबाली खाएर नष्ट गरेपछि स्थानीयले खेती परिवर्तन गरेर चिया रोप्न थालेका थिए । चिया, हात्तीले कम क्षति गर्ने नगदेबाली हो । त्यही कारण किसानको आकर्षण ह्वात्तै बढेको थियो । हुर्किँदै गएका चियाका बोट चितुवाको आश्रयस्थल जस्तो हुन थालेको छ, लुइँटेलले सुनाए, चिया नरोप्दा हात्तीको सास्ती, चिया रोप्दा चितुवाको आतंक ।मेचीनगर४ का वडाध्यक्ष अर्जुनकुमार कार्कीले हात्तीले जस्तै चितुवाले पनि स्थानीयलाई आतंकित बनाउँदै आएको जनाए । हात्तीले भन्दा चितुवाले कम क्षति गरेको बताउँदै कार्कीले भने, चितुवा हिंस्रक जनावार भएकाले अन्नबालीभन्दा पनि घरपालुवा चौपाय जोगाउन स्थानीयलाई मुस्किल परिरहेको छ । सरकारले जंगली जनावारबाट हुने क्षतिबापत किसानलाई निश्चित रकम उपलब्ध गराउँदै आएको छ । यो वर्ष झापाभरिका करिब ४ सय ८१ किसानले क्षतिपूर्तिबापत ३ हजार ५ सयदेखि ३० हजार रुपैयाँसम्म पाएका थिए । क्षतिपूर्ति पाउने केही किसान चितुवापीडितसमेत रहेको कार्कीले जनाए ।"
रिजालको नेतृत्वमा भूमि समस्या समाधान आयोग,"काठमाडौं (कास) सरकारले हरिप्रसाद रिजालको अध्यक्षतामा ८ सदस्यीय भूमि समस्या समाधान आयोग गठन गरेको छ । मंगलबार बसेको मन्त्रिपरिषद् बैठकले भूमि समस्या समाधान आयोग गठन आदेश, २०८१ को दफा ३ (१) बमोजिम आयोग गठन गरेको हो । आयोगका अध्यक्ष रिजाल प्यूठानको नौबहिनी गाउँपालिका६ का बासिन्दा हुन् । सरकारका प्रवक्ता सञ्चार तथा सूचना प्रविधिमन्त्री पृथ्वीसुब्बा गुरुङका अनुसार उपाध्यक्षमा सनतकुमार कार्की नियुक्त भएका छन् । उनी भेरी नगरपालिका४, जाजरकोटका हुन् । आयोगका सदस्यमा गुञ्जनबहादुर खड्का, अनिलकृष्ण प्रसाईं, जगतबहादुर बस्नेत, टेकबहादुर शाह, गोवर्द्धन कोली र आरती भण्डारी रहेका छन् । आयोगका अध्यक्ष, उपाध्यक्ष र सदस्यहरूलाई पारिश्रमिक र अन्य सुविधा दिने निर्णय पनि मन्त्रिपरिषद्बाट भएको छ । मन्त्रिपरिषद्को मंगलबारकै बैठकले नेपाल प्रहरीको जनपद समूहतर्फका नायब महानिरीक्षक (डीआईजी) किरण राणा तथा प्राविधिक समूहतर्फका डीआईजी सुन्दरप्रसाद ह्योजुलाई प्रहरी अतिरिक्त महानिरीक्षक (एआईजी) पदमा बढुवा गरेको छ । राणाको प्रदेश समन्वय विभाग नक्सालमा तथा ह्युजुको प्रहरी अस्पताल महाराजगन्जमा पदस्थापन गर्ने निर्णय भएको छ । राष्ट्रपतिको भ्रमण स्वीकृत मन्त्रिपरिषद् बैठकले राष्ट्रपति रामचन्द्र पौडेलको अजरबैजान भ्रमणलाई स्वीकृति दिएको छ । संयुक्त राष्ट्रसंघीय संरचना महासन्धि पक्षराष्ट्रहरूको २९ औं सम्मेलन (कोप२९) मा सहभागिताका लागि हुने राष्ट्रपतिको भ्रमण स्वीकृत भएको हो । राष्ट्रपति पौडेलले कात्तिक २५ देखि ३० सम्म अजरबैजान भ्रमण गर्नेछन् । भ्रमण दलमा वन तथा वातावणमन्त्री ऐनबहादुर शाही पनि रहनेछन् । राष्ट्रपति पौडेलले अजरबैजानको बाकुमा हुने जलवायु परिवर्तनसम्बन्धी संयुक्त राष्ट्रसंघीय कार्यक्रममा नेपालका तर्फबाट सम्बोधन गर्ने कार्यक्रम छ । सम्मेलनका क्रममा राष्ट्रपति पौडेलले विभिन्न मुलुकका राष्ट्रप्रमुखसँग पनि छलफल गर्ने कार्यक्रम रहेको छ ।"
पुलले जोड्यो तिलाका १३ बस्ती,"जुम्ला (कास) जुम्लाको तिला१, सीतानगर बजारनजिकै तिला नदीमाथि पुल बनेपछि १३ दुर्गम बस्ती एकसाथ राष्ट्रिय सडक सञ्जालसँग जोडिएका छन् । तिला गाउँपालिकाका घोडेसिम, तुही, पोखरी, घोडे, सुडी, रिपी, ढिपु, राँसा, मालापानी, जुम्लाकोट, पुरु, माथिल्लो खोप्री र तल्लो खोप्री गाउँ सडकले जोडिएका हुन् । २०७४ चुनावबाट स्थानीय सरकार बनेपछि तिलाका दुर्गम बस्तीहरूमा सडक पुगेको थियो । तर तिला नदीमाथि पुल नबन्दा सडकहरू प्रयोगविहीन थिए । झोलुङ्गे पुलको बाटो हुँदै फाट्टफुट्ट मोटरसाइकल चलिरहेका थिए । दैनिक उपभोग्य वस्तु मानिसले बोकेर पुर्याउनुपर्थ्यो । स्थानीयले उत्पादन गरेका कृषि उपज बजारसम्म पुर्याउन कठिन थियो । हिउँदमा नदी तरेर ट्र्याक्टरहरू बस्तीमा पुग्ने गरेका थिए ।तिला नदीमा पानीको बहाव बढेपछि ट्र्याक्टरको आउजाउ पनि बन्द हुन्थ्यो । सडकमा बाह्रैमास गाडी नगुडे पनि बर्सेनि मर्मत गरिरहनुपर्ने अवस्था थियो । तिला पालिका केन्द्रदेखि ती दुर्गम बस्तीसम्म पुग्न २ घण्टादेखि १० घण्टासम्म पैदल हिँड्नुपर्थ्यो । तिला नदीमाथि स्टिल ब्रिज बनेपछि सवारीसाधन ओहोरदोहोर गर्न सहज बनेको तिला६ का वडाध्यक्ष जंग रोकायाले बताए । पुल बनेपछि गाउँमा आयआर्जनका गतिविधि बढ्ने विश्वास उनले व्यक्त गरे । पुल बनेपछि स्थानीय उत्पादन बजार लैजान, निर्माण सामग्री योजनास्थलसम्म पुर्याउन र नागरिकको सहज आउजाउमा सहज भएको पालिाका प्रमुख प्रशासकीय अधिकृत टेकबहादुर बुढ्थापाले बताए । दुर्गम बस्तीमा स्वास्थ्य, सामाजिक सुरक्षा जस्ता सरकारी सेवा दिन पनि सहज हुने भएको छ, उनले भने, बस्तीमा महामारी फैलँदा वा अन्य कुनै विपत्ति आइपर्दा उपचार तथा उद्धारमा जनशक्ति परिचालनगर्न सकिने भएको छ । उनका अनुसार अब हरेक बस्तीमा एम्बुलेन्स सहजै पुग्नेछन् ।"
लाल आयोगको प्रतिवेदन सार्वजनिक गर्ने सरकारको निर्णय,"०७२ माघदेखि ०७५ वैशाखसम्म उद्योगीले प्राधिकरणलाई तिर्नुपर्ने बक्यौता ६ अर्ब ६० करोड रुपैयाँ हो । तर बिल तिर्न ६० दिन कटिसकेकाले त्यसमा २५ प्रतिशत थप दस्तुर जोडेर भुक्तानी गर्न उद्योगीलाई प्राधिकरणले भन्दै आएको छ ।वैशाख २७ मा बसेको मन्त्रिपरिषद्ले आयोगको प्रतिवेदन कार्यान्वयन गर्ने निर्णय गरेको थियो । मन्त्रिपरिषद्को एउटै निर्णयसमेत ऊर्जा मन्त्रालयमा दुईवटा व्यहोरामा पुगेको सार्वजनिक भएको थियो । आयोगको प्रतिवेदन कार्यान्वयन गर्न भन्दै ऊर्जा मन्त्रालयले जेठ २० मा विद्युत् प्राधिकरणलाई पत्र पठाएको थियो । उक्त पत्रमा ०७२ साउनदेखि पुससम्मको महसुल दर तय भई नसकेको र अदालमा विचाराधीन रहेकाले अदालतको फैसलाबमोजिम हुने, दोस्रो अवधि ०७२ माघदेखि ०७५ वैशाखसम्मको महसुल दर तय भइसकेकाले उठाउने र तेस्रो अवधि ०७५ जेठदेखि ०७७ असारसम्मको लोडसेडिङ अन्त्य भइसकेको घोषणा गरेकाले थप महसुल नलिन भन्दै प्राधिकरणलाई पत्राचार गरेको थियो ।प्रतिवेदन कार्यान्वयनस्वरूप प्राधिकरणले असार पहिलो साता ०७२ माघदेखि ०७५ वैशाखसम्मको डेडिकेटेड र ट्रंक लाइनको महसुल दरअनुसार २५ प्रतिशत थप दस्तुरसहितको महसुल १५ दिनभित्र बक्यौता तिर्न पत्र पठाएको थियो । असार २५ मा उक्त समय सकिएको र कुनै उद्योगले बक्यौता नतिरेको भन्दै प्राधिकरणले फेरि ६ उद्योगको बिजुली काटेको थियो । त्यसको पाँच दिनपछि अर्थात् असार ३१ मा केपी शर्मा ओलीको नेतृत्वमा नयाँ सरकार गठन भयो । सरकार गठनलगत्तै ऊर्जामन्त्री दीपक खड्का र प्रधानमन्त्री ओली नै लाइन जोड्न अग्रसर भए । प्रधानमन्त्री ओलीले साउन ४ मा प्राधिकरणका कार्यकारी निर्देशक घिसिङलाई बालुवाटार बोलाएर विद्युत् लाइन नकाट्न र काटिएका उद्योगमा जोड्न मौखिक निर्देशन दिएका थिए ।सरकारले दबाब दिए पनि प्राधिकरणले भने लाइन जोड्न मानेन । साउन ६ मा लाइन जोड्न विद्युत् नियमन आयोगले लिखित निर्देशन दिएको थियो । उक्त निर्देशनमा टेकेर साउन ७ मा प्राधिकरणले बक्यौत तिर्न ३ महिनाको समय दिने र तत्काललाई लाइन जोड्ने निर्णय गरेको थियो । सोहीअनुसार उद्योगमा लाइन जोडिएको थियो । लाइन जोड्न नमानेका प्राधिकरणका सञ्चालक सदस्यद्वय कपिल आचार्य र भक्तबहादुर पुनलाई ऊर्जामन्त्री खड्काले लिखित स्पष्टीकरण सोधेर स्पष्टीकरण चित्त नबुझेको भन्दै हटाएका समेत थिए । सर्वोच्च अदालतले अन्तिरम आदेशदिएसँगै आचार्य र पुन फर्किएका थिए ।लगत्तै डेडिकेटेड र ट्रंकलाइनको विषयले संसद्को सार्वजनिक लेखा समितिदेखि संसदसम्म प्रवेश पाएको थियो । लेखा समितिले प्राधिकरणलाई टाइम अफ डे (टीओडी) डाटासमेत मागेको थियो । प्राधिकरणले बुझाए पनि हालसम्म समितिले कुनै निर्णय गरिसकेको छैन । यसैबीच, कात्तिक ८ मा उद्योगीलाई बक्यौता तिर्न दिएको ३ महिनाको अवधि सकिएको र थप केही निर्णय नआएको भन्दै प्राधिकरणले ३४ वटा उद्योगको बिजुली काटेको हो । कात्तिक ९ मा दुई उद्योगले किस्ताबन्दी सुविधा लिएर बक्यौता तिर्न थालेपछि प्राधिकरणले ती दुई उद्योगमा बिजुली जोडिदिएको थियो । प्राधिकरणका प्रवक्ता चन्दनकुमार घोषका अनुसार हालसम्म १२ वटा उद्योगले किस्ताबन्दी सुविधा लिएर बक्यौता तिर्न थालेकाले ती उद्योगमा बिजुली जोडिसकेको बताए । अदालतबाट अन्तरिम आदेश लिएका ७ वटा, सरकारी दुईवटा र बक्यौता तिर्न थालेको १२ वटा उद्योगमा बिजुली सुचारु अवस्थामै छ, उनले भने, २८ वटा उद्योगमा भने बिजुली छैन ।"
अदालतले दिएन अन्तरकालीन आदेश,"काठमाडौं (कास) डेडिकेटेड र ट्रंकलाइन बक्यौता विवादमा उद्योगीको लाइन नकाट्न माग गर्दै परेको रिट निवेदनमा उच्च अदालतले अन्तरकालीन आदेश दिन अस्वीकार गरेको छ । हुलास स्टिल इन्डस्ट्रिजका अधिकार प्राप्त सञ्चालक हिमान्सु गोल्छाले प्राधिकरणविरुद्ध उच्च अदालत जनकपुरको अस्थायी इजलास वीरगन्जमा रिट दायर गरेका थिए । सोमबार न्यायाधीशद्वय नीलम पौडेल र अर्जुन महर्जनको संयुक्त इजलासले रिटमा अन्तरकालीन आदेश जारी गर्न अस्वीकार गरेको हो । मुलुकी देवानी कार्यविधि संहिता, २०७४ को दफा १५६ को अवस्था विद्यमान रहेको नदेखिँदा निवेदन मागबमोजिम अन्तरकालीन आदेश जारी गर्नुपर्ने देखिएन, आदेशमा उल्लेख छ । संहिताको दफा १५६ मा मुद्दा विचाराधीन अवस्थामा कुनै कामकारबाही तत्काल नरोकेमा, कुनै कार्य तत्काल नगरेमा वा मुद्दाको मागदाबीका सम्बन्धमा कुनै विषय यथास्थितिमा नराखेमा फिरादपत्र वा पुनरावेदनपत्रको मागदाबी निरर्थक हुने भएमा वादी वा पुनरावेदकले सोही व्यहोरा उल्लेख गरी त्यस्तो विषयमा अन्तरकालीन आदेश जारी गर्ने माग अदालतमा दिन सक्ने व्यवस्था छ । उक्त निवेदनमाथि अदालतले सुनुवाइ गरी उपयुक्त देखिएमा अन्तरकालीन आदेश जारी गर्न सक्ने व्यवस्था पनि सोही दफामा गरिएको छ । हुलास स्टिलको सम्बन्धमा अदालतमा निवेदन सुनुवाइ हुनु पहिल्यै माग गरिएको विषयको काम भइसकेको हुनाले अन्तरकालीन आदेश जारी नभएको हो ।"
मूल्य बढ्ने आसमा सुनको ढिक्का किन्दै सर्वसाधारण,"(काठमाडौं)सुनको भाउले दिनदिनै रेकर्ड बनाउन थालेपछि सर्वसाधारणले सुनको ढिक्का किन्न थालेका छन् । सुरक्षित लगानी मानिने सुन अप्ठ्यारोमा तत्काल बेचेर नगद आर्जन गर्न सकिने हुँदा सर्वसाधारणले ढिक्कामा जोड दिएका हुन् । ज्याला, जर्ती कटाएर गहना खरिदबिक्री हुन्छ । ढिक्का सुनमा शुद्धता हुन्छ, जर्ती आउँदैन । त्यही कारण सर्वसाधारणले सुनको ढिक्कामा जोड दिएका हुन् । धनतेरसको दिनमा केही न केही किन्ने चलन छ । हुनेखाने वर्गले सुनकै गहना किन्न खोज्छन् तर अहिले मूल्य बढेकाले सुरक्षित लगानी गर्न ढिक्कामा जोड दिएको देखिन्छ, न्युरोडका एक गहना व्यवसायीले भने, मंगलबारको बजार हेर्दा गहनाभन्दा ५ ग्राम, २५० ग्रामको सिक्का किन्ने धेरै देखिए । तर विगतको तुलनामा भने सुनको बिक्रीमा कमी आएको ती व्यवसायीले बताए । गत वर्ष धनतेरसको दिन देशभर ७० किलो सुन बिक्री भयो । यसपालि करिब ५० किलो बिक्री भएको अनुमान छ, उनले भने ।नेपाल सुनचाँदी व्यवसायी महासंघका पूर्वअध्यक्ष तेजरत्न शाक्यले यसपालि गहनाभन्दा ढिक्का सुनको माग बढेको बताए । उनले २५० ग्राम, आधा तोला र एक तोलाको माग र बिक्री बढेको जानकारी दिए । विगतमा धनतेरसमा गहना, मूर्तिलगायत खरिद गर्ने चलन थियो । अहिले गहनाभन्दा ढिक्का खोजेका छन्, शाक्यले भने, ढिक्का सुन किन्नुको एउटा मात्रै कारण बेच्न सजिलो र ज्याला, जर्ती नलाग्ने हो । ज्याला र जर्तीका नाममा व्यवसायीहरूले १२ देखि १८ प्रतिशत जोड्दै आएका छन् । समग्र गहना बजार हेर्दा भने सुस्त नै देखिएको उनको भनाइ छ । धनतेरसको दिनमा विगतमा एकै जनाले ५ देखि १० तोलासम्म किनेको रेकर्ड छ । अहिले मुस्किलले १ तोला बिक्री भएको छ, शाक्यले भने, कारण मूल्यवृद्धि नै हो । महासंघका उपाध्यक्ष धर्मसुन्दर बज्राचार्यको भनाइ पनि उस्तै छ । सोमबारको तुलनामा मंगलबार व्यापारमा सुधार आए पनि विगतको जस्तो हुन नसकेको बताए । सुनको भाउ लगातार बढेको छ । भाउ बढेपछि बजार पनि सुस्त भयो । धनतेरस भएर ४ महिनापछि मंगलबार व्यापारमा केही सुधार भयो, बज्राचार्यले भने, यसलाई सन्तोषजनक नै मान्नुपर्छ । उनले सुनसँगै चाँदीको बिक्री पनि कम भएको बताए । विगतका वर्षमा १० हजार किलोसम्म चाँदी बिक्री हुन्थ्यो । गत वर्ष धनतेरसमा १८ सय किलो बिक्री भएको थियो । मंगलबार करिब १२ सय किलो मात्रै बिक्री भएको महासंघले जनाएको छ । धनतेरसको दिनमा सुनचाँदीका गहना, सिक्का खरिद गरेर लक्ष्मीपूजाको दिनमा पूजा गर्दा लक्ष्मी भित्रिने मान्यता छ । धनतेरसको दिनमा खरिद गरिएको गहना, सिक्का, मूर्तिलगायतको वस्तु लक्ष्मीपूजाको दिनमा पूजा गरिन्छ । यसपालि सुनको भाउले रेकर्ड बनाएपछि बजार सोचेजस्तो नभएको व्यवसायीको भनाइ छ । व्यवसायीका अनुसार अन्तर्राष्ट्रिय बजारमा भइरहेको मूल्यवृद्धि र मन्दीका कारण बजार सुस्त भएको छ । महासंघले मंगलबार प्रतितोला सुनको भाउ १ लाख ६८ हजार ५ सय रुपैयाँ तोक्यो । यो मूल्य अहिलेसम्मकै उच्च हो । यो मूल्यमा पनि ज्याला, जर्ती जोडिन्छ । सुनको भाउ २ लाखसम्म पुग्ने सर्वसाधारणले आकलन गरेका छन्, त्यही भएर पनि बजार सुस्त छ, शाक्यले भने । शाक्यकै भनाइअनुसार गत असोज १ यता सुनको भाउ प्रतितोला ११ हजार ८ सय रुपैयाँ बढेको छ । कात्तिकको पहिलो दुई सातामा ६ हजार १ सय रुपैयाँ बढेको छ । निरन्तर भइराखेको मूल्यवृद्धिले बजार प्रभावित बनेको व्यवसायीहरूको भनाइ छ । महासंघका अनुसार अहिले सुनको दैनिक कोटा २० किलो हो । सुन वाणिज्य बैंकहरूले मात्रै आयात गर्छन् । तर भाउ बढेपछि वाणिज्य बैंकहरूले गत साउनदेखि आयात गरेनन् । तिहारकै लागि सोमबार भने १६ किलो सुन आयात भएको पूर्वअध्यक्ष शाक्यले बताए । अहिले मौज्दातको सुन बिक्री भएको छ । भारत र नेपालबीच भन्सार दरले अवैध सुन पनि भित्रिएको अनुमान छ, शाक्यले भने । भारतले सुन आयातमा ६ प्रतिशत भन्सार लगाएको छ । नेपालमा २० प्रतिशत भन्सार लाग्छ । भारत र नेपालको तुलनामा नेपालमा तोलाकै १०१२ हजार महँगो पर्छ ।"
अर्थ संक्षेप,"ग्लोबल आईएमई र इन्स्टेन्ट क्यासबीच सम्झौता काठमाडौं (कास) ग्लोबल आईएमई बैंक र इन्स्टेन्ट क्यास एफजेडईबीच विश्वका विभिन्न देशबाट नेपालमा ग्लोबल रेमिटमार्फत पैसा पठाउने सम्झौता भएको छ । सम्झौताअनुसार विदेशमा रहेका नेपालीहरूले आफ्नो तथा परिवारको ग्लोबल बैंक, नेपालका अन्य बैंक र वित्तीय संस्थाका बैंक खातामा सहज रूपमा रेमिट्यान्स पठाउन सक्नेछन् । युनाइटेड फिनटेक सोलुसन्स एलएलसीको पूर्ण स्वामित्वमा रहेको इन्स्टेन्ट क्यासले फिनटेकको माध्यमबाट संसारभर रेमिट्यान्स सुविधा दिँदै आएको छ । यसरी यूएई तथा विभिन्न देशबाट ग्लोबल रेमिटमार्फत पठाएको पैसा ग्लोबल बैंक र देशभर रहेका एजेन्टबाट भुक्तानी लिन सकिने जनाइएको छ ।नेपाल लाइफले ल्यायो लर्निङ म्यानेजमेन्ट सिस्टमकाठमाडौं (कास) नेपाल लाइफ इन्स्योरेन्स कम्पनीले लर्निङ म्यानेजमेन्ट सिस्टम (नेपाल लाइफ पाठशाला) अनावरण गरेको छ । काठमाडौंमा आइतबार आयोजित समारोहबीच कम्पनीले उक्त प्रणाली अनावरण गरेको हो । कम्पनीका प्रमुख कार्यकारी अधिकृत प्रवीण रमण पराजुलीले उक्त प्रणालीको अनावरण गरे । यस प्रणालीबाट अब ग्राहकले घरबाट बिमा अभिकर्ताको तालिम लिन सक्ने र बिमाको प्रचारप्रसारको भूमिका निर्वाह गर्ने उनले बताए । दराज नेपालद्वारा बिक्रेता सम्मानित काठमाडौं (कास) अनलाइन बजार दराज नेपालले आफ्ना बिक्रेतालाई सम्मान गरेको छ । हालै ललितपुरको सानेफामा कार्यक्रम आयोजना गर्दै दराजले बित्रेताहरूलाई सम्मान गरेको हो । इम्पावरिङ सेलर्स, फ्यासिलिटेटिङ ग्रोथ को नाराका साथ आयोजित सम्मेलनमा विविध विधामा १८ बिक्रेतालाई सम्मानित गरिएको कम्पनीले जनाएको छ । कस्टमर च्वाइस, मनैदेखि नेपाली, दराज स्पेसल रिकग्निसन, टप न्यू एसएमई, इमर्जिङ, टप सेल, फ्ल्यास सेल हिरो, क्याम्पेन हिरोलगायत विधा थिए । हिरोको ॅपाँच लाख क्यासब्याक विजेता घोषणाकाठमाडौं (कास) सीजी हिरोको चाडबाड अफर एक्कासि मालामाल ः दसैंतिहार २०८१ को बहार अन्तर्गत पाँच लाख रुपैयाँ क्यासब्याकका विजेता घोषणा भएको छ । विजेता रामकिसुन यादवले लाहानको हिरो सोरुमबाट हिरो स्प्लेन्डर मोटरसाइकल खरिद गरेका थिए । यादव क्यासब्याक योजनाअन्तर्गत भाग्यशाली विजेता हुन सफल भएको कम्पनीले जानकारी दिएको छ । उक्त योजनामा हिरोको जुनसुकै मोटरसाइकल तथा स्कुटर खरिद गर्दा स्क्र्याच कार्डमार्फत नगद पाँच लाख रुपैयाँसम्म जित्न सकिने कम्पनीले जनाएको छ ।"
पर्खाइ संयमित दर्शक र सजग एन्फाको,"(काठमाडौं)हजारौं दर्शक धन्यवादका पात्र हुन्, जसले नेपाल र भारतबीच चलेको सेमिफाइनल खेल तीन घण्टाभन्दा बढी समय धैर्यपूर्वक हेरे । तिनै दर्शकको अपार समर्थनमा नेपालले साफ वुमन्स च्याम्पियनसिप फुटबलमा भारतविरुद्धको खेल जित्यो । तर सबैले के पनि मान्नुपर्छ भने त्यो आइतबारको रात दशरथ रंगशालामा एउटा ठूलो दुर्घटना हुनबाट जोगिएको थियो ।रंगशालामा क्षमताभन्दा बढी दर्शक प्रवेश गरेपछि कुनै पनि बेला भागदौडको स्थिति हुन सक्थ्यो । यसको दोष त तिनै हजारौं दर्शकको पनि थियो । आफूलाई चित्त नबुझेको निहुँमा ती समर्थकले पानीका बोतल मात्र मैदानमा फालेनन्, जुत्ता, सिक्का, जुसको क्यान पनि प्रहार गरिएको थियो ।रंगशालाको क्षमता १५ हजार मात्रै हो, त्यो दिन करिब २० हजार दर्शक थिए । भीडमाथि कुनै नियन्त्रण थिएन । महँगो शुल्कमा टिकट काटेकाहरूले पनि सिट पाएनन् । अझ धेरैले उभिएरै खेले हेरे । त्यो नाम मात्रकै हेराइ थियो, खासमा उभिने ठाउँ पनि थिएन ।टिकट नै दर्शक क्षमताभन्दा बढी बिक्री गरिएको थियो । पास जत्ति पनि बाँडिएको थियो । रंगशाला प्रवेश गर्नेका लागि सुरक्षा परीक्षण थिएन । सुरक्षा व्यवस्थापन अत्यन्तै कमजोर थियो । जसले सुरक्षाको जिम्मा लिएका थिए, तिनको काम उल्टै असुरक्षाको स्थिति बनाउनेखाले थियो । नेपाली फुटबलको सर्वोच्च निकाय अखिल नेपाल फुटबल संघ (एन्फा) कता थियो, देख्न सकिएको थिएन ।जिम्मेवार पदाधिकारी कहीं कतै थिएनन् । अझ अन्तर्राष्ट्रिय फुटबलको नियम नबुझेकाहरूले रेफ्रीको आलोचना मात्र गरेनन्, खेल नै रोक्नुपर्ने माग अघि सारे । नेपाली टिमले खेल्न नमानेपछि लामै समय खेल रोकिएको थियो । पछि नेपाली टिममाथि प्रतिबन्ध लगाउने र ठूलै आर्थिक जरिवानाको निर्णय आउने भएपछि मात्र खेल चलेको थियो । पछि प्रशिक्षकदेखि खेलाडीसम्मलाई सम्झाएपछि मात्र खेल चल्यो । खेल्न नमानेको भए नेपाल स्वतः पराजित हुने थियो । त्यो दिन जे जस्तो भयो, त्यो ठीक थिएन । नेपालले त्यो प्रतियोगिता मात्र खेलिरहेको थिएन, नेपाल त आयोजक पनि हो । केही दर्शकको व्यवहार ठीक रहेन, नेपाली टिमका प्रशिक्षक राजेन्द्र तामाङले भने ।यसैबीच मंगलबार बिहान के भनियो भने एसियाली फुटबल महासंघ (एएफसी) ले नै त्यस दिनको खेल स्थितिका बारेमा चिन्ता पोखेको छ । एएफसीले त दर्शक नै नराखेर फाइनल खेलाउन पनि भनेको छ । दक्षिण एसियाली फुटबल महासंघले भने स्थिति नियन्त्रणमा राखेर मात्र फाइनल खेलाउन भनेको छ, त्यो पनि चेतावनीको भाषामा । त्यसैले एन्फाले मंगलबार पत्रकार सम्मेलन गर्दै भनेको छ, फाइनलको टिकट हामी आफैं बिक्री गर्छौं ।एन्फाले टिकट बिक्रीको जिम्मेवारी पाएको माउन्ट एभरेस्ट स्पोटर््स एन्ड इभेन्ट्स प्रालिसँगको सम्झौता रद्द गरेको छ । माउन्ट एभरेस्टले ८० लाख रुपैयाँमा टिकट बिक्री अधिकार प्राप्त गरेको थियो । माउन्ट एभरेस्टले सेमिफाइनलमा बढी टिकट बिक्री गरेको मात्र नभएर यसबारे सोधपुछ गर्दा चित्तबुझ्दो जवाफ नदिएको पनि एन्फाको भनाइ छ । एन्फाले दोस्रो सेमिफाइनलमा भएको घटनाक्रमका विषयमा छानबिन भइरहेको जनाएको छ ।फाइनल खेलको टिकट बिक्री बुधबार बिहानदेखि हुनेछ । जावलाखेल खेल मैदान, एन्फा मुख्यालय सातदोबाटो र भद्रकालीस्थित आर्मी अफिसर्स केन्द्रमा टिकट बिक्री केन्द्र राखिएको छ । माउन्ट एभरेस्टसँग सम्झौता रद्द हुनुअघि साधारणतर्फ ४ हजार टिकट बिक्री भइसकेकाले अब ६ हजारभन्दा कम मात्रै टिकट उपलब्ध हुनेछ । फाइनल साँझ साढे ६ बजे सुरु हुनेछ ।"
नेपालबंगलादेशको तथ्य,"दुई टिमबीचका पछिल्ला ५ खेलमा भने बंगलादेशको स्थिति बलियो छ । यी खेलमध्ये एकमा बंगलादेशको त्यो प्रख्यात फाइनल जित नै रह्यो । बाँकी चारै खेल बराबरीमा टुंगिएको छ । दशरथ रंगशालामै मात्र नेपाल र बंगलादेश तीनपल्ट भिडेका छन् । यसमा एक जित नेपाल, एक जित बंगलादेशको छ भने एक खेल बराबरीमा टुंगिएको छ । यी तथ्यांकको सार हो, सुरुआतीमा नेपाल पूर्णतः बंगलादेशमाथि हाबी रह्यो । पछि बंगलादेशको चुनौती बलियो हुन थाल्यो ।"
तुम्बेवाले जित्यो गोल्डकप,"(पाँचथर)तुम्बेवा गाउँपालिकाले फिदिममा आयोजित सातौं तरुण गोल्डकप फुटबलको उपाधि जितेको छ । मंगलबार फाइनलमा तुम्बेवाले फिदिम नगरपालिकालाई १० ले हराएको थियो । तुम्बेवाका सन्तोष लिम्बूले एक गरे । तुम्बेवाले १ लाख १ सय ७२ र उपविजेता फिदिमले ५१ हजार १ सय ७२ रुपैयाँ पुरस्कार पाए ।तुम्बेवाका सन्तोष लिम्बू सर्वाधिक गोलकर्ता, फिदिमका सुरेश गुरुङ उत्कृष्ट गोलकिपर, शुभराज क्षेत्री उत्कृष्ट डिफेन्डर, तुम्बेवाका सोम लिम्बू उत्कृष्ट मिडफिल्डर, फिदिमका शुक्रराज राई उत्कृष्ट स्ट्राइकर, फिदिमकै आयुष राई उदीयमान खेलाडी र तुम्बेवाका सनमान लिम्बू उत्कृष्ट खेलाडी चुनिए । उनीहरूले जनही २ हजार ५ सय रुपैयाँ पाए । विजेता खेलाडीलाई कांग्रेसका सहमहामन्त्री भीष्मराज आङ्देम्बेले पुरस्कृत गरे । फिदिम माविको मैदानमा भएको प्रतियोगितामा ८ टिम प्रतिस्पर्धी थिए ।"
नोर्बु र स्वस्तिकालाई स्वर्ण,काठमाडौं (कास) नेपाली बक्सिङ खेलाडी स्वस्तिका तिरुवा र नोर्बु शेर्पाले आईएसएफ जिम्न्यासाइड समर गेम्समा मंगलबार स्वर्ण पदक जितेका छन् । बहराइनको मानामास्थित अल अहली क्लबमा भएको महिला ५४ केजीमुनि फाइनलमा स्वस्तिकाले ब्राजिलकी ओलिभिएरालाई ५० अंकले पराजित गरिन् । सेमिफाइनलमा स्वस्तिकाले ब्राजिलकै बारोस फरेरा मार्सेलो डीमाथि जित पाएकी थिइन् । समग्रमा तीन अन्तर्राष्ट्रिय प्रतियोगिता खेलेकी स्वस्तिकाको पहिलो अन्तर्राष्ट्रिय स्वर्ण हो । उनले सन् २०२१ मा दुबईमा भएको एसियाली जुनियर बक्सिङ प्रतियोगितामा कांस्य जितेकी थिइन् । कञ्चनपुरकी स्वस्तिकाले जोर्डनमा भएको एएसबीसी युथ तथा जुनियर बक्सिङ च्याम्पियनसिप पनि खेलेकी थिइन् । पुरुष ८० केजीमुनि युथमा नोर्बुले फाइनलमा ब्राजिलका रेजेन्डा अक्युलेस वालिफरलाई ३२ अंकले हराए । सेमिफाइनलमा उनले बहराइनका अनास अल जलाकीमाथि जित पाएर फाइनलमा स्थान बनाएका थिए । नोर्बुले दोस्रो अन्तर्राष्ट्रिय सहभागितामा पहिलो पदक जितेका छन् । नोर्बुले एक वर्षअघि आर्मेनियामा भएको जुनियर विश्व बक्सिङ च्याम्पियनसिपमा भाग लिएका थिए ।बक्सिङमा नेपालका ५ खेलाडीले सहभागिता जनाएकोमा स्वस्तिका र नोर्बुसहित चार ४ खेलाडीले पदक जितेका छन् । नेपालले २२ स्वर्ण र कांस्य जित्यो । पुरुष ४६ केजीमुनि रोहित जनाला र ८० केजीमुनि सूर्यान वैद्यले कांस्य जितेका थिए ।६३ केजीमुनि तौलका युनिक राईमात्र पदकविहीन बने ।
पेन्टाथलनका राहुललाई कांस्य,"काठमाडौं (कास) नेपाली खेलाडी राहुल दर्शनले एसिया पेन्टाथलन च्याम्पियनसिपमा कांस्य पदक जितेका छन् । लेजर रनमा दर्शनले कांस्य जितेका हुन् । यही अक्टोबर १९ देखि २९ सम्म फिलिपिन्सको मनिलास्थित ताक्लोवनमा एसियाका युवा खेलाडीका लागि पेन्टाथलनको आईओसी सोलिडारिटी र युआईसिएनको संयुक्त आयोजनामा एसिया डेभलपमेन्ट क्याम्प तथा लेजर रन प्रतियोगिता भएको थियो ।एसियाका ११ देशका खेलाडीले भाग लिएका थिए । त्यसमा नेपालबाट दर्शन र महिलामा पेमा योञ्जन घलेको सहभागिता रहेको थियो ।पेन्टाथलन पाँच खेलको समिश्रणमा हुने खेल हो । त्यसमा दौड, पौडी (फ्रिस्टायल), सुटिङ (लेजर पिस्तोल), फेन्सिङ (वनटच इपी) र अब्स्ट्याकल रनिङ पर्दछ । लेजर रन कम्पिटिसनमा नेपालले कांस्य जित्दा आयोजक देश फिलिपिन्सले स्वर्ण र कीर्तिस्तानले रजत जितेको थियो । एसियाली स्तरको अन्तर्राििष्ट्रय सहभागितामा नेपालले जितेको यो पहिलो पदक भएको मोर्डन नेपाल पेन्टाथलन संघका अध्यक्ष राजेन्द्र श्रेष्ठले जानकारी गराए । ओलम्पिक स्पोर्ट्सको रूपमा रहेको पेन्टाथलन खेल नेपालमा भने सन् २०१५ देखि सुरु भएको हो ।"
