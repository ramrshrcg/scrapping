शीर्षक,विवरण
"भारतविरुद्ध साम्बाको सानदार प्रदर्शन, नेपाल फाइनलमा","तर, उनले भनेजस्तो खेल आफैंमा त्यति सहज र अनुकूल चलेको थिएन । खेल सुरु भएको थियो, साँझ साढे ६ बजे । सकिँदा रातिको १० बज्न ५ मिनेट मात्रै बाँकी थियो । पहिलो हाफ गोलरहित बराबरी सकिएर दोस्रो हाफ सुरु भएलगत्तै नेपाल १० खेलाडीमा सीमित भयो । दोहोरो पहेंलो कार्ड पाएर रेखा पौडेल मैदान छाड्न बाध्य भइन् । खेलको ७२ औं मिनेटमा भारतले सुरुआती अग्रता लियो । संगीता बासफोरेले भारतका लागि उत्कृष्ट गोल गरेकी थिइन् । गोलपछि भारतीय टिमले खुसियाली मनाएको थियो । तर, ठीक त्यही बेला नेपालले बल चलाएर गोल गर्यो । करिब ३५ यार्डको दूरीबाट प्रीति राईले गोललाई पोस्टको दिशा दिएकी थिइन् । खेल सञ्चालन गरिरहेकी भुटानी रेफ्री ओम चोकीले त्यसलाई सुरुमा मान्यता पनि दिइन् । लगत्तै भारतीय टिमले विरोध गर्यो र त्यसले मान्यता पाएन । सम्भवतः त्यो गोल नै हुनुपर्ने थियो र यस क्रममा रेफ्री यत्तिको माथिल्लो स्तरको खेलका लागि योग्य नभएको स्पष्ट देखियो ।त्यसपछि करिब १ घण्टा १५ मिनेट खेल अवरुद्ध भएको थियो । यसबीच नेपाली टिमले खेल्नै मानिरहेको थिएन । बल्लतल्ल खेल सुरु हुँदा दोस्रो हाफको १८ मिनेट देखिएको थियो । खेल सुरु भएको एकै मिनेटमै सावित्राले बराबरी गोल फर्काइन् । गोलको खुसियाली मनाउने क्रममा उनले अविश्वसनीय रूप पनि देखाइन् । बराबरीमा ९० मिनेट सकिएपछि खेल सिधै टाइब्रेकरमा पुग्यो । त्यसमा नायिका भने सब्स्टिच्युट गोलरक्षक अञ्जना रानामगर रहिन् । टाइब्रेकरकै लागि भनेर मैदानमा आएकी अञ्जनाले चानु सोरोबाखइबामको प्रहार रोकिन् । भारतीय कप्तान आसलतादेवीको प्रहार पोस्टमा ठोक्किएको थियो । भारतका लागि मनीषा र पुरुषोत्तम सिरोभिकरले मात्र गोल गरे । नेपालका तर्फबाट भएका चारै प्रहार गोलमा परिणत भए । ती प्रहार थिए क्रमशः सावित्रा, गीता राना, सविता रानामगर र अमिशा कार्कीको ।"
अधिकारविहीन नागरिकतामा गैरआवासीय नेपालीको प्रश्न,"एनआरएनएले एनआरएन नागरिकतावाहक व्यक्ति नेपाल आउँदा भिसा लिनुनपर्ने व्यवस्था कार्यान्वयनको पनि माग गरेको छ । एनआरएन नागरिकता प्राप्त व्यक्तिलाई यस अगाडिको जस्तै नेपाल आउँदा र बस्दा भिसा अनिवार्य चाहिने प्रावधान यथावत् रहेको अध्यागमन कार्यालयका कर्मचारीले बताउने गरेको एनआरएनले जनाएको छ । गैरआवासीय नेपालीसम्बन्धी ऐन २०६४ अनुसार परिचयपत्र प्राप्त गर्ने गैरआवासीय नेपालीले भिसा शुल्क तिर्नु नपर्ने व्यवस्था कायम छ । यस विषयमा गैरआवासीय परिचयपत्रभन्दा पनि गैरआवासीय नागरिकता कमजोर हुन पुगेकाले तत्काल भिसा शुल्क नलिने व्यवस्था गरिदिन अनुरोध गर्दछौं, ज्ञापनपत्रमा उल्लेख छ । यस्तै, नेपालमा हरेक सरकारी कामकाज, बैंक तथा वित्तीय कामकाज, सम्पत्ति खरिदबिक्री, सवारी लाइसेन्सलगायत महत्त्वपूर्ण सबै क्षेत्रमा राष्ट्रिय परिचयपत्र अनिवार्य गरिएको अवस्थामा एनआरएन नागरिकलाई पनि राष्ट्रिय परिचयपत्रको व्यवस्थासहितको कानुनी प्रावधानमा समेट्न अनुरोध गरिएको छ । एनआरएन नागरिकतावाहकलाई सवारीसाधन खरिद र सवारी चालक अनुमतिपत्र प्राप्त गर्नका लागि असहज भएकाले सहजीकरणका लागि यातायात व्यवस्था विभाग र यातायात व्यवस्था कार्यालयहरूलाई परिपत्र गरिदिन पनि एनआरएनएको माग छ । एनआरएन नागरिकलाई नेपाली नागरिकसरह बैंक खाता खोल्न र सञ्चालन गर्नका लागि नेपाल राष्ट्र बैंकमार्फत परिपत्र गरिदिनुपर्ने माग पनि ज्ञापनपत्रमा उल्लेख छ । नेपाल सरकारको समन्वय, सहकार्य तथा लगानीसहित नेपालभित्र करिब १० अर्ब बराबरको (नेपाल सरकारको ५ प्रतिशत र गैरआवासीय नेपालीको ९५ प्रतिशत) लगानी कोष भएको एनआरएन नेपाल डेभलपमेन्ट फन्ड लिमिटेडलाई कार्यान्वयनमा ल्याउन सम्बन्धित निकायमा सहजीकरण र आवश्यक परिपत्र गरिदिन पनि एनआरएनएको माग छ । एनआरएन नागरिकलाई समेत नेपालीसरह धितोपत्र खरिदबिक्री गर्न, हितग्राही (डिम्याट) खाता खोल्न र सञ्चालन गर्नका लागि नेपाली धितोपत्र बोर्डलाई परिपत्र गरिदिन पनि एनआरएनएले सरकारसँग आग्रह गरेको छ । नेपालमा कम्पनी दर्ता र सञ्चालन सुविधाका लागि पनि एनआरएनएको माग छ । एनआरएनहरूको लगानीलाई थप सरल र सहज बनाउनका लागि नीतिगत रूपमा आवश्यक सहजीकरण गरिदिनुहुन माग पनि अघि सारिएको छ । यस्तै, योगदानमा आधारित सामाजिक सुरक्षामा समावेश गर्नुपर्ने माग पनि उनीहरूले अघि सारेका छन् । संविधानको धारा ११ (१४) मा गैरआवासीय नेपाली नागरिकता प्रदान गर्न सकिने उल्लेख छ, जसमा भनिएको छ, विदेशी मुलुकको नागरिकता प्राप्त गरेको दक्षिण एसियाली क्षेत्रीय सहयोग संगठन (सार्क) को सदस्य राष्ट्रबाहेकका देशमा बसोबास गरेको साविकमा वंशजको वा जन्मका आधारमा निज वा निजको बाबु वा आमा, बाजे वा बज्यै नेपालको नागरिक रही पछि विदेशी मुलुकको नागरिकता प्राप्त गरेको व्यक्तिलाई संघीय कानुनबमोजिम आर्थिक, सामाजिक र सांस्कृतिक अधिकार उपभोग गर्न पाउने गरी नेपालको गैरआवासीय नागरिकता प्रदान गर्न सकिनेछ । यही आधारलाई टेकेर तयार गरिएको विधेयक संघीय संसद्ले पारित गरेपछि २०८० जेठ १७ मा राष्ट्रपति रामचन्द्र पौडेलले प्रमाणीकरण गरेका थिए । त्यसपछि २०८० भदौ २९ मा मन्त्रिपरिषद् बैठकले नेपाल नागरिकता नियमावली तेस्रो संशोधन पारित गर्यो । गृहमन्त्री रमेश लेखकले ऐन संशोधनमार्फत जटिलता संशोधन गरिने प्रतिबद्धता जनाएका छन् । एनआरएनको गैरआवासीय नागरिकता, मतदान अधिकार, गोर्खाज र नेपाली मूलका विदेशी नागरिक (पीएनओ) सत्रलाई सम्बोधन गर्दै मन्त्री लेखकले संसद्को हिउँदे अधिवेशनमा विधेयक ल्याएर जटिलता हल गरिने बताएका हुन् । पूर्वकानुनमन्त्री एवं एमाले नेता अग्नि खरेलले एनआरएन नागरिकता संविधानले प्रत्याभूत गरेको नागरिकताकै एक प्रकार भएको र संविधानमा लेखिएको भाषाअनुसार यसको पनि समान हैसियत रहेको बताए । ऐन कार्यान्वयनमा देखिएका अड्चनलाई केही नेपाल ऐन संशोधनबाट एकै पटक हल गर्न सकिने उनको भनाइ छ । जस्तो, जग्गा, सम्पत्ति किनबेचका लागि मालपोत ऐन संशोधन गर्नुपर्नेछ । यस विषयलाई सरकार र संसद्ले गम्भीरताका साथ लिने विश्वास छ, खरेलले भने । संविधानसभा सदस्य खिमलाल देवकोटाले एनआरएन नागरिकताले नेपालबाहिर गएका नागरिकलाई भावनात्मक रूपले जोड्ने काम गरेको बताए । कार्यान्वयनको जटिलता हल गर्न आफ्नोतर्फबाट पनि पहल गर्ने उनको प्रतिबद्धता थियो । संविधानमा गैरआवासीय नागरिकताको व्यवस्था राख्न आफूले पहल गरेको, ऐन निर्माण ढिलाइ हुँदा खबरदारी गरेको पनि उनले सुनाए । कतिपय नीतिगत अस्पष्टता भएका विषय मन्त्रिपरिषद्ले फुकाइदिनुपर्छ । राज्य र एनआरएनएबीच भएको समझदारीलाई अक्षरशः कार्यान्वयन गर्नुपर्छ, उनले भने । पूर्वसांसद सूर्य पाठकले एनआरएन नागरिकता कार्यान्वयनका क्रममा मालपोत, भन्सार, एयरपोर्ट प्रशासनले नचिन्नु दुःखद् भएको बताए । संसद्ले बनाएको कानुन सरकारी निकायले लागू गर्न नसक्नु दुःखद् छ । एनआरएन नागरिकतालाई आर्थिक, समाजिक, सांस्कृतिक अधिकार प्राप्त हुने गरी कार्यान्वयन हुनुपर्छ, उनले भने । एनआरएनएका उपाध्यक्ष रामशरण सिंखडाले एनआरएन नागरिकता प्रयोगमा देखिएको व्यवधान हटाइदिन आग्रह गरे । कार्यक्रमको दोस्रो दिन सोमबार राष्ट्र निर्माणका लागि प्रवासी युवाहरूको सशक्तीकरण, सुरक्षित, व्यवस्थित र सम्मानजनक वैदेशिक रोजगारीको सुनिश्चितता एवं सामाजिक सुरक्षा र नेपाल पर्यटन प्रवर्धन ः नीति निर्माण, अपेक्षा चुनौती र एनआरएनएको भूमिकालगायतका सत्रहरू हुनेछन् । एनआरएनएको विधानअनुसार नियमित वार्षिक साधारणसभा गर्नुपर्छ, जसमा संघका ६० भन्दा बढी देशका प्रतिनिधिले प्रत्यक्ष र भर्चुअल माध्यमबाट सहभागिता जनाउँछन् ।"
सूचना प्रविधि सेवा निर्यातबाट दुई महिनामै ३ अर्ब,"नेपालमै बसेर विदेशीलाई सूचना प्रविधि सेवा निर्यात गरिरहेका करिब साढे ६६ हजार आईटी जनशक्तिमार्फत वार्षिक ६७ अर्ब रुपैयाँभन्दा बढी आम्दानी गरिरहेको प्रतिवेदनले देखाएको हो । यसरी नेपाल भित्रिएकोमध्ये धेरै रकम अनौपचारिक स्रोतबाट आएको देखिन्छ । ती कारोबारलाई औपचारिक प्रणालीमा समेट्न सके नेपाललाई धेरै लाभ हुने जानकारहरू बताउँछन् । उक्त अध्ययनका आधारमा सन् २०२२ मा सूचना प्रविधि सेवा निर्यातबाट देशको कुल गार्हस्थ्य उत्पादनमा १४ र वैदेशिक मुद्रा सञ्चितिमा ५५ प्रतिशत योगदान देखिएको छ । पर्यटन, जलविद्युत्, विप्रेषणसँगै आईटी सेवा निर्यातले पनि नेपालको जीडीपी, विदेशी मुद्रा सञ्चिति र समग्र आर्थिक विकासमा महत्त्वपूर्ण योगदान पुर्याइरहेको आईआईडीएस अध्ययनको निष्कर्ष थियो ।नेपालबाट सूचना प्रविधि सेवा निर्यातमार्फत ठूलो आम्दानीको सम्भावना रहेकाले त्यो अवसरबाट लाभ लिनका लागि राज्यस्तरबाट प्रोत्साहनका कार्यक्रम आउनुपर्ने आईआईडीएसकी कन्सल्टेन्ट अमृता शर्माले बताइन् । यो क्षेत्रको विकास र विस्तारका लागि अहिले प्रभावकारी रूपमा काम गरेनौं भने नेपालले फेरि ठूलो अवसर गुमाउने सम्भावना देखिन्छ, उनले भने, यो क्षेत्रको विकास र विस्तारका लागि हिजो नै काम गर्नुपर्थ्यो भएन, अब आज ढिलो गर्नु भएन । उक्त प्रतिवेदनले सन् २०२२ सम्म नेपालमा ७ हजार ६ सय ३७ वटा आईटी कम्पनीमध्ये १ सय ६ वटाले सेवा निर्यात गर्ने र यसमा १४ हजार ७ सय २८ फ्रिलान्सरसहित ६६ हजार ५ सय ९ जना आईटीसम्बन्धी काम गर्ने जनशक्ति रहेको जनाएको छ । आईटी क्षेत्रमा भइरहेको तीव्र आम्दानीले अन्तर्राष्ट्रिय बजारमा उच्च गुणस्तरको सेवा प्रदान गर्न नेपाली जनशक्ति सक्षम रहेको पुष्टि गर्छ, प्रतिवेदनमा भनिएको छ । नेपालबाट निर्यात हुने आईटी सेवाहरूमा प्रोग्रामिङ, कोडिङ, डिजाइनिङ, सफ्टवेयर डेभलपमेन्ट र टेस्टिङ मुख्य छन् । नेपाली कम्पनीमध्ये ७८ प्रतिशतले प्रोजेक्टमा आधारित काम पाउने गरेका छन् । ७७८ प्रतिशत नेपाली कम्पनीले अमेरिकाबाट काम लिइरहेको अध्ययनले देखाएको छ । हाल जापान, संयुक्त अरब इमिरेट्स र दक्षिण कोरियाबाट पनि नेपाली आईटी कम्पनी तथा फ्रिलान्सरलाई कामको अवसर आउने गरेको शर्माले जानकारी दिइन् ।नेपालमा आईटी जनशक्तिको सीप, योग्यता बढाउँदै उच्च गतिको ब्रोडब्यान्ड इन्टरनेटलगायत पूर्वाधारमा लगानी गरेर आउटसोर्सिङ र फ्रिलान्सरको उत्पादकत्व वृद्धि गर्न सक्ने प्रतिवेदनले औंल्याएको छ । आईटी क्षेत्रको बढोत्तरीका लागि यस उद्योगको आवश्यकतासँग मिल्ने गरी नीति तर्जुमा गर्न, आईटी स्टार्टअपमाथिको लगानी बढाउन र गुणस्तरीय शिक्षामा जोड दिँदै आईटी क्षेत्रको ब्रान्डिङमा समेत नेपालले पहल गर्न प्रतिवेदनको सुझाव छ ।उच्च सम्भावना देखिएकै कारण पछिल्ला वर्षहरूमा सरकारले कृषि, ऊर्जा र पर्यटनसँगै सूचना प्रविधि क्षेत्रलाई पनि प्राथमिकतामा राख्दै आएको छ । सरकारका नीति तथा कार्यक्रमहरूमा पनि सूचना प्रविधिले राम्रौ स्थान पाउन थालेको छ । सोही क्रममा सरकारले राजनीतिक स्थायित्व, सुशासन, विकास र सामाजिक न्यायसहित समृद्ध नेपाल सुखी नेपालीको राष्ट्रिय आकांक्षा पूरा गर्ने भन्दै कृषि, सूचना प्रविधि र आधुनिक पूर्वाधार निर्माणलाई विशेष प्राथमिकतामा राखेर नीति तथा कार्यक्रम र वार्षिक बजेट ल्याएको छ । यी दस्ताबेजमा अर्थतन्त्रको सुधार र पुनरुत्थान, उत्पादकत्व वृद्धि, रोजगारीका लागि भन्दै डिजिटलाइजेसन र कृषिमा लगानी दशक घोषणा गरिएको छ ।सरकारका कामकारबाही प्रभावकारी बनाउन र रोजगारी सिर्जना गर्न सूचना प्रविधिलाई उपयोग गर्ने नीति पनि सरकारले लिएको छ । सूचना प्रविधिलाई डिजिटल रूपान्तरणका आधारका रूपमा लिई सामाजिकआर्थिक रूपान्तरण एवं समृद्धि हासिल गर्न आगामी दशकलाई सूचना प्रविधि दशकका रूपमा अगाडि बढाइनेछ, नीति तथा कार्यक्रममा भनिएको छ, काठमाडौं उपत्यका र प्रत्येक प्रदेशका उपयुक्त स्थानमा सूचना प्रविधि वर्क स्टेसन सञ्चालन गरी कम्तीमा ५ हजारलाई रोजगारी सिर्जना गर्ने लक्ष्य सरकारको छ ।यस्तै, आर्थिक वर्ष २०८१८२ को दशकलाई कृषिमा लगानी दशक घोषणा गरी सरकारी, निजी, सहकारी तथा विकास साझेदारको लगानी वृद्धि गर्ने योजना पनि सरकारको छ । यसका कृषि उत्पादनमा आधुनिक प्रविधिको प्रयोगलाई प्रोत्साहित गरिनेछ । आगामी दस वर्षमा सूचना प्रविधि क्षेत्रबाट ३० खर्ब रुपैयाँ बराबरको निर्यात गर्ने र ५ लाखलाई प्रत्यक्ष रोजगारी दिने सरकारको योजना छ । नेपाललाई सूचना प्रविधि हबका रूपमा विकास गरिनेछ । अबको दस वर्षमा यो क्षेत्रमा ३० खर्बको निर्यात गर्ने र ५ लाख प्रत्यक्ष तथा १० लाख अप्रत्यक्ष रोजगारी सिर्जना गर्ने लक्ष्यसहित आगामी आर्थिक वर्षलाई सूचना प्रविधि दशकको प्रस्थान वर्षका रूपमा अघि बढाइनेछ, चालु वर्षको बजेटमा भनिएको छ । सूचना प्रविधिलाई अर्थतन्त्रको संवाहक क्षेत्रका रूपमा स्थापित गर्दै नवीनतम प्रविधि अवलम्बन गर्न कानुनी आधार तयार गर्ने कार्यक्रम पनि सरकारले अघि सारेको छ । सूचना प्रविधि क्षेत्रमा नीतिगत स्थायित्वसहित उच्च गतिको भरपर्दो र किफायती इन्टरनेट सेवा, डाटा सुरक्षा र बौद्धिक सम्पत्ति संरक्षण प्रदान गर्न गरिनेछ, बजेटमा उल्लेख छ, डिजिटल नेपाल फ्रेमवर्क परिमार्जन गरी सोको कार्यान्वयन र अनुगमन गर्न संस्थागत व्यवस्था गरिनेछ । यस आयोजनाका लागि सरकारले ५९ करोड विनियोजन गरेको छ ।"
खरिदारनासुमा पटकपटक असफल अधिकृतमा एकै पटक सफल,"(बागलुङ)सानो छँदा छोरीहरू खेल्दा पनि गाली नगरी बरु खेल्दाखेल्दै पढ्न लगाउँथे, बागलुङ नगरपालिका१३ का डिल्लीप्रसाद शर्मा । छोरीहरूलाई पढेर पछि अधिकृत बन्नुपर्छ भन्दै हौसाउँथे । ६ छोरीका बुबा शर्माले खरबारीदेखि धान खेत बेचेर पनि छोराछोरीलाई पढाए । आफूले दुःख गरेर पनि छोराछोरीलाई काम नगरी पढ्न लगाए । सानैदेखि छोराछोरीलाई सरकारी सेवामा लाग्नुपर्छ भनेर हौसाए । बुबाको प्रेरणाले सरकारी जागिर खानुपर्छ भन्ने सोच थियो, छोरी गुमा रिजालमा पनि । सरकारी जागिर खाए पनि अधिकृत हुने, हाकिम हुने वा कार्यालयको नेतृत्व नै गर्नेसम्मको सोच भने बनिसकेको थिएन । केही बुझ्ने भएपछि सरकारी जागिरप्रति उनको निकै लगाव बढ्यो । एसएलसी पास भएदेखि नै उनले लोक सेवा पास गर्नुपर्छ भनेर पढ्न थालिन् । बुबाले भनेझैं सरकारी जागिरमा नाम निकाल्ने चिन्ता हुन्थ्यो । पढाइमा अब्बल भए पनि सरकारी सेवामा प्रवेश गर्ने काम सहज छैन भन्ने उनले बुझेकी थिइन् ।त्यस्तैमा उनका मामा मणिरत्न शर्मा पराराष्ट्र सेवाका सरकारी जागिरे भए । मामाले जागिर खाएको देखेपछि बुबाले छोरीहरूलाई राखेर सम्झाउने काम गरे । गुमा बुबाले प्रेरणा दिँदै पढ्न लगाएको सम्झन्छिन् । डिल्लीप्रसादका ६ छोरी छन् । सातमध्ये ५औं सन्तान कृष्ण हुन् । छोरामाथिकी काइँली गुमा हुन् । ६ महिनाअघि उपसचिवमा नाम निकाल्न सफल भएकी ३१ वर्षीया गुमा यातायात व्यवस्था कार्यालय बागलुङको प्रमुख बनेकी छन् । उनले २५ वर्ष नपुग्दै शाखा अधिकृतमा नाम निकालेकी हुन् । प्राविधिकबाहेक प्रशासनमा कमै उमेरमा उपसचिव भएको जस्तो लाग्छ, रिजालले भनिन्, यतिमा सन्तोष लिने होइन, लेखेरै प्रथम श्रेणीमा नाम निकाल्नुपर्छ । उनी जागिरे जीवनमा आफ्नो क्षमताले भ्याएसम्म माथिल्लो तहमा पुग्नुपर्छ भन्ने सोचमा छिन् । निजामतीमा नाम निकाल्ने काम चुनौतीपूर्ण हो नै । तर त्योभन्दा पनि कार्यालय व्यवस्थापन ठूलो चुनौती भएको सम्झन्छिन् गुमा । जिल्लाको सबैभन्दा धेरै सेवाग्राहीको भीड लाग्ने कार्यालयको प्रमुख पनि हुन् उनी । यहाँ प्रायः झगडा गरेका र दुर्घटनामा परेर आक्रोशित भीडसमेत आउने गर्छन् । उनीहरूलाई सम्झाएर पठाउने काम नै चुनौतीपूर्ण हो । तर गुमाले ती सबै समस्या समाधान गर्ने मात्र हैन, कार्यालयलाई चुस्त सञ्चालन र व्यवस्थापन पनि गर्न भ्याएकी छन् । उनले बिहान पौने १० बजे कार्यालय छिरेपछि साँझ ६ बजेसम्म पनि कार्यालयमा व्यस्त भइरहनुपर्छ । कार्यालयमा दैनिक सयौं सेवाग्राही आउँछन् । उनीहरूका २० थरीथरी समस्या सम्बोधनमा लाग्नुपर्ने बाध्यता एकातर्फ छ, गुमा भन्छिन्, कार्यालय प्रमुखको नाताले गर्नुपर्ने जिम्मेवारी उत्तिकै छ ।बागलुङस्थित यातायात व्यवस्था कार्यालयमा छिमेकी पर्वत, म्याग्दी र मुस्ताङसम्म सेवा क्षेत्र पर्छ । तर मेचीदेखि महाकालीसम्मका बासिन्दाले बागलुङको कार्यालयबाट लाइसेन्स लिएका छन् । नवीकरण, नामसारीलगायतमा ती सबै आउनैपर्छ । दुई दर्जन कर्मचारीको प्रमुख हुने काम मात्र उनको होइन, यातायात कार्यालयमा बिचौलियाको बीचमा काम गर्नुपर्ने बाध्यता सबैभन्दा जटिल छ । त्यसबाहेक लाइसेन्स वितरण, संशोधन, प्रतिलिपि, नवीकरण, सवारी दुर्घटना, परीक्षा सञ्चालन, दुई पाङ्ग्रेदेखि चारपाङ्ग्रे सवारीको ट्रायल गराउने काम उत्तिकै चुनौतीको छ । काम मात्र गरेर पुग्दैन, दबाबहरू धेरै झेल्नुपर्ने बाध्यता पनि छ । कतिपयले डनको फोन लगाउँछन् त कतिपयले नेताको फोर्स चलाउन खोज्छन्, गुमा काम गर्दाको अनुभव सुनाउँदै थप्छिन्, तर ती सबै दबाब झेलेर बसेकी छु । कार्यालयमा आएका सेवाग्राहीलाई हाँसेरै सेवा दिने गर्छु । कार्यालय समय भनेर फुर्सदै छैन । बागलुङ१३ बाँस्बोटमा जन्मेकी गुमाको वैवाहिक घर सुर्खेतमा हो । आफ्नै ठाउँमा काम गर्नुलाई नै उनी सबैभन्दा अप्ठ्यारो जागिर मान्छिन् । भन्छिन्, चिने, जानेको, नाता पर्ने भन्दै आएकालाई फर्काउनुपर्ने चुनौतीको पदमा छु । पहिला पहिला जस्तो यातायात कार्यालयमा सहजै लाइसेन्स वितरण हुँदैन । तोकिएको परीक्षा पास गर्ने एकातर्फको चुनौती छ, बारेमा चासो राख्नुपर्ने बाध्यता छ । तर उनलाई आउने दबाब भने रोकिएको छैन । यसअघि उनी पर्यटन तथा उद्योग कार्यालय, सामाजिक विकास कार्यालय र तत्कालीन घरेलु तथा साना उद्योग कार्यालयमा प्रमुख भएर काम गरिसकेकी छन् । त्यसअघि उनले केही समय अध्यागमन कार्यालय, गण्डकी प्रदेश मुख्यमन्त्री कार्यालय र कृषि मन्त्रालयमा पनि काम गरेको अनुभव बटुलेकी छन् । सानै उमेरदेखि सरकारी जागिरका लागि धेरै पटक परीक्षा दिइन्, गुमाले । बजारमा बसेर पढ्दा डेरा भाडा तिर्न पनि कठिन हुन्थ्यो । त्यसैले उनले यहाँको चिल्ड्रेन लाइफ बोर्डिङमा पढाउने काम गरिन् । ५ वर्षसम्म पढाएर निरन्तर लोक सेवाको तयारी गरिन् । पटकपटकको परीक्षामा खरिदार र नासुमा अनुत्तीर्ण हुँदा नाम निकाल्नै नसकेर बुबाको सपना पूरा हुँदैन कि भनेर पीर मान्थें, गोमाले भनिन्, २०७४ मा एकै पटक चार ठाउँमा नाम निस्क्यो । त्यही वर्ष शाखा अधिकृतमा पनि पास भएँ । त्यसबाहेक नासु, खरिदार, सहायक महिला विकास निरीक्षक र वाणिज्य बैंकमा नाम निकाले पनि अन्ततः प्रशासनको शाखा अधिकृतलाई रोजेको उनले बताइन् । त्यसअघि पनि उनले राष्ट्रिय वाणिज्य बैंकको सहायक तेस्रोमा नाम निकालेकी थिइन् । अन्तर्वार्तामा उनी फालिइन् । त्यसपछि निराश भएर केही समय नपढी बसेकी उनले परीक्षा दिए पनि माथिल्लै तहमा जागिर खाने चाहना राखिन् । बुबाले पनि सहायकमा नाम नस्किँदा झन् हौसाएर अधिकृत नै बन्नुपर्छ भनेको उनी सम्झन्छिन् । अधिकृत बन्नुपर्छ सहायकमा नाम ननिस्केर केही हुँदैन भन्नुभयो, बुबाकै प्रेरणाले अधिकृतमा पुगें, उनले भनिन्, खरिदार निकाल्न नसकेकी मैले एकै पटक चार पदमा नाम निकाल्न सकें । महिला भएकाले कोटाको जागिर होला भन्ने पनि धेरै छन् । तर उनले खुलामै नाम निकाल्न सफल भएपछि ढुक्क छिन् । अहिले कार्यालय प्रमुखको बैठकमा जिल्ला प्रशासन कार्यालय जाँदा उनी द्वितीय श्रेणीको अधिकृत लाइनमा बस्न पाउँछिन् । पाउने मात्र नभई उनले कर्मचारी मिलन केन्द्र र तत्कालीन अफिसर क्लबमा पनि आफ्नो भूमिका प्रदर्शन गर्न सकेकी छन् । उनले सामाजिक रूपमा धेरै मानिसमा भिज्ने अवसर पर्यटन कार्यालयबाट सिकिन् । यो आम नागरिकको चासोको कार्यालय हो । त्यसबाहेक छोटो समय बसेको सामाजिक विकास कार्यालय त झनै महिला, बालबालिका, ज्येष्ठ नागरिकदेखि सबैक्षेत्रको काम गरिदिनुपर्ने कार्यालय हो । कतिपय काम नगरपालिका, प्रशासन र अन्य विकासे अड्डामा पनि सहकार्य गर्नुपर्ने हुन्थ्यो । पूर्वाधार निर्माणसमेत गर्ने भएकाले त्यो कार्यालयमा बस्दा प्रशासनिक दक्षता र फिल्डको काममा पनि धेरै अनुभव बटुलेको उनले बताइन् । २०६४ गाउँकै त्रिभुवन माविबाट एसएलसी गरेकी गुमाले कक्षा १२ सम्म गाउँमै पढिन् । सदरमुकाम झरेपछि उनले धौलागिरि बहुमुखी क्याम्पसमा बीबीएस र शंकरदेव क्याम्पसबाट एमबीएस उत्तीर्ण गरेकी छन् । कानुनकी विद्यार्थी पनि हुन् । पति तुल खड्का पनि काठमाडौंस्थित विशेष सरकारी वकिल कार्यालयका कानुन उपसचिव हुन् । गुमाले अधिकृत भएर काम गर्न थालेपछि महिनैपिच्छे बुबाले छोरीको कार्यालय हेर्न पुग्न थालेका छन् । उपसचिव भएर काम गरेको यातायात कार्यालयमा पनि तीनचार पटक आएर कार्यालयको अवस्था बुझेर फर्केका छन् । बुबा आएर हेर्ने मात्र हैन, सीसी क्यामेरा राखेको, कार्यालयको व्यवस्थापनदेखि विभिन्न काममा सुझाव दिएर जानुभयो, गुमाले भनिन्, छोराछोरी सबैको कामलाई प्रशंसा गर्न छुटाउनुभएको छैन । बुबाले पालैपालो सबै छोरी र छोराको कामको निगरानी गरिरहेको उनले बताइन् ।गुमा काइँली छोरी हुन् । जेठी विष्णु जागिरे छैनन् । तर माइली मनु प्राविधिक सहायक हुन् । काठेखोला गाउँपालिकाको शिक्षा शाखाका कार्यरत छिन् । साइँली देवी पनि प्राविधिक सहायककै पदमा पर्वतको जलजलामा काम गर्छिन् । भाइ कृष्ण माध्यमिक तहको अंग्रेजी शिक्षक छन् । उनले बागलुङ४ कुँडुले माविमा अध्यापन गराइरहेका छन् । कृष्ण पछिकी बहिनी अमृता प्राथमिक शिक्षक हुन् । उनी बागलुङ३ स्थित कालिका कन्या माविमा पढाइरहेकी छन् । कान्छी विमला भर्खर २० वर्षकी पुगिन् । उनले खरिदारमा नाम निकालेर बागलुङकै मालपोत कार्यालयमा पोस्ट भएर काम थालेकी छन् । उनीहरूको मिहिनेतबाट छिमेकी र समकक्षीहरू निकै प्रभावित छन् । बुबाले दुःख पाए पनि छोराछोरीले पढ्ने अवसर पाएकाले अहिले जागिरमा लाग्ने अवस्था भयो, वडाध्यक्ष नारायण शर्मा पौडेलले भने, जागिरमा पनि सबै छोराछोरीले मिहिनेत गरेको देखिन्छ । गुमालाई त सानै उमेरमा अधिकृत द्वितीय श्रेणीमा पुगेको, महिला कार्यालय प्रमुखलगायतका नाताले धेरै संस्थाले सम्मानसमेत गरिसकेका छन् । यो सफलताको मुख्य कारण नै आमाबुबा सम्झेका रिजाल दिदीबैनी र भाइले बुबाको संघर्षलाई सफलतामा पुर्याउने प्रतिज्ञा गरेका छन् । के खाएर छोराछोरी पाल्छ भनेर हेप्नेलाई बुबाले कन्दमूल खाएर पढाउँछु भन्नुहुन्थ्यो, गुमाले भनिन्, न बुबाले कन्दमूल खानुपर्यो, न हामीले दुःख पायौं । मिहिनेत गर्न प्रेरणा दिने अभिभावक भएपछि सफलता हात पार्न कसैले रोक्न नसक्ने उनले बताइन् । उनले दिदीबैनी र भाइको सफलतालाई अझै उचाइमा लैजान संयोजन गरिरहेकी छन् ।"
चिकित्सा शिक्षा पढाउन सुदूरपश्चिमका अस्पताल गेटामा गाभ्ने तयारी,"(धनगढी)कैलालीको गेटास्थित प्रस्तावित सहिद दशरथ चन्द स्वास्थ्य विज्ञान विश्वविद्यालयमा यथाशक्य चाँडो चिकित्सा शिक्षाको पठनपाठन सुदूरपश्चिमका अस्पताल संघ सरकारलाई हस्तान्तरण गर्न प्रदेश सरकार तयार भएको छ । प्रादेशिक अस्पतालहरू हस्तान्तरण गर्न तयार रहेको जानकारी दिँदै मुख्यमन्त्री तथा मन्त्रिपरिषद्को कार्यालयले बिहीबार नै संघीय स्वास्थ्य तथा जनसंख्या मन्त्रालयलाई पत्र पठाइसकेको छ ।प्रस्तावित विश्वविद्यालयमा चिकित्सा शिक्षा र विशिष्टीकृत स्वास्थ्य सेवा छिट्टै सुरु होस् भनेर प्रदेश सरकार मातहतका अस्पताल संघलाई हस्तान्तरण गर्ने तयारी गरिएको मुख्यमन्त्री कमलबहादुर शाहले बताए । हाम्रो मुख्य चासो गेटामा मेडिकल शिक्षा र विशिष्टीकृत स्वास्थ्य सेवा सञ्चालन होस् भन्ने छ, उनले भने । चिकित्सा शिक्षा ऐनमा चिकित्सा शिक्षा पढाइ र अभ्यासका लागि कम्तीमा ३ सय शय्याको अस्पताल चाहिन्छ । गेटा अस्पतालले हाल ५० शय्या सञ्चालनको मात्र अनुमति पाएको छ । प्रस्तावित विश्वविद्यालयमा पठनपाठन थालिहाल्न प्रादेशिक अस्पताललाई अभ्यासका लागि प्रयोग गर्न सकिने प्रदेश सरकारले जनाएको छ । त्यसका लागि प्रदेश सरकारले औपचारिक प्रक्रिया सुरु गरिसकेको मुख्यमन्त्री शाहले बताए । गेटामा मेडिकल शिक्षा सञ्चालनका लागि सुदूरपश्चिम प्रदेश सरकार जुनसुकै तहको पहल लिन पनि तयार छ, उनले भने । सहिद दशरथ चन्द स्वास्थ्य विज्ञान विश्वविद्यालयसम्बन्धी विधेयक प्रतिनिधिसभाको शिक्षा, स्वास्थ्य तथा सूचना प्रविधि समितिमा विचाराधीन छ । २०८० असोज १९ मा संसद्मा दर्ता भएको यो विधेयक राष्ट्रिय सभाले २०८० माघ १९ मा पारित गरेको थियो । कानुन बन्ने प्रक्रिया चलिरहेकै बेला प्रदेशका तर्फबाट आवश्यक पहल थालिएको मुख्यमन्त्री शाहले बताए । गेटामा विशिष्टीकृत स्वास्थ्य सेवा सञ्चालनका लागि संघ सरकारका स्वास्थ्यमन्त्री प्रदीप पौडेलसँग निरन्तर छलफल भइरहेको पनि उनले जानकारी दिए । आवश्यक परे महाकाली अस्पताललाई गेटामा आबद्ध गराउन पनि तयार रहेको भनिसकेका छौं, मुख्यमन्त्री शाहले थपे, विभिन्न चरणमा अनौपचारिक छलफल भइसकेको छ । स्वास्थ्य तथा जनसंख्या मन्त्रालयले हाम्रो पत्रको जवाफ दिएपछि प्रदेश मन्त्रिपरिषद्बाट थप निर्णय गर्छौं । सेती प्रादेशिक अस्पताल सुदूरपश्चिमको एक मात्र रेफरल अस्पताल हो । यो १९९७ सालमा जिल्ला अस्पतालका रूपमा स्थापना भएको हो । ०४० सालमा सेती अञ्चल अस्पतालका रूपमा स्तरोन्नति गरिएकामा संघीयता कार्यान्वयनसँगै प्रदेश सरकार मातहत ल्याइएको हो । सामाजिक विकास मन्त्रालयअन्तर्गत रहेको सेती प्रादेशिक अस्पताललाई ०७९ साउनमा प्रदेश सरकारले दुई सय शय्यामा स्तरोन्नति गर्ने निर्णय गरेको थियो तर कार्यान्वयन हुन सकेको छैन । वार्षिक एक लाखभन्दा बढी बिरामीको उपचार गर्दै आएको सेती प्रादेशिक अस्पताललाई सरकारको अनुमति ५० शय्याका लागि मात्र भए पनि २ सय ४२ शय्या सञ्चालनमा छन् । त्यसमध्ये ७५ शय्या अस्पताल विकास समितिले व्यवस्थापन गरिरहेको छ भने थप १ सय २५ शय्या अस्पतालले आफ्नै स्रोत तथा पहलमा सञ्चालन गरिरहेको छ । गेटा अस्पतालमा ०८० कात्तिक १ मा ओपीडी सेवा सुरु भएको थियो । ओपीडी सेवा नै प्रभावकारी ढंगले सञ्चालन हुन नसकेको अवस्थामा गत साउन ३२ देखि अन्तरंग (इन्डोर) सेवा पनि सुरु गरिएको छ तर बिरामी खासै जाँदैनन् । चिकित्साशास्त्र अध्ययनअध्यापनका लागि तीन सय शय्याको अस्पताल तीन वर्ष सञ्चालन हुनैपर्ने बाध्यकारी मापदण्ड पूरा गर्नुपर्छ । सरकारले गेटालाई तीन सय शय्या स्वीकृति दिन जति ढिला गर्नेछ, उति नै एमबीबीएस तहको अध्ययनअध्यापन गर्नेगराउने बाटो पर धकेलिनेछ । त्यही समस्या सल्टाउन प्रदेश सरकार आफ्नो मातहतका प्रदेश अस्पताल संघ सरकारलाई हस्तान्तरण गर्न तयार भएको हो । सरकारले ०६७ मेडिकल कलेज प्रवर्द्धन समिति बनाएको थियो । पछि शिक्षा विज्ञान तथा प्रविधि मन्त्रालयअन्तर्गत ०७२ मा मेडिकल कलेज पूर्वाधार विकास समिति गठन गरेर पूर्वाधारको काम अघि बढाइएको थियो । मेडिकल कलेज बनाउने गरी गेटामा अत्याधुनिक भवनहरू बनाइए पनि सञ्चालन ढाँचाकै विषयमा झमेला भएको थियो । सुरुमा मेडिकल कलेज सञ्चालन गर्ने भनिए पनि पछि प्रतिष्ठानको संरचनामा सञ्चालन गर्नुपर्ने आवाज उठेको थियो । तर पछि प्रतिष्ठान पनि बेठीक हुने भन्दै मेडिकल विश्वविद्यालय स्थापनाको माग चर्को गरी उठ्यो । त्यसका लागि आन्दोलन नै चल्यो । त्यही आन्दोलनको जगमा टेकेर ०७९ माघ २९ मा मन्त्रिपरिषद्ले सहिद दशरथ चन्द स्वास्थ्य विज्ञान विश्वविद्यालय सञ्चालन गर्ने निर्णय गर्यो । यसबीचमा अभियन्ता डा गोविन्द केसी भने विश्वविद्यालयमा जाने विषय उठाउँदा गेटा अलपत्र पर्ने भन्दै प्रतिष्ठान नै बनाउनुपर्ने मागसहित अनशन बसेका थिए । सुदूरपश्चिममा सुविधा सम्पन्न अस्पतालसहित चिकित्साशास्त्रअन्तर्गत यथाशक्य चाँडो एमबीबीएस तहसम्मको अध्ययन अध्यापन हुने संस्था चाहिएको हो, अत्तरियाका टेकराज अवस्थी भन्छन्, दुर्भाग्य, गेटालाई अनेक बहाना बनाएर मोडालिटीमै अल्झाइएयो । विश्वविद्यालयमा स्थापनाको बाटोतर्फ लाग्दा गेटाको भविष्य अनिश्चयतर्फ धकेलिन सक्ने भन्दै स्वास्थ्य क्षेत्रकै कतिपय जानकार आशंका व्यक्त गर्छन् । विश्वविद्यालय भन्नेबित्तिकै बृहत् भयो । यसका लागि सहायक कानुनहरू निर्माण, पदाधिकारी नियुक्ति, ठूलो अंकको बजेट आवश्यक हुन्छ, एक चिकित्सकले भने, कहिले ऐन पारित हुने ! कहिले पदाधिकारी नियुक्त हुने ! अर्कातिर अर्थ मन्त्रालयले बजेटमा कन्जुस्याइँ गर्छ । अहिले भएका विश्वविद्यालयहरूमा राजनीतिक दलहरूको भागबन्डाको लडाइँ देखिएकै छ । गेटामा स्वास्थ्य विज्ञान विश्वविद्यालय स्थापना गर्नुपर्ने भन्दै गठित संघर्ष समितिका संयोजक लोकराज पाण्डे भने आफूहरूको चासो छलफलको प्रक्रियामा रहेको विधेयकतर्फ रहेको बताउँछन् । सरकारले बारम्बार झूट बोल्दै आएको छ । तर हामी गेटामा विश्वविद्यालय स्थापना नभएसम्म चुप बस्दैनौं, उनले भने । मेडिकल कलेज, प्रतिष्ठान या विश्वविद्यालय जे बनाए पनि सरकारले जतिसक्दो चाँडो तीन सय शय्याको अस्पताल सञ्चालनको स्वीकृति दिनु मुख्य सवाल रहेको गेटा अस्पतालका प्रमुख डा विप्लव सापकोटाले बताए । जति ठूलो अस्पताल वा मेडिकल कलेज स्थापना गर्न पनि त आधारभूत उपकरणलगायत पूर्वाधार त स्थापना गर्नैपर्ने हुन्छ । अहिले हामी उपकरणहरू स्थापना गर्ने चरणमा छौं । उपकरण स्थापना गरेर सञ्चालनमा आउनेबित्तिकै सेवाहरू प्रभावकारी बनाउन सकिन्छ, उनले भने । कतिपय भने सुदूरपश्चिममा चिकित्सा विज्ञान विश्वविद्यालय कसलाई चाहिएको हो भन्ने प्रश्न गर्छन् ।चिकित्सा शिक्षाका विज्ञहरूका अनुसार विधेयक यसै वर्षभित्र संसद्बाट पारित भयो, पदाधिकारीहरू नियुक्तिलगायत अन्य प्रक्रिया पनि यसै वर्ष पूरा गरियो र यसै वर्ष तीन सय शय्याको स्वीकृति दिइयो भने पनि गेटामा एमबीबीएस तहको शैक्षिक कार्यक्रम सञ्चालन गर्न कम्तीमा पाँच वर्ष लाग्ने बताउँछन् । तर प्रदेश सरकार मातहतका अस्पताललाई समयमै संघगेटाअन्तर्गत गाभ्दा अलि चाँडो शैक्षिक कार्यक्रम सञ्चालन हुन सक्ने उनीहरूको भनाइ छ ।"
१४ वर्षमुनिका बालबालिकाको क्यान्सर उपचार अब निःशुल्क,"(काठमाडौं)सरकारले मंसिर १ बाट १४ वर्षमुनिका बालबालिकाको क्यान्सर उपचार निःशुल्क गर्ने भएको छ । स्वास्थ्य तथा जनसंख्यामन्त्री प्रदीप पौडेलले कान्ति बाल अस्पताल (काठमाडौं), भक्तपुर क्यान्सर अस्पताल (भक्तपुर) र बीपी कोइराला मेमोरियल क्यान्सर अस्पताल (भरतपुर चितवन) मा बालबालिकाको क्यान्सर उपचार सेवा निःशुल्क गर्ने निर्णय गरेका हुन् ।पौडेलले मन्त्रालयमा पद बहाल गरेलगत्तै बालबालिकाको क्यान्सर उपचार सेवा निःशुल्क बनाउन पहल थालेका थिए । हाल यो व्यवस्था बालबालिकाबाट सुरु गर्न लागिएको मन्त्रालयले जनाएको छ । राज्यको सामर्थ्यका आधारमा धेरै धनराशि खर्च हुने क्यान्सर उपचार निःशुल्क गर्ने मन्त्रालयको नीति रहेको मन्त्री पौडेलको सचिवालयले जनाएको छ । नेपालमा कुल मृत्युमध्ये दुईतिहाइभन्दा बढी अर्थात् ७१ प्रतिशतमा नसर्ने रोग कारकका रूपमा रहेको छ । त्यसमध्ये पनि ११ प्रतिशतको क्यान्सरका कारण ज्यान जाने गरेको मन्त्रालयअन्तर्गतको इपिडिमियोलोजी तथा रोग नियन्त्रण महाशाखाद्वारा सार्वजनिक तथ्यांकमा उल्लेख छ ।नेपालमा सन् २०२२ मा क्यान्सरका २२ हजार नयाँ बिरामी देखिएकामा १४ हजारभन्दा बढीले ज्यान गुमाएका थिए । नेपालमा हरेक वर्ष करिब १५ सय बालबालिकामा क्यान्सर देखिने गरेको छ । ती बालबालिकालाई परिवारको आर्थिक अभावमा मृत्युको मुखमा पर्न नदिन र समयमै उपचार गरेर ज्यान बचाउन उपचार सेवा निःशुल्क गर्ने निर्णय गरिएको मन्त्री पौडेलले बताए ।नेपालले मंसिरको दोस्रो सातादेखि बालबालिकामा हुने क्यान्सरको उपचारमा आवश्यक पर्ने ३५ प्रकारका औषधि निःशुल्क प्राप्त गर्ने छ । स्वास्थ्य तथा जनसंख्या मन्त्रालयले गत २०८० चैत १४ मा विश्व स्वास्थ्य संगठन (डब्लूएचओ) सँग बालबालिकामा हुने क्यान्सरको उपचारका लागि निःशुल्क औषधि प्राप्तिका लागि सम्झौता गरेको थियो । त्यसको पहिलो खोप मंसिरको दोस्रो साताबाट आउन थाल्ने स्वास्थ्य मन्त्रालयका प्रवक्ता डा प्रकाश बुढाथोकीले जानकारी दिए । सम्झौताअनुसार नेपालले ४ वर्षसम्म ती औषधि निःशुल्क पाउनेछ । औषधिको प्रभावकारी वितरण सुनिश्चित गर्न तथा आपूर्ति शृंखला प्रणाली र स्वास्थ्य सेवा सुविधालाई सुदृढ गर्न डब्लूएचओले प्राविधिक सहयोग उपलब्ध गराउनेछ । युनिसेफले औषधि खरिद गरेर सम्बन्धित देशलाई हस्तान्तरण गर्छ । उक्त औषधि हाललाई भक्तपुर क्यान्सर अस्पताल, बीपी कोइराला क्यान्सर अस्पताल, कान्ति बाल अस्पताल र पाटन अस्पतालमा उपचार गर्ने बालबालिकामा क्यान्सर देखिएको खण्डमा प्रयोग गरिनेछ ।"
भैरहवा विमानस्थल : पूर्ण क्षमतामा चलाउने उपाय खोज,"भैरहवास्थित गौतम बुद्ध अन्तर्राष्ट्रिय विमानस्थलमा अन्तर्राष्ट्रिय उडानका लागि पुनः भइरहेका तयारी नेपालका लागि उत्साहबर्द्धक समाचार हो । आगामी नोभेम्बर ९ र १० तारिखबाट दुबईको फ्लाई दुबई र कुवेतको जजिरा एयरलाइन्सले उडान भर्ने निश्चित भएसँगै यसअघिको अन्योलपूर्ण अवस्था अन्त्य हुन लागेको हो । थाई एयर एसियाले पनि उडान गर्ने तयारी भइरहेको तर अन्तिम निष्कर्षमा नपुगेको बताइएको छ । निर्माण सम्पन्न भएपछि २०७९ जेठदेखि जजिरा एयरलाइन्सले झन्डै एक वर्ष उडान गरेको भए पनि डेढ वर्षयता भने विदेशी वायुसेवा कम्पनीको उडान हुन सकेको थिएन । जसकारण सो विमानस्थलको औचित्य, यसले सिर्जना गरेको ऋण, नेपालको कूटनीतिक क्षमतालगायतका फरकफरक विषयमा एकसाथ निराशाजनक बहस हुँदै आएको थियो । यतिबेला विदेशी कम्पनीका वायुसेवाले सुरु गर्न लागेको उडानले सो बहसलाई सकारात्मक र आशावादतर्फ मोड्ने निश्चित छ । त्यसैले विदेशी कम्पनीका विमानले सुरु गर्न लागेका उडानलाई निरन्तर कायम हुन सक्ने परिस्थितिका लागि सहजीकरण गरिदिनु र अन्य विभिन्न देशका कम्पनीहरूको उडानका लागि प्रयत्नशील बन्नु नेपाल सरकारको दायित्व हो ।गौतम बुद्ध विमानस्थल निर्माणमा ३५ अर्ब ६६ करोड लगानी भएको छ । यहाँ एसियाली विकास बैंकको ऋण तथा अनुदान र ओपेक कोष ऋण र नेपाल सरकारको समेत लगानी छ । उच्च लागत भए पनि विमानस्थल सञ्चालनका लागि भने कठिनाइ परिरहेको छ । सो विमानस्थल प्रयोगका लागि विदेशी वायुसेवा कम्पनीहरूलाई तयार गर्न नसक्दा विमानस्थल निर्माण गर्दाको ऋण भुक्तानीमा अप्ठ्यारो निम्तिने प्रक्षेपण हुँदै आएको छ । जसले गर्दा सो विमानस्थल निर्माण गर्न अग्रसरता लिएकाहरूमाथि मात्रै प्रश्न उब्जिएको छैन, निजगढमा निर्माण गरिने भनिएको अर्को अन्तर्राष्ट्रिय विमानस्थलको औचित्यमाथि पनि प्रश्न उठेको छ । पोखरामा निर्माण गरिएको अर्को अन्तर्राष्ट्रिय विमानस्थल पनि सञ्चालन हुन नसक्दा नेपालमा नयाँ विमानस्थल निर्माणको विषय नै आलोचित भएको छ । यस सन्दर्भमा आगामी समयमा जुनसुकै ठाउँमा नयाँ विमानस्थल निर्माण गर्दा पनि भैरहवा वा पोखराको अनुभवबाट पाठ सिक्न जरुरी छ ।त्यसो त भैरहवा विमानस्थल निर्माणपूर्व नै पर्याप्त तयारी नगरिएको भन्दै आलोचना हुने गरेको छ । अहिले पनि भारतले भैरहवा क्षेत्रबाट प्रवेश रुट नदिएका कारण गौतम बुद्ध विमानस्थलमा उडान गर्ने विमानले लामो यात्रा गर्नुपरेको छ । जस्तो कि, जजिराकै विमान कुवेतबाट इरान, पाकिस्तान, भारतको नयाँदिल्ली हुँदै लखनऊ आइपुग्थ्यो । त्यहाँबाट सिधै गौतम बुद्ध विमानस्थल प्रवेश गर्नका लागि भैरहवामा प्रवेश रुट नभएका कारण सिमराबाट नेपाल छिरेर नेपाली आकाश हुँदै भैरहवा पुग्थ्यो । यसबाट समय र इन्धनमा थप खर्च हुन्थ्यो । अहिले पनि यो अप्ठ्यारो हटेको छैन । विमानस्थल निर्माण गर्नु भनेको भौतिक संरचना निर्माण गर्नु मात्रै रहेको बुझ्ने प्रवृत्तिका कारण पनि अनेक समस्या निम्तिने गरेका छन् । यद्यपि, अर्बौं खर्च गरेर भैरहवामा विमानस्थल निर्माण भइसकेको छ । त्यस्तै अन्तर्राष्ट्रिय विमानस्थलमा हुने चहलपहललाई लक्षित गरेर भैरहवा क्षेत्रमा व्यवसायीहरूको अर्बौंको लगानी भएको छ । त्यसैले अहिले विमानस्थललाई सञ्चालन गर्नु, सञ्चालन तथा ऋण तिर्ने खर्चको जोहो गर्नु र व्यवसायीलाई लगानी प्रतिफलको आशा कायम राख्नु नेपालको बाध्यता हो । फ्लाई दुबई र जजिरा एयरलाइन्सले उडान गर्ने तयारीले त्यो बाध्यतालाई राहत दिने निश्चित छ ।भैरहवा विमानस्थलमा विदेशी कम्पनीका विमानहरूको आकर्षण वृद्धि गर्नु यतिबेलाको मुख्य रणनीति हुनुपर्छ । त्यसका लागि विभिन्न कोणबाट सक्रियता देखाउनुपर्छ । पहिलो, भैरहवा विमानस्थल चिनियाँ कम्पनी नर्थ वेस्ट सिभिल एभिएसन एयरपोर्ट कन्स्ट्रक्सनले निर्माण गरेको हो । त्यसकारण पनि भारतबाट भैरहवा क्षेत्रमा एयर रुट लिन र फरकफरक देशका विमान कम्पनीलाई त्यहाँ उडान गर्नका लागि सहमत गराउन कठिन परेको छ । त्यसैले पनि नेपालले आफ्नो कूटनीतिक कौशलमार्फत फरकफरक देशका उडान कम्पनीहरूलाई विश्वासमा लिएर भैरहवा विमानस्थलमा उडान भर्ने अवस्था सिर्जना गर्न सक्नुपर्छ । आवश्यकताअनुसारका सम्झौता, सहमति र निर्णय गर्नुपर्छ । कैयौं प्राविधिक विषय टुंगो लगाउनुपर्छ । दोस्रो, टिकट मूल्यमा लिइने गरेको भ्याटलगायतका अन्य सेवा शुल्कहरू नलिने जस्ता निर्णय गरिसकिएको छ । त्यसका अतिरिक्त ती कम्पनीहरूले राख्ने चासो वा माग पनि सम्बोधन गर्न सकिने हदसम्म लचकता अपनाउन सकिन्छ । तेस्रो, विमान कम्पनीहरूको मात्रै होइन, यात्रुको चासो पनि सम्बोधन गर्न आवश्यक छ । नेपालबाट ठूलो संख्यामा नागरिकहरू श्रमका लागि अन्य मुलुक जाने गरेका छन् । तर त्यसका प्रक्रियाहरू पूरा गर्न काठमाडौं नै धाउनुपर्ने बाध्यता छ । ती प्रक्रियाहरू भैरहवा क्षेत्रमै पूरा गर्नका लागि परराष्ट्र, श्रमलगायतका मन्त्रालयले आफ्ना कार्यालय त्यहीँ स्थापना गर्न आवश्यक छ ।"
एनओसी दिन बन्द गरौं,"१ प्रत्येक वर्ष एक लाखभन्दा बढी विद्यार्थीलाई नो अब्जेक्सन प्रमाण (एनओसी) पत्र दिएर विदेश पलायन हुन शिक्षा मन्त्रालयले किन प्रोत्साहन गर्दै छ ?२ देशमा धमाधम विश्वविद्यालय खोल्ने अनि विद्यार्थीजति विदेश पठाएर कसलाई शिक्षा दिने ? के विदेशी विद्यार्थीलाई आकर्षण गर्ने ह्याउ छ, नेपाल सरकारको ?३ कक्षा १२ मा दुई लाख विद्यार्थी उत्तीर्ण हुने, एक लाख विदेश जाने, बाँकी एक लाखमध्ये २० हजारले उच्च शिक्षालाई निरन्तरता नदिने भएपछि ८० हजार विद्यार्थीलाई देशका संघीय, प्रादेशिक र चिकित्सा शिक्षा अध्ययन प्रतिष्ठानसमेत गरी २३ वटा विश्वविद्यालयमा विद्यार्थी भर्ना संख्या कसरी पुग्छ ?४ देशभर उच्च शिक्षाका प्रदायक संस्थाहरू १,४७० हाराहारीमा छन् । जम्मा ८० हजार विद्यार्थी यिनीहरूले बाँडीचुँडी गर्ने हो । यसरी हेर्दा सरदार एउटा संस्थालाई ५५ विद्यार्थी पर्न जान्छ । के यसरी नेपालको उच्च शिक्षा दिगो रूपमा चल्न सक्छ ?५ मानवअधिकारको कुरा गरेर देशका युवा पलायन गर्ने कि देशमा उपलब्ध नहुने शिक्षाका लागि मात्रै नो अब्जेक्सन प्रमाणपत्र दिने ? त्यो पनि स्नातक तह उत्तीर्णका लागि मात्रै खुला गरिनुपर्छ ।६ उच्च शिक्षा सञ्चालन गर्न अर्बौंको ऋणको भारी नेपाली जनतालाई बोकाउने अनि उच्च शिक्षामा विद्यार्थी नै नहुने अवस्था भइसक्दा पनि रमिता हेरेर बस्ने नेपाल सरकार र शिक्षा मन्त्रालयलाई के भन्ने ? जनसंख्या वृद्धिदर घट्दो अवस्थामा रहेकाले भविष्यमा विद्यार्थी संख्या बढ्ने कल्पना गर्न सकिन्न । ७ १५ वर्षदेखि उच्च शिक्षाको नाममा नेपाल सरकारले विश्व बैंकबाट ऋण लिएको लियै छ तर खोजिएको सुधार पटक्कै हुन सकेको छैन । अहिले पनि करिब ८ अर्बको ऋणमा उच्च शिक्षामा उत्कृष्टता नामक परियोजना सञ्चालनमा छ । ८ उच्च शिक्षाका लागि नेपालले ३० वर्षे रणनीतिक योजना बनाउनुपर्ने होइन ? के आजकै पाराले देशको भविष्य बन्छ ? अहिले पनि सार्क मुलुकको दाँजोमा नेपालको उच्च शिक्षाले नयाँ ज्ञान उत्पादनमा सबभन्दा कमजोर स्थितिको प्रदर्शन गरेको छ ।९ अनुसन्धान, शिक्षकको क्षमता, नवीनतम प्रविधिको प्रयोगजस्ता पक्षमा नेपालको प्रयास नगण्य छ र कक्षाकोठा शिक्षणलाई मात्रै प्राथमिकतामा राखिएको छ । यस हिसाबले उच्च शिक्षाको विकासक्रमलाई नियाल्दा हाम्रो स्थिति १७ औं शताब्दीभन्दा माथि उठ्न सकेको देखिँदैन । १० त्यसैले थोरै विद्यार्थी भएका उच्च शिक्षा प्रदायक संस्थालाई मर्ज गरौं । विश्वविद्यालय खोल्ने काम बन्द गरौं । नो अब्जेक्सन प्रमाणपत्र दिने काम बन्द गरौं । देशभित्रै नागरिकको भविष्य छ भन्ने आभास दिने शासकीय प्रबन्ध गरौं । देश र विदेशमै पनि काम लाग्ने जनस्रोत उत्पादनमा लागिपरौं । मनप्रसाद वाग्ले, मीनभवन, काठमाडौं"
मालपोतको भ्रष्टाचार कसले रोक्ने ?,"भक्तपुर मालपोत कार्यालयमा सानो काम लिएर जाँदा त्यहाँका कर्मचारीको रवैया देखेर अचम्म लाग्यो । बिनापैसा त कलम नै चलाउँदैनन् । यो प्रवृत्ति भक्तपुर मालपोतमा मात्र होइन हरेक मालपोतमा देखिन्छ । सरकारले गोप्य तरिकाले यसको अनुगमन किन गर्दैन ? बोलेर मात्र भ्रष्टाचार अन्त्य हुँदैन, त्यसका लागि काम गरेर देखाउन सक्नुपर्छ । कर्मचारीदेखि लेखापढी गर्नेर्सम्मले सेवाग्राहीलाई ठगेका छन् । जग्गा पास गरेपछि जग्गाधनी पुर्जा बनाउने काम कर्मचारीको होइन ? यतिका लागि सेवाग्राहीले १ हजार किन दिनुपर्ने ? पैसा दिए तुरुन्त जग्गाधनी पुर्जा बन्ने नभए भोलिपर्सि आइज भनेर झुलाउने कर्मचारीलाई कसले कारबाही गर्ने ? हिजोको धनी भन्सार कार्यालयमा मोटो रकम दिएर सरुवा माग्ने कर्मचारी अहिले मालपोत, नापी, यातायात विभागमा जान थालेका छन् । यस्ता निकायमासरकारले नियमन र नियन्त्रण गर्न आवश्यक छ । देशमा मन्त्रालय छ, मन्त्रालयमा कर्मचारी छन्, मन्त्री छन्् तर ती सब तलबभत्ता खानका लागि मात्र होइन भने यो बेथितिविरुद्ध काम गर्नुहोस् ।देशको अर्थतन्त्र राजनीतिले मात्र सकेको होइन, यसमा कर्मचारीको पनि ठूलो हात छ । यदि कर्मचारीले इमानदार भएर काम गर्ने हो भने आधाजसो भ्रष्टाचार हट्ने पक्का छ । नेता भनेको जनताले चाहे पाँच वर्षका लागि आउने हो, कर्मचारी भनेका जनताले चाहे पनि नचाहे पनि ३५ वर्ष ढुक्कै हो । कर्मचारीले आफ्नो कर्तव्य निभाउन नसक्दा देशको अर्थतन्त्र धराशायी बनेको हो । हामी राजनीतिक नेतालाई मात्र गाली गर्छौं, कर्मचारीले गरेको भ्रष्टाचार देख्दैनौं । देश समृद्ध बनाउने हो भने सबभन्दा पहिला कर्मचारीलाई नीति, नियम, कानुनले बाँध्नुपर्यो । करोड भ्रष्टाचार गर्नेलाई लाख लिएर छाड्ने नियम हट्नुपर्यो । भ्रष्टाचारी प्र्रमाणित भएपछि उसको चल, अचल सम्पत्ति सबै राज्यले जफत गर्नुपर्यो । तब मात्र भ्रष्टाचारमा कमी आउँछ, नत्र काग कराउँदो छ, पिना सुक्दो छ भइरहनेछ । पुरुषोत्तम घिमिरे, जोरपाटी, काठमाडौं"
माओवादी फेरि सडकमै,"२०६५ मा भएको पहिलो संविधानसभा निर्वाचनपछि सबैभन्दा ठूलो दलको हिस्सा लिन सफल तत्कालीन माओवादीले दोस्रो संविधानसभा २०७० सम्म आफ्नो दललाई नै सदावहार एक नम्बरको राजनीतिक दलका रूपमा चित्रण गरिरह्यो । जब दोस्रो संविधानसभाको नतिजामा एकाएक २२० सिटबाट ह्वात्तै ८० सिटमा झर्न पुग्यो त्यसपछि राजनीतिमा अन्य दलको बैसाखी टेक्नैपर्ने अवस्थाको सिर्जना भयो । पहिलो संविधानसभाबाट दोस्रोमा आउँदा माओवादी जुन रफ्तारमा ओरालो लागेको थियो, संविधान जारी भएपछिको दुईवटा संघीय निर्वाचन (२०७४ र २०७९) मा पनि उसले त्यो अवस्थामा सुधार ल्याउन सकेन बरु लगातार ओरालो लागिरह्यो । दोस्रो संविधानसभादेखि तत्कालीन संविधानसभा र त्यसपछिका दुईवटा प्रतिनिधिसभामा निरन्तर तेस्रो स्थानमा रहेको माओवादीले सत्ता निर्माणमा भने महत्त्वपूर्ण भूमिका निर्वाह गर्दै आइरहेको थियो । प्रतिनिधिसभा निर्वाचन २०७९ पछि आफूले कल्पनै नगरेको भए पनि १८ महिनासम्म सत्ताको नेतृत्व गर्न सफल माओवादी अहिले प्रमुख प्रतिपक्षी दलको हैसियतमा सडकमा आइपुगेको छ । प्रमुख प्रतिपक्षी दल सडकमै आउनुपर्छ भन्ने कुनै संवैधानिक व्यवस्था नभए पनि २०६३ सालपछि निरन्तरजस्तै सत्तामा रहेको माओवादी आफूले आकलन गरेभन्दा भिन्न किसिमले एकाएक सत्ताबाट हुत्तिएपछि यतिबेला सत्ता बहिर्गमनको पीडाले सडकमा ओर्लिएको हो । माओवादी अध्यक्ष प्रचण्डलाई कुनै बेला लागेको हुनुपर्छ, कांग्रेसएमाले भनेका आफ्ना लागि बाउबाजेको पैतृक सम्पत्ति जस्तै हुन्, उनीहरूले जसरी पनि आफूलाई कतै न कतै भाग दिनैपर्छ र दिनेछन् । जब उनले आकलन गरेभन्दा फरक तरिकाबाट नेपालको राजनीतिक कोर्स अगाडि बढ्न पुग्यो अनि प्रचण्डलाई ठूलै झड्का लाग्यो । उनले पैतृक सम्पत्तिझैं ठानेका कांग्रेसएमाले एक ठाउँमा उभिएर आफूलाई पाखामा पुर्याइदिएपछि उनले आफूसँगै पार्टीको भविष्य पनि देख्न छाडेका छन् । यसअघिका दुई निर्वाचनमा लगातार दुईवटा ठूला पार्टीसँग गठबन्धन गर्दाको अवस्थामा पनि पार्टीको हैसियत सुधार्न नसकेको अवस्थामा आगामी निर्वाचनमा कसरी जनताका माझ उत्रने भन्ने चिन्ताले विक्षिप्त प्रचण्डलाई कांग्रेसएमालेको आगामी निर्वाचनमा कुनै दलसँग पनि गठबन्धन नगर्ने भन्ने विषयले झनै डामेको छ । मुख्य गरी प्रचण्डको अहिलेको आवेग नै यही विषयमा हो भन्ने लाग्छ । यी दुई दलले गठबन्धनको ढोका बन्द गरिसकेपछि प्रचण्डका पनि आगामी निर्वाचनमा कुनै दलसँग गठबन्धन नगर्ने भन्ने खालका अभिव्यक्ति आउन थालेका छन् । कांग्रेसएमालेले भन्नुभन्दा पहिल्यै माओवादीले यो कुरा व्यक्त गरेको भए थोरै भए पनि जनताले उनलाई विश्वास गर्ने थिए । अहिले सबैतिरबाट ढोका बन्द भइसकेपछि आफूले गठबन्धन नै गर्न चाहे पनि नसक्ने अवस्थामा पुगेपछि प्रचण्डले त्यस्ता अभिव्यक्ति दिन थालेका हुन् भन्ने प्रस्ट छ । सुजन देवकोटा, पालुङ्टार४, गोरखा"
"ब्रिक्सको चहलपहल, निस्पृह नेपाल","कता छ नेपाली कूटनीति ?ब्रिक्सबारे नेपालले आफ्नो परराष्ट्र नीतिमा कुनै औपचारिक अवधारणा विकसित र समाविष्ट गरिसकेको छैन । आफ्ना दुवै छिमेकी र सबभन्दा ठूला आर्थिक व्यापार साझेदारहरू, चीन र भारत दुवैले सहकार्य गरेको सो मञ्चमा हुने कूटनीतिक उपस्थितिले केही सकारात्मक परिणाम ल्याउन मद्दत गर्थ्यो । दुवै देश संलग्न यो मञ्च भूराजनीतिक संवेदनशीलताका दृष्टिले पनि नेपालका लागि तटस्थ कूटनीतिका लागि अपेक्षाकृत उपयुक्त सावित हुन सक्छ । यसका अतिरिक्त, दक्षिणदक्षिण सहयोग र अल्पविकसित मुलुकहरूका लागि समेत विकास न्याय को ब्रिक्सले अघि सारेको अवधारणा नेपालको परराष्ट्र नीतिअनुकूल हुनु थप सकारात्मक पक्ष हो । तर, अरू धेरै महत्त्वपूर्ण विषय जस्तै नेपाल ब्रिक्समा सहभागी हुँदा वा नहुँदाका लाभहानिबारे नीति निर्माण तहमा कुनै सार्थक बहसको थालनी भएको छैन ।नेपालभारतचीन त्रिदेशीय कूटनीतिकै मात्र कुरा गर्दा पनि भारतचीन सम्बन्धका उतारचढावका बीच नेपालले आफ्नो राष्ट्रिय स्वार्थको रक्षा र प्रवर्द्धन कसरी गर्न सक्छ र गर्नुपर्छ भन्नेबारेमा अद्यावधिक प्रस्ट दृष्टिकोण र कूटनीतिक कार्ययोजना बन्न सकेको छैन । सन्तुलित परराष्ट्र नीति को परम्परागत सुगा रटाइले परिणाम दिन छोडिसकेको छ । यसको प्रत्यक्ष प्रमाण दुवै देशसँग फराकिलो हुँदै गएको व्यापार घाटा, बढ्न नसकेको आर्थिक सहायता र अन्तर्राष्ट्रिय मञ्चहरूमा नेपालको खस्किँदो कूटनीतिक हैसियत हुन् । नेपालको कूटनीतिका सामरिक, रणनीतिक र आर्थिक पक्षहरू सञ्चालनका अलग एवम् विशिष्टीकृत नीति र कार्ययोजना अब अपरिहार्य भएका छन् ।दुवै छिमेकी देशले गरिरहेको द्रुत आर्थिक एवम् पूर्वाधार विकासबाट लाभ लिने माध्यम (च्यानल) र कार्ययोजनामाथि अझै काम हुन नसक्नु हाम्रो कूटनीतिक तदर्थवादको परिचायक हो । नेपाल दुई मुलुकबीचको आर्थिक सेतु बन्न सक्ने कोरा परिकल्पना त अक्सर सुनिने गरेको छ । तर, त्यस्तो पुल वा सेतुको सम्भावित खाका र त्यसले नेपालको अर्थतन्त्रलाई पुर्याउने योगदानका क्षेत्र एवम् च्यानल हरूको पहिचान गर्न ढिला भइसकेको छ । किनभने, यी दुवै छिमेकी अर्थतन्त्रहरू आर्थिक वृद्धि, पूर्वाधार सञ्जाल निर्माणमा धेरै अगाडि बढिसकेका छन् । नेपाल रमिते दर्शकको भूमिकामा मात्र सीमित हुँदै छ । नेपाल आफैंले गति नपक्रने हो भने कसैले हामीलाई पर्खेर बस्दैन ।भारत वा चीनका उत्पादनहरूलाई नेपालको छोटो बाटो प्रयोग गरेर एकअर्काका बजारमा पुग्न सहज बनाउने सेतुको मात्रै भूमिकाले नेपालको अर्थतन्त्रलाई कुनै उल्लेख्य लाभ दिँदैन । वस्तुहरूको उत्पादन, मूल्य अभिवृद्धि र बजार पहुँचको समग्र आपूर्ति सञ्जालको अपरिहार्य हिस्सा नेपाली अर्थतन्त्र हुन वा बनाउन सकिए मात्र नेपालमा रोजगारी सिर्जना हुन र आर्थिक उत्पादकत्व वृद्धि हुन सक्छ ।सबभन्दा महत्त्वपूर्ण पक्ष, भारतचीनबीचको अविश्वासलाई हटाउन सके मात्रै पनि नेपालले ठूलो आर्थिक लाभ लिन सक्छ । उदाहरणका लागि, नेपालमा नयाँ एयरपोर्ट निर्माणका क्रममा कहीँकतै भएको चिनियाँ संलग्नताको बहानामा नेपाल भित्रिने हवाईजहाजहरूले एयर रुट नपाउने, चिनियाँ लगानीमा उत्पादित बिजुली र चिनियाँ संयुक्त लगानीका सिमेन्टलगायतमा उद्योगहरूको उत्पादन भारततर्फ निकासी गर्न असहज हुने अवस्थाको अन्त्य गर्न पनि उनीहरूबीचको कम्तीमा व्यावसायिक विश्वास महत्त्वपूर्ण हुन्छ । दुवै देशले नेपाललाई साझा औद्योगिक उत्पादन र प्रशोधन सञ्जालका रूपमा व्यवहार गर्ने वातावरण निर्माण आर्थिक कूटनीतिको दीर्घकालीन प्राथमिकता हुनुपर्छ । नेपाल जस्तै आकार र आर्थिक हैसियतका मुलुकहरू ब्रिक्स साझेदारका रूपमा थपिइरहेका सन्दर्भमा नेपालले पनि दुई छिमेकीसहित र दुई छिमेकीभन्दा परका आफ्ना संलग्नता र सहभागिताका सम्भावनाहरूको कूटनीतिक लेखाजोखा गर्न अब ढिला गर्नु हुँदैन ।"
सरकारका सय दिनको समीक्षा,"लामो अन्तरालपछि कांग्रेसएमाले सहभागिताको संयुक्त सरकारले सय दिन पूरा गरेको छ । एक दशकअघि यी दुई दलबीच सत्ता सहकार्यको मुख्य लक्ष्य संविधान निर्माणमा संविधानसभालाई निर्णायक गति दिनु थियो । यसपालिको सत्ता सहकार्य संविधानको पुनरावलोकन, परिमार्जन तथा संशोधनसहित सातबुँदे सहमतिका आधारमा राजनीतिक स्थिरता, सुशासन, विकासका साथै जनमानसमा भरिएको निराशालाई सम्बोधन गर्दै राष्ट्रिय सहमतिलाई प्रवर्द्धन गर्नुपर्नेछ । यस कसीमा हेर्दा सरकारको प्रमुख कार्यसूचीका रूपमा रहेको संविधान संशोधनबारे केही पनि चर्चा नहुनु, साझा न्यूनतम कार्यक्रम आजसम्म नआउनु प्रमुख कमजोर पक्ष हुन् । दुई प्रमुख दलको सरकारले पनि आम जनमानसमा व्याप्त निराशा र अविश्वासलाई आशा र भरोसाको नयाँ दिशानिर्देश गर्न सकेन । यतातिर सरकार पूर्णरूपमा केन्द्रित हुनु जरुरी छ । प्रधानमन्त्री तथा एमाले अध्यक्ष केपी शर्मा ओली नेतृत्वको सरकारले सय दिनको अवधिमा भएगरेका गतिविधि र उपलब्धि सार्वजनिक गर्यो । सबै मन्त्रालयले प्रतिबद्धता गरेको २७४ वटामध्ये १८५ वटा (करिब ७० प्रतिशत) काम सम्पन्न भएको दाबी प्रधानमन्त्रीले गर्नुभएको छ । निर्वाचनपछिको एकमना सरकारबाहेक संयुक्त सरकारको सय दिनको समीक्षा र मूल्याङ्कन पार्टीविशेषको निर्वाचन घोषणापत्र वा प्रतिबद्धताका आधारमा नभई सत्ता घटकबीचको न्यूनतम साझा कार्यक्रमका आधारमा गर्नुपर्छ । तर वर्तमान सत्ता सहकार्यमा साझा कार्यक्रम नबनेका कारण गत असार १७ मा दुई दलबीच भएको सहमतिकै आलोकमा निष्पक्ष रूपबाट समीक्षा तथा मूल्यांकन जरुरी छ । जनताको चाहनाअनुरूप राष्ट्रिय हितको रक्षा गर्ने, भ्रष्टाचार नियन्त्रण गरी सुशासन कायम गर्ने, राष्ट्रको विकास निर्माणलाई तीव्र गति दिने र राजनीतिक स्थिरता बनाउन संसद्मा उपस्थित अरू पार्टीहरूको पनि सहभागितामा प्रचलित संविधानको धारा ७६ (२) अन्तर्गत राष्ट्रिय सहमतिको सरकार गठन गर्ने सत्तासहमति थियो । यी सहमतिका बुँदामा ठोस पहल र प्रयास उपलब्धिमूलक देखिएन । नेपोलियन बोनापार्ट (१७६९१८२१) इल्बा द्वीपको निर्वासनबाट पेरिस फर्केर शासकमा पुनःस्थापित भएपछि १११ दिनभित्र इतिहासका अध्याय नै बदल्ने अनेकौं निर्णायक घटना भएका थिए । कालान्तरमा त्यस्तो सय दिन संसारकै लागि अनुकरणीय बन्यो । त्यसको सय वर्षपछि अमेरिकी राष्ट्रपति फ्रान्कलिन डेलानो रुजबेल्ट (१८८२१९४५) ले आफ्नो सय दिनलाई युद्धस्तरमा सुधारको कालखण्ड बनाएर ३० को दशकको अमेरिकी महामन्दीबाट देशलाई मुक्त गर्न कामयावी भए । अस्ट्रेलियाका चर्चित प्रधानमन्त्री गोफ ह्विट्लम (१९१६२०१४) ले पनि दुईवर्षे कार्यकालमध्ये सय दिनलाई युद्धस्तरमा सुधारात्मक काम गर्ने अवसर बनाए । त्यसपछि नै सय दिन लोकतन्त्रान्त्रिक शासनको मधुमास परम्पराका रूपमा स्थापित भयो । सरकार सफलतापूर्वक चलाउनु भनेको जनताका असीमित आवश्यकता र सीमित साधनस्रोतको समायोजन, धरातलीय यथार्थ र आदर्शको सन्तुलनमा उद्देश्यमूलक र योजनाबद्ध कार्यक्रमलाई गति दिने खुबी हो । दुईचार मन्त्रीबाहेक यस सरकारमा राज्य सञ्चालनका लागि नौलो र अनुभवहीन कोही छैनन् । त्यसैले कार्यकुशलताको विषयमा बहानाबाजीलाई छुट हुनु हुँदैन । उपलब्धिको कसीमा सय दिनलाई दैनन्दिनी प्रशासनिक निर्णय वा कार्यबाही सरकारको उपलब्धि मानिँदैन । यसबीच नयाँ नीति, प्रतिबद्धता र भरोसाको नयाँ राष्ट्रिय अठोट दिग्दर्शनको आवश्यकता थियो, तर त्यस्तो देखिएन । सरकारले पुँजीगत खर्च बढाउन नसकेकाले विकास निर्माणका काम गतिशील हुन पाएको छैन । प्रधानमन्त्रीले देखाउनुभएको संघीय सरकारका काम र उपलब्धिको विवरणमध्ये प्रदेश वा स्थानीय सरकार वा कर्मचारी तहबाट हुनुपर्ने खुद्रामसिना धेरै छन् । सय दिनको अवधिमा केही भएन भन्नु पनि पूर्वाग्रह हुन्छ । राजस्व संकलनमा आंशिक सुधार, सहज मौद्रिक नीति, लगानीमैत्री वातावरणका लागि निजी क्षेत्रसँग परामर्श, आर्थिक सुझाव आयोगको गठन, ऋण असुली न्यायाधिकरणको गठन गरी आर्थिक अराजकतालाई नियन्त्रण गर्ने दिशामा सरकारको ध्यानलाई प्रारम्भिक उपलब्धिका रूपमा लिनुपर्छ । यस अवधिमा कस्मेटिकबाहेकको निःशुल्क जलन उपचार, सातै प्रदेशमा क्यान्सर उपचार, सरकारी अस्पतालमा बहिरंग सेवा विस्तार आदि स्वास्थ्य सेवामा केही सुधारका प्रयास भएका छन् । ३५ जिल्लाका ३० लाखभन्दा बढी किसानमध्ये करिब १५ लाखले सरकारबाट ६० करोड रुपैयाँ भुक्तानी पाए, करिब ७५ हजार उखु किसानले अनुदानको भुक्तानी लिए, कृषिबाली तथा पशुधन बिमा गरेका किसानको बिमा भुक्तानीका लागि ८० करोड निकासा भए पनि यो पर्याप्त होइन । हिउँदे बालीका लागि रासायनिक मलको बन्दोबस्त, निर्माण व्यवसायीलाई ६ अर्ब ७५ करोड रुपैयाँ भुक्तानी दिइएको छ । अझै धेरैलाई भुक्तानी दिन बाँकी नै छ । उद्योग मन्त्रालयबाट ५ हजार १ सय ५८ जना उद्यमीले स्टार्टअप कर्जाका लागि प्रस्ताव पेस गरेकामध्ये १ सय ६५ युवालाई खुला आवेदनको माध्यमबाट बिनाधितो २५ लाख रुपैयाँसम्मको स्टार्टअप कर्जा प्रवाह गर्नु राम्रो हो । तर यो पार्टीगत पक्षपोषण र पूर्वाग्रहबाट माथि उठेर निष्पक्ष हुनुपर्छ । निर्यात र आयात व्यापारमा यो वर्ष देखिएको ह्रासोन्मुख गतिले सावधानी र सचेतता खोजेको छ । एक वर्षअघि जाजरकोट, पश्चिम रुकुम, बझाङ, बाजुरा र डोटीमा भूकम्पले जनजीवन तहसनहस बनाएको गहिरो चोट अझै निको भएको छैन । गएको असोज १० देखि १३ गते ५४ वर्षयताकै सबभन्दा भीषण वर्षा, बाढी, पहिरो, डुबानसहित प्रधानमन्त्रीकै भनाइअनुसार देशभर ७ हजार १ सय ३५ वटा विभिन्न प्रकारका विपद्जन्य दुर्घटना भए । कृषिबाली, चौपायालगायत सडक, पुल, खानेपानी, सञ्चार, विद्यालय, विद्युत्लगायतका भौतिक संरचनामा १७ अर्ब बराबरको नोक्सानी पुग्यो । बाढीपहिरोमा मृत्यु भएका ३ सय ९१ जनाको परिवारलाई २ लाखका दरले राहत वितरण, सरकारी घोषणामा ७१ वटा पालिका (स्थानीय तह) लाई विपद् प्रभावित क्षेत्र तोकेर, द्रुत्ततर गति र प्रभावकारिता नभए पनि ४३ करोड रुपैयाँ अनुदानसहित राहत, उद्धार र पुनःस्थापना प्रक्रियाका प्रयत्नलाई सकारात्मक मान्नुपर्छ । तर विपद् जोखिमको पर्याप्त पूर्वसूचना हुँदाहुँदै पनि कुनै पूर्वतयारी नहुनु सरकारी कमजोरी र दुःखद पक्ष हो । अर्कातिर उपसभामुख इन्दिरा राना, विद्युत् प्राधिकरणका कार्यकारी प्रमुख कुलमान घिसिङबारे उठेका विवाद तथा विद्युत्मा डेडिकेटेड फिडर र ट्रंकलाइनबाट उपभोग गरिएको अर्बौंको विद्युत् महसुलको मामिला र दबाब सङ्लिएको छैन । विवादास्पद र अदालतबाट भ्याट छलीका आरोपित व्यवसायीबाट प्रधानमन्त्रीले एमाले पार्टी कार्यालयका लागि झन्डै ११ रोपनी जग्गा दान को आवरणमा अपारदर्शी लेनदेन, त्रिभुवन विश्वविद्यालयको नीति तथा कार्यक्रम पारित नगरी बजेट पारित, विवादास्पद अध्यादेश ल्याउने प्रयासले प्रधानमन्त्री ओलीमाथि गम्भीर अपयश थुप्रिएको छ । तात्कालिक आवश्यकता नभएको विषय संसद्लाई छलेर अध्यादेश ल्याउनु विधिको शासन, लोकतान्त्रिक प्रक्रिया वा संसदीय पद्धति होइन । संसद्को प्रभावकारिता बढाउन सरकार सक्षम देखिएन । हालैको वर्षे अधिवेशनमा जम्मा तीन विधेयक सत्यनिरूपण तथा मेलमिलाप, बेपत्ता नागरिक आयोगसम्बन्धी संक्रमणकालीन न्यायसम्बन्धी ऐन, नेपाल विश्वविद्यालय र सार्वजनिक सेवा प्रसारण विधेयक मात्र पारित भए । सङ्क्रमणलीन न्यायसम्बन्धी विधेयकले टुंगो पाउनु सय दिनको महत्त्वपूर्ण उपलब्धि हो, तर कार्यान्वयनमा पनि पीडितकेन्द्रित हुनुपर्ने उत्तिकै आवश्यकता छ । अर्कातिर शिक्षा ऐन संशोधन र निजामती सेवा ऐन संशोधनलगायत पाँच दर्जन जरुरी विधेयक पारित हुन नसक्नु संसद्मा झन्डै दुईतिहाइ बहुमत रहेको सरकारको टड्कारो कमजोरी हो । प्रस्ट रूपमा भन्नैपर्छ, स्थायी सरकार र राष्ट्रसेवकको जिम्मेवारी बहन गर्नुपर्ने कर्मचारी संयन्त्र यथास्थितिमा भुत्ते, निरीह र निश्चित मापदण्ड र पद्धतिविहीन सरुवा आतंकको अवस्थामा सरकार सफल हुँदैन । कर्मचारी संयन्त्रलाई संस्थागत, विधिसंगत, छरितो र प्रविधियुक्त तथा सुविधासम्पन्न बनाउनु जरुरी छ । सहकारी तथा लघुवित्त कम्पनीमा भए गरिएका क्रूरतापूर्ण शोषण र आर्थिक अपराधबाट पीडित जनतालाई न्याय र क्षति असुली दिलाउने काम युद्धस्तरमा गर्नुपर्छ । आजसम्म उन्मुक्ति पाएका चर्चित अर्बौंका भ्रष्टाचार काण्ड र उन्मुक्ति पाइरहेका सबै बेथितिका विरुद्ध न्यायोचित आवाज उठाइरहेका पूर्वप्रधानन्यायाधीशमध्ये कुनैको संयोजकत्वमा शक्तिसम्पन्न न्यायिक आयोग गठन गरी सोका आधारमा कारबाहीलाई न्यायसंगत अन्त्यसम्म पुर्याउनु जरुरी छ । दण्डहीनताको अन्त्य गरी सुशासनयुक्त स्वच्छ लोकतान्त्रिक पद्धतिको विकास गर्ने राष्ट्रको जरुरतमा सरकारको दृढ इच्छाशक्ति र प्रतिबद्धताको आवश्यकता छ । प्रधानमन्त्रीको इच्छाशक्ति र कल्पनाशीलतालाई विरोधका लागि विरोधका रूपमा सस्तो ढंगले लिनु सरकारको समीक्षा हुँदैन । आर्थिक सुधारका सकारात्मक लक्षण देखापर्न थालेको सरकारी तथ्यांक बजारको अस्तव्यस्तता, बेरोजगारी र अनियन्त्रित महँगीमा सुधार नदेखिँदा मिथ्यांकका रूपमा देखिन्छ । सरकार लोकप्रिय र सफल हुने अचुक उपाय भ्रष्टाचार, दण्डहीनता, कुशासनको कठोरतापूर्वक अन्त्य र विधिको शासन स्थापनाद्वारा जनतामा आशा जगाउनु नै हो । राज्यमा जरा गाडेका गम्भीर बेथिति, अव्यवस्था र खराबीलाई यथावत् छुट दिएर समृद्धि र सुखका सपना बाँड्ने लछ्छेदार भाषणले न जनताको भोको पेट अघाउँछ, न त नाङ्गो शरीरमा न्यानोपन दिन्छ । विद्यमान निराशालाई आशामा बदल्ने धरातलीय आवश्यकतालाई नयाँ सोच, अठोट र दूरदृष्टिका कार्यक्रमको आवश्यकता छ । अन्यथा देश असंगठित, अराजकता र असफलतातिर उन्मुख हुने जोखिम देखिन्छ ।"
'फादरोक्रेसी को जगजगी,"निराशा र आक्रोश सामाजिक चरित्रनेकपा एमालेले मीनभवन प्रकरणको रक्षा र मीनबहादुर गुरुङको बचाउमा जे तर्क राख्यो, त्यसले बातन्त्रको थप खुलासा गर्न पुग्यो । गुरुङ विद्यार्थीकालदेखि कर्मचारी हुँदासम्म क्याडर भएकाले उनको दानमाथि प्रश्न उठाइनु हुँदैन भन्यो । विद्यार्थीकालमा अधिकांश कुनै न कुनै संगठन वा आस्थासँग जोडिएका हुन्छन् । हिजोका नेविसंघ, अखिल वा अन्यले पूर्ववर्ती संलग्नताअनुसार अहिले भूमिका निर्वाह गर्न थाले न्यायालय, ब्युरोक्रेसी र सुरक्षातन्त्र सबै पार्टीकरण हुन जान्छ । पदीय मर्यादा पालन गर्न सक्दैन । राज्य वा संस्थामाथि आमजनताको विश्वास ध्वस्त हुन्छ ।अहिले निराशा र आक्रोश सामाजिक चरित्र बन्दै छ । नायकको पतनले मान्छे तिलमिलाएर या त आक्रोशमा भूमिका तय गर्छ या निराशामा फस्छ । निराश जनमत दोष अरूलाई दिएर भीडको हिस्सा बन्न पुग्छ । सामाजिक भूमिकाबाट या त पलायन हुन्छ, फेरि अर्को नायक खोज्छ । तर यस भावना, आवेग र उत्तेजनालाई पुँजीकरण गर्न केही राजनीतिक चतुर खेलाडी लागिरहन्छन् । राजनीति त एउटा आवेग, उत्तेजना र आक्रोश फैलाएर फस्टाउने एउटा सफल व्यवसाय बन्यो । त्यसैका एउटा प्रतिनिधि पात्र बने, रवि । बातन्त्रले शक्तिखेलमा नेतृत्व कहिल्यै गलत हुँदैन, सर्वज्ञ हुन्छ र नेतृत्व रिझाए जे पनि गर्ने छुट हुन्छ भन्ने भाष्य स्थापित गर्छ ।"
समृद्ध नेपालको लक्ष्य,"समृद्धि विकासको भौतिक पक्ष हो भने सुखी आध्यात्मिक पक्ष तथा समृद्ध नागरिकलाई सुखी बनाउने आधार । भौतिक पूर्वाधार विकास, प्राकृतिक स्रोतसाधनको उपलब्धता, संस्कृतिको जगेर्ना, उत्पादकत्व वृद्धि, सक्षम तथा क्षमतावान् जनशक्तिको विकाससहितको आर्थिक वृद्धिले समृद्धिको मापन गर्न सक्छ । सुखको मापन गर्ने मापदण्ड भनेको नागरिकको दैनिक जीवनशैलीमा सुधार, सम्मानजनक र मर्यादित जीवनशैली, स्वस्थ र सन्तुलित पर्यावरणीय पद्धति, सभ्य र न्यायपूर्ण समाज नै हुन् । देशमा अझै २१६ प्रतिशत नागरिक गरिबीको रेखामुनि छन् । कुल वैदेशिक व्यापारको करिब ९१ प्रतिशत आयात छ भने करिब ९ प्रतिशत निर्यात छ । व्यापार घाटा उच्च छ । पुँजीगत खर्च प्रभावकारी रूपमा खर्च हुन सकिरहेको छैन, जसले गर्दा विकास निर्माणका काम समयमा सम्पन्न भएका छैनन्, रोजगारी सिर्जना भएको छैन । समृद्धिको लक्ष्य लिएर मात्र हुँदैन, लक्ष्यमा पुग्न आर्थिक, सामाजिक विकास र समृद्धिलाई विकासको सोपानसँग ढालेर अगाडि बढ्न सक्नुपर्छ । नागरिक गरिबीको दुष्चक्रमा छन्, यसबाट उनीहरूलाई बाहिर निकाल्ने योजनाको खाँचो छ । समृद्ध नेपाल, सुखी नेपाली एउटा वर्ग र समूहले मात्र नाराका रूपमा लिनुभन्दा यसलाई कार्यान्वयनमा लान सही नेतृत्वको भूमिका प्रभावकारी रहन्छ । जसको नीति, उसको नेतृत्वले मात्र नीतिको अक्षरशः पालना हुन सक्छ । यसका लागि उपयुक्त वातावरण सिर्जना हुन सके कार्यान्वयन अवस्थमा जान सहयोग हुनेछ । समय समयमा विभिन्न गठजोडबाट सरकार फेरिरहने परिस्थितिले गर्दा एउटा सरकार हुँदा सुरु भएका काम तथा योजना अर्को सरकारको प्राथमिकतामा नपर्ने अवस्था छ । राजनीतिक वृत्तमा कस्तो चलन छ भने कोही कसैबाट राम्रो विषयको उठान गरिएको छ भने त्यसलाई राम्रो भन्ने संस्कार नै छैन । कार्यान्वयन हुन नसक्ने राम्रा नारा कानलाई सुन्न र आँखालाई देख्नका लागि मात्र बनाइन्छ भने त्यो नागरिकप्रतिको घात हुन्छ । हामीकहाँ राम्रो विषयको स्वीकारोक्ति र निरन्तरताको कमी छ । कुनै पनि कार्यक्रम बनाएर त्यसको कार्यान्वयन गर्ने समयसम्म सरकार नरहने कारणले पनि देश विकासमा नकारात्मक प्रभाव परिरहेको छ । राजनीतिक दलले सत्ता र शक्तिको सन्तुलन मिलाउन ध्यानकेन्द्रित गरेपछि देश र नागरिकका हितका काम ओझेलमा परेका छन् । देशमा प्रजातन्त्र आएको चार दशक पुग्नै लाग्दा देश र जनताले अनुभव गर्ने गरी के भयो ? बेरोजगारी, निराशा, अनियमितता, बेथिति, अन्योलले निरन्तरता पाइरहे । यस्ता आम विषयलाई चिर्दै देश र जनतालाई कसरी समृद्धिको बाटोमा लाने भनेर दीर्घकालीन सोचका साथ लक्ष्य बनाएर अगाडि बढ्नुपर्ने हुन्छ । अबका दिनमा राजनीतिक दलहरू सक्किने होइन सुध्रिने बाटोमा लाग्नु जरुरी छ ।देशमा केही भएन, केही हुँदैन भन्ने जस्ता नकारात्मक भाष्य निर्माण भएको छ । यस्ता भाष्यलाई समयमा चिर्न सकिएन भने यो एउटा संस्कारका रूपमा विकसित हुन थाल्छ, जसले गर्दा राम्रा पक्ष ओझेलमा पर्न सक्छन् । भाषणले मात्रै काम गरेको आभास गराउने प्रवृत्तिको अन्त्य नहुँदासम्म देशमा विकास ठप्प हुन पुग्छ । अरूले के गरे भन्दा पनि म के गर्न सक्छु र के गर्नुपर्छ भन्ने बोध हुन जरुरी छ । समग्र नागरिकले सरकारले, नेतृत्वले के गर्छ र कहिले गर्छ भन्नुभन्दा म एक नागरिकको दायित्व र कर्तव्य के हो भन्नेमा सबैको आँखा खुल्नुपर्छ ।समृद्ध नेपाल, सुखी नेपाली को नीतिलाई राष्ट्रिय नीतिका रूपमा सबैले स्वीकार गरी अगाडि बढ्नुको विकल्प रहँदैन । नेपाल र नेपालीका लागि मूलमन्त्रका रूपमा यसलाई लिनुपर्छ । यो त कुनै राजनीतिक दलको नीति हो, यसलाई अन्य दलले अगाडि सार्नु हुँदैन भन्ने नकारात्मकता त्याग्नुपर्छ । आखिर सबै दलको चाहना नै देश समृद्ध बनोस् र जनताले सुख पाऊन् भन्ने होइन र ? तसर्थ यसलाई सबैको साझा नीतिका रूपमा अगाडि बढाउनुको विकल्प छैन ।"
भरतपुरमा गुन्जिए ओमविक्रम,"(चितवन)चिसिँदै गएको चितवनलाई सांगीतिक माहौलले तताउने गरी अघिल्लो पुस्तामा प्रख्यात पप गायक ओमविक्रम विष्ट शुक्रबार साँझ भरतपुर उत्रिए । ६८ वर्षीय विष्टले युवा जोस निकाल्दै आफ्नो १६ वर्षअघि रेकर्ड भएको गीत मलाई आवाज देऊ बाट लाइभ कन्सर्टको सिलसिला सुरु गरे । पप सम्राट्को परिचय बनाएका विष्टले चितवनको एक स्थानीय होटलमा आयोजित कार्यक्रममा आफ्ना प्रख्यात गीतहरू पस्किँदै गए । म चितवनमा ४३ वर्षअघि पनि गीत गाउन आएको थिएँ । सिनेमा हलमा गीत गाएको हो, हैन त प्रसादजी दर्शकदीर्घामा अगाडि बसेका चितवनका पुराना गायक तथा कान्छी फिल्मका निर्माता प्रसाद श्रेष्ठसँग संवाद गर्दै उनले पुराना जोसिला दिन सम्झिए । भने, त्यो बेला त झन् कस्तो थियो होला है जोस र माहौल ? त्यसो त यो बेलाको माहौल पनि कम भने थिएन । सबै उमेर समूहका दर्शक कन्सर्टमा झुम्मिएका थिए ।आफ्नो समयमा पृथक् शैलीका गीत गाएर चर्चित बनेका विष्टको सम्मानमा कार्यक्रम राखिएको कन्सर्ट संयोजक विज्ञानलाल श्रेष्ठले बताए । यो उहाँलाई सम्मान पनि हो । नयाँ पुस्तासमेत उहाँलाई सुन्न लालायित छ । त्यही सोचेर कार्यक्रम गरेका थियौं, त्यो कुराको पुष्टि भयो, श्रेष्ठले भने । विष्टलाई साथ दिन उनकै समयमा वाद्यवादक वरिष्ठ गितारवादक सुवर्ण लिम्बू, ड्रमर देव राणा लगायतको टोली उपस्थित थियो । त्यो समयमा गीतको शब्द र स्वरका साथै वाद्यवादकका फरक खाले संगीत संयोजनले गर्दा पनि मेरा गीत चलेका थिए, गायक विष्टले भने । नारायणगढ रोटरी क्लबले आयोजना गरेको उक्त कार्यक्रममा विष्टसहित गायिका एञ्जिला श्रेष्ठ, चितवनकै गायक तथा संगीतकार सहनलाल प्रधानले पनि आफ्ना प्रस्तुति दिएका थिए ।"
दिदीभाइले चलाएको बाल पुस्तकालय,"(काठमाडौं) धुम्रबराह माध्यमिक विद्यालयमा कक्षा ३ मा अध्ययनरत आठ वर्षीया सुस्मिता तामाङ हरेक शनिबार धुम्रबराही मन्दिर परिसरमा रहेको धुम्बराही बाल पुस्तकालय धाउँछिन् । बिहान ९ देखि ११ बजेसम्म निःशुल्क पढ्न र पुस्तक लगेर पढ्न पाइने भएपछि उनी नियमित पुस्तकालय पुग्छिन् । गत शनिबार पनि पढिसकेका तीन कथाका पुस्तक तोरीबारीको बुख्याचा, कथाकुल२ र मैनेचरीको अन्तिम गीत फिर्ता गरिन् । अनि आउने साताभरका लागि नयाँ तीन किताब रोजिन् । अहिले कथाकुल१, एलिस इन वन्डरल्यान्ड र बेडटाइम स्टोरिज छानेको छु, भनिन्, अब घर लगेर पढ्छु ।डाक्टर बन्ने सपना साँचेकी सुस्मिताका लागि गणित, नेपाली र अंग्रेजी मनपर्ने विषय हुन् । कक्षा ६ मा पढ्ने उनका दाइ १० वर्षीय मिलन पनि हरेक शनिबार पुस्तकालय आउँछन् । उनलाई भने पौराणिक, धार्मिक र यथार्थ घटनासँग सम्बन्धित पुस्तक पढ्न मनपर्छ । उनले एन फ्र्यांकको नेपाली अनुवाद एक किशोरीको डायरी, बाल रामायण, वीर सिक्का कथा संग्रह र कथाकुल५ र ६ लगायत पुस्तकहरू पढिसकेका छन् । मलाई एन फ्र्यांकको डायरीमा लेखिएको युद्धबारे विशेष रुचि लाग्यो, मिलनले भने, अनि पुरानो जमानाका कुराहरू पढन् मन पर्छ, वीर सिक्कामा यही छ । कथाकुलमा कति धेरै कुरा छ, उनले भने ।पुस्तकालय कक्षा १० मा पढ्ने १५ वर्षीया स्कन्दा स्वाँर र कक्षा ५ मा पढ्ने १० वर्षीय सहर्ष स्वाँरले मिलेर चलाएका हुन् । चार महिनाअघि सुरु भएको उक्त निःशुल्क बाल पुस्तकालयमा हरेक शनिबार ४० जना बालबालिका तथा विद्यार्थी भेला भएर पढ्ने र खेल्ने गरेका छन् । स्कन्दाले पुस्तकालय हेर्छिन् भने उनका भाइ सहर्षले खेलकुदसम्बन्धी क्रियाकलापमा सहभागी हुन्छन् । उनीहरूले यस पुस्तकालयमा जोसुकैले जस्तोसुकै योगदान गर्न मिल्ने बनाएका छन् । रिड अर्थात् पढ, एक्सचेन्ज अर्थात् साटासाट गर, बरो अर्थात उधारोमा लैजाउ र डोनेट दान गर भन्ने स्लोगन बनाएका छन् । स्कन्दाका अनुसार यो पुस्तकालयले तीन सन्देश दिन खोजेको छ । पहिलो अहिलेको डिजिटल लतबाट बालबालिकालाई पुस्तकमा ध्यान केन्द्रित गर्ने छ । दोस्रो बालबालीकाबीचको सम्बन्धमा नजिक्याउने छ । तेस्रो त समग्रमा पठन संस्कृतिलाई बढाउने छ, उनले भनिन्, म यहीं बस्छु । यहाँ धेरै विद्यालयहरू छन् । त्यसैले यहाँका विद्यार्थीलाई सहयोग हुने किसिमले यो पुस्तकालय सुरु गरें, उनले भनिन् । यहाँ खेलकुद गतिविधि पनि हुन्छ ।यसले आफूलाई समुदाय र समुदायका मान्छेहरूसँग जोड्न सहयोगसमेत भइरहेको उनको भनाइ छ ।अहिले दसैंको बिदा भएर विद्यार्थी कम छन्, स्कन्दा भन्छिन्, हामीले अध्ययनसँगै खेलकुद गतिविधि पनि आयोजना गर्छौं । त्यही भएर बालबालिकाको भीड नै जम्मा हुन्छ । उक्त बाल पुस्तकालयमा नेपाली तथा अंग्रेजी बाल कथा, उपन्यास, चित्र कथा र हास्य (कमिक) गरेर करिब १ सय ५० थान पुस्तक छन् । धेरैजसो विद्यार्थीले नेपाली कथाहरू मन पराउने गरेको उनले सुनाइन् । ८१२ वर्षका विद्यार्थीले नेपाली कथा पढिरहेका छन् । साना केटाकेटीहरू चित्रकथा पढ्छन्, उनले भनिन्, त्यसबाहेक १६१७ वर्षका विद्यार्थीले अंग्रेजी पढ्न मन पराउने रहेछन् । पुस्तकालय सञ्चालनमा उनको परिवारले सुरुदेखि सहयोग गरिरहेको छ । यहाँ के रहेछ भनेर हेर्न आउनु हुनेले आफूसँग भएको किताबहरू दान गर्नुहुन्छ, स्कन्दा थप भन्छिन्, यो निःशुल्क हो । त्यसैले एकता बुक्सले बाल साहित्यका किताब दिएर सहयोग गरेको छ ।पुस्तकालयमा नभएका किताब मगाएर पनि बालबालिकाले पढ्ने गरेका छन् । मलाई रामायण पढ्न मन थियो । बाल रामायण ल्याइदिनुभयो, त्यो पढिसकें, भने, अब रामायण पढ्न मन छ, मैले ल्याइदिनु भनेको छु । उक्त पुस्तकालयमा कुनै शनिबार हाजिरी जवाफ, चित्रकला, खेलकुदलगायत विभिन्न गतिविधियुक्त प्रतियोगिता पनि हुने गर्छ । मिलनले वीर सिक्का पुस्तकालयमै भएको हाजिरीजवाफ प्रतियोगितामा जितेका हुन् । उक्त पुस्तक पढिसकेर पुनः पुस्तकालयलाई नै दिएका छन् । उनले थपे, मैले हाजिरीजवाफमा फस्ट भएर जितेको बुक हो । अरूले पनि पढून् भनेर यही डोनेट गरें ।यति मात्र नभई दाजु मिलनले बहिनी सुस्मितालाई पढ्न र चित्र कोर्न पनि सघाउँछन् । मिलनलाई चित्रकार बन्न मन छ । उक्त पुस्तकालयमा हरेक शनिबार अन्य बालबालिका पनि आउँछन्, मन परेका पुस्तक पढ्न लैजान्छन् । धुम्रबराह माविमै कक्षा ५ मा पढ्ने ११ वर्षीया धनमाया श्रेष्ठलाई नेपाली बाल कथा पढ्न मनपर्छ । स्कुलका किताबमा भन्दा भिन्नखाले कथा पढ्न पाइने भएकाले पुस्तकालयमा उनी हरेक शनिबार आउँछिन् । मैले यसअघि वातावरण सरसफाइसम्बन्धी कथा पढिसकें, धनमाया भन्छिन्, मलाई राम्रो कुरा सिकाउने कथा मनपर्छ । नर्स बन्ने सपना बोकिरहेकी उनी ब्याटमिन्टन, बिंगो र चेस पनि खेल्छिन् । भन्छिन्, पढ्नसँगै खेल्न पाइने भएकाले यहाँ आउँछु । आउने साताका लागि उनले बच्चा र बचेरो र चित्र कथा पढ्नलाई रोजिन् ।यसैगरी किताब छान्दै गरेकी विपना साउदले आफूले पढ्दै आइरहेको विद्यालयमा पुस्तकालय भए पनि सधैं खुला नहुने भएकाले शनिबार यहाँ आउने गरेको सुनाइन् । १० कक्षामा पढ्दै गरेकी १६ वर्षीया विपनाले समय धेरै नहुँदा उक्त पुस्तकालयबाट किताब छानेर लिएर जान सजिलो हुने बताइन् । विद्यार्थीको सहभागितालाई सक्रिय बनाउन स्कन्दाले विद्यार्थीलाई थप मनोरञ्जन प्रदान गर्न विभिन्न प्रतियोगितासमेत गरिरहेको सुनाइन् । कुनै साताको शनिबारविभिन्न प्रतियोगिता आयोजना गर्ने र विजेतालाई टिसर्ट, खानेकुरालगायत दिने गरेको बताइन् ।गत साता हामीले चित्रकला प्रतियोगिता गरेका थियौं । अहिले विद्यार्थी कम भएकाले तिहारको बिदापछि विजेता सार्वजनिक गर्छौं, स्कन्दाले थप भनिन्, यसअघि बिंगोको विजेतालाई पोखराको प्लेन टिकट दिएका थियौं । अब आउने सातामा पनि यस्तै प्रतियोगिता आयोजना गर्ने तयारीमा छौं । त्यहाँ भेला भएका धेरै विद्यार्थीहरूले स्कन्दालाई पुरस्कार पाइने प्रतियोगिता सोधिरहेका समेत थिए । यसबाट उनी खुसी छिन् । पढाइसँगै केही विद्यार्थी खेलकुदजन्य क्रियाकलापमा सहभागी हुनका लागि पनि यहाँ आउन मन पराउनेमा छन्, धुम्बराहीका प्रज्वल मैनाली । उनी ब्याडमिन्टन खेल्न आएका थिए । बिहान ब्याडमिन्टन खेल्न मन पर्छ, उनले भने, त्यसैले म यहाँ आउने गरेको छु ।मन्दिर परिसर छेउ खुला ठाउँ भएकाले छुट्टीको दिन आमाहरू पनि पुस्तकालयमा आफ्ना बच्चा लिएर आउने गरेका छन् । धुम्बराही४ की हेमा गुरुङ राईले आफ्नो ५ वर्षीय छोरा सिद्धार्थलाई लिएर सधैं आउँछिन् । अलिकति भए पनि पढ्न सिकोस् भनेर ल्याउँछु । राम्रोसँग पढ्न नजाने पनि चित्रहरूबाट केही सिक्छन्, उनी भन्छिन्, यहाँ खुला ठाउँ छ । साथीहरूसँग खेल्छन् पनि । कोठामा गयो भने मोबाइल चलाउँछ । यहाँ अरूको देखेर पढ्न खोज्छ । उक्त पुस्तकालयले गरेर आफ्नो छोरालाई बिहानको समयमा भुलाउने ठाउँ पाएकाले उनी खुसी भएको बताइन् । यसरी बाहिर खेल्दा बच्चा फ्रेस महसुस गर्छन्, उनी थप भन्छन्, जति खेल्न पायो केटाकेटीहरू उति नै खुसी हुने रहेछन् । घरमा गुम्सिएर बस्नुभन्दा केटाकेटीलाई यसरी खुला ठाउँमा ल्याउनुपर्छ ।"
डेडिकेटेड र ट्रंकलाइन विवादमा लाल आयोग प्रतिवेदनमै उद्योगीको अडान,"(काठमाडौं)बक्यौता विवाद समाधानका लागि पूर्वन्यायाधीश गिरीशचन्द्र लालको अध्यक्षतामा गठित आयोगको प्रतिवेदन अक्षरशः लागू गरे बक्यौता तिर्न तयार रहेको उद्योगीहरूले बताएका छन् । डेडिकेटेड तथा ट्रंकलाइनको बक्यौता नतिरेको भन्दै नेपाल विद्युत् प्राधिकरणले कातिक ८ मा बिजुली काटेपछि उद्योगीहरूले आइतबार पत्रकार सम्मेलन गर्दै आयोगको प्रतिवेदन अक्षरशः लागू र प्रमाण दिएको खण्डमा बक्यौता तिर्न तयार रहेको जनाएका हुन् । प्रधानमन्त्री केपी शर्मा ओलीलाई भेटेर ज्ञापनपत्र बुझाएलगत्तै उद्योगीहरूले पत्रकार सम्मेलन गर्दै आइतबार प्रमाण देखाए महसुल तिर्न तयार रहेको दाबी गरे । लाल आयोगले पैसा उठाउन भनेको छ । लाल आयोगलाई अक्षरशः पालना गर्नुस् न, हामी त्यो मान्न तयार छौं, उद्यमी पशुपति मुरारकाले भने, आयोगले प्रमाणसहित पैसा लिनू भनेको छ । बत्ती प्रयोग गर्ने, पैसा नतिर्ने हुँदैन ।प्राधिकरणले कात्तिक ८ मा अन्तरिम आदेश लिएका ७ वटा र २ वटा सरकारी उद्योग र किस्ताबन्दी सुविधा लिएर बक्यौता तिर्न सुरु गरेका ६ वटा उद्योगबाहेक एकै पटक ३४ वटा उद्योगको बिजुली काटेको थियो । लगत्तै शुक्रबार जेबी टेक्सटाइल नामक दुई उद्योगले बक्यौता तिरेपछि प्राधिकरणले बिजुली जोडेको थियो । आइतबार सर्वोत्तम सिमेन्टले बक्यौता तिरेपछि ती उद्योगमा बिजुली जोडिएको प्राधिकरणका प्रवक्ता चन्दन घोषले बताए । सर्वोत्तम सिमेन्टले पैसा तिरेपछि हामीले बिजुली जोडिदिएका छौं, उनले भने, बक्यौता तिरेसँगै उद्योगको बिजुली जोडिनेछ । ३१ उद्योगमा अझै बिजुली जोडिएको छैन । उद्योगीहरूले आफ्नो अक्षमताको पोल खुल्ने डरले देशभरका ठूला उद्योगमा पूर्वाग्रहपूर्ण तरिकाले बिजुली आपूर्ति बन्द गरेको आरोप लगाए । प्राधिकरणमा देखाइएको फर्जी नाफा, खरिद प्रक्रियामा भएको जालझेल भएको आरोप, विद्युत् पूर्वाधार निर्माणमा गरिएको बेइमानीलगायत विषयमा पोल खुल्ने डरले आम सर्वसाधारणको ध्यान अन्तै मोड्न प्राधिकरण नेतृत्व उद्योग तथा उद्योगीविरुद्ध योजनाबद्ध रूपले लागेको उद्योगीको आरोप छ । उद्योगीले नियमित रूपमा विद्युत् महसुल भुक्तानी गरेको भए पनि सर्वसाधारणमा भ्रम छर्ने गरी उद्योगीले विद्युत् महसुल नै नतिरेको सन्देश दिने गरी प्राधिकरणबाट भएका गतिविधि अन्यायपूर्ण मात्रै होइनन्, पूर्ण रूपमा गलत छन्, विज्ञप्तिमा छ, हामीले पटकपटक भन्दै आएका छौं, हामी उद्योगले नेपाल विद्युत् प्राधिकरणलाई कुनै महसुल तिर्न बाँकी छैन, हाल देखिएको विवाद प्रिमियमको मात्रै हो । तत्कालीन विद्युत् महसुल निर्धारण आयोगको १०३औं र १०८औं बैठकले तोकेका सर्त पूरा हुने गरी प्रमाण दिएको हदसम्म सबै प्रिमियम चुक्ता गर्ने बारम्बार बताउँदै आएका छौं । लाल आयोगले ०७२ माघदेखि ०७५ वैशाखसम्म अवधिको हकमा डेडिकेटेड र ट्रंकलाइन प्रयोग गर्दा तोकिएको मापदण्डअनुसार विद्युत् आपूर्ति भएका दिन तथा अवधि यकिन गरी महसुल लिन पाइने सुझाएको थियो । यो अवधिको उद्योगीहरूले तिर्नुपर्ने कुल बक्यौता रकम ६ अर्ब ६० करोड रुपैयाँ रहेको प्राधिकरणले जनाएको छ । विद्युत्को बिल तिर्न ६० दिन कटिसकेकाले त्यसमा २५ प्रतिशत थप दस्तुर जोडेर भुक्तानी गर्न प्राधिकरणले उद्योगीलाई भनेको छ ।०७२ माघदेखि ०७५ वैशाखसम्मको हकमा डेडिकेटेड लाइन लिएकाको हकमा २४ घण्टा विद्युत् आपूर्ति हुनुपर्ने, विद्युत् आपूर्ति भएका दिन तथा अवधि यकिन गरी सो दिनहरूका डेडिकेटेड लाइनका महसुल लिन छुट भएका महसुल लिन पाइने देखिन्छ, यस सम्बन्धमा प्राधिकरण आफैंले जारी गरेका लोडसेडिङसम्बन्धी सूचनासमेत ध्यानमा राखी डेडिकेटेड लाइनमार्फत सम्बन्धित ग्राहकलाई विद्युत् आपूर्ति भएका दिन तथा अवधि यकिन गरी पुनः हिसाब गरी छुट महसुल लिनुपर्नेछ, आयोगको प्रतिवेदनमा उल्लेख छ ।ट्रंकलाइनको हकमा कम्तीमा ६ घण्टा लोडसेडिङ भएको अवस्थामा समेत कम्तीमा निरन्तर २० घण्टा विद्युत् आपूर्ति भएको अवस्थालाई कायम गरेको देखिनाले त्यसरी आपूर्ति भएका दिन तथा अवधिलाई यकिन गरी सो समयावधिमा भएका विद्युत् आपूर्तिलाई ट्रंक लाइनको मापदण्डअनुसार विद्युत् आपूर्ति भएको मानी छुट महसुल लिन पाइने देखिन्छ । प्राधिकरणले जारी गरेको लोडसेडिङसम्बन्धी सूचना ध्यानमा राखी सम्बन्धित ग्राहकलाई ट्रंक लाइनको मापदण्डअनुसार विद्युत् आपूर्ति भएका दिन तथा अवधि यकिन गरी पुनः हिसाब गरी छुट महसुल लिनुपर्ने आयोगको प्रतिवेदनमा छ ।उद्योगीहरूले पनि आयोगको यही सुझाव कार्यान्वयन गर्नुपर्नेमा जोड दिइरहेका छन् । प्राधिकरणले पनि पछिल्लो पटक असारमा र अहिले यही प्रतिवेदन कार्यान्वयन गर्न सूचना सार्वजनिक गरेर बक्यौता उठाउन लागिपरेको जनाएको छ । प्राधिकरणले आयोगको प्रतिवेदन कार्यान्वयन नगरेको उद्योगीको गुनासो छ । प्राधिकरणलाई पटकपटक लोडसेडिङको समयमा कुन महिनामा, कुन दिनमा बत्ती प्रयोग भयो, त्यसको प्रमाण मागे पनि नदिएको मुरारकाले गुनासो गरे । हरेक उद्योगमा टाइमस् अफ डे (टीओडी) मिटर हुन्छ, एक एक मिनेटको रेकर्ड हुन्छ, कति बजेसम्म उद्योग चलेको छ, कति बजेदेखि कति बजेसम्म चल्यो भन्ने रेकर्ड हुन्छ, उनले भने, प्राधिकरण किन त्यो दिन चाँहदैन । अस्ति मन्त्रीको अगाडि प्रमाण माग्दा दिने ठाउँमा दिइसकेका छौं, तपाईंलाई दिन्नौं भने । पैसा माग्ने तर प्रमाण नदिने ? प्राधिकरणको नाफा देखाउन बिनाआधार उद्योगीसँग पैसा मागेको कसमस सिमेन्टका सञ्चालक ध्रुव थापा बताउँछन् । प्राधिकरणले फर्जी बिल पठाएर बक्यौता उठाउन लागिपरेको उनको भनाइ छ । प्राधिकरणले उद्योगीहरूलाई गलत देखाउन खोज्दा सरकार चुप बसेको उनको गुनासो छ । उद्योगीले गरेको सबै काम गलत हुन्छ भन्ने देखाउन खोजिएको छ । प्राधिकरणले सबै ठीक गर्छ भन्ने पनि हुन्छ ? कि प्राधिकरणले गरेको सबै काम ठीक छ भनेर सरकारले निर्णय गरोस्, हामी मान्न तयार छौं । त्यसपछि सके तिर्छौं, नसके पलायन हुन्छौं, उनले भने । नेपाल उद्योग वाणिज्य महासंघ (एफएनसीसीआई) का कार्यवाहक अध्यक्ष अञ्जन श्रेष्ठले विवाद समाधानका लागि मध्यस्थकर्ताको भूमिका निर्वाह गर्न महासंघ तयार रहेको जनाए । महासंघकै मागअनुसार लाल आयोग बनेको र अब त्यसकै प्रतिवेदन जस्ताको तस्तै कार्यान्वयन गर्नुपर्नेमा श्रेष्ठले जोड दिए । डेडिकेटेड र ट्रंकलाइन बक्यौताको विषय एक दशक हुन लाग्दासमेत टुंगिन नसकेको श्रेष्ठको भनाइ छ । नियमसम्मत बिल देखाएको खण्डमा बक्यौता तिर्न उद्यमी तयार रहेको नेपाल उद्योग परिसंघका उपाध्यक्ष वीरेन्द्र पाण्डेले बताए । लाल आयोगको प्रतिवेदन तथा न्यायिक निरूपणका अन्य उपाय अपनाएर डेडिकेटेड र ट्रंकलाइनको मुद्दालाई यथाशीघ्र समाधान गर्नुपर्ने पाण्डेको भनाइ छ । एउटै मुद्दा वर्षौंसम्म चलिरहेकाले औद्योगिक वातावरणसमेत बिग्रिएको छ, यसलाई यथाशीघ्र समाधान गर्न जरुरी छ, उनले भने । सरकारी निकायले नै नेपालमा लगानीको वातावरण नदिएको समेत उद्योगीहरूले बताए । उद्योगीहरूले आइतबार नै ऊर्जा, जलस्रोत तथा सिँचाइमन्त्री दीपक खड्का र उद्योग, वाणिज्य तथा आपूर्तिमन्त्री दामोदर भण्डारीलाई संयुक्त रूपमा भेटेर प्राधिकरणले काटेको लाइन तत्काल जडान गर्न पहल गर्नुपर्ने माग गरेका छन् । प्राधिकरणले पटकपटक विद्युत् लाइन काटेर उद्योगीमाथि अन्याय गरेको उद्योगीहरूको भनाइ छ ।"
नेपाल बन्न सक्छ एआई सिकाइको हब,"हामी आफैंले पनि सानो तहमा सात वर्षअघिदेखि नै फ्युजमेसिन्स एआई फेलोसिप सञ्चालन गरिरहेका छौं । यसमा थुप्रै विद्यार्थीले भाग लिइरहेका छन्, मास्केले भने, यसबाट हाम्रो अनुभव के छ भने, नेपालका सबै विद्यार्थी विश्वस्तरमा कम छैनन् । तर स्रोत साधन र सीपको थोरै कमी छ यहाँ । डिजिटल नेपाल फ्रेमवर्क, नागरिक एपजस्ता सरकारका पहलमा अब एआईलाई समाहित गरेर अघि बढ्न उनले सुझाए । कार्यक्रममा सञ्चार तथा सूचना प्रविधिमन्त्री पृथ्वीसुब्बा गुरुङले एआईको सम्भावना र सूचना प्रविधि उद्योग विकासका लागि एआई, आईटी विशेष आर्थिक क्षेत्र स्थापना गर्न सरकार केन्द्रित रहेको बताए । एआई र आईसीटी क्षेत्रमा सार्वजनिकनिजी सहकार्य आवश्यक रहेको र नेपाललाई प्रविधि क्षेत्रमा लगानी गर्ने आकर्षक गन्तव्य बनाउन सरकार प्रतिबद्ध रहेको उनको दाबी छ । एआई र रोबोटिक्सले विश्वभर उद्योग, सुशासन र शिक्षा क्षेत्रमा ल्याएको परिवर्तनलाई नेपालले पनि अपनाउनुपर्छ, उनले भने, नेपाललाई विश्वव्यापी आईटी र एआई हबका रूपमा स्थापित गर्न यस्ता कार्यक्रमले बृहत् मार्गचित्र प्रस्तुत गर्छन् । एआई र डिजिटल प्रविधिको सही प्रयोगले नेपाललाई आर्थिक प्रगति र स्थायी विकासको मार्गमा अघि बढाउने मन्त्री गुरुङको धारणा थियो । एआई र सूचना प्रविधिलाई प्रवर्द्धन गर्न सरकारले विभिन्न योजना अवलम्बन गरिरहेको उनले बताए । कार्यक्रममा चीनको युनिट्री रोबोटिक्सले विकास गरेको एआई क्वाड्रपेड साइबर डग ले नेपाली गीतमा रोचक नृत्य प्रस्तुत गर्यो । रोबोटिक सिस्टममा हामीले कसरी एआई प्रयोग गरिरहेका छौं भन्नेबारे राम्रो बुझाइ हुन आवश्यक रहेको ईयू रोबोटिक्सका अध्यक्ष युहा रोनिङले बताए । एआईलाई राम्ररी नबुझीकन हाम्रो सिस्टमको प्रमुख हिस्साका रूपमा प्रयोग गर्दा यसले खतरा निम्त्याउन सक्छ, उनले भने । एआईसम्बन्धी नेपालको राष्ट्रिय नीति र कानुन कस्तो बनाउनुपर्छ भन्नेबारे प्रतिक्रिया दिन र एआईको वैध प्रयोग एवं अवसर पहिल्याउन यो सम्मेलन आयोजना गरिएको गरिएको युवा संघका अध्यक्ष क्षितिज थेबेले बताए । यसमा सरकारको एआईसम्बन्धी अवधारणापत्रका आधारमा १० वटा विषयगत सत्र सम्मेलनमा राखिएको र विभिन्न देशका १ सय १ जना विषय विज्ञलाई वक्ताका रूपमा उपस्थित गराएको उनले जनाए । सोमबारको सत्रमा जलवायु परिवर्तन, विपद् व्यवस्थापन, पूर्वतयारी र प्रतिरक्षामा एआईको प्रयोग कसरी गर्न सकिन्छ भन्नेबारे छलफल हुनेछ । सूचना प्रविधि र शिक्षा, खेलकुद, अटोमेसन र आर्थिक समृद्धिमा एआईको भूमिकासँगै विकासशील देशमा एआईको प्रयोगबारे पनि छलफल हुँदै छ ।"
खाद्यलाई धान बेच्न किसानलाई झन्झट,"(धनगढी)खाद्य तथा व्यापार कम्पनी लिमिटेड प्रादेशिक कार्यालय, धनगढीले कैलालीबाट आइतबारदेखि धान खरिद सुरु गरेको छ । खाद्यले धनगढीस्थित मोहनपुर, टीकापुर र सत्ती गरी तीन गोदामबाट ५५ हजार क्विन्टल धान किन्न लागेको छ । कम्पनीले गत आर्थिक वर्षमा लक्ष्यअनुसार धान खरिद गर्न सकेको थिएन । कम्पनीले गत वर्षको तुलनामा यो वर्ष मूल्यवृद्धि गरेको भए पनि किसान भने गल्ला व्यापारीलाई नै धान बिक्री गरिरहेका छन् । किसान खाद्यमा बिक्री प्रक्रिया झन्झटिलो रहेको भन्दै किसानले गल्ला व्यापारीलाई धान बिक्री गरिरहेको बताइरहेका छन् । कम्पनीले मोटा धानको खरिद मूल्य प्रतिक्विन्टल ३ हजार ४ सय १० रुपैयाँ ५१ पैसा तोकेको छ । तर कैलालीको हसुलियालगायतका किसानले गल्ला व्यापारीलाई प्रतिक्विन्टल ३ हजार ७५ रुपैयाँमै बेचिसकेको बताएका छन् । गत आर्थिक वर्षमा कम्पनीले मोटा धान प्रतिक्विन्टल ३ हजार १ सय ५८ रुपैयाँमा किनेको थियो । यस वर्ष भने मूल्य बढाएर प्रतिक्विन्टल ३ हजार ४ सय १० रुपैयाँ ५१ पैसा निर्धारण गरिएको खाद्य तथा व्यापार कम्पनी धनगढीकी वरिष्ठ अधिकृत कल्पना विष्टले जनाइन् । कैलालीबाट मोटा धान मात्र खरिद गर्ने खाद्यको योजना छ । मूल्यवृद्धि गरेको भए पनि गत वर्ष झैं कैलालीका धेरैजसो किसानले खाद्यमा बिक्री प्रक्रिया झन्झटिलो र बिक्री केन्द्र पनि नजिक नभएकाले गल्ला व्यापारीलाई बिक्री गरिरहेको बताएका छन् । पहिलो त ढिला भइसक्यो, दोस्रो कुरा खाद्यका कर्मचारीले अनेक बहाना बनाएर खरिद नगरिदिने पनि हुन्छ, तेस्रो कुरा बिक्री केन्द्र टाढा भएकाले ढुवानी खर्चमै धेरै जान्छ । त्यही कारण हसुलियाका प्रायः किसानले गल्ला व्यापारीलाई नै धान बेचिसके, कैलालीका किसान रेवन्त बोहराले भने, मैले पनि प्रतिक्विन्टल ३ हजार ७५ का दरले नजिकका गल्ला व्यापारीलाई नै बेचें । त्यही धान बेचेर गहुँ लगाउने खर्च जुटाउनुपर्छ । खाद्यको बाटो कुर्दा त ढिला भइहाल्छ नि । खाद्य कम्पनीका कर्मचारीहरूले सफा चाहियो भन्ने बहानामा धान खरिद गर्न आनाकानी गर्ने गरेको उनको भनाइ छ । खाद्यले किनिदिने निश्चितै हुँदैन । त्यसैले म त हरेक वर्ष गल्ला व्यापारीलाई नै बेच्दै आएको छु, हसुलियाका किसान पञ्चराम चौधरीले भने । गहुँ छर्ने बेला भइसक्यो । त्यसका लागि त्यही धान बिक्री गरेर खर्च जुटाउनुपर्ने किसान बताउँछन् । मल, बीउ, ज्याला, ट्र्याक्टर जोताइ खर्च धान बिक्री गरेरै जुटाएको कैलालीका अर्का किसान पतिराम चौधरीले जनाए । ट्र्याक्टरको जोताइ नै प्रतिकट्ठा १ सय २५ रुपैयाँ पर्छ, उनले भने, मल र बीउ पनि त किन्नुपर्यो नि । तिहारअघि कैलालीमा तीन ठाउँबाट मात्रै खरिदको योजना भए पनि तिहारपछि भजनी, बर्दगोरिया, हसुलियालगायत ६ ठाउँबाट खरिद गरिने वरिष्ठ अधिकृत विष्टको भनाइ छ । स्थानीय किसानको सहजताका लागि सम्बन्धित स्थानीय तहले गोदाम र सुरक्षा प्रबन्ध गरिदिए थप खरिद केन्द्र पनि विस्तार गर्ने योजना छ, विष्टले भनिन् । तर खाद्यले बिक्री केन्द्र विस्तार गर्दासम्म धान थन्काएर राख्ने किसान विरलै हुन्छन् । कैलालीबाट यस वर्ष ५५ हजार क्विन्टल मोटा धान खरिद गर्ने योजना रहेको खाद्यले जनाएको छ । एक किसानबाट ५० क्विन्टलसम्म धान खरिद गर्ने योजना रहेको उनको भनाइ छ । किसानले बिक्रीका लागि धान सफा हुनुपर्ने, परिचय खुल्ने कागजात, वडा कार्यालयको सिफारिस र स्वघोषणापत्र ल्याउनुपर्नेछ ।"
बिजुलीको आसमा ३५ वर्ष,"(बागलुङ)जिल्ला सदरमुकाममा बिजुली बलेको ४७ वर्षसम्म पश्चिम बागलुङका बस्तीमा भने अझै लाइन विस्तार हुन सकेको छैन । सडक छेउमा पुगे पनि अहिले जिल्लाका चार पालिकाका ग्रामीण बस्तीमा राष्ट्रिय प्रसारण लाइन पुग्न सकेको छैन । बागलुङ बजार नजिकैको काठेखोलामा बनेको साना जलविद्युत् आयोजनाबाट ०३३ सालमा बिजुली बालेका सदरमुकामवासीले उज्यालोमा बस्न थालेको ४७ वर्ष भए पनि ग्रामीण बासिन्दाले भने बिजुली बाल्न नपाएका हुन् । राष्ट्रिय प्रसारण लाइन ०४७ मा आएको हो, स्थानीय काजी गाउँले श्रेष्ठले भने, साना जलविद्युत्बाट भने ०३३ मा बिजुली बलेको थियो । सदरमुकाम बागलुङ बजारमा केन्द्रीय प्रसारण लाइनको बिजुली बलेको ३४ वर्षपछि पश्चिम बागलुङवासीले बिजुली बाल्ने तरखर गर्दै छन् । अझै कतिपय बस्तीमा बिजुली लैजाने सपना पूरा भएकै छैन । उनीहरूले वर्षौं संघर्ष गरेर पनि गाउँमा बिजुली लैजान नसकेका हुन् ।बिजुली नभएकै कारण ग्रामीण बस्तीमा अझै जनजीवन कष्टकर छ । तमानखोला गाउँपालिका४ लामेलामा बनेको कोल्डस्टोर विद्युत् अभावमा अलपत्र छ । गाउँमा लघुविद्युत्बाट बिजुली बालिए पनि कोल्डस्टोर सञ्चालनका लागि क्षमता नपुग्ने भएपछि राष्ट्रिय प्रसारण लाइनको प्रतीक्षा गरिएको छ । गत आर्थिक वर्ष प्रदेश सरकारको ५० लाख, संघीय सरकारको सम्पूरक बजेटमा ४५ लाख र गाउँपालिकाको १५ लाखसमेत गरी १ करोड ५ लाख खर्च गरेर बनाइएको यो भवन विद्युत् नपुग्दासम्म उपयोगविहीन भएको हो । तमानखोला गाउँपालिकामा केन्द्रीय लाइनको विद्युत् छैन । स्थानीयले बनाएका साना लघुविद्युत्को भरमा यहाँ उज्यालो बनाइएको छ । साना विद्युत्ले नपुग्दा यहाँ चाहेर पनि उद्योग खोल्न नसकिएको स्थानीय बताउँछन् । विद्यालयको सूचना केन्द्रका लागि लघुविद्युत्को भर परेका छौं, कहिलेकाहीँ त बिग्रेर हैरान परिन्छ, स्थानीय धनगौज्योति माविका शिक्षक वसन्त घर्ती मगरले भने, केन्द्र्रीय विद्युत् नआएसम्म ठूलो क्षमताको उपयोग गर्नै सकिँदैन । गाउँपालिकाको पहलमा यहाँ विद्युतीकरण अभियान चले पनि अझै एकडेढ वर्ष कुर्नुपर्ने स्थानीयको अनुमान छ ।निसीखोला गाउँपालिका२ अर्नाकोटको बस्तीमा विद्युत् अभावमा पानी तान्न नपाएपछि स्थानीयले सास्ती खेपेको वर्षौं भयो । कहिले बिजुली पुग्ला र खोल्साको पानी तानेर बस्तीमा लैजान सकिएला भनेर वर्षैपिच्छे योजना बनाइरहेको वडाध्यक्ष कुविर विकको भनाइ छ । यहाँका बासिन्दाले दिनको दुईतीन घण्टा हिँडेर पानी खेप्छन् । यहाँको मोबाइल फोनको टावरमा पनि विद्युत् अभाव छ । टावरमा बिजुली अभाव हुँदा हरेक दिन फोन काटिएको गुनासो आएपछि हामीले जेनेरेटर लगेर राखेका छौं, नेपाल टेलिकम बागलुङका प्रमुख इन्जिनियर सन्तोष बरालले भने, केही समस्या समाधान त भएको छ, दिगो भएको छैन । विद्युत् अभावमा टावर सञ्चालन नहुँदा निसीखोला५ निसेलढोरमा अझै फोन नटिप्ने समस्या छ । यहाँ गत वर्ष राखिएको टूजी सेवा पनि सञ्चालन भएको छैन । घाम लाग्दा फोन टिप्ने, नलाग्दा बन्द हुने समस्या रहेको स्थानीय बताउँछन् । झरी, बादल र दैनिक कुहिरो लाग्न थालेपछि निसेलढोर फोन सम्पर्कविहीन हुने गरेको छ ।विद्युत् अभावकै कारण बागलुङको निसेलढोर, ढोरपाटन र बुर्तिवाङमा समेत फोनको समस्या हुन्छ । बुकी जाने पर्यटकले पनि फोन नहुँदा सूचना दिन नपाएको गुनासो गर्छन् । ढोरपाटनमा रहेका सैनिकले पनि घरमा सम्पर्क गर्न कठिन हुने बताए ।सदरमुकामपछिको दोस्रो बजार बुर्तिवाङमा समेत पूर्ण विद्युतीकरण भएको छैन । तीन वर्षअघि बिजुलीको लाइन पुगे पनि ढोरपाटन नगरपालिका १ र २ मा मात्रै विस्तार भएको छ । असार मसान्तसम्म वडा ५ मा विद्युतीकरण गर्ने गरी काम भइरहेको स्थानीय विमला महतको भनाइ छ । बडिगाड गाउँपालिका८ रणसिंकिटेनीमा विद्युत् अभावले स्वास्थ्य संस्थामा समेत समस्या परेको अध्यक्ष गण्डकी थापा अधिकारीले जनाइन् । गाउँमा बिजुली पुर्याउन पहल गरिरहेका छौं, सबस्टेसन बनिनसक्दा ढिला भएको छ, उनले भनिन्, बुर्तिवाङ लगेको विद्युत् लाइन यतैबाट गएको छ, तर शाखा विस्तार भएको छैन । विद्युत् अभावमा वडा कार्यालय, स्वास्थ्य चौकी र विद्यालयमा समेत समस्या पर्ने गरेको उनले बताइन् । गाउँपालिकाको बजेटमा विद्युत् सेवा विस्तारका लागि बजेटको खोजी गर्नुपर्ने बाध्यता अधिकारीले सुनाइन् ।पश्चिम बागलुङको ढोरपाटन नगरपालिका, बडिगाड गाउँपालिका, तमान र निसीखोलामा समेत विद्युत् नहुँदा दैनिकीमा असर परेको छ । ग्रामीण क्षेत्रमा फर्निचर उद्योग, ढुंगा उद्योग र मोटर ग्यारेज राख्न खोज्नेलाई पनि समस्या भएको छ, तमानखोला गाउँपालिकाका अध्यक्ष जोकलाल बुढाले भने, छिट्टै विद्युतीकरण गर्नुपर्ने बाध्यता छ । मुडबरी एन्ड जोशी गौरा संयुक्त निर्माण कम्पनीले सबस्टेसन निर्माण गरिरहेको छ । ३३ करोड लागतमा निर्माण भइरहेको सबस्टेसन असार मसान्तमा सक्ने लक्ष्य भए पनि सामान आयातमा ढिला हुँदा केही समय लाग्ने इन्जिनियर प्रकाश यादवले जनाए । रिनाममा १३२ केभी प्रसारण लाइन जोडेपछि आसपासमा विद्युतीकरण हुनेछ । हाल गलकोट५ हरिचौरमा रहेको ११ केभी प्रसारण लाइनबाट लगिएको बिजुलीले बुर्तिवाङमा पावर नपुगेपछि विस्तार हुन सकेको थिएन । हरिचौरदेखि बुर्तिवाङ ५० किमि पश्चिम पर्छ ।सबस्टेसन बनेपछि पनि निसीखोला र ढोरपाटन क्षेत्रमा भने अझै विद्युत् विस्तारमा कठिनाइ हुने यादवले बताए । यहाँबाट पनि ५० देखि ६० किमि परसम्मका बस्ती छन्, ती स्थानमा सिधै विद्युत् लैजाँदा पावर पुग्दैन, यादवले भने, कनेक्सनको सिस्टम भने राखेका छौं ।"
अर्थ संक्षेप,"ग्लोबल आईएमई बैंकलाई ॅबेस्ट बैंक अवार्ड काठमाडौं (कास) ग्लोबल आईएमई बैंक बेस्ट बैंक अवार्ड बाट सम्मानित भएको छ । अमेरिकामा आयोजित एक समारोहबीच शनिबार ग्लोबल फाइनान्स म्यागेजिनको बेस्ट बैंक अवार्ड २०२४ बाट बैंक सम्मानित भएको हो । ग्लोबल फाइनान्सका फाउन्डर तथा एडिटोरियल निर्देशक जोसेफ डी गिआरापुटोले बैंकका अध्यक्ष चन्द्रप्रसाद ढकाल र नायब प्रमुख कार्यकारी अधिकृत सुमन पोखरेललाई हस्तान्तरण गरे । नेपालमा उक्त सम्मान प्राप्त गर्ने पहिलो बैंक रहेको बैंकको दाबी छ । विश्वसनीयता, वित्तीय स्रोत परिचालन, पहुँच विस्तार, रणनीतिक सम्बन्ध स्थापना, व्यावसायिक तथा ग्राहकमैत्री सेवाहरूको विकास, क्रेडिट रेट्रिलगायतका मापदण्डमा सन् २०२४ का लागि बैंक उत्कृष्ट भएकाले उक्त सम्मान प्राप्त गरेको जानकारी दिएको छ । यस सम्मानले बैंक थप उत्कृष्ट सेवा प्रदान गर्न प्रोत्साहित भएको बैंकका अध्यक्ष ढकालले बताए । ग्लोबल फाइनान्स म्यागेजिनले ग्लोबल बैंकसहित अफ्रिका, एसिया, क्यारिबियन, अमेरिका र युरोप क्षेत्रका उत्कृष्ट बैंकहरूलाई सम्मान गरेको हो । यसअघि पनि बैंक राष्ट्रिय तथा अन्तर्राष्ट्रिय संस्थाहरूबाट फरकफरक विधाबाट सम्मानितसमेत भएको जानकारी गराएको छ ।पोखरामा वात्सल्य नेचुरल आईभीएफको नयाँ क्लिनिककाठमाडौं (कास) वात्सल्य नेचुरल आईभीएफले पोखरामा नयाँ क्लिनिक सञ्चालनमा ल्याएको छ । कास्की र आसपासका जिल्लामा वात्सल्यको सेवाको आवश्यकता रहेका परिवारलाई सहज प्रजनन सेवा प्रदान गर्ने उद्देश्यले उक्त पोखरामा नयाँ क्लिनिकको सुरुवात गरिएको जनाइएको छ । उक्त क्लिनिकबाट आईयूआई (इन्ट्रा युटेराइन इन्सेमिनेसन), प्रजनन जाँच, प्रसूतिपूर्वका सम्पूर्ण हेरचाह, ओवुलेसन इन्डकसन र आधुनिक प्रजनन उपचारका सेवा प्राप्त गर्न सकिने बताइएको छ । जीएसपीको सदुपयोग गरी ईयूमा निर्यात प्रवर्द्धन गर्न सरकारको चासोकाठमाडौं (कास) सरकारले जेनेरलाइज्ड सिस्टम अफ प्रिफरेन्सेस (जीएसपी) व्यवस्थाको सदुयोग गरी ईयू (युरोपेली संघ) मा निर्यात प्रवर्द्धन गर्न प्रमुख नियम र प्रक्रियासँग परिचित गराउन व्यापार क्षेत्रका सरोकारवालाहरूलाई सचेत गराउने कार्यलाई तीव्रता दिएको छ । ललितपुरमा आइतबार सुरु भएको चारदिने कार्यशालामार्फत सरकारले उक्त कार्यलाई तीव्रता दिइएको हो । नेपालले ईयूका बजारमा भन्सारमुक्त र कोटारहित पहुँचका लागि सहजीकरण गर्ने जीएसपीको इभ्रिथिङ बट आर्म्स (ईबीए) व्यवस्थाबाट फाइदा उठाइरहेको छ । ईबीए योजना प्रयोग गरी ईयूमा निर्यात बढाउने र एलडीसी स्तरोन्नतिले ईयूका सौविध्य व्यापार योजनामा पार्ने असरबारे व्यवसायी समुदालयलाई सजग गराउने उद्देश्यले कार्यशाला सुरु भएको हो । कार्यशालामा व्यापार क्षेत्रका सरोकारवालालाई ईयू बजारमा निर्यात गर्न तालिम दिन र सरकारी तथा निजी क्षेत्रका संस्थाहरूभित्र मूल प्रशिक्षक विकास गर्न सरकारी निकाय, व्यापारिक संघसंस्था, शिक्षाविद् र निर्यातकर्ताहरूबाट ५५ जना कार्यशालामा सहभागी छन् । उक्त कार्यशालामा प्रदान गरिने तालिमले निर्यातकर्ताका लागि स्वेदेशी तथा ईयूसम्बन्धी नियमबारे बुझ्न सहयोग गर्ने अन्तर्राष्ट्रिय व्यापार केन्द्रका व्यापार विज्ञ कासिम चौधरीले बताए । सोही अवसरमा व्यापार तथा निकासी प्रवर्द्धन केन्द्रका उपनिर्देशक राजेन्द्र सिंहले निर्यातकर्तालाई ईबीए र जीएसपीको भिन्नता बुझ्न सहयोग गर्ने बताए ।पोखरामा लक्ष्मी बैंकको शाखा स्थानान्तरण काठमाडौं (कास) लक्ष्मी सनराइज बैंकले कास्कीको पोखरामा शाखा स्थानान्तरण गरी सञ्चालनमा ल्याएको छ । बैंकले पोखरा महानगरपालिका२६ स्थित बुढीबजारमा रहेको शाखालाई सोही महानगरको वडा ६ स्थित हल्लनचोकमा स्थानान्तरण गरेको हो । स्थानान्तरण गरिएको साविकको शाखाका ग्राहकहरूले महानगरको वडा २७ स्थित लेखनाथ शाखामार्फत सेवा लिन सकिने बैंकले जानकारी दिएको छ ।एलजीको तिहारलक्षित योजनामा ४० प्रतिशत क्यासब्याककाठमाडौं (कास) एलजी ब्रान्डको आधिकारिक बिक्रेता चौधरी ग्रुपले तिहारलाई लक्ष्य गर्दै एलजीसँग खुसीको पल योजना ल्याएको छ । उक्त योजनाअन्तर्गत ग्राहकले घरायसी सामान खरिद गर्दा ४० प्रतिशतसम्म क्यासब्याक र उपहार पाउन सक्नेछन् । ग्राहकले एलजीको ओलेड, क्युनेड र एचडी टीभी, साउन्डबार, होम अडियो, सिंगल डोर रेफ्रिरेजिरेटर, एयर प्युरिफायर र भ्याकुम क्लिनर खरिद गर्दा ग्राहकले ४० प्रतिशत क्यासब्याक पाउने कम्पनीले जानकारी दिएको छ । ग्राहकले एलजीको २८५ लिटरभन्दा माथिको रेफ्रिजेरेटर खरिदमा मिक्सचर वा प्रेसर कुकरलगायत पुरस्कार पाउन सकिने कम्पनीले जनाएको छ ।"
थाई एयर एसियालाई नेपाल उडानमा रोक,"(काठमाडौं)बैंकककाठमाडौंबैंकक उडान अनुमति लिएको एक महिना नबित्दै थाई एयर एसियालाई नेपाल उडानमा रोक लगाइएको छ । त्रिभुवन अन्तर्राष्ट्रिय विमानस्थलमा उडान थालेको एक महिनाभित्रै भैरहवास्थित गौतम बुद्ध अन्तर्राष्ट्रिय विमानस्थलबाट पनि उडान गर्नुपर्ने सर्त पालना नगरेपछि नागरिक उड्डयन प्राधिकरणले थाई एयर एसियाको उडानमा रोक लगाएको हो ।प्राधिकरणले थाई एयर एसियाको नेपाली एजेन्ट कम्पनीका सञ्चालक परासर प्रसाईं र उनको कम्पनी युनिभर्सल टुर्स एन्ड ट्राभल्सलाई आइतबार निलम्बन गरेको छ । सञ्चालक प्रसार्इं र उनको कम्पनीले गर्ने उडानसम्बन्धी कार्य अब गैरकानुनी मानिनेछन् । यसअघि पनि थाई एयर एसियाको मूल कम्पनी एयर एसिया त्रिभुवन अन्तर्राष्ट्रिय विमानस्थललाई ०६९ देखि ०७५ सम्मको २७ करोड रुपैयाँ बक्यौता फर्जी भौचरमार्फत तिरेको देखाएर भागेको थियो । प्रसाईंले नै केही महिनाअघि पुरानो बक्यौता तिर्न बैंक ग्यारेन्टीको कागजात प्राधिकरणलाई बुझाएर थाई एयर एसियाको उडान अनुमति लिएका थिए । अनुमतिका लागि उच्च तहबाट राजनीतिक दबाब दिइएको प्राधिकरणका एक अधिकारीले बताए । थाई एयर एसियालाई नेपालमा उडान गर्न शनिबार (कात्तिक १०) सम्म मात्रै अनुमति थियो । शनिबार थाई एयर एसियाको अन्तिम उडान अनुमति थियो, प्राधिकरणका सहप्रवक्ता ज्ञानेन्द्र भुलले भने, सातामा भैरहवामा ४ र काठमाडौंमा ४ वटा उडान गर्ने सर्तमा उसलाई अनुमति दिइएको थियो । उनका अनुसार दिल्लीबाट काठमाडौं उडान अनुमति मागेका एयर इन्डिया एक्सप्रेस र आकासा एयरलाई भैरहवा जाने सर्त नमानेकाका कारण प्राधिकरणले स्वीकृत गरेको छैन । भैरहवा र पोखरा पनि साथसाथै उडान गर्ने वायुसेवा कम्पनीलाई भने काठमाडौंमा पनि उडान अनुमति दिने बाटो खुला नै राखिएको छ । थाई एयर एसियाको जहाज आइतबार बिनाअनुमति काठमाडौं आएपछि क्याप्टेन (पाइलट इन कमान्ड) लाई त्रिभुवन अन्तर्राष्ट्रिय विमानस्थलले ४ घण्टा नियन्त्रणमा लिएको थियो । आइतबार नेपाल आएको थाई एयर एसियाको एयरबस ए३२० जहाजका क्याप्टेन माथावाज अफिरातनाथापोंगले माफी मागेपछि जहाजलाई चार घण्टापछि साझ ६ः५७ बजे बैंकक उडानका लागि छाडियो, त्रिभुवन अन्तर्राष्ट्रिय विमानस्थलका महाप्रबन्धक जगन्नाथ निरौलाले भने । उनका अनुसार नेपाली एजेन्ट कम्पनी युनिभर्सल टुर्स एन्ड ट्राभल्सले उडान अनुमति रहेको भनेका कारण काठमाडौं आएको क्याप्टेनले बताएका थिए । उक्त विमानलाई आइतबार काठमाडौंमा चार घण्टा नियन्त्रणमा राख्नुअघि ४५ मिनेट सिमराको १४ हजार फिटभन्दा माथि आकाशमा होल्ड (फन्को लगाउँदै उडिरहनु) मा राखिएको थियो । पूर्वनिर्धारित तालिकाअनुसार उक्त जहाज दिउँसो २ बजे अवतरण हुनुपर्ने र ३ बजे फर्किनुपर्ने थियो । त्रिभुवन विमानस्थलले उक्त जहाजलाई यहाँ अवतरण नगराई बैंकक नै फर्काउन खाजेको थियो । तर जहाजका क्याप्टेनले ३० मिनेटलाई मात्रै पुग्ने इन्धन रहेको जनाउँदै अनुरोध गरेपछि अवतरण अनुमति दिइएको थियो । त्यस जहाजमा बैंककबाट १ सय ७६ यात्रु आएका थिए भने काठमाडौंबाट फर्किने १ सय ६० जना थिए ।युनिभर्सलका सञ्चालक प्रसाईंले उच्च राजनीतिक भनसुन र दबाबका आधारमा थाई एयर एसियाको काठमाडौं उडान भैरहवा गर्ने सर्तमा असोज १६ गतेदेखि (अक्टोबर २) अनुमति लिएको पर्यटन मन्त्रालयको उच्च स्रोतले बतायो । आइतबार पनि उनले उच्च राजनीतिक दबाबमार्फत थाई एयर एसियाको उडानमा रोक नलगाउन र उनको एजेन्ट कम्पनी युनिभर्सललाई निलम्बन नगर्न दबाब दिएको स्रोतले बतायो । कोभिडअघि २७ करोड बक्यौता नतिरेर भागेको यसैको मूल संस्था एयर एसियाको बक्यौता तिर्ने बैंक ग्यारेन्टी प्रसाईंले प्राधिकरणलाई बुझाएपछि यो वायुसेवालाई प्राधिकरणले भैरहवामा उडान गर्ने सर्तमा काठमाडौंमा उडान अनुमति दिएको थियो । यसले एक महिनाभित्र भैरहवाको अध्ययन गरेर उड्ने सर्त पेस गरेको थियो । प्राधिकरणका सहप्रवक्ता भुलका अनुसार थाई एयर एसियालाई अक्टोबर २ (असोज १६) देखि २७ (असोज १०) सम्म मात्रै काठमाडौंको उडान अनुमति दिइएको थियो । नेपालले हरेक अक्टोबरको अन्तिम आइतबारदेखि अर्को नयाँ अंग्रेजी वर्षको मार्चको अन्तिम आइतबारसम्म शीतकालीन तालिका (विन्टर सेड्युल) लागू गर्छ । मार्चको अन्तिम आइतबारदेखि त्यसै अंग्रेजी वर्षको अक्टोबर अन्तिम आइतबारसम्म अर्को उडान तालिका लागू हुन्छ । यी दुई याममा वायुसेवा कम्पनीहरूले हावापानी तथा मौसमका आधारमा उडान समय र संख्या फेरबदल गर्छन् । यो अन्तर्राष्ट्रिय नियम हो । भैरहवा उडान नगरेको तथा आइतबारको बिनाअनुमति उडानका विषयमा कुरा गर्न खोज्दा युनिभर्सलका सञ्चालक प्रसाईं सम्पर्कमा आएनन् । उनले एसएमएसको जवाफ पनि फर्काएनन् । हाल बैंककबाट काठमाडौंमा नेपाल वायुसेवा निगम, थाई एयर र थाई लायन गरी तीनवटा वायुसेवा कम्पनीले उडान गरिरहेका छन् ।"
४८ सुत्केरीको हवाई उद्धार,"काठमाडौं (कास) महिला, बालबालिका तथा ज्येष्ठ नागरिक मन्त्रालयले एक सय दिनको कार्य प्रगति विवरण सार्वजनिक गरेको छ । मन्त्री नवलकिशोर साह सुडीले कार्यभार सम्हालेपश्चात् एक सय दिनको अवधिमा हासिल भएका प्रमुख कार्य र उपलब्धि सार्वजनिक गरेका हुन् । आइतबार मन्त्रालयमा आयोजित पत्रकार सम्मेलनमा असार ३१ देखि कात्तिक ६ गतेसम्मको कार्य प्रगति सार्वजनिक गरिएको हो । मन्त्रालयको कार्य प्रगतिको जानकारी दिँदै मन्त्री साह सुडीले दुर्गम क्षेत्रमा ज्यान जोखिममा परेका ४८ जना गर्भवती तथा सुत्केरी महिलाको हवाई उद्धार गरिएको बताए । साथै, देशभर हराएका १ हजार ८ सय ८४ बालबालिकाको खोजतलास गरी फेला परेका १ हजार ५ सय ५९ जनालाई परिवारमा पुनर्मिलन गराइएको पनि मन्त्रालयले दाबी गरेको छ ।"
चितवन राइनोजमा इंग्लिस क्रिकेटर,"काठमाडौं (कास) चितवन राइनोजले इंग्लिस युवा अलराउन्डर ल्युक मार्टिन बेनकेन्स्टाइनलाई अनुबन्ध गरेको छ । बेनकेन्स्टाइनले मंसिर १५ बाट काठमाडौंमा हुन गइरहेको नेपाल प्रिमियर लिग (एनपीएलमा) चितवनबाट खेल्नेछन् । उनी चितवन राइनोजमा भित्रिने दोस्रो विदेशी खेलाडी हुन् । यसअघि टोलीले दक्षिण अफ्रिकाका अनुभवी तीव्र गतिका बलर मार्चट डी लांगलाई अनुबन्ध गरेको थियो । जनवरीमा भएको यु१९ विश्वकपमा १९ वर्षे बेनकेन्स्टाइनले इङ्ल्यान्डको उपकप्तानको जिम्मेवारी सम्हालेका थिए । बेनकेन्स्टाइनले १७ वर्षको उमेरमा एसेक्सबाट काउन्टी क्रिकेटमा ४२ रन खर्चेर ६ विकेट लिने कीर्तिमान राखेका थिए । सन् २०२२ मा ग्वादर सार्क्सलाई पाकिस्तान सुपर लिग (पीएसएल) को फाइनलमा पुर्याउन उनले ३७ बलमा ७१ रनको सानदार इनिङ्स खेलेका थिए ।बेनकेन्स्टाइन परिवारबाट क्रिकेट खेल्ने ल्युक तेस्रो पुस्ताका क्रिकेटर हुन् । उनका बुबा डेल बेन्केन्स्टाइनले दक्षिण अफ्रिकाको प्रतिनिधित्व गरेका थिए भने उनका हजुरबुबा मार्टिन बेन्केन्स्टाइनले जिम्बाब्वे (पहिले रोडेसिया भनेर चिनिन्थ्यो) को प्रतिनिधित्व गरेका थिए । त्यस्तै, उनका काका ब्रेट र बोयडले पनि व्यावसायिक क्रिकेट खेल्थे ।चितवन राइनोजको प्रतिनिधित्व गर्न आफू आतुर रहेको बेनकेन्स्टाइनले बताएका छन् । नेपाली समर्थकले सिर्जना गर्न सक्ने वातावरण जुनसुकै खेलाडीलाई लोभ्याउने खालको छ । मेरो करियरको यो चरणमा सही किसिमको चुनौती हो । म चितवन राइनोजको प्रतिनिधित्व गर्न र आफ्नो प्रदर्शन देखाउन आतुर छु, उनले चितवनको विज्ञप्तिमा भनेका छन् ।चितवन राइनोजका प्रबन्ध निर्देशक आयुष न्यौपानेले उनको आगमनले लिगमा ऊर्जा थपिने विश्वास व्यक्त गरे । उनले जुन ऊर्जा ल्याउन सक्छन् र नेपाली समर्थकलाई मनोरञ्जन दिन सक्छन्, त्यसले नेपाल प्रिमियर लिगलाई थप उज्यालो बनाउनेछ, न्यौपानेले भने ।"
एपीएफ राइनो गोल्डकपको फाइनलमा,"नवलपुर (कास) नेपाल एपीएफ क्लब पूर्वी नवलपरासीको मध्यविन्दु नगरपालिका२ कोल्हुवामा भइरहेको राइनो संरक्षण गोल्डकप फुटबल प्रतियोगिताको फाइनलमा प्रवेश गरेको छ । आइतबार पहिलो सेमिफाइनलमा देशभक्त फुटबल क्लबलाई १० ले पराजित गर्यो ।पहिलो हाफको ३४ औं मिनेटमा युवराज खड्काको गोल नै एपीएफलाई फाइनल प्रवेशका लागि पर्याप्त बन्यो । युवराज नै खेलको प्लेयर अफ द म्याच बने । खेल अवधिभर निकै दबाबमा राखेको एपीएफले गोलका लागि धेरै अवसर गरे पनि एउटा मात्र अवसरको सदुपयोग गर्न सक्यो । प्रतियोगिताअन्तर्गत सोमबार दोस्रो सेमिफाइनल नमोबुद्ध क्लब र नेपाल पुलिस स्पोर्ट क्लबबीच हुनेछ । प्रतियोगिताको विजेताले नगद ८ लाख र उपविजेताले ४ लाख प्राप्त गर्नेछन् । फाइनल खेल कात्तिक १४ गते राइनो रंगशाला, कोल्हुवामा हुनेछ ।"
नेपालद्वारा साउदी अरेबिया पराजित,"काठमाडौं (कास) बहराइनको मानामामा भइरहेको आईएसएफ जिम्नासाइडको टेबलटेनिसमा नेपालले महिला टिम इभेन्टमा साउदी अरेबियालाई पराजित गरेको छ । बहराइन नेसनल स्टेडियमस्थित इसा स्पोर्ट्स सिटीे हल बी मा ९ देखि १३ औं स्थानका लागि भएको प्रतिस्पर्धामा नेपालले साउदी अरेबियालाई ४१ ले पराजित गर्यो । जितसँगै नेपालले सोमबार ९ देखि ११ औं स्थानका लागि युगान्डा वानसँग खेल्नेछ । यो खेल जितेमा नेपालले पुनः ९ देखि १० औं स्थानका लागि खेल्ने अवसर पाउनेछ । महिला टिम इभेन्टमा नेपालले समूह चरणमा इङ्ल्यान्ड, अजरबैजान, इटाली र चाइनिज ताइपेईंसँंग प्रतिस्पर्धा गरेको थियो । नेपाल इङ्ल्यान्डसँग ४३, अजरबैजानसँग ५२, इटालीसँग ५२ र चाइनिज ताइपेईसँग ७० ले पराजित भएको थियो । महिला टिममा नेपालबाट इभाना थापा, वियंका राई, माल्सा नेपाल र विद्विशा मैनालीले खेलिरहेका छन् ।महिलामा नेपालले सिंगल्स स्पर्धामा पनि प्रतिस्पर्धा गर्नेछ । पुरुषमा जेविश बुर्लाकोटी र आशिष महताले पनि सिंगल्समा नेपालको चुनौती प्रस्तुत गर्नेछन् ।"
म्यानचेस्टर युनाइटेड फेरि पराजित,लन्डन (एएफपी) म्यानचेस्टर युनाइटेड इंग्लिस प्रिमियर लिगमा पुनः पराजित भएको छ । शनिबार युनाइटेडलाई वेस्ट ह्यामले २१ ले पराजित गर्यो । इन्जुरी समयको दोस्रो मिनेटमा जारोड बोवेनले गोल गरी वेस्ट ह्यामलाई विजयी दिलाए । चेल्सीले न्युक्यासललाई पनि २१ कै स्कोरमा पराजित गर्यो । निकोलास ज्याक्सनको गोलमा चेल्सीले अग्रता लिए पनि एलेक्जान्डर इसाकको गोलमा न्युक्यासलले खेल बराबरीमा ल्याएको थियो । कोल पाल्मरले दोस्रो हाफ सुरु भएलगत्तै गरेको गोलमा चेल्सीले विजय हात पारेको हो । अर्को खेलमा क्रिस्टल प्यालेसले टोटेनहमलाई १० गोलले स्तब्ध पार्यो । जिन माटेटा फिलिपले पहिलो हाफमा प्यालेसबाट गोल गरेका थिए ।
