शीर्षक,विवरण
"बालिकाको मृत्यु, घाइते दुईमध्ये एक बालकको अवस्था चिन्ताजनक","विस्फोटको आवाज सुनेपछि हेर्न गएका पूजाका भाइ (प्रिन्सा दिप्सनका मामा) सेसेहाङ केरुङ भान्जाभान्जीको अवस्था देखेर बेहोस भएका थिए । उनलाई पनि उपचार लागि पाँचथर अस्पतालमा ल्याइएको छ ।घाइतेमध्ये दिप्सन श्री कालिका मावि प्राङवुङको कक्षा ६ मा अध्ययनरत छन् भने पवन सोही विद्यालयको कक्षा ४ का विद्यार्थी हुन् । घाइते पवनका अनुसार खेलिरहेका बेला घरको लाछी बाट गोलो देखिने वस्तु घर पछाडि बलेसीमा झरेपछि दिप्सनले चलाउन खोज्दा विस्फोट भएको थियो ।माओवादी कार्यकर्ता केरुङको त्यस घरमा स्थानीय ज्ञानबहादुरको परिवार बस्दै आएको थियो । केरुङ परिवार भने २०६८ देखि सदरमुकाम फिदिममा बसिरहेको छ । फिदिमबाट ४२ किमि टाढाको उक्त गाउँबाट घाइतेलाई उद्धार गरी सदरमुकामस्थित अस्पताल ल्याइपुर्याउँदा साँझ साढे सात बजिसकेको थियो । कच्ची बाटो भएकाले गाडीलाई चार घण्टाभन्दा बढी समय लागेको थियो । जिल्ला प्रहरी कार्यालय पाँचथरका प्रमुख डीएसपी हेमन्त भण्डारीका अनुसार विस्फोट भएको वस्तु घरेलु ग्रिनेड रहेको प्रारम्भिक अनुसन्धानमा खुलेको छ । विस्फोट भएको घरनजिकै अर्को एउटा शंकास्पद वस्तुसमेत भेटिएको छ । साँझको समय भएकाले उक्त वस्तु डिस्पोज गराइएको छैन, बिहान नेपाली सेनाको टोली पुगेपछि यकिन हुनेछ, डीएसपी भण्डारीले भने ।स्थानीयले द्वन्द्वका समयमा माओवादीले लुकाएर राखेको बम पड्केको बताएका छन् । त्यो घर द्वन्द्वका समयमा माओवादीको सेल्टरका रूपमा प्रयोग हुन्थ्यो, सेना प्रहरीको पनि निगरानीमा पर्थ्यो । त्यही बेला राखेको बम पड्किएको हुन सक्छ, एक स्थानीयले भने । १० वर्षे सशस्त्र द्वन्द्व छाडेर माओवादी शान्तिप्रक्रियामा आएकै करिब दुई दशक हुँदासम्म पनि त्यस द्वन्द्वको मारमा सर्वसाधारणले ज्यान गुमाउनुपरेको उनले बताए । माओवादीको संगठन फाँटमा लामो समय काम गरेका घरधनी आइतराज केरुङले विस्फोट घटनाले आफू स्तब्ध भएको बताएका छन् । कतै द्वन्द्वका समयमा लुकाएर राखेको वस्तु बिर्सनु त भएको थिएन ? भन्ने प्रश्नमा उनले भने, बम लुकाएर छोडेको ठ्याक्कै याद छैन, माओवादी मात्र नभएर सेना प्रहरीले पनि राम्रै चहलपहल गरेको घर हो । यसै भन्न सक्दिनँ । भोलि घटनास्थल गएर वस्तुस्थिति अध्ययन गर्छु ।विस्फोट भएलगत्तै अनुसन्धानका लागि जिल्ला प्रहरी कार्यालय पाँचथरका प्रहरी निरीक्षक रुपेश तामाङको कमान्डमा टोली घटनास्थल पुगेको छ । उक्त स्थलमा भेटिएको अर्को शंकास्पद वस्तुलाई रातभर घेराबन्दी गरेर राख्ने र शुक्रबार डिस्पोज गरेपछि थप अनुसन्धान थालिने डीएसपी भण्डारीले बताए ।"
अमेरिकामा मुनाको हत्या आरोपमा ५१ वर्षीय शाह पक्राउ,भेराइजन मोबाइल स्टोरमा काम सकेर राति अपार्टमेन्ट फर्किएपछि मुनाको हत्या भएको देखिन्छ । सोमबार साँझ मुना आफ्नै अपार्टमेन्टमा धेरै गोली लागेको अवस्थामा फेला परेपछि प्रहरीलाई खबर गरिएको थियो । प्रहरीले उनलाई मृत अवस्थामा भेटेको थियो ।भोजपुरकी मुना स्नातक अध्ययनका लागि सन् २०२१ मा अमेरिका गएकी थिइन् । उनी ह्युस्टन कम्युनिटी कलेजमा नर्सिङ विषयमा अध्ययनरत थिइन् । मुना सुरुमा नेपालबाट गएकी साथीसँगै बसेकी थिइन् । केही समययता भने एक्लै अपार्टमेन्टमा बस्थिन् । हाल काठमाडौंको काँडाघारीमा बसोबास गरिरहेकी मुनाकी आमा अनिता पाण्डेका अनुसार छोरीको हत्याबारे उनले मंगलबार बिहान खबर पाएकी थिइन् ।
शुल्कमा किस्ताबन्दी सुविधासहित एनसेल नवीकरण गर्ने निर्णय,"यो सेयर गत वर्ष मात्रै उनले आजियटा यूकेबाट किनेका हुन् तर यस खरिदबिक्रीलाई प्राधिकरणले अझै पनि स्वीकृति दिएको छैन । एनसेलको बाँकी २० प्रतिशत सेयर सतीशलालकी श्रीमती भावना सिंह श्रेष्ठका नाममा रहेको नेपाली कम्पनी सुनिभेरा क्यापिटल भेन्चरका नाममा छ । नेपाली मूलका सिंगापुरवासी आचार्यले बेलायतमा एक अमेरिकी डलरमा स्पेक्ट्रालाइट यूके नामक कम्पनी दर्ता गरेर गत वर्ष मंसिरमा एनसेलको ८० प्रतिशत सेयर खरिद गरेका थिए । मलेसियन कम्पनी आजियटा ग्रुप बर्हादले नेपालमा विदेशी लगानीकर्ताका लागि व्यवसायको वातावरण नभएको भन्दै एनसेलमा रहेको आफ्नो सेयर ५ करोड अमेरिकी डलर (६ अर्ब ६५ करोड रुपैयाँ) मा बिक्री गरेको थियो । आजियटाले २०७२ मा १ अर्ब ३६ करोड अमेरिकी डलर (त्यस बेलाको विनिमय दरअनुसार १ खर्ब ४३ अर्ब रुपैयाँ) मा टेलियासोनेरासँग सो सेयर खरिद गरेको थियो ।८ वर्षअघि भएको उक्त खरिदबिक्री रकमभन्दा गतवर्ष ९६ प्रतिशत कममा कारोबार भएको र अफसोरमार्फत कारोबार गरी आचार्य दम्पतीले कम्पनी लिएको विषयमा सामाजिक सञ्जालदेखि सदनसम्म बहस भएको थियो । एनसेल खरिदबिक्री प्रकरणको छानबिन गर्न सरकारले गत मंसिर २१ मा पूर्वमहालेखा परीक्षक टंकमणि शर्माको संयोजकत्वमा ५ सदस्यीय उच्चस्तरीय समिति बनाएको थियो । समितिले माघ १५ मा तत्कालीन प्रधानमन्त्री पुष्पकमल दाहाललाई प्रतिवेदन बुझाउँदै यथास्थितिमा एनसेलको सेयर खरिदबिक्री अनुमति दिन नमिल्ने सुझाव दिएको थियो ।सुझावको तेस्रो बुँदामा प्रचलित कानुनबमोजिम २५ वर्षको अवधि समाप्त भएपछि दूरसञ्चार सेवासँग सम्बन्धित जग्गा, भवन, यन्त्र उपकरण तथा संरचनामा नेपाल सरकारको स्वामित्व हुने भएकाले सोको सुनिश्चितता हुने गरी आवश्यक सर्तहरू राख्नुपर्ने उल्लेख थियो । सोही सुझावअनुरूप गएको फागुन पहिलो साताको मन्त्रिपरिषद् बैठकले तेस्रो नवीकरणकै बेला पाँच वर्षपछि एनसेल नेपाल सरकारको स्वामित्वमा आउने सुनिश्चित गरेर मात्रै अनुमतिपत्र नवीकरण गर्न प्राधिकरणलाई निर्देशन दिएको थियो ।मन्त्रिपरिषद्को निर्देशनपछि प्राधिकरणले एनसेलको सेयर खरिदबिक्री प्रक्रिया कानुनसम्मत नभएको भन्दै स्वीकृति दिन अस्वीकार गरेको थियो । कारोबार भएको ६ महिनापछि गत वैशाखमा प्राधिकरणले एनसेललाई पत्र पठाउँदै यथास्थितिमा खरिदबिक्रीलाई स्वीकृति दिन नमिल्ने जनाएको थियो । सेयर विदेशमा बिक्री भएको र कानुनबमोजिम नियामकको पूर्वस्वीकृति नलिएको सेयर कारोबार भएकाले स्वीकृत दिन नमिल्ने प्राधिकरणको ठहर थियो ।एनसेलले २०६१ भदौ १६ मा प्राधिकरणबाट जीएसएम सेलुलर मोबाइलको अनुमतिपत्र लिएको थियो । अनुमतिपत्र लिने क्रममा दूरसञ्चार नीतिअनुरूप सरकारले खुला बजार सिद्धान्त अवलम्बन गर्दै अनुमतिपत्र दस्तुर, नवीकरण दस्तुर र रोयल्टी दस्तुर बढाबढमा कबोल गर्न सूचना जारी गरेको थियो । तत्कालीन मेरो मोबाइल आफैंले अनुमतिपत्र दस्तुर २१ करोड, नवीकरण दस्तुर ५ वर्षको २० अर्ब तथा रोयल्टी चार प्रतिशत भनी कबोल गरेको थियो र सो कबोल गर्ने क्रममा किस्ताबन्दीको सुविधा माग नगरेको दूरसञ्चार प्राधिकरण नेतृत्व बताउँछन् । त्यसपछि २०७१ मा पहिलो पटक र २०७६ मा दोस्रो पटक अनुमतिपत्र नवीकरण भएको थियो ।"
३ महिनादेखि अन्तरिक्षमै थुनिएका सुनिता र बुच,"अन्तरिक्ष उडानमा होडबाजीनासाले स्पेस एक्स र बोइङमार्फत सञ्चालन गरिरहेको कमर्सियल क्रु प्रोग्राम अन्तर्गत बोइङले यो परीक्षण उडान सञ्चालन गरेको थियो । अमेरिकी निजी क्षेत्रसँगको सहकार्यमा यात्रीहरूलाई अमेरिकाबाट लोअर्थ अर्बिट र आईएसएससम्मको सुरक्षित, भरपर्दो र सुपथ मूल्यमै भ्रमणको अवसर दिन यो कार्यक्रम ल्याइएको नासाले आफ्नो वेबसाइटमा जनाएको छ । नासा आफैंले व्यावसायिक अन्तरिक्ष पर्यटनको सेवा नदिने भए पनि यसले निजी कम्पनीसँग मिलेर अहिलेलाई पृथ्वीको आधा चक्कर, पूरा चक्कर, पृथ्वीभन्दा बाहिर र भविष्यमा चन्द्रमामा समेत सयर गर्ने योजनाहरूमा सहजीकरण गर्दै आएको छ । अन्तरिक्ष पर्यटन यात्राका लागि हाल स्पेस एक्स, भर्जिन ग्यालेक्टिक, ब्लु अरिजिन, एक्सियम स्पेस, बोइङ, अर्बिटल एसेम्ब्ली कर्पोरेसनजस्ता कम्पनीहरू सक्रिय रूपमा लागिपरेका छन् । सन् २००१ मा २० मिलियन डलर खर्चमा सोयुजटीएम ३२ यानमा चढेर अन्तरिक्षको भ्रमण गरेका अमेरिकी व्यवसायी एवं इन्जिनियर डेनिस टिटोलाई पहिलो अन्तरिक्ष यात्रा गर्ने पर्यटक मानिन्छ । सन् २००३ र २००४ बाहेक २००८ सम्म हरेक वर्ष एकएक जनाले अन्तरिक्षको यात्रा गरेका थिए । सन् २००९ मा दुई जनाले अन्तरिक्ष भ्रमण गरे । आधुनिक अन्तरिक्ष पर्यटनको औपचारिक सुरुवात भने प्रविधि व्यवसायी इलन मस्कको कम्पनी स्पेस एक्सले सन् २०२१ मा ४ सर्वसाधारण नागरिकलाई अन्तरिक्षमा पुर्याएसँगै सुरुवात भएको मानिन्छ । स्पेस एक्सले इन्स्पिरेसन४ मिसनअन्तर्गत तीन दिनको यात्रामा उनीहरूलाई पृथ्वीदेखि ५ सय ६३ किमिको उचाइमा पुर्याएर फर्काएको थियो । सन् १९७० को दशकसम्म अन्तरिक्ष अन्वेषण, कार्गो ढुवानीजस्ता अन्तरिक्ष कार्यक्रमहरू सबै सरकारी नियन्त्रणमा थिए । सन् १९६२ मा अमेरिकाले कम्युनिकेसन स्याटलाइट एक्ट ल्याएपछि व्यावसायिक प्रयोजनका लागि निजी क्षेत्रले पनि अन्तरिक्षको प्रयोग गर्न सहज बन्यो । निजी क्षेत्रमा सबैभन्दा प्रभावशाली स्पेस एक्सले कार्गो ढुवानी, अन्तरिक्ष पर्यटनसँगै स्याटलाइट इन्टरनेट सेवा दिंदै आएको छ । स्पेस एक्सले पृथ्वीको कक्षमा सीमित नरहेर भविष्यमा चन्द्रमा र मंगल ग्रहमा समेत मानिसलाई पुर्याउने लक्ष्य लिएको छ । यसै साताका लागि तय भएको स्पेस एक्सको पोलराइज डन मिसन प्राविधिक समस्याका कारण पर सरे पनि यसमा चार जना अन्तरिक्ष यात्री पृथ्वीको रेडिएसन बेल्टसम्म पुगेर त्यहाँ स्पेस वाक अर्थात् अन्तरिक्षमा पैदल हिँड्ने कार्यक्रम छ । यो पहिलो व्यावसायिक स्पेस वाक हुने दाबीसमेत गरिएको छ । कम्पनीले चन्द्रमा र मंगल ग्रहका लागि बनाइरहेको स्टारसिप यानमा सयर गर्न जापानका अर्बपति युसाकु मेइजावाले डियर मुन प्रोजेक्ट को बुकिङसमेत गरिसकेका छन् । अमेजनका मालिक जेफ बेजसको कम्पनी ब्लु अरिजिनले निर्माण गरेको न्यु सेपर्ड यानले पृथ्वीको आधा चक्कर लगाउने सबअर्बिटल मिसनमा यात्रीहरूलाई सयर गराइसकेको छ । सबअर्बिटल मिसनमा एक सीमित उचाइसम्म पुगेपछि यानलाई पृथ्वीको गुरुत्वाकर्षणले तल तान्छ र यात्रुले भारशून्य महसुस गर्छन् । रिचार्ड ब्रान्सनको भर्जिन ग्यालेक्टिक कम्पनीले हालसम्म सफलतापूर्वक १२ वटा अन्तरिक्ष उडान सञ्चालन गरिसकेको छ । सन् २०२३ मा पहिलो पटक आफ्नो अन्तरिक्ष पर्यटन उडानका क्रममा ग्यालेक्टिकले १८ वर्षअघि नै टिकट काटेका बेलायतका खेलाडी जन गुडविनसहित क्यारबियनका आमाछोरीलाई सबअर्बिटल यात्रामा लगेको थियो । यस्तो यात्रा नियमित सञ्चालन गर्ने कम्पनीले जनाएको छ ।अमेरिकाकै एक्सियम स्टेसनले विश्वको पहिलो व्यावसायिक अन्तरिक्ष केन्द्र स्थापनाका लागि प्रयास गरिरहेको छ । सुरुमा आईएसएसमा डकिङ गरिने भए पनि पछि स्वतन्त्र रूपमा रहने र अन्तरिक्षको यात्रा, खोज र अन्वेषण गर्न चाहनेलाई सुविधा दिने कम्पनीको योजना छ । अन्तरिक्ष उडानमा अनुभवी रुसी कम्पनी रसकसमसले पनि सोयुज यानमा पर्यटकलाई निरन्तर सिट उपलब्ध गराइरहेको छ । यसबाहेक पर्यटकलाई अन्तरिक्षको छेउमा पुर्याउने हाईअल्टिट्युड बेलुन ट्रिपको पनि छुट्टै व्यवसाय चलिरहेको छ । स्पेस प्रस्पेक्टिभ र वर्ल्ड भ्युजस्ता कम्पनीले पृथ्वीभन्दा ५० किमि उचाइमा रहेको समताप मण्डलसम्म पुग्ने गरी बेलुनबेस्ड ट्रिप उपलब्ध गराउँदै आएका छन् । सन् २०१२ मै अस्ट्रियन स्काइडाइभर फेलिक्स बौमगार्टनरले हेलियम बेलुनमा चढेर ३९ हजार मिटर उचाइबाट पृथ्वीमा हामफालेर विश्व कीर्तिमानी रचेका थिए । अन्तरिक्ष पर्यटनको विश्वव्यापी आकार सन् २०२३ सम्म करिब ८८८३ मिलियन डलर रहेकामा सन् २०३२ सम्ममा २७८६ बिलियन डलर नाघ्ने अनुमान छ । पुनःप्रयोग गर्न मिल्ने रकेटजस्ता उन्नत प्रविधिको प्रयोगले अन्तरिक्ष पर्यटनलाई थप सुपथ र सम्भावनायुक्त क्षेत्र बनाउने ठानिएको छ । यात्रा चाहना राख्ने धनाढ्यका आकर्षणले पनि लगानी थपिने अनुमान गरिएको छ । सरकारहरूले वित्तीय सहायता, नियमन मापदण्ड र पूर्वाधारमा सहजीकरण गरेर यो क्षेत्रलाई बढावा दिँदै आएका छन् । सन् २०२६ सम्म चन्द्रमामा आफ्ना नागरिक पुनः फर्काउने घोषणा गरेको अमेरिकाले त्यसको तयारीसमेत गरिसकेको छ । ५० वर्षअघि अन्तिम पटक अपोलो १७ को उडानमा अन्तरिक्ष यात्रीहरू पुगेयता खर्चिलो र कम महत्त्वपूर्ण भएको भन्दै चन्द्रमामा जाने ३ वटा स्वीकृत उडान कटौती भएको थियो । त्यसयता अन्तरिक्ष यात्रा र अन्तरिक्षसम्म व्यावसायिक रूपमै र कम खर्चिलो उडान गराउन मिहिनेत गर्दै आएको अमेरिकालाई स्पेस एक्स, बोइङजस्ता कम्पनीको व्यावसायिक पहलले ३० गुणासम्म कम खर्चिलो बनाइदिएको तथ्यांक छन् । सन् २०३० सम्म चन्द्रमामा आफ्नै बेस बनाउने तयारीमा रहेको चीन, निरन्तर उडान गरेको भारतसँगै विभिन्न देशले अन्तरिक्ष यात्रामा १९६० कै दशकको झल्को दिने गरी सक्रियता बढाएका छन् । यसले अन्तरिक्षमा व्यावसायिक, रणनीतिक र प्राविधिक श्रेष्ठता सावित गर्नेको होड फर्काएको छ । तर सुनिता र बुचले भोगेको समस्याले मानव निर्मित प्रविधिको सीमितता पनि उजागर गर्छ ।(एजेन्सीहरूको सहयोगमा)"
लेखा समिति सभापति सत्तापक्ष कि प्रतिपक्ष ?,"(काठमाडौं) प्रतिनिधिसभाको सार्वजनिक लेखा समिति सभापति पद प्रमुख प्रतिपक्षलाई दिनुपर्ने मागलाई माओवादीले तीव्र रूपमा उठाउन थालेको छ । सभापति पद प्रमुख प्रतिपक्षलाई नदिए लेखा समितिको नै बैठक बहिष्कार गर्ने चेतावनी माओवादी नेताहरूले दिँदै आएका छन् । सत्तारूढ एमालेले भने लेखा समिति सभापति सहजै प्रमुख प्रतिपक्षलाई दिन चाहेको छैन । अरू समितिको सभापति र राष्ट्रिय सभा अध्यक्ष छाड्न माओवादी तयार भए मात्र आफूले लेखा समिति सभापति छाड्ने तर्क एमालेले गरिरहेको छ । लेखा समिति सभापतिमा अहिले एमालेका ऋषिकेश पोखरेल छन् । गत वर्ष राजनीतिक दलहरूबीच भागबन्डा गरेर तत्कालीन प्रमुख प्रतिपक्षी दल एमालेलाई लेखा समिति सभापति दिइएको थियो । तर गत असार अन्तिमदेखि एमाले सत्तामा छ । त्यही कारण अहिलेको प्रमुख प्रतिपक्ष माओवादीले लेखा समिति सभापतिमा दाबी गरेको हो । माओवादीले यस विषयलाई संसद् र समितिका बैठकमा आक्रामक रूपमै उठाइरहेको छ । सरकारको नेतृत्व गरेको एमालेले लेखा समितिको सभापति नछाड्ने संकेत पाएपछि माओवादी अध्यक्ष पुष्पकमल दाहालले गत मंगलबार संसद्को रोस्ट्रमबाटै माफियाहरू को सेवा गर्नकै लागि सत्तारूढ कांग्रेस र एमालेले प्रमुख प्रतिपक्षलाई लेखा समिति सभापति दिन नचाहेको भन्दै गम्भीर आरोप लगाए । पूर्वसभामुख दमननाथ ढुंगानाका अनुसार सन्तुलन र नियन्त्रण को सिद्धान्तअनुसार लेखा समितिको सभापति प्रमुख प्रतिपक्षलाई दिने अभ्यास ०४८ सालमै सुरु भएको हो । सुरुवाती भागबन्डामा यस्तो अभ्यासले निरन्तरता पाउने गरे पनि संसद्को पूर्ण कार्यकाल नबित्दै सरकार अदलबदल हुँदा संसदीय सभापति फेर्ने गरिएको थिएन । त्यही कारण विगतको अभ्यास देखाउँदै एमालेले प्रमुख प्रतिपक्षलाई लेखा समितिको नेतृत्व दिन चाहेको छैन । पूर्वसभामुख ढुंगाना भने संसद्मा प्रतिपक्षले लेखा समितिको सभापति पाउने अधिकारसरहको अभ्यास पालना हुनुपर्ने बताउँछन् । सरकारले कारोबार गर्छ, प्रतिपक्षले त्यसको निगरानी गर्छ । दूधको दूध, पानीको पानी छुट्याउने काम प्रतिपक्षको हो भन्ने मान्यताका आधारमा मैले नै ०४८ सालमा धेरै मिहिनेत गरेर लेखा समितिको सभापति प्रमुख प्रतिपक्षलाई दिने परम्परा बसालेको हो, उनले भने, यसलाई कायम राख्नुपर्छ । लेखा समिति प्रतिपक्षको हातमा जान लाग्यो भनेर अनुदार हुनु हुँदैन । प्रमुख प्रतिपक्षलाई लेखा समितिको नेतृत्व नदिए संसदीय व्यवस्थाको मान्यताविपरीत हुने ढुंगानाले बताए । माओवादी अध्यक्ष दाहालले पनि गत मंगलबार लोकतान्त्रिक सन्तुलन र नियन्त्रणका लागि संसारभरि नै लेखा समितिको सभापति प्रतिपक्षले पाउने संसदीय परम्परा रहेको स्मरण गराएका थिए । अहिले यो संसद्मा प्रतिपक्षले लेखा समितिको सभापति पाउनुपर्ने हो तर नदिन अनेक थरी कुतर्क गरिँदै छ, उनको भनाइ थियो, प्रतिनिधिसभाको लेखा समिति पाउन राष्ट्रिय सभाको अध्यक्ष छाड, प्रतिनिधिसभाको उपसभामुख छाड भनिँदै छ । किन भनिँदै छ यस्तो ? किनकि माफियाको यति धेरै सेवा गर्नु छ कि त्यसका लागि सिंगै दुईतिहाइको सरकारसमेत पर्याप्त छैन, समिति पनि चाहिन्छ । एमाले सांसद रघुजी पन्त भने दाहाललाई त्यस्तो तर्क गर्न नैतिक धरातल नभएको बताउँछन् । लेखा समितिको सभापति प्रमुख प्रतिपक्षलाई दिने अन्तर्राष्ट्रिय चलन भए पनि विगतमा कांग्रेस र माओवादी दुवैबाट पालना नभएको उनको भनाइ छ । तर प्रमुख प्रतिपक्षले संसद्का अरू समिति र राष्ट्रिय सभाको नेतृत्व छाडे सत्तारूढ दललाई नैतिक दबाब पर्ने उनले बताए । लेखा समिति सभापति चाहिने भए माओवादीले त्यही गठबन्धनबाट पाएको अरू समितिको सभापति र राष्ट्रिय सभाको अध्यक्ष पनि छाड्नुपर्यो । माओवादी नेताहरूले लेखा समितिको सभापति मात्रै बस्छौं, अरू छाड्छौं भन्नुभयो भने हामीलाई नैतिक दबाब पर्छ, पन्तले भने, विगतमा कांग्रेस र माओवादी दुवैले परम्परा बिगारेका छन् । यहाँ त कुन बेला कुन दल प्रतिपक्ष हुन्छ, कुन बेला सत्तापक्ष हुन्छ, कसैले भन्ने स्थिति छैन । अनि यस्तो मापदण्ड हो भनेर खोजेर हुन्छ ? लेखा समितिले नपुगे प्रमुख प्रतिपक्ष दलको नेताको हैसियतसमेत लैजाऊ भनेर दाहालले संसद्मा दिएको अभिव्यक्ति गैरजिम्मेवार रहेको पन्तको भनाइ छ । प्रमुख प्रतिपक्ष दलको नेता भनेको संवैधानिक पद हो, सत्तापक्षले पाउने पद होइन । आफूलाई बस्न मन छैन भने पार्टीभित्र जनार्दन शर्मालाई दिन सक्नुहुन्छ, उनले भने, संविधानले नदिएको कुरा पटकपटक प्रधानमन्त्री भइसकेको नेताले बोल्ने कुरा नैतिक होइन । डेडिकेटेड फिडर र ट्रंकलाइन प्रयोग गरेका व्यापारीबाट बक्यौता महसुल भुक्तानी गर्ने विषयलाई लिएर लेखा समितिका सभापति पोखरेलले छलफल चलाइरहेका बेला माओवादी नेताहरू सभापति पाउनुपर्ने विषय झिकेर आक्रामक हुन थालेको कांग्रेस र एमाले नेताहरूको भनाइ छ । महसुल प्रकरणमा विद्युत् प्राधिकरणका प्रबन्ध निर्देशक कुलमान घिसिङमाथिसमेत छानबिन हुने गरी अख्तियार दुरुपयोग अनुसन्धान आयोगलाई सिफारिस गर्ने उद्देश्यका साथ लेखा समितिका सभापति पोखरेलले केही दिनअघि मात्रै बैठक बोलाएका थिए । समितिमा रहेका कांग्रेस सांसदहरू तयार नभएपछि सभापति पोखरेल अघि बढेनन् । डेडिकेटेड फिडर र ट्रंकलाइन को महसुल प्रकरणलाई लिएर माओवादीले लेखा समितिको सभापतिमा राजनीति गर्न खोजे पनि विगतमा उसले यस्तो अभ्यासको पालना नगरेको कांग्रेसका एक नेताले बताए । ०७० को संविधानसभा चुनावपछि सुशील कोइरालाको नेतृत्वमा कांग्रेस र एमालेको गठबन्धन सरकार बनेको थियो । तत्कालीन प्रमुख प्रतिपक्ष माओवादीका जनार्दन शर्मा लेखा समितिको सभापति भए । कोइरालापछि माओवादीसहितको गठबन्धनबाट एमाले अध्यक्ष केपी शर्मा ओली प्रधानमन्त्री भए । उनी ०७३ साउन २० मा हटेपछि माओवादी अध्यक्ष पुष्पकमल दाहाल प्रधानमन्त्री भए । दाहालले शर्मालाई ऊर्जामन्त्री बनाएपछि लेखा समिति सभापति रिक्त भयो । प्रमुख प्रतिपक्षको हैसियतले एमालेले लेखा समितिको सभापति पाउनुपर्ने थियो । कांग्रेस र माओवादी एमालेलाई लेखा समितिको सभापति दिन तयार भएनन् । समझदारी नभएपछि चुनाव नै गर्नुपरेको थियो । कांग्रेससहितको समर्थनमा लेखा समिति सभापतिमा माओवादीका सांसद डोरप्रसाद उपाध्याय निर्वाचित भए । उपाध्यायले २३ र प्रमुख प्रतिपक्ष एमालेका उम्मेदवार पशुपति चौलागाईंले १६ मत प्राप्त गरेका थिए । संसदीय मूल्य मान्यतालाई पार्टीको आदर्श मान्ने कांग्रेसले समेत ०६४ सालयता दुई पटक सरकारमै भएर पनि लेखा समितिको सभापति छाडेको छैन । ०६४ सालको निर्वाचनपछि माओवादी अध्यक्ष पुष्पकमल दाहाल नेतृत्वमा माओवादीएमालेको गठबन्धन सरकार बनेपछि कांग्रेस प्रमुख प्रतिपक्ष पार्टी बन्न पुगेको थियो । त्यति बेला सांसद रामकृष्ण यादव लेखा समितिको सभापति बनेका थिए । २०६६ जेठ ११ मा दाहाल प्रधानमन्त्रीबाट हटेपछि कांग्रेसएमाले गठबन्धनबाट माधवकुमार नेपाल प्रधानमन्त्री भए । तर लेखा समितिमा सभापति यादवले छाडेनन् । २०७४ को निर्वाचनपछि प्रमुख प्रतिपक्ष बनेको कांग्रेसले भरत शाहलाई लेखा समितिको सभापति बनाएको थियो । प्रधानमन्त्रीबाट एमाले अध्यक्ष ओलीको बहिर्गमन भएपछि कांग्रेस र माओवादीसहितको गठबन्धन सरकार बन्यो तर शाहले लेखा समितिको सभापतिबाट राजीनामा दिएनन् । शाहले पूरै अवधि सभापति चलाए । ०७९ को चुनावपछि बनेको एमालेमाओवादी गठबन्धन दुई महिनामै टुट्यो । कांग्रेसमाओवादीबीच समीकरण बनेपछि संसदीय समितिहरूको भागबन्डा गरिएको थियो । त्यसैअनुसार प्रमुख प्रतिपक्षमा रहेको एमालेले लेखा समितिको सभापति पाएको थियो । गत फागुन २१ मा माओवादीले एमालेसँग सत्ता सहकार्य गरेपछि प्रमुख प्रतिपक्षमा पुगेको कांग्रेसका केही नेताले लेखा समितिको सभापति पाउनुपर्ने भन्दै आवाज उठाएका थिए । त्यतिबेला प्रमुख सचेतक रहेका र हालका गृहमन्त्री रमेश लेखकले सत्तामा हुँदा कांग्रेसले पनि सभापति नछाडेकाले अहिले आएर प्रतिपक्षलाई सभापति दिनुपर्छ भन्नु नैतिक नहुने बताएका थिए । कांग्रेसका प्रमुख सचेतक श्याम घिमिरे प्रमुख राजनीतिक दलहरूले गलत अभ्यास गरिसकेकाले यसको सुधार कोबाट गर्ने भन्ने प्रश्न प्रमुख रहेको बताए । माओवादीले पनि सरकारमा हुँदा छाडेन, हामीले पनि छाडेनौं । अहिले एमालेलाई सभापति छाड्नुपर्छ भन्ने नैतिकता अब कसैसँग पनि छैन, उनले भने, अन्तर्राष्ट्रिय अभ्यास र संसदीय मूल्य मान्यतामा लेखा समितिको सभापति प्रमुख प्रतिपक्षले पाउनुपर्ने हो । तर, यहाँ कसैले नछाडेकाले यसलाई सही ट्र्याकमा ल्याउन कि त नियमावलीमा व्यवस्था हुनुपर्छ, कि त स्वयं सभापति लिएको दलले कोर्स करेक्सन गर्नुपर्छ । लेखा समितिमै रहेर लामो अनुभव सँगालेका संसद् सचिवालयका तत्कालीन सचिव सोमबहादुर थापा विगतमा कांग्रेस र माओवादीबाटै भएको गलत नजिरबाट संसदीय मूल्य मान्यता भत्काउने काम भएको बताउँछन् । उनका अनुसार लेखा समितिको सभापति प्रमुख प्रतिपक्षलाई दिने बेलायतको संसदीय प्रणालीको अनुसरण नेपालले गरे पनि संसदीय दलका खेलाडीहरूले त्यसलाई भत्काउन लागिपरेका छन् । जसले सरकार चलाउँछ, उसले गर्ने कामको निगरानी राख्न प्रमुख प्रतिपक्षी दलको वरिष्ठ सांसदलाई लेखा समितिको सभापति दिनुपर्छ भन्ने बेलायतको मान्यता छ । अस्ट्रेलिया, भारत, दक्षिण अफ्रिकालगायत देशमा पनि यही अभ्यास छ । जब संसद्मा अस्थिरता बढ्न थाल्यो, नेताहरूमा नैतिकता पनि हराउँदै जान थाल्यो । सिद्धान्तलाई नमान्ने परम्परा बस्दै गयो, थापाले भने, सत्तापक्षले लेखा समितिको नेतृत्व गर्न नै मिल्दैन ।"
मुख्य सचिवमा अर्याल,"काठमाडौं (कास) सरकारले मुख्य सचिवमा एकनारायण अर्याललाई नियुक्त गरेको छ । बिहीबार बसेको मन्त्रिपरिषद् बैठकले गृहसचिव अर्याललाई मुख्य सचिव बनाउने निर्णय गरेको खानेपानीमन्त्री प्रदीप यादवले जानकारी दिए ।निजामती सेवाका सचिवमध्ये वरीयताक्रममा चौथो नम्बरमा रहेका अर्याललाई सरकारले मुख्यसचिव नियुक्त गर्ने निर्णय लिएको हो । सचिवमा सबैभन्दा वरिष्ठ राष्ट्रिय योजना आयोगका तोयनारायण ज्ञवाली, दोस्रोमा सार्वजनिक खरिद अनुगमन कार्यालयका रामकृष्ण सुवेदी र तेस्रोमा महिला, बालबालिका तथा ज्येष्ठ नागरिक मन्त्रालयका दिनेश भट्टराई थिए । हालकी मुख्य सचिव लीलादेवी गड्तौला उमेर हदका कारण शुक्रबार अनिवार्य अवकाश जाँदै छिन् । २०२४ मंसिर १० मा जन्मिएका अर्यालले करिब १५ महिना मुख्यसचिव पद सम्हाल्नेछन् । अर्याल २०४६ माघमा नायव सुब्बाबाट निजामती सेवामा प्रवेश गरेका थिए । खुला प्रतिस्पर्धाबाट २०५१ साउनमा अधिकृत बनेका उनी आन्तरिक प्रतिस्पर्धाबाट २०५८ मा उपसचिव र २०६७ मा सहसचिव भएका थिए । सचिवमा भने उनी २०७६ फागुनमा बढुवा भएका थिए ।त्यस्तै, मन्त्रिपरिषद्ले एसिड आक्रमणबाट पीडित बिन्दाबासिनी कंसाकारलाई उपचारबापतको खर्च निकासा गर्ने निर्णय गरेको छ । जिल्ला अदालत हेटौंडाले पीडित कंसाकारले १ करोड १४ लाख ८५ हजार उपचार खर्च पाउने फैसला गरेको थियो । पीडितको उपचार खर्चमा लागेको रकम पीडकबाट भराउने र नसकिए सरकारले उपयुक्त ठहर्याएको रकम पीडितले पीडित राहत कोषबाट लिन पाउने भनेर फैसला गरेको थियो ।फैसला र टिप्पणीका आधारमा मन्त्रिपरिषद्ले उपचार खर्च दिने निर्णय गरेको हो । कंसाकारलाई २०७० वैशाख ९ मा मा भारतीय नागरिक दिलीपराज केशरीले अनुहारमा एसिड छ्यापेका थिए । कंसाकार हाल राष्ट्रिय स्वतन्त्र पार्टीबाट प्रतिनिधिसभा सदस्य छिन् ।"
'सरकार र एमालेमाथि चौतर्फी आक्रमण हुन थाल्यो,"(काठमाडौं)प्रधानमन्त्री केपी शर्मा ओलीले सरकार र एमालेमाथि चौतर्फी आक्रमणको प्रयास भइरहेको उल्लेख गर्दै त्यसलाई प्रतिवाद गर्नुपर्ने अवस्था आएको ब्रिफिङ पार्टी सचिवालयमा गरेका छन् । आफ्नो नेतृत्वमा सरकार बनेको छोटो समयमै विभिन्न अराजकतावादी तत्त्व ले सरकार र पार्टी नेतृत्वको चरित्रहत्या गर्न थालेको जनाउँदै उनले सतर्कता अपनाउन सचिवालय सदस्यहरूलाई आग्रह पनि गरेका छन् । एमाले केन्द्रीय कार्यालय च्याँसल, ललितपुरमा बिहीबार बसेको सचिवालय बैठकमा ओलीले मुलुकमा अराजकता सृजना गरेर फाइदा लिन केही राजनीतिक दल र अराजकतावादी शक्ति सक्रिय रहेको बताए । नेतृत्वको चरित्रहत्या गर्ने, सरकारमाथि आक्रमण गर्ने र मुलुकमा अराजकता फैलाउने शक्तिहरू सक्रिय छन्, प्रधानमन्त्री एवं एमाले अध्यक्ष ओलीको भनाइ उद्धृत गर्दै एक सचिवालय सदस्यले भने, त्यस्ता अराजक गतिविधि नियन्त्रण गर्न सरकार सजग नै छ र पार्टीका तर्फबाट पनि सचेतता अपनाउन आवश्यक छ । त्यस्ता गतिविधिको प्रतिवाद गर्न जरुरी छ ।गौरा पर्वको अवसरमा सोमबार टुँडिखेलमा आयोजित कार्यक्रममा प्रधानमन्त्री ओलीविरुद्ध नाराबाजी भएको थियो । त्यस्ता घटना अरु ठाउँमा दोहोरिन सक्ने भन्दै बैठकमा ओलीले पार्टी नेतृत्वलाई सजग गराएका छन् । कांग्रेसएमाले गठबन्धन सरकारले राम्रो सुरुवात गर्न खोजेको ओलीको भनाइ थियो । सरकार अघि बढ्न कुनै समस्या नभएको उल्लेख गर्दै उनले आगामी दिनमा परिणाम निकाल्न सरकार सशक्त रूपमा प्रस्तुत हुने बताएका थिए । वर्तमान सरकार गठन भएपछि व्यावसायिक क्षेत्र र निजी क्षेत्र उत्साहित भएको, सेयर बजारमा चमक देखिएको निष्कर्ष सचिवालय बैठकले निकालेको छ । सरकारप्रति जनतामा आशा र भरोसा पैदा भएको पनि बैठकको ठहर छ । लामो समयदेखि अल्झिएको संक्रमणकालीन न्यायसम्बन्धी विधेयक संसद्बाट सर्वसम्मत पारित गराउन सफल भएकामा अध्यक्ष ओली नेतृत्वको सरकारलाई सचिवालयले प्रशंसा गरेको छ । सचिवालय बैठकमा महासचिव शंकर पोखरेलले पार्टीको वार्षिक कार्ययोजनाको मस्यौदा पेस गरेका थिए । प्रचार विभाग प्रमुख राजेन्द्र गौतमका अनुसार कार्ययोजनाको मस्यौदामा पार्टी संगठनलाई गतिशील बनाउने, सदस्यता वितरणलाई तीव्रता दिने, सदस्यता नवीकरण चुस्त बनाउने, केन्द्रदेखि स्थानीय तहसम्म नियमित बैठक गर्ने, प्रदेश र जिल्ला तहमा देखिएका अन्तरसंघर्ष र मतभेदलाई तुरुन्तै हल गर्नेलगायत विषय समेटिएका छन् । वार्षिक कार्ययोजनालाई अन्तिम रूप दिन भदौ १८ र १९ मा पालिटब्युरो बैठक बोलाइएको गौतमले जानकारी दिए ।बैठकले ११ जिल्लाको अधिवेशन गर्ने, पार्टी प्रवेश गराउने र जिम्मेवारी नपाएका नेतालाई तीन महिनाभित्र जिम्मेवारी दिने निर्णय गरेको छ । उपमहासचिव प्रदीप ज्ञवालीका अनुसार केन्द्रदेखि स्थानीय कमिटीसम्मले नेता तथा कार्यकर्ताको मूल्यांकन गर्ने, कमिटीहरू विधिअनुसार व्यवस्थित गर्ने, केन्द्रमा एउटा स्थायी पार्टी स्कुल र प्रदेशहरूमा सातवटा स्थायी पार्टी स्कुल सञ्चालन गर्ने निर्णय सचिवालय बैठकले गरेको छ । ।"
सत्यनिरूपण विधेयक राष्ट्रपतिबाट प्रमाणीकरण,"काठमाडौं (कास) राष्ट्रपति रामचन्द्र पौडेलले बेपत्ता पारिएका व्यक्तिको छानबिन, सत्यनिरुपण तथा मेलमिलाप आयोग ऐन २०७१ को तेस्रो संशोधन विधेयक बिहीबार प्रमाणिकरण गरेका छन् । विधेयक प्रमाणीकरणसँगै संक्रमणकालीन न्यायसम्बन्धी आयोगमा पदाधिकारी नियुक्त गरेर शान्तिप्रक्रियाका बाँकी काम अगाडि बढाउने बाटो खुलेको छ । सर्वोच्च अदालतको २०७१ फागुन १४ को आदेश, द्वन्द्वपीडित र अन्तर्राष्ट्रिय समुदायको चासोलाई सम्बोधन गर्दै ऐनलाई संशोधन गरिएको हो । सर्वोच्चले गम्भीर मानवअधिकार उल्लंघनका दोषीलाई आम माफी दिने ऐनको प्रावधान सच्याउन आदेश दिएको थियो । संशोधनपछि पनि केही प्रावधान अझै चित्त बुझ्दो नभएको तर अधिकांश माग समेटिएको उल्लेख गर्दै द्वन्द्वपीडितहरूले यसको कार्यान्वयन इमानदारीपूर्वक हुनुपर्ने बताएका छन् ।एमनेस्टी इन्टरनेसनल, ह्युमन राइट्स वाच र इन्टरनेसनल कमिसन अफ जस्टिस (आईसीजे) ले केही त्रुटि औंल्याए पनि ऐनमा गरिएको संशोधनलाई राष्ट्रसंघ र प्रमुख युरोपेली देशहरूले समर्थन गरेका छन् । संशोधित प्रावधानमध्ये एकमा बिहीबार पाँचथरमा भएको घटनाझैं बारुदी सुरुङमा परी घाइते भएका वा मारिएकाहरूका लागि परिपूरण दिने नीतिगत व्यवस्थाका लागि आयोगले राज्यलाई सिफारिस गर्न सक्ने उल्लेख छ ।"
संघीयतालाई मनाङेको भारी नबोकाऊ,"गण्डकी प्रदेशमा मन्त्रीको संख्या बढाउन देशका दुई ठूला दल कांग्रेस र एमाले सहमत भएका छन्, तर मन्त्रालयको संख्या बढाउनु किन पर्यो भन्ने प्रश्नको उत्तर भने चिन्ताजनक छ । किनकि गुन्डा नाइकेका रूपमा अदालतमा मुद्दा खेपिरहेका दीपक मनाङे भनिने राजीव गुरुङको मन्त्री पद सुरक्षित राख्न । कांग्रेस र एमालेले आआफ्नो भागका मन्त्रालय आफैंसँग राख्ने भएपछि दीपक मनाङे र अर्का सांसद फणीन्द्र देवकोटाका लागि कुर्सी सुरक्षित गर्न मन्त्रालय ट्त्र्युाएर पद सिर्जना गरिएको हो । यो विकृति पहिले संघीय सरकारमा थियो, अहिले सारेर प्रदेशसम्म पुर्याइएको छ । गत महिनामात्रै मधेश प्रदेशमा सबैलाई भाग पुर्याउन आठ जना राज्यमन्त्री थपिएको थियो, चर्को विरोधपछि उनीहरूलाई बर्खास्त गरिएको छ । तर, यो बेथिति कहिले एक त कहिले अर्को प्रदेशमा दोहोरिँदै आएको छ । प्रदेशलाई यसरी नै बदनाम गराएर संघीयता कमजोर बनाउने यो उद्यममा संघीय सत्तामा भएका ठूला दलहरू नै लागिपरेका छन् ।गण्डकी प्रदेशमा पनि कुनै बेला मन्त्रालयको संख्या १२ वटासम्म पुगेको थियो । २०७९ को निर्वाचनपछि खगराज अधिकारीको नेतृत्वमा गठन भएको सरकारले मन्त्रालयको संख्या सातमा झारेको थियो । पछिल्लो समय त्यही अभ्यास हुँदै आएको भए पनि दुई ठूला दलबीच भागबन्डामा असमझदारी बढेपछि मन्त्रालयको संख्या नौ पुर्याउने उपाय रचिएको हो । अब त्यहाँ नौ वा त्यसभन्दा बढी सदस्यीय मन्त्रिपरिषद् गठन हुनेछ । भागबन्डा मिलाउन वा मुख्यमन्त्रीमाथि सत्ता संकट आइपरेका बेला पद जोगाउन मन्त्रालय विभाजन गर्ने राजनीतिक रूपमा सजिलो र नैतिक तथा वित्तीय रूपमा भद्दा विकल्प प्रयोग गर्ने गरिएको छ । लुम्बिनी प्रदेशमा पनि २०७४ मा शंकर पोखरेल मुख्यमन्त्री हुँदा सात मन्त्रालय मात्रै थिए । अझ, अर्थ मन्त्रालयसमेत आफैंले सम्हालेका पोखरेलले अन्य पाँच मन्त्रीका साथमा २०७८ सालसम्म सरकारको नेतृत्व गरेका थिए । २०७८ मा सत्ता संकट निम्तिएपछि मन्त्रालयको संख्या ९ बनाएका थिए । उनीपछि मुख्यमन्त्री बनेका माओवादी नेता कुलप्रसाद केसीले मन्त्रालयको संख्या १३ पुर्याए । त्यतिले पनि नपुगेर चार राज्यमन्त्री थप्दै उनले मन्त्रिपरिषद्लाई १७ सदस्यीय बनाएका थिए । २०७९ को निर्वाचनपछि मुख्यमन्त्री बनेका एमालेका लीला गिरीले मन्त्रालयको संख्या १२ हुँदै १० मा झारेका थिए । त्यसलाई पुनः माओवादीका जोखबहादुर महराले ११ हुँदै १२ मा पुर्याए । मन्त्रालयको संख्या सीमित हुँदा पनि राज्यमन्त्रीहरू नियुक्त गरेर मन्त्रिपरिषद्को आकार भने अस्वाभाविक बढाउने गरिएको छ । साउनमा मात्रै मधेश प्रदेशको मन्त्रिपरिषद् २० सदस्यीय पुगेपछि आलोचना भएको थियो । त्यहाँका मुख्यमन्त्री सतिशकुमार सिंहले एकैपटक ८ राज्यमन्त्रीलाई पदमुक्त गर्दै मन्त्रिपरिषद्लाई १२ सदस्यीय बनाएका छन् । यही प्रदेशमा २०७४ मा सात मन्त्री र तीन राज्यमन्त्री मात्रै थिए । यसरी गण्डकी, लुम्बिनी वा मधेश प्रदेशको प्रवृत्ति सबैजसो प्रदेशमा देखिएको छ । जबकि प्रदेशसभाको आकारको २० प्रतिशतसम्म सदस्य राखेर मन्त्रिपरिषद् गठन गर्न पाइने संवैधानिक सुविधा छ । त्यसैले प्रदेशमा जथाभाबी मन्त्रालयको विभाजन हुँदा पनि संवैधानिक प्रश्न उठ्ने गरेको छैन । तर राजनीतिक रूपमा आलोचना भने हुने गरेको छ । किनकि, मन्त्रिपरिषद्को आकार ठूलो हुँदा पनि सार्वजनिक सेवा प्रवाहमा सुधार भएको छैन । बरु त्यसले प्रशासनिक खर्च मात्रै बढेको छ । जनताले प्रतिफल नपाउने तर नेता व्यवस्थापनका लागि राज्यकोषको दुरुपयोग भइरहेको बुझाइलाई राजनीतिक नेतृत्वले खण्डन गर्न सक्ने स्थिति छैन । त्यसैले दलहरूले संवैधानिक सुविधाभन्दा पनि जनताबाट उठ्ने प्रश्न बढी अर्थपूर्ण हुन्छन् भन्ने बुझ्नुपर्छ । नेताहरू लापरबाह हुने र त्यसको बोझ प्रणालीले लिनुपर्ने यो अवस्था विडम्बनापूर्ण छ । मन्त्रालय विभाजन गर्ने हो भने मुख्यमन्त्रीहरूले नै त्यसको औचित्य सार्वजनिक रूपमै पुष्टि गर्न सक्नुपर्छ । तर, गण्डकी प्रदेशकै पछिल्लो उदाहरण हेर्ने हो भने पनि दीपक मनाङेलाई मन्त्री बनाउन वा बनाइराख्न मुख्यमन्त्रीहरूले मन्त्रालय विभाजन गरेको विषयले दलहरूको नैतिकतामाथि नै प्रश्न उठाएको छ । तर, जतिसुकै प्रश्न उठे पनि दलहरूले सुधारको बाटो लिएका छैनन् । गण्डकीमा मनाङे पनि पहिलो पटक मन्त्री भएका होइनन् । मुख्यमन्त्री पद संकटमा परेपछि पृथ्वी सुब्बा गुरुङले पहिलो पटक २०७८ वैशाख १६ मा मनाङेलाई युवा तथा खेलकुदमन्त्री बनाएका थिए, यो पद सिर्जना गर्न सामाजिक विकास मन्त्रालय विभाजन गरिएको थियो । अहिलेका मुख्यमन्त्री सुरेन्द्रराज पाण्डेले पनि मनाङेमोह त्याग्न सकेनन्, बरु मन्त्रालय विभाजन गर्न तयार भएका छन् । २०७८ यता तीन वर्षमा मनाङे ६ पटक मन्त्री भएका छन् । ज्यान मार्ने उद्योगमा अदालतमा मुद्दा खेपिरहेका मनाङे पटक पटक मन्त्री भएको दृश्यले दलहरू मात्र होइन, संघीयताकै मजाक बनाइरहेको छ । तर नेताहरू आफ्नो, दलको विश्वसनीयता समाप्त गर्दै मनाङेको भारी बोकाएर प्रणालीलाई नै थकित बनाउन चाहन्छन् । जनताका तर्फबाट मात्रै होइन, विभिन्न समयमा गठित समितिहरूले पनि संघदेखि प्रदेशसम्म मन्त्रालयको संख्या घटाउन सुझाव दिने गरेका छन् । काशीराज दाहाल नेतृत्वको अधिकारसम्पन्न संघीय प्रशासनिक पुनःसंरचना समिति ले प्रदेशमा सातवटा मन्त्रालय प्रस्ताव गरेको थियो । पछिल्लो पटक, राष्ट्रिय सभाले तत्कालीन सदस्य खिमलाल देवकोटाको नेतृत्वमा गठन गरेको संघीयता कार्यान्वयन अध्ययन तथा अनुगमन संसदीय विशेष समिति प्रतिवेदनमा मन्त्रालयको संख्या ५ भन्दा कम नहुने गरी प्रदेशसभा सदस्यको १० प्रतिशतमा सीमित गर्ने सिफारिस गरिएको थियो । समितिले प्रदेश मन्त्रालय र मन्त्रीको संख्याको बढोत्तरीका कारण प्रशासनिक खर्चमा भएको वृद्धि लगायतका कारण आम जनतामा संघीयताप्रतिको विश्वासमा कमी आएको र व्यवस्थाप्रति नै नकारात्मक धारणा प्रवाह भएको भन्दै मन्त्रालयको संख्या घटाउन उक्त सुझाव दिएको हो । यो प्रतिवेदनमा व्यक्त भएको अंक र मनोविज्ञानले राजनीतिक तथा संवैधानिक रूपमा संवेदनशील अर्थ छ । यो मनोविज्ञानलाई आत्मसात् गरे मात्र प्रणाली बलियो हुनेछ । दलहरूले आफ्ना कमजोरीलाई देशको कमजोरी बन्न नदिने हो भने यो मुद्दाको तत्काल सम्बोधन आवश्यक छ ।"
संसद् दम्भ देखाउने थलो होइन,"संसद्मा सधैंजसो सत्तापक्ष र प्रतिपक्षबीच आरोपप्रत्यारोप नै चलिरहन्छ । बुधबार पनि प्रतिनिधिसभामा त्यसैले निरन्तरता पायो । एमाले सांसद योगेश भट्टराईले विद्युत् प्राधिकरणकै कुरालाई जोडेर माओवादीले गरेको सशस्त्र युद्धको कुरालाई उठाए । जसले गर्दा संसद्मा केहीबेर तनावको अवस्था उत्पन्न भयो । भट्टराईले समाधान भइसकेको विषयलाई एकोहोरो पाराले पटकपटक जोड दिएर उठाइरहँदा लाग्थ्यो, आगामी दिनमा माओवादीसँग एमालेले कुनै किसिमको साइनो गाँस्न चाहेको छैन । माओवादी जनयुद्धका बेला भएका कुनै पनि घटनालाई हिंसात्मक भनेर उल्लेख नगर्ने भन्ने मान्यतालाई लत्याउँदै भट्टराईले त्यही शब्द रटान गरेर अलापिरहनुले उनमा मैमत्तापन उम्लिएको बुझ्न सकिन्छ । हिजो माओवादीसँगै सत्तायात्रामा हुँदा उसैको गुणगान गाउने, आज यस्तो रौद्र रूप किन देखाउनुपरेको हो ? यतिबेला एमाले र माओवादीबीच देखिएको विवादको मुख्य विषय नै विद्युत् प्राधिकरणका प्रबन्ध निर्देशक कुलमान घिसिङ बन्न पुगेका छन् । प्रधानमन्त्री केपी शर्मा ओलीले घिसिङमाथि राखेको इगोका कारण एमालेका नेताकार्यकर्ता माओवादीप्रति उग्र रूपमा प्रस्तुत हुन थालेका छन् । त्यसैको उदाहरण हो बुधबारको संसद् बैठकमा भट्टराईले देखाएको प्रस्तुति । सुजन देवकोटा, पालुङ्टार, गोरखा"
नेतृत्वमाथि प्रश्न उठ्नुपर्छ,"माओवादीका अध्यक्ष पुष्पकमल दाहाल प्रचण्डमाथि मात्र होइन, हरेक दलका शीर्ष नेतामाथि प्रश्न उठाउने बेला आएको छ । सधैं एउटै व्यक्ति वर्षौंसम्म नेतृत्वमा बस्नु प्रजातान्त्रिक पद्धतिविरुद्ध हो । साम, दाम, दण्ड, भेद प्रयोग गरेर पनि नेतृत्वमा आफैं र प्रधानमन्त्रीमा पनि आफैं बस्ने लोभ सरासर तानाशाह हो । पार्टी नेतृत्वले गलत गर्दा पार्टी सदस्यहरूले प्रश्न उठाउन पाउनुपर्छ, सचेत गराउनैपर्छ अनि मात्र पार्टी सुदृढ भएर जान्छ । सात दशक नाघेका व्यक्तिले कहिलेसम्म देश चलाउने ? कहिलेसम्म पार्टीलाई मजबुत बनाएर लग्ने भन्ने प्रश्न सर्वत्र उठ्न थालेको छ । हिजो जनताका लागि जनयुद्ध गरें भन्ने प्रचण्ड पछिल्लो समय राज्यसत्ताकै चास्नीमा डुबिरहे । न पार्टीको मतलब राखे न कार्यकर्ताको आवाज सुने न त जनजीविकाका सवालमा गम्भीर बने । एमाले र कांग्रेससँग मिलेर सरकारमा जाने र सरकारको नेतृत्व लिनेबाहेक उनको सोच अरू केही आएन । अब उनले दोस्रो पुस्तालाई जिम्मेवारी दिनुपर्छ । देश र जनताप्रति उत्तरदायी बन्नुपर्ने व्यक्ति परिवार र नातावादमा रुमल्लिएपछि प्रश्न उठ्नु अस्वाभाविक होइन । उनकै सत्तामोहले पार्टी संगठन कमजोर बन्दै गएको देखिँदै छ । अब पनि आफूलाई नसच्याउने हो भने आउने निर्वाचनमा माओवादीको सिट निकै घट्ने अवस्था छ ।हिजो जनताले माओवादीबाटै ठूलै आस राखेका थिए, त्यो भएर नै सरकार बनाउने अवसर पनि दिए । त्यो अवसरलाई प्रचण्डले बुझ्न सकेनन्् । सिंहदरबारको सिंहासनबाट हटेपछि पेरिसडाँडाको उनको कुर्सी पनि अब हल्लिन थालेको छ । सधैं म नै सर्वेसर्वा भनेर सोचेका प्रचण्डलाई पार्टीभित्रकै नेताहरूले आलोचना, टिप्पणी, फरक मत राख्न थालेका छन् । यो कुनै पनि पार्टीमा स्वाभाविक हो । नेतृत्वले आलोचना पचाउन सक्नुपर्छ र सत्ताका लागि मात्रै होइन देश र जनताको हितमा काम गर्नुपर्छ । पुरुषोत्तम घिमिरे, जोरपाटी, काठमाडौं"
अस्तव्यस्त निगम,"पर्यटकको आगमन बढ्न थालेपछि हरेक वर्षजसो नेपाल वायुसेवा निगममा केही न केही समस्या देखा पर्ने गर्छ । यतिबेला निगमका ४ मध्ये ३ जहाज ग्राउन्डेड भएपछि कम्पनीको बदनामी विश्वभर फैलिएको छ भने ठाउँठाउँमा यात्रु अलपत्र परेका छन् । निगमको स्वामित्वमा २२ वटा वाइडबडी र न्यारोबडी भए पनि मर्मत सकिएको तीन दिनभित्रै न्यारोबडी पुनः बिग्रिएपछि अन्योल सिर्जना भएको हो । वस्तुतः बिग्रिएको हाइड्रोलिक प्रणाली बनाउने क्रममा नबिग्रिएको खोलेपछि दुवैमा समस्या आएको र जहाज चलाउन नहुने अवस्थामा पुग्यो । सो विमान नउडेपछि काठमाडौं, हङकङ, दोहा र दुबईमा ८ सयभन्दा बढी यात्रु अलपत्र परेका छन् कनेक्सन फ्लाइट समातेर गन्तव्यमा पुग्न आतुर सबैलाई नराम्रो धक्का लागेको छ । विमान नचल्ने भएसँगै बीचमा अड्केका यात्रुलाई पाँचतारे होटलमा राख्नुपर्दा एक दिनमै एक करोड रुपैयाँ खर्च भइसकेको छ, अझै कति हुने हो भन्न सकिँदैन । यसअघिका यस्तै फजुल खर्चबाट एकातिर निगम टाट पल्टेको, आफ्नो कमाइबाट उठ्न नसकेको अवस्था छ भने अर्कोतिर विश्वभर बदनामी कमाइरहेको छ । दुई वाइबडीमध्ये एउटा दुई महिनाअघि र अर्को अहिले मर्मतका लागि इटाली लैजाने तयारीमा रहेकामा तिनीहरूको मर्मतपछि कहिले फिर्ता ल्याउने भन्ने ठेगान छैन । उता कर्मचारी सञ्चय कोष र नागरिक लगानी कोषबाट निगमले पटकपटक लिएको ऋण ५२ अर्ब रुपैयाँ पुगिसकेको छ, उक्त ऋण तिर्ने क्षमता पनि छैन । निगमलाई निजीकरण गर्नुपर्ने कुतर्क यदाकदा सुनिने गर्छ । खुराफाती राजनीतिक चरित्रका कारण कांग्रेस सरकारका पालामा निजीकरण गरिएका राष्ट्रिय गौरवका उद्योगहरू तहसनहस भएका होइनन् र ? निगमलाई निजीकरण गरियो भने उक्त संस्थाको अचल सम्पत्तिमाथि छिनाझप्टी नहोला कसरी भन्ने ? निर्लज्ज सरकारले कुशल व्यवस्थापन लागू नगरेसम्म निगम अरू थला परिरहनेछ । भुवनेश्वर शर्मा, चन्द्रागिरि, काठमाडौं"
सुध्रिँदैन त हाम्रो कर्मचारीतन्त्र ?,"राम्रा कानुन आफैं लागू हुँदैनन्, असल नीति स्वतः कार्यान्वयन हुँदैनन्, सरकारले वाचा गरेका सेवाहरू त्यत्तिकै वितरण हुँदैनन् । यसका लागि बनेको संयन्त्र हो कर्मचारीतन्त्र (ब्युरोक्रेसी) । यसले कानुन कार्यान्वयन गरेर जनताको व्यवहारलाई नियमन गर्दछ, नीति र कार्यक्रम लागू गरेर जनतामा सेवा प्रवाह गर्दछ । यो समाजको स्थिरीकरणको प्रमुख पात्र हो, जसले सामाजिक द्वन्द्व र तनावहरू समाधान गरेर सामञ्जस्यपूर्ण समाजको निर्माणमा सघाउँछ । यसले नागरिक र राज्यको प्रारम्भिक सम्पर्कको भूमिका प्रभावकारी रूपमा निभाएर सामाजिक सम्झौताको पुनःनवीकरण गर्न योगदान गर्दछ । राजनीतिले जस्तो स्वरूप लिए पनि राजनीतिक प्रणालीका मूल्यहरू वितरण गरेर यसको वैधानिकता सिद्ध गर्न मद्दत गर्दछ । यही महत्त्वलाई बुझेर कर्मचारीतन्त्र लाई सरकारको चौथो शाखा भन्ने गरिन्छ । सरकार तीन घोडाको रथ हो कार्यपालिका, व्यवस्थापिका र न्यायपालिकाको । तर, यी तीनवटै घोडा कर्मचारीतन्त्रबिना सञ्चालन हुन सक्दैनन् । सरकार जतिसुकै राम्रो भए पनि उसले कर्मचारीतन्त्रलाई चलाउन जानेन भने असफल हुन्छ । त्यसैले सरकार कर्मचारीतन्त्रभन्दा राम्रो हुन सक्दैन भनिन्छ ।यति महत्त्वपूर्ण मानिने नेपालको कर्मचारीतन्त्र भने समाजको कुनै पनि वर्गको प्रिय हुन सकेको देखिँदैन भन्दा नमीठो लाग्दछ । नागरिकहरूको नजरमा राज्य र सरकार भनेका उनीहरूका दैनन्दिनका समस्यामा सम्पर्क राख्नुपर्ने कर्मचारी नै हुन् । सामान्य काममा पनि नागरिकले हैरानी र सास्ती पाएकाले उनीहरूको नजरमा कर्मचारीतन्त्रको साख गिर्दै गएको छ । जनताको तिरोबाट पालिएका कर्मचारीहरूमा हामी जनताको सेवक हौं भन्ने सामान्य चेतसमेत नरहेको देखिन्छ । किन यति संवेदनहीन र निर्दयी बन्दै छ हाम्रो कर्मचारीतन्त्र ? यसको जग नै मूल्य तटस्थ (भ्यालु न्युट्रल), आकार र आवाजविहीन र औपचारिकता जस्ता पुरातन मान्यताहरूमा बसाल्नुले यस्तो भएको हो त ? यदि यही नै मान्यता हो भने पनि आवाजविहीन हुनु भनेको आत्माविहीन (सोललेस) हुनु भनेको त होइन होला । करुणा, मानवीय संवेदनशीलताविहीन जड संस्था बन्दै छ, हाम्रो कर्मचारीतन्त्र । मूल्य अर्थात् समाजप्रतिको संवेदनशील हुने र जवाफदेहिता बहन गर्ने राजनीतिले हो । प्रशासनले तथ्य, साधन, प्रक्रियामा ध्यान दिने हो भन्ने पुरानो मान्यताको गलत व्याख्या गर्दै यन्त्रवत् काम गर्ने संस्कार छ कर्मचारीहरूमा । प्रशासनविद् हर्बर्ट साइमनले भनेका छन्, तथ्यमा जोड दिनु भन्नुको अर्थ यो होइन कि हामी मूल्यलाई अवमूल्यन गर्छौं । कर्मचारीहरू समाजका लागि नियुक्त भएका हुन् र समाजले उपयोगिता देखेसम्म उनीहरू रहने हुन् । जुन समाजका लागि सेवा दिने हो, त्यहींको पीडा, क्रन्दन र समस्याप्रति निरपेक्ष रहने संस्था जनताको संस्था हुनै सक्दैन ।सामान्य नागरिक सार्वजनिक सेवाका लागि कार्यालय आउँदा उसले आफ्नो मनमस्तिष्कमा रिपोर्ट कार्ड पनि लिएर आएको हुन्छ । ऊ फर्किंदा जुन धारणा त्यो कार्डमा लिएर आउँछ, त्यही नै नागरिकहरूको सरकारप्रतिको दृष्टिकोण बन्ने गर्दछ । त्यसैले आफूलाई जनप्रिय देखाएर वैधानिकता सिद्ध गर्न लोकप्रिय सरकारहरू लागि पर्दछन् । यस क्रममा यूएईले सेवाग्राहीको खुसी नाप्न ह्याप्पिनेस मिटर को व्यवस्था गरेको छ, केहीले सेवाको डिजाइन र डेलिभरी मा नै उनीहरूलाई संलग्न गराउन थालेका छन् । कर्मचारीको मूल्यांकनमा सेवाग्राहीदेखि सहकर्मी, मातहत कर्मचारी, आन्तरिक र बाह्य ग्राहक तथा आपूर्तिकर्ताहरूको समेत भूमिका रहने ७२० डिग्री मूल्यांकन प्रणालीको अभ्याससमेत हुन थालेको पाइन्छ । यस्ता काम प्रवर्तनचालित सरकार (इनोभेसन ड्रिभेन गभर्नमेन्ट) हरूले गर्दै छन् भने हाम्रो जस्तो सुस्त सरकार (डल गभर्नमेन्ट) पुरातन प्रशासकीय राज्य (एडमिनिस्ट्रेटिभ स्टेट) को धङधङीबाट बाहिर आउन सकेका छैनन् । कर्मचारीहरूले सोच्नुपर्दछ कि तलब खाएर समाजको सेवा गर्ने अवसर पाइएको छ । यस्तो अवसर अरू पेसाकर्मीका लागि सम्भव हुँदैन । निजी क्षेत्रमा काम गर्नु भनेको कसैको नाफा आर्जनका लागि हुने गर्दछ जबकि सरकारी सेवामा समाजको सुरक्षा, उन्नति र जनताको कल्याणका लागि काम गर्ने हो । त्यसैले नयाँ सार्वजनिक सेवाको अवधारणाका प्रवर्तक ज्यानेट डेनहार्ट र रोबर्ट डेनहार्टले भनेका छन्, मानिसहरू सार्वजनिक सेवामा आकर्षित हुन्छन्, किनकि तिनीहरू सार्वजनिक सेवाका मूल्यहरूबाट उत्प्रेरित भएका हुन्छन् । ती मूल्यहरू हुन् अरूको सेवा गर्नु, विश्वलाई राम्रो र सुरक्षित बनाउनु र लोकतन्त्रलाई काम गर्ने बनाउनु । सामान्य सेवाका लागि धाएर आएका नागरिकहरूलाई राम्रो व्यवहार, मीठो बोली, सत्कार गरेर उनीहरूको अनुहारमा खुसी छाएको हेर्न पाउनुमा कर्मचारीको सफलता निर्भर हुन्छ । होटलको जस्तो स्वागत र बैंकको जस्तो सेवा सार्वजनिक सेवा दिनेहरूका लागि बेन्चमार्क बनाउनुपर्दछ । कर्मचारीको व्यवहारमा सानो सुधारले पनि नागरिकहरूको धारणामा ठूलै परिवर्तन ल्याउन सकिन्छ ।नेपालको कर्मचारीतन्त्र भने आत्मपूजा, जडता, पदीय आडम्बर, भ्रष्ट आचरणबाट बदनाम भइरहेछ । निष्पक्षता, तटस्थता र वस्तुनिष्ठता जस्ता यस संस्थाका मुख्य धर्म नै ओझेलमा पर्दै छन् । संगठनात्मक अनुशासन र पदीय मर्यादासमेत पालना हुन छाडेको छ । कार्यालयहरू बिचौलियाहरूको नियन्त्रणमा सञ्चालन हुन थालेका छन् । यो भन्नु अतिरञ्जना होइन । यातायात कार्यालय, गुठी तहसिल आदिमा अवलोकन गर्ने हो भने त्यहाँका अभिलेख र कागजातहरू यस्तै बिचौलियाहरूको पहुँचमा भएको देख्न सकिन्छ । सामान्य सेवाग्राही नागरिकको फाइल भने कोठाचोटा फनफनी घुमाएर आजित बनाइन्छ । अनावश्यक कागजात मागेर हैरान पारिन्छ । तत्काल हुन सक्ने काममा पनि ग्रिज मनी अर्थात् हाम्रो चलनमा चिया खर्च नदिई काम हुन कठिन हुँदै छ । एक पटक सास्ती पाएको मानिस फेरि सरकारी कार्यालय धाउनु नपरोस् भन्ने धारणा बनाउन पुग्दछ ।कर्मचारीतन्त्र जनताको डार्लिङ त हुन सकेन नै, राजनीतिक नेतृत्व, निजी क्षेत्र, बुद्धिजीवी, वैज्ञानिक कसैको पनि प्रिय हुन सकेन । राजनीतिज्ञहरू आफूले कर्मचारीतन्त्रको असहयोगले काम गर्न नसकेको भन्ने गर्दछन् । निजी क्षेत्रले कर्मचारीतन्त्र निजी उद्यमशीलताका लागि मुख्य अवरोधक भएको भनेर गुनासो गर्दछन् । बुद्धिजीवीहरू यस संस्थामा ज्ञानको कमी भएको मान्दछन् । प्रसिद्ध वैज्ञानिक अलबर्ट आइन्सटाइनले भनेका थिए, कर्मचारीतन्त्र सबै राम्रा कामहरूको काल हो । उनले भोगेको जर्मनी र अमेरिकाको कर्मचारीतन्त्रको यस्तो शब्दमा आलोचना गरे भने नेपालको वैज्ञानिकहरूले कस्तो धारणा बनाएका होलान्, अनुमान गर्न सकिन्छ । सरकारको नेतृत्व गरिसकेका पूर्वप्रधानमन्त्रीहरूको आलोचना पनि रोचक खालको छ । तत्कालीन प्रधानमन्त्री डा बाबुराम भट्टराईले २०६९ साउन ३० को एक अन्तर्वार्तामा भनेका थिए, हाम्रो कर्मचारीतन्त्रमा एकातिर निकै सक्षम, इमानदार, लगनशील व्यक्तिको राम्रै उपस्थिति छ भने प्रशासन भने मूलतः जनउत्तरदायी, परिणाममुखी हुनुको सट्टा आदेशात्मक र प्रक्रियामुखी छ । विद्यमान कर्मचारीतन्त्रमा रामै चिरफार नगरी सुशासन र नयाँ नेपालको कुरा गर्नु विरोधाभासपूर्ण हुने स्पष्टै छ । त्यस्तै, छैटौं संविधान दिवस २०७७ असोज ३ गते सम्बोधनको क्रममा प्रधानमन्त्री केपी शर्मा ओलीले भनेका थिए, समग्र प्रणाली परिवर्तनको अभियानमा हाम्रो कर्मचारीतन्त्र र राज्यका समग्र संयन्त्र बाधक बनेनन् । प्रश्न उठ्छ, यति ठूलो परिवर्तनमा सहयोगी मात्र सहभागी हुने कर्मचारीतन्त्रलाई तीव्र गतिमा शीघ्र विकासको वाहक बन्न कुनचाहिँ तत्त्वले अवरोध खडा गरिरहेको छ ? पूर्वप्रधानमन्त्री पुष्पकमल दाहालले केहीअघि कर्मचारीहरूलाई सम्बोधन गर्दा कर्मचारीहरूमा जोखिम पछ्याउने प्रवृत्ति देखिएको र समग्र विकासका लागि जोखिम लिन सक्नुपर्दछ भनेका थिए । यी भनाइहरूबाट राजनीतिक नेतृत्व कर्मचारीतन्त्रप्रति सन्तुष्ट नरहेको स्पष्ट हुन्छ ।हुन त अन्य देशहरूमा पनि कर्मचारीतन्त्र प्रिय देखिँदैन । अमेरिकाका पूर्वराष्ट्रपति डोनाल्ड ट्रम्पले निर्वाचित प्रतिनिधिहरूलाई नटेर्ने भनेर यस संस्थालाई डिपस्टेट भनेका छन् । लेनिनले विकासको बाधक नै दलको पुलपुलिएको कर्मचारीतन्त्र भएको भनेका थिए । टिटोले कर्मचारीतन्त्र नयाँ बुर्जुवा बनेको आरोप लगाएका थिए । ली क्वान युले आफ्ना अनुभवहरू सँगालिएको स्मरणग्रन्थ सिंगापुर फ्रम थर्ड वर्ल्ड टू फस्ट वर्ल्ड मा भनेका छन्, एसियाको विकासबारेको मेरो अनुभवले के निष्कर्षमा पुर्याएको छ भने, राम्रो सरकार हुन राम्रा मानिस चाहिन्छ । जतिसुकै राम्रो प्रणाली भए पनि खराब नेताले जनताको हानि गर्दछन् । सिंगापुरको विकासको एक मात्र कारण मन्त्रीहरूको क्षमता र उनीहरूलाई सघाउने उच्चस्तरका कर्मचारीहरू हुन् । भारत विशाल देश भएकोले सैन्यशक्ति पनि ठूलै हुने नै भयो । तर झन्झटिलो प्रशासन र निसासिँदो कर्मचारितन्त्रको कारण आर्थिक विकासचाहिँ नहुने देखें । जापानमा बेलाबेलामा प्रधानमन्त्री र मन्त्री फेरिइरहने भएकाले आर्थिक विकास हासिल गर्न कठिन नभएको होइन, तर राजनीतिभन्दा पनि कर्मचारीको कार्यक्षमताले जापानको विकास भएको देखिन्छ । यसबाट कर्मचारीतन्त्र परिवर्तन र विकासका लागि कति निर्णायक हुन्छ बुझ्न सकिन्छ ।नेपालको कर्मचारीतन्त्रभित्र राम्रा कर्मचारीहरू पनि नभएका होइनन् । तर यिनीहरूको आवाज स्वार्थीहरूको कोलाहलमा सुनिँदैन । कर्मचारीतन्त्रको निन्दा गर्दा यस्ता असल कर्मचारीहरूको भावनामा चोट पर्नु हुँदैन । संस्थाको सुधार हुन सकेमा नै अहिले नसुनिएको उनीहरूको आवाज राम्ररी सुनिने हुन्छ । यस्ता केही राम्रो गरौं भन्ने कर्मचारीले पनि भित्रैबाट आत्मसुधारका लागि दबाब दिइरहनुपर्दछ । बेलाबेलामा कर्मचारीभित्रैबाट कर्मचारीतन्त्रको आलोचना हुने गरेको पनि देखिन्छ । कान्तिपुर दैनिकको भदौ ९ गतेको अंकमा गायत्री लम्सालले कर्मचारी कहिले बन्ने सेवक ? शीर्षकको लेखमा भनेकी छन्, हामीभित्र सेवाको भावनाभन्दा बढी घमण्ड छ । प्रक्रिया पुगेर आएका फाइललाई समेत पर्खनोस् भन्दै बिरालोले मुसो च्यापे जस्तै च्याप्न मन लाग्दछ । यति बढी निर्दयी बन्न केले प्रेरित गरेको छ हामीलाई ? यी भनाइहरू संस्थाभित्रकै उकुसमुकुस हुन् भन्ने लाग्दछ । त्यही लेखमा छोराले अध्यागमनमा दुःख पाएको कुरा उल्लेख छ । यस पंक्तिकारको पनि आफ्नै कटु अनुभव छ । गएको असार महिनामा म, छोरा र बुहारी अस्ट्रियाको भियनामा जान त्रिभुवन अन्तर्राष्ट्रिय विमानस्थल पुग्यौं । अध्यागमन काउन्टरमा बस्दा मलाई त्यहाँका कर्मचारीले चिनेर तत्काल क्लियरेन्स दिए । छोराबुहारी अर्को लाइनमा थिए र बुहारीलाई भियना घुम्न जान नमिल्ने भनेर विवाद हुन थालेछ । अर्को कुनै कर्मचारीले मेरो परिवार भनेपछि हतारहतार क्लियरेन्स दिइएछ । यस्तो दुःख दिने काम अध्यागमन डेस्कबाट भइदिँदा विदेश जाने र नेपाल आउने नेपाली तथा पर्यटकहरूले नेपालको कर्मचारीतन्त्रबारे नकारात्मक धारणा बनाउने गरेका छन् । अर्को घटना डेढ वर्षअघिको मालपोत कार्यालय डिल्लीबजारको छ । मेरी सासू आमाको मृत्यु भएकोले अमेरिकामा रहेका छोराहरू जग्गा नामसारी गर्न जाँदा कम्प्युटरमा रातो देखाइएकोले रोक्का भएको भनिएछ । पछि लेखनदासले एक लाख दिएमा आजै काम हुन्छ भनेछ । मलाई खबर आयो र मैले यस्तो अनैतिक काम हुनु हुँदैन भनेर तत्कालीन मुख्यसचिवलाई टेलिफोनबाट गुनासो गरें । मुख्यसचिवले भूमिसुधार सचिवलाई मलाई सम्पर्क गर्न भनेछन् । सचिवसँग कुरा भएपछि डिल्लीबजार मालपोत कार्यालयका प्रमुखले मलाई आफ्नै कोठामा राखी काम सम्पन्न गरिदिए । लामो समय कर्मचारीतन्त्रमा नै रहेकाले मेरो व्यक्तिगत प्रभावले काम भए पनि कर्मचारीतन्त्रबारे मेरो धारणा अति नकारात्मक बन्न गयो । कर्मचारीतन्त्रको नसानसा थाहा पाएको, यसको नेतृत्व तहमा लामै समय रहेको म जस्तो मानिसको त यस्तो गुनासो छ भने टेक्ने, समाउने केही नभएका सर्वसाधारणलाई कति सताउँदा होलान् ? आफैं उच्च पदमा रहँदा सर्वसाधारणले पाउने गरेको सास्ती राम्ररी अनुभूत गर्न नसकेकामा अहिले आफैंलाई आत्मग्लानि हुँदोरहेछ ।लोकतान्त्रिक व्यवस्थामा सार्वजनिक सेवा सरकारको निगाहा होइन, नागरिकहरूको हक हो । तर प्रक्रियालाई आफूखुसी व्याख्या गरेर, फाइल कागजलाई घनचक्कर जस्तै घुमाएर आफ्नो महत्त्व देखाउने डेढअक्कली कर्मचारीहरूको प्रभुत्व छ कर्मचारीतन्त्रमा । उनीहरूको भाषा सेवाग्राही नागरिकले बुझ्दैनन् किनकि यो प्राविधिक र प्रशासनिक भाषा हो । आफूलाई फेसलेस र भ्वाइसलेस भनेर सहानुभूति लिन खोज्ने कर्मचारीतन्त्र आफैं भने हेडलेस र सोललेस भइरहेको बिर्सिन्छ । हेडलेस नेल अर्थात् टाउको नभएको किला जस्तै कर्मचारीहरूलाई स्थायी नियुक्ति भएपछि निकाल्न नसक्नुले उनीहरू आत्माविहीन (सोललेस) हुन सकेका हुन् । कर्मचारीहरूप्रति कुनै पूर्वाग्रह राखेर यस्तो टिप्पणी गरिएको होइन । लेखक आफैं पनि चार दशकसम्म निजामती सेवामा काम गरेकोले यस संस्थामाथि अपनत्वबोध गर्दछ र यसभित्रका मनोविज्ञान, कुण्ठा र ऐंठनहरू राम्ररी भोगेको छ । शुभचिन्तकले नै त हो खरो कुरा बोल्ने ।परिवर्तनसँग अनुकूलन गर्न नसक्ने संस्थाहरू डाइनोसर जस्तै लोप भएर जान्छन् । अहिले हाम्रो कर्मचारीतन्त्र जीवन र मरणको संघर्षमा रहेको डाइनोसर जस्तै छ । राजनीतिक र सामाजिक वातावरणले उसलाई आफैं रूपान्तरण हुन प्रेरित गरिरहेको छ । अहिलेको लोकतान्त्रिक गणतन्त्रले नागरिकको स्वामित्व सबै सार्वजनिक संस्थामा खोज्दछ । तर कर्मचारीतन्त्र शासन शैलीमा सेवा दिन खोज्दछ । यसैले सुध्रिने कि सक्किने ? यस संस्थाको सामु दुई विकल्प मात्र छन् । कर्मचारीले के सोच्नुपर्दछ भने उनीहरू जनताका सेवक हुन् र जनताभन्दा माथि कोही हुन सक्दैनन् । जनतालाई काल्पनिक पात्र (फान्टम पब्लिक) बाट सार्वजनिक सेवाको वास्तविक पात्रमा रूपान्तरण गरिदिने काम पनि कर्मचारीतन्त्रको हो । अमेरिकी कर्मचारीतन्त्रलाई निर्वाचित प्रतिनिधिभन्दा बढी लोकतान्त्रिक भन्न थालिएको छ । किनकि उनीहरू संवैधानिक संस्थाहरूले प्रतिनिधित्व गर्न नसकेकाहरूको आवाज नीति निर्मातासमक्ष पुर्याउन बफर रोल खेल्न सफल भएका छन् । हाम्रो कर्मचारीतन्त्रले आफ्नो आत्म शुद्धीकरण र सुधारमा काम गर्न सकेको देखिएन । आफूभित्र विकसित हेजिमोनी र आन्तरिकीकरण गरेको संस्कृतिले बिस्तारै लोकतान्त्रिक व्यवस्थाका मूल्यविपरीत खडा हुन खोज्दा आफ्नै संकटलाई आमन्त्रण गरिरहेछ । त्यसैले सेवाग्राहीलाई संस्था र प्रक्रियामा संलग्न गराएर उनीहरूप्रति उत्तरदायी हुनुपर्दछ । आफ्ना व्यवहार सुधार गरेर सेवाग्राहीमैत्री बनाउन सक्नुपर्दछ । अरू कुरामा त माथि देखाउन सकिएला, व्यवहारजन्य कुरामा सुधार त आफैंले गर्न सकिन्छ । विभिन्न संस्थाहरूले गरेको सर्वेक्षणले कर्मचारीतन्त्रलाई राम्रो भनेको छैन, जनताको प्रतिक्रिया नकारात्मक छ भनेपछि आत्मसुधारको अभियान आफैंभित्रबाट सुरु गर्न ढिलो भइसक्यो । यो नगर्ने हो भने प्रतिकर्मचारीतन्त्र (काउन्टर ब्युरोक्रेसी) तर्फ राजनीति अगाडि बढ्न सक्दछ जुन संस्थाको हितमा हुँदैन । कर्मचारीको काम विज्ञ तथा सल्लाहकारहरूबाट लिने, सरकारी काम ठेक्कामा दिने वा निजीकरणमार्फत सरकारी काम निजी क्षेत्रलाई दिने काम हुन सक्दछ । यसैलाई कर्मचारीतन्त्रको अव्यवसायीकरण (डिप्रोफेसनालाइजेसन) भन्ने गरिन्छ । यस्तो काम रोक्ने स्वयं कर्मचारीतन्त्र आफैं सुध्रिएर हो ।"
केयूले जोगाइरहेको आशा,"विद्यार्थीशिक्षक सहकार्यविद्यार्थीशिक्षक सम्बन्धका दृष्टिले केयूमा फरकपन छ । लामो समयदेखि पूर्ण सेमेस्टर प्रणालीमा चलिआएको यस संस्थामा पठनपाठनमा नियामक निकायको भूमिका नगण्य छ भने कक्षाकोठा अर्थात् त्यहाँ रहेर अध्यापन गर्ने शिक्षक र पढ्ने विद्यार्थीको निकै धेरै । पढाउने विषयको मूल उद्देश्य स्पष्ट पार्नेमा विभागीय प्रमुख, विषय समिति, डिन, एकेडेमिक काउन्सिलसमेतको भूमिका देखिए पनि त्यो विषयभित्र केके पढाउने भन्नेमा शिक्षक व्यक्तिगत रूपमा स्वतन्त्र छ । यहाँ अन्यत्रजस्तो पूरा पाठ्यक्रम नै छपाएर शिक्षकलाई दिइँदैन । परिवर्तित सन्दर्भलाई कक्षाकोठामा यथेष्ट रूपमा छलफलमा ल्याउन अपडेटेट सन्दर्भ सामग्री प्रयोग गराउन शिक्षक सक्षम छन् । विद्यार्थी मूल्यांकनका आधार तय गरी पहिलो कक्षामा विद्यार्थीलाई जानकारी दिने र सोहीअनुरूप अन्तिम मूल्यांकन कक्षा शिक्षकले नै गर्ने व्यवस्था छ । कतिपयमा ५० प्रतिशतसम्म अंकभारका प्रश्नपत्र परीक्षा नियन्त्रणका नाममा जारी गरिँदै आएको भए पनि मूल्यांकनका आधार तय गर्नेदेखि नम्बर या ग्रेड दिनेसम्मको काम प्रायः विद्यार्थीशिक्षक सहकार्यमै कक्षाकोठाबाटै टुंगिने गर्छ । गत साउन ३० मा भएको विश्वविद्यालयको सिनेटलाई सम्बोधन गर्ने क्रममा कुलपतिका हैसियतमा प्रधानमन्त्रीले केयूका कमजोर पक्ष भनेर केही विषय औंल्याएका थिए । त्यसमध्ये आफैंले निर्धारण गरेको सिट संख्यामा भर्ना पूरा गर्न नसकेको र त्यसको असर स्रोतमा समेत परेको बताए । यो विषय विश्वविद्यालयका लागि ठूलो सबक हो र त्यसबाट सिकेर अघि बढ्ने प्रयास भएको छ । कोभिडपछिको भर्नाको अवस्था यस विश्वविद्यालयका लागि पनि भयावह थियो । कतिले महँगो शुल्क लिने भनेर त कतिले निजीस्तरको भनेर केयूको चर्चा गरिदिँदा जनस्तरमा यसका राम्रा कार्यक्रमकै प्रचार भएनन् । केयूका दूत भई प्रचारप्रसार गरिदिने यहाँका डिग्री होल्डरमध्ये धेरै विदेशमा रहने र स्वदेशमा रहे पनि काठमाडौंकेन्द्रित जागिरमा रहनु अर्को कारण हो । आजसम्म ४५ हजार ४ सय ३७ जना उत्तीर्ण भएकामा ५ हजार ४ सय ६७ जना त विदेशी विद्यार्थी थिए । एकै व्यक्ति या एकाघरकाले दुईतीन डिग्री यहीँ पढिदिएका कारण पनि यस संस्थाले आफ्नो प्रचारप्रसार जनस्तरमा बढाउन सकेको थिएन । खासै धेरै कार्यक्रम सुरु नगरेको हिजोका दिनमा यो ठीकै हो, किनभने मेडिकलबाहेक कार्यक्रममा कतिमा त १० मात्रै, कतिपयमा २०, २५, ३० र सबभन्दा बढी बीबीए जस्ता कार्यक्रममा १२० सम्म विद्यार्थी लिइन्थ्यो । अब जनस्तरमा सूचना पुर्याएर प्रचारप्रसार नगरी हुन्न भन्ने कुरा महसुस गरेर प्राध्यापकदेखि विद्यार्थीसम्मले गाउँटोलमा बुझाएका कारण गत वर्षको भर्नामा राम्रो सुधार भएर यो अवस्था आएको हो । तथ्यांकले भन्छ शैक्षिक सत्र २०२१२२ मा ७० प्रतिशत मात्र सिटमा विद्यार्थी भर्ना भएकामा २०२१२२ मा बढेर ७२ र २०२३२४ मा ८७ प्रतिशत पुगेको छ । नेपाल सरकारसँग काम गर्दाको केयूको अनुभव खासै राम्रो छैन । केयूले दिएका परिणामका तथ्यांकहरू स्वयंमा प्रधानमन्त्री, मन्त्री र उच्च तहका कर्मचारीका वक्तव्य र भाषणका अंश बनाउन सफल भए पनि विदेशी विद्यार्थी आकर्षणको पहलमा सरकारी सहयोग भने शून्य नै छ । कहलिएका विदेशी नागरिकलाई अलिक सम्मानित महसुस गराउने विभिन्न विश्वविद्यालयका सिफारिसमा हुने गरेको सरकारी निर्णयको फाइल वैशाख २२ गतेदेखि आजसम्म सिंहदरबारका मन्त्रालय र शाखाहरू चक्कर लगाउँदै छ । सरकार लामो समय अनिर्णयको बन्दी भइदिँदा यहाँ भिजिटिङ प्राध्यापक या अनुसन्धानकर्ताका रूपका काम गरिरहेका दर्जनौं विदेशी झन्डै ५ महिनादेखि भिसाविहीन छन् । नवीकरण आवेदन आइसकेको भएर अध्यागमनले असहयोग त गरेको छैन, तर आफ्ना बैंक एकाउन्ट नचलेको, आफ्नै देश या अन्यत्र यात्रा गर्न पनि नपाएको गुनासो विदेशीको छ । नेपाल पढ्न चाहनेलाई उनीहरूकै देशमा विद्यार्थी भिसा दिन अहिलेसम्म राज्यले सकेको छैन । नेपालका राम्रा शैक्षिक संस्थाबारे प्रचारप्रसार गराउन सुरुमा चाहिने छात्रवृत्ति कोषका बारेमा त सरकार सोच्न पनि चाहिरहेको छैन । सभामा आएर घुमाउरो भाषामा सरकारसँग स्रोत छैन भन्दै गर्दा प्रधानमन्त्रीले देशको साख र यहाँका संस्थाहरूको प्रवर्धन अनि विकासका लागि २३ अर्ब खर्चन कञ्जुस्याइँ गर्नु पर्दैन । अत्यावश्यक नभएका स्थानमा नयाँ राजदूतावास खोल्नुका सट्टा त्यो बजेट सफ्ट पावर डिप्लोम्यासीमा लगाउन सकिन्छ । समग्रमा पराराष्ट्र मन्त्रालयको सफ्ट पावर कूटनीति, बाह्य पर्यटक बढाउन र अन्ततः देशको आर्थिक, सामाजिक र शैक्षिक स्तरको विकासमै योगदान गर्न यस्ता कार्यक्रमको महत्त्व कम छैन । यसो भनिरहँदा मन्त्रालयहरू, उच्च शिक्षामा काम गरिरहेको विश्वविद्यालय अनुदान आयोग, शिक्षा मन्त्रालयका कतिपय अधिकारीको आजको नजरिया बाधक देखिन्छ । मेडिकलबाहेकका ६ वटा स्कुलबाट कम्तीमा एउटा निःशुल्क कोटा दिएर पढाउने उपकुलपति भोला थापाको प्रस्तावमा नेपाल सरकारले अपनत्व लिएन । अनुभवले भन्छ, सरकार र नेपाली समाजको केयूलाई हेर्ने दृष्टिकोण त्यति सकारात्मक छैन । त्यसको प्रमुख कारण भनेको यसलाई नाफामुखी प्राइभेट भनेर चलाइएको अनर्गल हल्ला नै हो । प्याकुरेल काठमाडौं विश्वविद्यालयका एसोसिएट प्रोफेसर हुन् ।"
"नीति, नेतृत्व र नैतिकता","मानव सभ्यताको विकाससँगै समाज तथा राज्य व्यवस्था सञ्चालन गर्न प्रक्रियाहरूको आवश्यकता पर्न थाल्यो । तिनै नियम तथा विधिलाई वैधानिकता दिने क्रममा नीतिको जन्म भएको मानिन्छ । नीतिले कुनै काम गर्न हुने र नहुने विषयमा स्पष्ट बताउँछ । नीति नियमको पालनाले कामको प्रक्रियालाई एकताबद्ध बनाउँछ र यसको परिधिभित्र बसेर गरिएको कामले मात्र उद्देश्यमा पुग्न सकिन्छ । नीतिले कुनै पनि विषयको गन्तव्यसम्मको यात्रा तय गर्छ । नियम असल तथा सरल बाटोको नक्सांकन हो भने उपलब्धिको आधार स्तम्भ पनि । कुनै पनि देशको सर्वांगीण विकासका लागि नीति आवश्यक पर्छ । संविधान पनि एउटा नीति हो । राज्य व्यवस्था सञ्चालन गर्ने क्रममा थुप्रै नीति बनाउनुपर्ने हुन्छ । तिनै नीतिको असल तथा सही कार्यान्वयनबाट मात्र तिनको सार्थकता रहेको मानिन्छ । नीति तर्जुमा गर्दा सबै स्थान र परिवेशमा एउटै ठीक हुन्छ भन्ने होइन । कुनै स्थानमा राम्रो मानिएको नीति अर्को स्थानमा राम्रो नहुन सक्छ । कुनै समयमा ठीक मानिएको नीति सधैं ठीक नै मानिन्छ भन्ने हुँॅदैन किनकि समय, काल र परिस्थितिका साथै त्यहाँको आन्तरिक तथा बाह्य वातावरणको अवस्थाले नीतिहरूमा प्रभाव पार्ने हुनाले फरकफरक हुने गर्छ । नीतिलाई लक्ष्यमा पुग्ने भर्याङका रूपमा लिन सकिन्छ, जसको सहायताले तोकिएको गन्तव्यमा पुग्न सकिन्छ । नीति सबल, सक्षम र भरपर्दो तथा व्यावहारिक हुनुपर्छ । नीति पढ्नका लागि, सुन्नका लागि र हेर्नका लागि राम्रो भएर मात्र हुँदैन । कार्यान्वयनको पक्ष सरल र व्यावहारिक हुनुपर्छ । कार्यान्वयनको पक्ष सरल र माटो सुहाउँदो नीतिले उपलब्धि हासिल गर्न सकिन्छ । नीतिको सार्थकता त्यतिबेला हुन्छ, जतिबेला उक्त नीति कार्यान्वयन गर्ने तथा गराउने सक्षम नेतृत्व रहेको हुन्छ । नीति सरल र माटो सुहाउँदो पनि बन्ला, त्यसको कार्यान्वयन गर्ने तथा गराउने नेतृत्व सही भएन भने राम्रो नीति हुनुको अर्थ रहँदैन । नीतिको उचित कार्यान्वयन गर्ने, गराउने कला नेतृत्वमा हुनुपर्छ । नीति सबल र नेतृत्व सक्षम त्यतिबेला स्थापित हुन्छ, जतिबेला नैतिकता सतिसालझैं अडिग रहन्छ । नैतिकता भएन भने नीति र नेतृत्व सबल र सक्षम रहँदारहँदै पनि उपलब्धि प्रभावकारी भएको देखिँदैन । कुनै पनि मुलुक तथा राज्य व्यवस्थालाई समृद्ध बनाउनका लागि त्यस देशमा रहेका नीति, नेतृत्व र नैतिकताले महत्त्व राख्छ । सबल नीति, सक्षम नेतृत्व र आदर्शवान् नैतिकताले समृद्ध राष्ट्रको परिकल्पना गर्न सकिन्छ । सही किसिमको नीति कार्यान्वयन गर्न सक्षम नेतृत्वको आवश्यकता त पर्छ नै नेतृत्वमा नैतिक आदर्श पनि हुनु आवश्यक छ । नेतृत्वले नीतिअनुरूप आफ्ना क्रियाकलाप सञ्चालन गर्नुपर्छ । नीति बुझ्ने नेतृत्व भएमा त्यसको कार्यान्वयन प्रभावकारी हुन सक्छ । प्रसंगलाई हाम्रो समाजसँग जोड्दा, हामीकहाँ सबल नीति तर्जुमा गरिए, नेतृत्व पनि नभएको होइन तर उपलब्धि हासिल हुन सकेन किन ? अहिलेको मूल जड यहीँनिर अल्झेको छ । नीति बने तर कार्यान्वयन सही किसिमबाट हुन सकेन । नीतिलाई पालना गर्ने नेतृत्वको अभावमा नीति जस्तोसुकै राम्रो बने पनि कार्यान्वयन गर्ने नेतृत्व सक्षम भएन र प्रभावकारी कार्यान्वयन हुन सकेन भने राम्रो नीति मानिँदैन । प्रभावकारी कार्यान्वयनपछि प्राप्त सकारात्मक नतिजाले मात्र नीति सबल हुनुको सार्थकता मानिन्छ । असल संस्कारले मानिसमा इमानदारी, कर्तव्यनिष्ठ र सत्मार्गको बाटोमा डोर्याउन सिकाउँछ । यदि असल संस्कारको विकासले मानिसमा के गर्न हुने र के गर्न नहुने बोध गराउँछ भने त्यहाँ अन्याय, अत्याचार, हत्या, हिंसा, भ्रष्टाचार जस्ता विषय प्रवेश पाउँदैनन् । नेतृत्वको कार्यशैली नैतिकवान् हुन सक्यो भने अनुयायीले पनि नेतृत्वको अनुसरण गर्छन् । असल कर्मको अनुसरणले फल असल नै प्राप्त हुन्छ । असल नीति नैतिकवान् नेतृत्वद्वारा कार्यान्वयनको अवस्था देशमा जबसम्म रहँदैन तबसम्म विभिन्न समस्या देखा परिरहन्छन् ।देशको विद्यमान अवस्था हेर्ने हो भने अवस्था दिन प्रतिदिन खस्कँदो स्थितिमा पुगेको छ । देशमा बेरोजगारी व्याप्त छ, महँगी, झूटको खेती दिन प्रतिदिन मौलाएको छ । राम्रा होइन हाम्राले प्रश्रय पाइरहेका छन् । सुशासन हराउँदै छ । भ्रष्टाचार मौलाएको छ । व्यापार घाटा चुलिँदो छ । निर्यात न्यून हुँदै गएको छ । युवापिँढी देशबाट बाहिरिएको छ । जमिन बाँझिएको छ । महँगी आकासिएको छ । मानिसमा श्रम गर्ने बानी हराइसकेको छ । देशमा पाका तथा केटाकेटीको उमेर समूह अधिक रहेको छ । यही क्रमले युवापिँढी बाहिरिने र नफर्कने अवस्था आयो भने घरहरू वृद्धाश्रममा परिणत हुने निश्चित प्रायः छ । आन्तरिक तथा विदेशी ऋणको भार हरेक वर्ष थपिँदै छ । चालु खर्च धान्न आम्दानी तथा राजस्वले धौधौ पर्ने स्थिति रहेकाले पुँजीगत खर्च तथा लगानीमा विदेशीको आस गर्नुपर्ने स्थिति छ । आयात कम गर्ने हो भने आम्दानीमा सिधै असर पर्छ । देशको चालु खर्च धान्न कठिन भएको अवस्थामा लगानीको वातावरण सिर्जना हुने, उद्योगधन्दा, कलकारखाना, निर्माणका कार्य सञ्चालन जस्ता विषयले प्रवेश पाउने कुरै भएन । देशमा बन्ने आवधिक योजना, नीति तथा कार्यक्रम, बजेट, मौद्रिक नीति जस्ता नीति निरन्तरताका रूपमा समयमा आउँछन् तर तिनको कार्यान्वयन पक्षमा फितलोपना देखिन्छ । दातृ राष्ट्रहरूले गरेको लगानीका प्रतिबद्धताको कार्यान्वयन समयमा पूरा हुन सकिरहेको छैन । यसो हुनु भनेको देशप्रतिको अविश्वास सिर्जना हुनु हो । देश रेमिट्यान्सले धानिरहेको छ । विदेशमा पसिना बगाएर ल्याएको रकम खाएर उडाउने र आयातमा लगानी भइरहेको छ । धनी र गरिबबीचको खाडल गहिरिँदै छ । अस्थिर राजनीतिले विकासको गति समाउन सकिरहेको छैन । एउटा सरकारले अघि सारेका परियोजनाले अर्को सरकार परिवर्तनपछि निरन्तरता पाउँदैन । आयोजना तथा परियोजनामा भएको लगानी खेर जाने, समयमा सम्पन्न हुन नसक्ने जसले गर्दा लागत अनुमान गरेभन्दा धेरै बढी हुन्छ । यसरी कतिपय परियोजना अलपत्र परेका कारण लगानी माटोमा विलीन भएको देखिन्छ । हचुवाको भरमा विश्लेषण नै नगरी तर्जुमा गरिएका कार्यक्रम र नीति नियमको पूर्ण पालना नगर्दा न काम समयमा सम्पन्न हुन्छ, न त सोचेअनुरूप उपलब्धि हासिल हुन्छ । हिजोका दिनमा अन्य देशलाई खाद्यान्न, जडीबुटी, लत्ताकपडालगायत विविध सामग्री निर्यात गर्ने देश आज आयातमा जीवन धान्ने अवस्थाको अन्त्य हुन जरुरी छ । पृथ्वीनारायण शाहले आर्ज्याको मुलुक नेपाल प्राकृतिक रूपमा सुन्दर, सांस्कृतिक रूपमा विविधता, धार्मिक रूपमा तपोभूमि, भौगोलिक रूपमा रमणीय देश हो । यहाँ शान्तिका अग्रदूत गौतम बुद्ध, भृकुटी, सीता, अरनिको जस्ता आदर्श व्यक्तित्वको जन्म भयो र देशको कीर्ति देशविदेशमा फैलाए । यिनै आदर्शवान् व्यक्तित्वको अनुसरण गरी हरेक वर्ग समुदाय र सरोकारवाला सबैले आआफ्नो तहबाट व्यवहार प्रदर्शित गरी अगाडि बढ्नुको विकल्प छैन । हामीले अरूले के गरे भन्नु भन्दा पनि मैले के गर्नुपर्छ भन्ने भावनाको विकास गरी काम गर्न सके दिगो विकास सम्भव छ । यसका लागि बनेका नीति समयानुकूल पुनर्लेखन गर्ने, सक्षम नेतृत्व चयन गर्ने र नेतृत्वमा नैतिकता, आदर्श वरण गर्ने प्रवृत्ति हुनुपर्छ । नीति, नेतृत्व र नैतिकताको त्रिवेणीले मात्र समृद्धि सम्भव हुन्छ । छत्कुली राष्ट्रिय वाणिज्य बैंककी उपकार्यकारी अधिकृत हुन् ।"
बोर्ड अध्यक्षमा डीसी,"काठमाडौं (कास) सरकारले चलचित्र विकास बोर्डको अध्यक्षमा दिनेश डीसीलाई नियुक्त गरेको छ । बिहीबारको मन्त्रिपरिषद् बैठकले डीसीलाई बोर्ड अध्यक्षमा नियुक्त गरेको सञ्चार तथा सूचना प्रविधिमन्त्री पृथ्वीसुब्बा गुरुङले जानकारी दिए ।बोर्ड अध्यक्षका लागि सञ्चार तथा सूचना प्रविधि मन्त्रालयले सिफारिस गरेका तीन आवेदकमध्ये डीसीलाई नियुक्त गरिएको हो । सिफारिस सूचीमा डीसीसँगै दीपा पाण्डे र राजेश थापा थिए । इलाममा जन्मिएका डीसीसँग रेडियो तथा टेलिभिजन कार्यक्रम प्रस्तोताका साथै चलचित्र निर्देशनको अनुभव छ । उनी चलचित्र निर्देशक समाजका पूर्वअध्यक्ष पनि हुन् । १८ वर्षअघि फिल्म सावधान बाट निर्देशनमा समेत हात हालेका डीसीले त्यसपछि दाइको ससुराली, मायाज बार, छ एकान छ निर्देशन गरेका थिए । उनको पछिल्लो निर्देशनात्मक फिल्म फूलैफूलको मौसम तिमीलाई आठ वर्षअघि प्रदर्शनमा आएको थियो । यसअघि बोर्ड अध्यक्षमा अभिनेता भुवन केसी थिए ।"
साम्बाला ले बाल अस्पताललाई १ करोड सहयोग गर्ने,"काठमाडौं (कास) भदौ २८ देखि प्रदर्शनमा आउने फिल्म साम्बाला ले डा भगवान कोइरालाको बाल अस्पताललाई १ करोड रुपैयाँ सहयोग गर्ने घोषणा गरेको छ । फिल्मको ट्रेलर सार्वजनिक कार्यक्रममा निर्देशक मीनबहादुर भामले फिल्मको ९ थाङ्का बेचेर प्राप्त रकमले अस्पताललाई उक्त रकम सहयोग गर्ने घोषणा गरेका हुन् ।निर्देशक भामका अनुसार साम्बाला खिचिएको उपल्लो डोल्पाका कलाकारले फिल्मका लागि १० थांका बनाएका थिए । फिल्ममा कथाको सुरुवात नै यही थांकाहरूबाट हुने हुँदा साम्बाला को टिमका लागि थांका निकै महत्त्वपूर्ण छन् । सुनको जलपसहितको यी थांकालाई फ्रान्स र जर्मनीको थिएट्रिकल रिलिजपछि प्रदर्शनी गर्ने तयारी छ । यी सबै प्रदर्शनीपछि मात्रै अक्सनमा राखिनेछ ।बुद्धिजम, टिबेटियनसँग सम्बन्धित यी थांका विशेषतः मेरो आफ्नो फिल्म निर्देशन, लेखन र फिल्मकर्मको यात्रासँग भावनात्मक रूपले एकदमै जोडिएको हुँदा थांकालाई अक्सनमा राख्ने सोचेका थियौं । त्यसबाट आउने रकमबाट सहयोग गर्ने सोचेका थियौं, भामले भने, हामी कलाकारलाई समाज सेवामा जोडिन मन हुन्छ तर पैसा हुँदैन । त्यसैले मन लागेर समाज सेवामा जोडिउँ भन्ने बाटो खोज्दै जाँदा यो आइडिया जुरेको हो ।डा कोइरालाले साम्बाला जस्तो फिल्मले समाज सेवामा जोडिनु नौलो विषय रहे पनि यसलाई सुरुवातका रूपमा चर्चा गरेका छन् । नेपाललाई गुणस्तरीय फिल्म निर्माण गर्न सकिने निर्देशक, कलाकार र निर्माताहरू छन् भन्ने मौका यो फिल्मले देखाएको छ । यो फिल्मले नेपाललाई अन्तर्राष्ट्रियस्तरमा जसरी उभ्यायो, त्यसमा म पनि गर्व गर्छु, उनले भने ।हालै लोकार्नो फिल्म फेस्टिभलमा साम्बाला अभिनेत्री थिन्ले ल्हामोले उत्कृष्ट अभिनयका लागि बोक्कालिनो डिओर जितेकी थिइन् । यो फिल्म प्रतिष्ठित बर्लिन फिल्म फेस्टिभलको प्रमुख प्रतिस्पर्धातर्फ छनोट हुने पहिलो नेपाली फिल्म हो ।"
एआईसँग डर छैन नयाँ पुस्तालाई,"(काठमाडौं)अहिले हुर्किरहेका जेनजी पुस्ताका लागि आर्टिफिसियल इन्टेलिजेन्स (एआई) चुनौती हो कि अवसर ? यसले उनीहरूलाई अप्ठ्यारोमा पार्नेछ वा सजिलो बनाउँछ ? सफ्टवेरिका कलेजमा बीसीएस गरिरहेकी प्रविशा खड्कालाई लाग्छ, प्रविधिसँगै अगाडि बढ्न सकिएन भने यसले अवसरभन्दा बढी समस्यामा पार्नेछ ।नेपालमा अहिले यसबारे चर्चा र अभ्यासहरू हुन थालेका छन् । कलेजहरूले पनि एआईसँग सम्बन्धित कोर्स भित्र्याइसकेका छन्, उनी भन्छिन्, नेपालमा आईटी कम्पनी थुप्रै छन् । यसले हामीजस्ता नयाँ पुस्ताका लागि नयाँनयाँ अवसरहरू सिर्जना गर्न सक्छ । मैले यहाँ धेरै सम्भावना देखेकी छु । अहिले नेपालमै पनि च्याट जीपीटीको प्रयोग व्यापक हुँदै गएको छ । च्याट जीपीटीबाट १० दिन लाग्ने काम तीन दिनमै सम्भव भएको छ, यो फाइदा पनि हो, बेफाइदा पनि । एकातिर यसले हामीलाई परनिर्भर बनाइरहेको छ भने अर्कोतिर रोजगारको चुनौती पनि थपिदिन्छ । प्रविशाको तर्कमा उदितकुमार महतो सहमत छैनन् । सनवे कलेजबाट बीसीएस गरिरहेका उनी प्रविधिले परनिर्भर नभई गतिशील बनाउने ठान्छन् । पहिलेका पुस्ता औंला भाँचेर जोडघटाउ गर्थे, पछि क्यालकुटेर आयो । तर, त्यसले हामीलाई हानि त गरेन नि । क्यालकुलेटरले बरु हाम्रो कामलाई सजिलो बनाइदिएपछि हामीलाई अरू कुरा सोच्ने समय मिल्यो । एआईको बढ्दो प्रयोगसँगै रोजगारको अवसर गुम्छ भन्ने कुरामा पनि उनी सहमत छैनन् । कुनैकुनै क्षेत्रमा वा सीमित वर्गमा यसले रोजगार खोस्न सक्छ, उनी भन्छन्, तर एआईलाई काम लगाउन पनि त जनशक्ति चाहिन्छ । यसले रोजगार खोस्नेभन्दा पनि अवसर बढाउँछ जस्तो लाग्छ ।एआईको आगमनसँगै रोजगार बजारमा उथलपुथल आउने कतिपयको विश्लेषण छ । सुरुवाती दिनमा थुप्रैले एआईकै कारण रोजगार गुमाएको पनि खबर आएको थियो । च्याट जीपीटीजस्ता एआई प्रविधि तीव्र प्रयोगमा आइरहँदा त्यसले नेपालकै रोजगार बजारमा पनि असर गर्न थालेको बताइन्छ । सफ्टवेरिका कलेजबाटै बीसीएस गरिरहेका सौगात भूपालसिंह भन्छन्, एआईका कारण भारतीय अर्बपति मुकेश अम्बानीले ४० हजार कामदार निकाले भन्ने समाचार आयो । नेपालमा पनि यस्तो अवस्था नआउला भन्न सकिन्न । तर उदित यसलाई रोजगार संकट मात्र मान्न तयार छैनन् । बरु यसले मान्छेको काम गर्ने तरिका, शैली र गतिलाई परिवर्तन गर्ने मान्छन् । भन्छन्, कुनै न कुनै समयमा यस्तो हुनु नै थियो । पहिला शिक्षकहरू ब्ल्याकबोर्डमा पढाउँथे, पावर प्वाइन्ट थिएन । अहिले सबै बदलिएको छ । समयसँगै जो बदलिए, उनीहरूका लागि सजिलो भयो, जो बदलिएनन्, उनीहरूका लागि कठिन ।परिवर्तन र त्यसले ल्याउने उथलपुथल स्वाभाविक भएको बताउँछन्, उदित । उनको विचारमा हरेक कुराले राम्रो र नराम्रो दुवैलाई एकसाथ लिएर आउँछ । त्यसले कतिलाई गाह्रो बनाउँछ भने कतिलाई सजिलो । अहिले एआईजस्तो प्रविधि यसैको उदाहरण भएको उनको भनाइ छ । सौगात भन्छन्, हाम्रो देशमा पनि एआईजस्ता उन्नत प्रविधिको विकास भइरहेको छ । कम्पनीहरू खुल्ने क्रम बढ्दो छ । तर त्यसअनुसार नयाँ अन्वेषण हुन सकेको छैन । यसको पछाडिचाहिँ हाम्रो समाजको मनोविज्ञान मुख्य कारण हो जस्तो उनलाई लाग्छ । किनभने मान्छेहरू रोजगारीको पछाडि दौडिएका छन्, उद्यमशीलताको पछाडि होइन । जुन बेला मान्छेहरू आउटसोर्सको काम गर्न छाडेर आफ्नै प्रविधिको विकास गरी विश्वमाझ लैजान्छु भन्ने सोच राख्दैनन्, तबसम्म नेपालको प्रविधि विकास भएको मान्न सकिँदैन, सौगात भन्छन् । नेपालमा रोबोटिक्स, एआईदेखि हरेक किसिमका प्रविधिको विकास भइरहेका छन् । ईकमर्शबाट अनलाइन व्यापार हुन थालेको छ । यस्ता परिवर्तनले एकातिर कामलाई सहज बनाइदिएको छ भने अर्कोतिर चुनौती पनि थपेको सौगात बताउँछन् । प्रविधिलाई सही ढंगले प्रयोग गर्नु जरुरी हुने उनीहरूको तर्क छ । यदि यसको गलत प्रयोग हुन थालेमा त्यसले अवसर र सम्भावना होइन बरु समस्या ल्याउने जोखिम छ । सौगात थप्छन्, सानो छँदा फोन पायौं भनेप्र्यांककल गरेर मान्छेलाई जिस्काउने गरिन्थ्यो । साथीहरूको फोटो खिचेर एनिमीको शरीरसँग जोडिदिन्थ्यौं । त्यसबेला त हामीलाई यो रमाइलो लाग्थ्यो तर प्रविधिको दुरुपयोगको एउटा सिलसिला रहेछ । यसरी प्रविधिको दुरुपयोग गर्नेहरू अहिले डिपफेक मा लागेका छन् । यस्तो जोखिमलाई समयमै बुझेर अभिभावकले आफ्ना छोराछोरीलाई सजग गराउनुपर्छ, उनी भन्छन् । पुरानो पुस्तालाई नयाँ प्रविधिका बारेमा पर्याप्त जानकारी र अपडेट नहुने हुँदा अभिभावकले अहिलेका आफ्ना सन्तानलाई प्रविधिको दुरुपयोग गर्न नदिन र सजग गराउन नसक्ने उदितको तर्क छ । उनी भन्छन्, अघिल्लो पुस्तालाई आफ्नो बच्चाले केसम्म गर्न सक्छ भनेर थाहा नै हुँदैन । त्यसैले पनि उनीहरूले सजग गराउन सक्दैनन् ?एआईजस्ता पछिल्ला प्रविधिलाई सही सदुपयोग गर्न सके यसले समग्र जीवनस्तरलाई उकास्न सक्ने उनीहरूको बुझाइ छ । यसले सरकारी कामदेखि अरू थुप्रै काम सजिलो, छरितो र पारदर्शी बनाउनेछ । यसका लागि सरकारले उचित नियम कानुन भने बनाउन ढिला गर्न नहुने उनीहरू बताउँछन् । भन्छन्, नेपालमा एआईसम्बन्धी नैतिक कुरा अझै राम्रो छैन । त्यसका लागि सरकारले कानुन बनाउनु जरुरी छ ।"
प्राधिकरणलाई नियामक र सेवा प्रदायकमा छुट्याउन सांसद एकमत,"निगम अध्यक्षलाई स्पष्टीकरणगैरकानुनी ढंगले टेन्डर प्रक्रिया अपनाउँदै एकैपटक दुई वाइडबडी विमानलाई सीचेकमा पठाएकोलगायत ११ विषयमा पर्यटन मन्त्रालयले नेपाल वायुसेवा निगमका कार्यकारी अध्यक्ष युवराज अधिकारीलाई स्पष्टीकरण सोधेको छ । संस्कृति, पर्यटन तथा नागरिक उड्डयन मन्त्रालयको मन्त्रीस्तरीय निर्णयअनुसार चाडपर्वका बेला करोडौं आम्दानी गुमाउँदै गन्तव्यमा सयौं यात्रुको बिचल्ली हुने गरी उडान सेवा रोकिएपछि ७ दिनभित्र जवाफ बुझाउने अल्टिमेटमसहित स्पष्टीकरण सोधिएको पर्यटन राज्यमन्त्री अरुण चौधरीले जनाए ।"
एक महिनामै थपियो ४१ अर्ब सार्वजनिक ऋण,"(काठमाडौं) गएको एक महिनामा मात्र सरकारले तिर्न बाँकी सार्वजनिक ऋण ४१ अर्ब ११ करोड रुपैयाँ थपिएको छ । यससँगै गत साउन मसान्तसम्म सरकारले तिर्न बाँकी सार्वजनिक ऋण २४ खर्ब ७२ अर्ब ४४ अर्ब रुपैयाँ पुगेको सार्वजनिक ऋण व्यवस्थापन कार्यालयको मासिक प्रतिवेदनले देखाएको छ । गत साउनसम्मको तिर्न बाँकी सार्वजनिक ऋण कुल गार्हस्थ्य उत्पादन (जीडीपी) को ४३३४ प्रतिशत हो । यसमध्ये आन्तरिक जीडीपीको २१ र बाह्य २२ प्रतिशत छ । ०८० असार मसान्तमा २२ खर्ब ९९ अर्ब ३५ करोड रुपैयाँ रहेको सरकारी ऋण गत असारमा २४ खर्ब ३१ अर्ब पुगेको थियो ।गत साउनसम्म तिर्न बाँकी कुल सार्वजनिक ऋणमध्ये आन्तरिक ४९ र बाह्य ५१ प्रतिशत छ । उक्त अवधिमा आन्तरिक ऋण १२ खर्ब ३ अर्ब र बाह्य ऋण १२ खर्ब ६८ अर्ब रुपैयाँ छ । हाल सरकारले तिर्न बाँकी सार्वजनिक ऋण हेर्दा अहिले हरेक नेपालीको भागमा करिब ८३ हजार रुपैयाँ बराबर पर्न आउँछ । राष्ट्रिय तथ्यांक कार्यालयले सार्वजनिक गरेको राष्ट्रिय जनगणना ०७८ अनुसार नेपालको कुल जनसंख्या २ करोड ९१ लाख ६४ हजार ५ सय ७८ छ । यो जनसंख्याले गत साउनसम्मको तिर्न बाँकी सार्वजनिक ऋणलाई भाग गर्दा उक्त तथ्यांक निकालिएको हो । राष्ट्रिय तथ्यांक कार्यालयले गत आर्थिक वर्षमा जीडीपी ५७ खर्ब ५ अर्ब रुपैयाँ पुग्ने प्रक्षेपण गरेको छ । निरन्तर बढ्दो सार्वजनिक ऋणले जोखिम निम्त्याउने संकेत देखिएको अर्थविद् बताउँछन् । गत आर्थिक वर्षदेखि वित्तीय व्यवस्थापन शीर्षकको विनियोजनले पुँजीगत खर्चको आकारलाई उछिनेको छ । यो आन्तरिक र बाह्य ऋणमा निरन्तर वृद्धिको उपज भएको उनीहरूको भनाइ छ । पुँजीगत खर्चको स्तर घटेको र वित्तीय व्यवस्थाका लागि बजेट विनियोजन बढेका बेला बढ्दो ऋण दायित्वले वित्तीय असन्तुलनको खतरा हुने जानकारको धारणा छ । चालु आर्थिक वर्षका लागि सरकारले कुल १७ खर्ब ५१ अर्ब ३१ करोडको बजेट सार्वजनिक गरेको छ । कुल विनियोजनमध्ये ११ खर्ब ४१ अर्ब ७८ करोड (२० प्रतिशत) चालु खर्च, ३ खर्ब २ अर्ब ७ करोड (१७२५ प्रतिशत) पुँजीगत र वित्तीय व्यवस्थाका लागि ३ खर्ब ७ अर्ब ४५ करोड (१७५५ प्रतिशत) छुट्याइएको छ । वित्तीय व्यवस्थापनका लागि विनियोजित बजेट पुँजीगत खर्चभन्दा बढी हो । यसले पछिल्ला वर्षमा राज्यलाई ऋणको भार बढ्दै गएकाले सरकारले विकास निर्माणमा भन्दा ऋणको साँवा भुक्तानीलाई बढी प्राथमिकता दिएको पुष्टि हुन्छ ।चालु आर्थिक वर्षमा जम्मा ५ खर्ब ४७ अर्ब रुपैयाँ सार्वजनिक ऋण उठाउने लक्ष्य राखिएकामा गत साउन मसान्तसम्म ४३ अर्ब ५९ करोड ऋण प्राप्त भएको छ, प्रतिवेदनमा भनिएको छ, वार्षिक लक्ष्यको तुलनामा कुल सार्वजनिक ऋण प्राप्ति ७९७ प्रतिशत, आन्तरिक ऋण १२१२ प्रतिशत र बाह्य ऋण १६६ प्रतिशत छ । पछिल्ला केही वर्षयता सार्वजनिक ऋणको साँवाब्याज भुक्तानी दायित्व निरन्तर बढ्दै गएको छ । खासगरी ०७२ सालको भूकम्पपछि नेपालले ठूलो ऋण लिएको र केही सार्वजनिक ऋण अनुत्पादक क्षेत्रमा पनि उपयोग भएको हो । सरकारलाई तलबभत्ताको दायित्वसँगै स्थानीय तह र प्रदेशलाई बजेट विनियोजन गर्नुपर्ने भएकाले संघसँग पुँजीगत खर्चको आकार घट्दै गएको देखिन्छ ।प्रतिवेदनका अनुसार चालु आर्थिक वर्षमा ऋण सेवा (साँवाब्याज तिर्न) मा ४ खर्ब २ अर्ब बजेट विनियोजन भएकामा साउन मसान्तसम्म २३ अर्ब १८ करोड ९९ लाख रुपैयाँ भुक्तानी भएको छ । यो वार्षिक बजेट विनियोजनका आधारमा ५६७ प्रतिशत र जीडीपीका आधारमा ०४१ प्रतिशत हो । हरेक पछिल्ला वर्षमा सार्वजनिक ऋणको आधार बढिरहेको तथ्यांकले देखाउँछ । यसअनुसार ०७३७४ मा नेपालको सार्वजनिक ऋण ६ खर्ब ९७ अर्ब ६८ करोड बराबर थियो । ०७४७५ मा यस्तो ऋण ९ खर्ब १७ अर्ब पुग्यो । सार्वजनिक ऋण ०७५७६ मा १० खर्ब ४८ अर्ब, ०७६७७ मा १४ खर्ब ३३ अर्ब, ०७७७८ मा १७ खर्ब ३७ अर्ब, ०७८७९ मा २० खर्ब १३ अर्ब, ०७९८० मा २२ खर्ब ९५ अर्ब रुपैयाँ बराबर पुगेको थियो ।"
मध्य भोटेकोसी प्रसारण लाइनको दुई किमि तार तान्न सहमति,"काठमाडौं (कास) नेपाल विद्युत् प्राधिकरणको सहायक कम्पनी चिलिमे जलविद्युत् कम्पनी लिमिटेडको अगुवाइमा सिन्धुपाल्चोकमा निर्माणाधीन १०३ मेगावाटको मध्य भोटेकोसी जलविद्युत् आयोजनाको प्रसारण लाइन निर्माण अगाडि बढाउने विषयमा सहमति जुटेको छ । ऊर्जा, जलस्रोत तथा सिँचाइमन्त्री दीपक खड्का, राज्यमन्त्री पूर्णबहादुर तामाङ, सिन्धुपाल्चोक२ का संघीय सांसद मोहनबहादुर बस्नेत, मन्त्रालयका सहसचिव सन्दीपकुमार देव, प्राधिकरणका कार्यकारी निर्देशक कुलमान घिसिङ, बाह्रबिसे नगरपालिकाका मेयर बालकृष्ण बस्नेत तथा वडाध्यक्षहरू, सहायक प्रमुख जिल्ला अधिकारी, उद्योग वाणिज्य संघका अध्यक्ष र आयोजनाबीच बुधबार भएको छलफलमा सहमति जुटेको हो ।बाह्रबिसे नगरपालिका५ स्थित आयोजनाको विद्युत्गृहको स्विचयार्डबाट सोही नगरपालिका३ स्थित बाह्रबिसे सबस्टेसन जोड्ने करिब चार किमि प्रसारण लाइनमध्ये दुई किमि लाइन निर्माणमा १४ महिनादेखि स्थानीयको अवरोध थियो । २२० केभी सिंगल सर्किट प्रसारण लाइनका लागि १३ वटा टावर बनाइएको थियो । तर बाह्रबिसे नगरपालिका३ र ४ स्थित पलाँतीका स्थानीयको अवरोधका कारण दुई किमि तार तान्न सकिएको थिएन । उक्त दुई किमिमा पर्ने प्रसारण लाइनको मार्गधिकारमा १२४ जनाको जग्गा पर्छ ।"
कान्तिपुरकर्मी कुँवरलाई पर्यटन पत्रकारिता पुरस्कार,"काठमाडौं (कास) ज्यानुवसन्तराज मिश्र फाउन्डेसनले कान्तिपुरकर्मी सुरज कुँवरलाई पर्यटन पत्रकारिता पुरस्कारबाट सम्मानित गरेको छ । काठमाडौंमा आयोजित एक कार्यक्रमबीच बिहीबार श्रम, रोजगार तथा सामाजिक सुरक्षामन्त्री शरतसिंह भण्डारीले कुँवरलाई पुरस्कार प्रदान गरे । कान्तिपुरकर्मी कुँवर फाउन्डेसनले पहिलोपटक प्रदान गरेको तीन लाख रुपैयाँ राशिको पर्यटन पत्रकारिता पुरस्कारबाट सम्मानित भएका हुन् । कुँवरले लामो समयदेखि उड्डयन, पर्यटन र सामाजिक विषयमा कलम चलाउँदै आएका छन् ।"
नाडा अटो सोमा स्किम,"काठमाडौं (कास) नेफालस्थित टाटा मोटर्सको आधिकारिक बित्रेता सिप्रदी ट्रेडिङले टाटाको विभिन्न मोडलका गाडी खरिद गर्ने ग्राहकका लागि टुर अफर ल्याएको जनाएको छ । सिप्रदीले उक्त टुर अफर काठमाडौंको भृकुटीमण्डपमा चलिरहेको नाडा अटो सो२०२४ का अवसरमा ल्याएको हो ।टाटाको पन्च ईभी, आईसीई पन्च, टियागो ईभी, टिगोर ईभी र आईसीई नेक्सन गाडी बुकिङ गरी खरिद गर्दा छुट तथा भ्रमणको अवसर पाउन सकिने कम्पनीका सिनियर सेल्स म्यानेजर निर्मल खत्रीले जानकारी दिए । छुट तथा भ्रमणका अवसर पाउन भने ग्राहकले नाडा अवधिभर टाटाको उक्त मोडलका गाडी बुकिङ गर्नुपर्ने सर्त रहेको उनले बताए ।टुरका लागि नाडा अटो सो अवधिभर टाटाका गाडी बुकिङ गर्नुपर्छ, खत्रीले भने, ग्राहकले नाडा अटो अवधिभरमा न्यूनतम ५ हजार रुपैयाँ बुझाएर गाडी बुकिङ गर्नुपर्छ । बुकिङ गरिएका गाडी भने ग्राहकले दसैंसम्म खरिद गर्नुसक्नुपर्नेछ । कम्पनीको योजनाअनुसार टियागो ईभी र टिगोर ईभी बुकिङ गरी खरिद गर्ने ग्राहकले जोडी थाइल्यान्ड भ्रमणको अवसर पाउनेछन् । आईसीई (पेट्रोल तथा डिजेल) नेक्सन र पन्च गाडी किन्ने ग्राहकले जोडी टर्की भ्रमणको मौका पाउनेछन् ।"
छोटकरी,"ग्लोबल र एमएडब्लूबीच कर्जा सम्झौताकाठमाडौं (कास) ग्लोबल आईएमई बैंक र एमएडब्लू वृद्धि मोटर्स तथा एमएडब्लू वृद्धि अटोकर्पबीच सहज रूपमा विद्युतीय सवारी कर्जा प्रवाह गर्नेसम्बन्धी समझदारी भएको छ । यससम्बन्धी सम्झौतापत्रमा बैंकका साना, मझौला, खुद्रा तथा कृषि कर्जा विभाग प्रमुख नरहरि सिलवाल र एमएडब्लू वृद्धि मोटर्सका तथा एमएडब्लू वृद्धि अटोकर्प मोटर्सका ग्रुप डाइरेक्टर गोपालकुमार अग्रवालले हस्ताक्षर गरे । सम्झौताअनुसार एमएडब्लू वृद्धि मोटर्स एवं एमएडब्लू वृद्धि अटोकर्प तथा कम्पनीका आधिकारिक बिक्रेताले बिक्री गर्ने विद्युतीय गाडी दिपल, सेरेस र नामी खरिद गर्ने व्यक्ति वा कम्पनीले आवश्यक कागजातसहित बैंकमा निवेदन दिएको तीन कार्यदिनभित्र सरल ब्याजदरमा कर्जा उपलब्ध गरिनेछ । ग्रिन फाइनान्सिङ प्रवर्द्धन गर्न बैंकले विद्युतीय सवारीसाधनलाई सुलभ ब्याजदरमा कर्जा प्रवाह गर्दै आएको जनाएको छ । टोयोटाको ॅविजय उत्सव काठमाडौं (कास) नेपालका लागि टोयोटाको आधिकारिक वितरक युनाइटेड ट्रेडर्स सिन्डिकेटले टोयोटा विजय उत्सव मनाउने भएको छ । बिहीबारदेखि भदौ १८ सम्म छ दिने कार्यक्रम गर्न लागिएको कम्पनीले जनाएको छ । यसमा कम्पनीले धुम्बाराही सोरुममार्फत आउन लागेको चाडपर्वलाई लक्ष्य गरी विभिन्न योजना सार्वजनिक गरेको छ । कम्पनीको विजय उत्सव स्किममा ग्राहकले कोरोला क्रस हाइब्रिड इलेक्ट्रिकमा ३० प्रतिशत डाउन पेमेन्टमा डेलिभरीको व्यवस्था रहेको, तत्काल पुरानो गाडीको भ्यालुएसन, फ्री रोड ट्याक्स, एक्सचेन्ज बोनस, एक वर्षको पूर्ण बिमा, गिफ्ट ह्याम्पर, नगद र विशेष विशेष छुट पाउँछन् । टोयोटाका गाडी चडिरहेका ग्राहकले समेत नयाँ ग्राहकलाई रेफर गरेर रिवार्डसमेत जित्न सक्ने कम्पनीले जनाएको छ ।"
एनपीएलमा ८ फ्रेन्चाइज टोलीले खेल्ने,"यू१९ को व्यस्त सत्रवाइवाइ यू१९ पुरुष राष्ट्रिय क्रिकेट प्रतियोगिता सेप्टेम्बरअक्टोबरमा कोशी प्रदेशमा हुने भएको छ । नेपालले अप्रिल १२ देखि २१ सम्म आईसीसी यू१९ पुरुष विश्वकप क्रिकेट छनोट आयोजना गर्दै छ । नेपालसहित अफगानिस्तान, हङकङ, यूएई र ओमानले प्रतिस्पर्धा गर्नेछन् । त्यसका लागि घरेलु प्रतियोगिता नेपालको छनोट आधार हुनेछ । आईसीसी यू१९ पुरुष विश्वकप छनोटमा प्रतिस्पर्धा गर्नुअघि नेपालसँग ५ खेलको शृंखला खेल्न लागेको अफगानिस्तान क्रिकेट बोर्ड (एसीबी) ले बुधबार जनाएको थियो । एसीबीका अनुसार अफगानिस्तान यू१९ ले नेपाल यू१९ सँग मार्च २८ देखि अप्रिल १० सम्म प्रतिस्पर्धा गर्नेछ । त्यसको दुई दिनपछि यी दुवै टोली आईसीसी यू१९ पुरुष विश्वकप छनोटमा प्रतिस्पर्धा गर्नेछन् । तर, यो शृंखला अझै निश्चित नभइसकेको क्यान प्रवक्ता लामाले बताए । नेपाल यू१९ सँग खेल्न अफगानिस्तानले प्रस्ताव गरेको छ, यस विषयमा बोर्डमा छलफल त भएन । कुरा भने अगाडि बढेको छ, तर निश्चित भइसकेको छैन, लामाले भने । फेब्रुअरीमा दक्षिण अफ्रिकामा भएको यू१९ विश्वकपमा नेपालले अफगानिस्तानलाई १ विकेटले पराजित गरी सुपर एटमा पुगेको थियो, जसका कारण अफगानिस्तान आउँदो विश्वकपमा सोझै छनोट हुन सकेन ।त्यस्तै, आईसीसी यू१९ महिला विश्वकप एसिया छनोटको तयारीस्वरूप सेप्टेम्बर १५ बाट दाङको लमहीमा प्रथम चरणको बन्द प्रशिक्षण सञ्चालन गरिने क्यानले जनाएको छ । यूएईले नोभेम्बर ६ देखि १४ सम्म आईसीसी यू१९ महिला ट्वान्टी२० विश्वकप एसिया छनोट आयोजना गर्ने बताइएको छ । दाङमा नेपाली महिला टोलीको छनोट त्यसैको तयारीका क्रममा रहनेछ । आयोजक यूएईसहित नेपाल, थाइल्यान्ड र कुवेतले प्रतिस्पर्धा गरेपछि विजेता टोली यू१९ विश्वकपमा पुग्नेछ । क्यानको वार्षिक कार्यक्रमअनुसार सञ्चालन गर्ने एलिट कप क्रिकेट प्रतियोगिता अक्टोबरको अन्तिम सातादेखि मधेश प्रदेशको जनकपुर र वीरगन्जमा आयोजना गर्ने निर्णय गरेको छ । क्यानले आफ्नो वार्षिक साधारणसभा असोज ११ र १२ गते गण्डकी प्रदेशको पोखरामा आयोजना गर्ने भएको छ । स्पट फिक्सिङका आरोपमा निलम्बित आदिल आलमको विषयमा अन्तर्राष्ट्रिय क्रिकेट परिषद् (आईसीसी) को निर्देशनअनुसार निर्णय गर्ने क्यानले जनाएको छ । दुई वर्ष भएको नेपाल टी२० लिगमा जानाजानी वाइड र नो बल फालेको आरोपमा आलममाथि स्पट फिक्सिङको दोष लगाइएको थियो ।नेपालको कानुनले आलमलाई निर्दोष ठहर गरिसकेको छ । तर, आईसीसीले उनीसहित प्रतियोगितामाथि नै छानबिन गरिरहेकाले आलमलाई अझै घरेलुदेखि अन्तर्राष्ट्रिय प्रतियोगितामा खेल्न दिइएको छैन । संघको अनुशासन समितिबाट प्राप्त प्रतिवेदनका सम्बन्धमा छलफल हुँदा उक्त प्रतिवेदन एवं आवश्यक कागजातहरू क्यानको इन्ट्रिगिटी कमिटीका संयोजकमार्फत क्यानको एन्टी करप्सन युनिटमा पेस गरेर आइसीसीबाट प्राप्त निर्देशनअनुसार निर्णय गर्ने सहमति गरिएको छ, क्यानको विज्ञप्तिमा उल्लेख गरिएको छ ।"
प्रधानमन्त्रीबाट काभाका खेलाडी पुरस्कृत,"काठमाडौं (कास) प्रधानमन्त्री केपी शर्मा ओलीले काभा वुमन्स भलिबल नेसन्स लिगका उपविजेता महिला खेलाडीलाई बिहीबार पुरस्कृत गरेका छन् ।प्रधानमन्त्री निवास बालुवाटारमा आयोजित कार्यक्रममा महिला भलिबल टोलीलाई पुरस्कार प्रदान गरिएको हो । कप्तान अरुणा शाहीसहित १४ खेलाडीलाई जनही ३ लाख, मुख्य प्रशिक्षक जगदीश भट्टलाई २ लाख, सहायक प्रशिक्षक भरत यादव, व्यवस्थापक नीलम वज्राचार्य र फिजियो लोकेन्द्र कुँवरलाई जनही १ लाख २० हजार रुपैयाँ पुरस्कार प्रदान गरिएको हो ।त्रिपुरेश्वरस्थित राखेप कभर्डहलमा साउन १७ देखि २३ सम्म भएको काभा नेसन्स लिगमा नेपाली टोली भारतसँग प्रतिस्पर्धात्मक खेलमा ३२ सेटले पराजित हुँदै उपविजेता खुम्चिएको थियो । यद्यपि प्रतियोगिता उत्कृष्ट प्रदर्शन गरेको नेपालले लिग चरणमा भारतलाई नै हराएको थियो । भारतमाथि नेपालले भलिबल इतिहासमै पहिलो पटक जित हासिल गरेको थियो ।मन्त्रिपरिषद्को साउन ३१ को निर्णयबाट सहभागी खेलाडी र प्रशिक्षकसहित टोलीलाई ४७ लाख ६० हजार पुरस्कार रकम दिने निर्णय पास गरेको थियो । प्रधानमन्त्री ओलीले महिला भलिबल खेलाडीले हालसम्म पाएको सफलताप्रति खुसी व्यक्त गर्दै आगामी दिनमा थप कीर्तिमान कायम गरी मिहिनेत गर्न हौसला प्रदान गरे । प्रधामन्त्री ओलीले भने, हाम्रा खेलाडी छोरीहरूलाई थप सफलता र प्रगतिका लागि यस पुरस्कारले उत्साह मिलेको छ भन्ने विश्वास लिएको छु । खेलाडीलाई निरन्तर अभ्यास र प्रेरणाको वातावरण तथा पूर्वाधारका लागि सरकारले सक्दो प्रयत्न गर्ने बताउँदै प्रधानमन्त्रीले भने, तपाईंहरू जहाँ जाँदा पनि जित्छौं भन्ने उच्च मनोबल बोकेर खेल्नुस, सरकार तपाईहरूको साथमा रहनेछ ।उनले पदवहालीकै दिन कीर्तिपुर क्रिकेट मैदानलाई तीन सय दिनभित्र स्तरोन्नति गर्ने निर्णय गरेको स्मरण गराएका थिए । दसौं राष्ट्रिय खेलकुद प्रतियोगिताको राम्रो तयारी गर्न सम्बन्धित निकायलाई सुझाएका छन् । पुरस्कार वितरण कार्यक्रममा युवा तथा खेलकुदमन्त्री तेजुलाल चौधरी, राष्ट्रिय खेलकुद परिषदका सदस्यसचिव टंकलाल घिसिङ, नेपाल भलिबल संघका पदाधिकारी उपस्थित रहेका थिए ।"
वसन्तपुर र चोरमारा भिड्ने,पूर्वी नवलपरासी (कास) गिरुबारीमा शुक्रबार सुरु हुने युनाइटेड कप फुटबल प्रतियोगिताको उद्घाटन खेलमा वसन्तपुर फार्मेसी र चोरमारा युवा क्लबबीच प्रतिस्पर्धा हुने भएको छ । प्रतियोगितामा १६ क्लब सहभागी हुने संयोजक हरि थापाले बताए । विजेताले २ लाख ५० हजार ५ सय र उपविजेताले १ लाख ५० हजार ५ सय रुपैयाँ पुरस्कार प्राप्त गर्नेछन् । सेमिफाइनलबाट बाहिरिने दुई टिमले समान २० हजार ५ सय हात पार्नेछन् । विधागत उत्कृष्ट खेलाडीले जनही ८ हजार पाउने संयोजक थापाले बताए ।
पारसले लिजेन्ड्स लिग खेल्ने,"काठमाडौं (कास) नेपाली राष्ट्रिय टोलीका पूर्वकप्तान पारस खड्काले लिजेन्ड्स लिग क्रिकेट खेल्ने भएका छन् । भेट्रान खेलाडीहरूले खेल्ने यो लिगका लागि पारसलाई गुजरात लायन्सले १२ लाख ५० भारतीय रुपैयाँ भाउ लगाएको थियो । भारतमा भएको अक्सनमा गुजरातले पारसलाई बेस प्राइस मा लिएको थियो । गुजरातले पारससहित वेस्ट इन्डिजका क्रिस गेल, वेस्ट इन्डिजका लेन्डल सिमोन्स, अफगानिस्तानका पूर्वकप्तान अस्घर अफगानलाई समावेश गरेको छ । सेप्टेम्बर २० बाट तेस्रो संस्करणको यो लिग सुरु हुनेछ । स्थान भने तय भइसकेको छैन ।गुजरातसहित लिजेन्ड्स लिगमा भलवारा किंग्स, मणिपाल टाइगर्स, साउथर्न सुपर स्टार्स र उर्बानराइजर्स हैदराबादले प्रतिस्पर्धा गर्दै छन् । नेपाल क्रिकेट संघका सचिव पारसले २०२२ को मार्चमा कतारमा भएको पहिलो संस्करण एसियन लायन्सबाट खेलेका थिए ।"
सलाहको ध्यान यसै सिजनमात्रै,"लिभरपुल (एएफपी) मोहम्मद सलाहले आफ्नो ध्यान भविष्यतर्फ नभई लिभरपुलसँग कायम रहेको यसै सिजनमात्रै भएको बताएका छन् । लिभरपुलसँग उनको अनुबन्ध एक वर्षमा सकिँदै छ । इंग्लिस प्रिमियर लिग क्लबको इतिहासमा उनले आफ्नो नाम ठूलो अक्षरमा लेखाइसकेका छन् । सन् २०१७ मा लिभरपुल आएयता उनले २ सय १३ गोल गरेका छन् । यो सिजनको समाप्तिमा सलाहसँगै लिभरपुलका तीन प्रमुख खेलाडीको अनुबन्ध सकिँदै छ । अन्य दुई खेलाडीमा कप्तान भर्जिल भान डाइक र ट्रेन्ट बोल्ड आर्नोल्ड छन् । यो सिजन सिजन सुरु हुनु अगाडि मलाई लागेको थियो, अब एक वर्ष बाँकी छ, सक्दो राम्रो खेलौं । त्यसपछि के कस्तो अनुबन्ध हुनेछ, त्यसबारे मैले सोचेकै छैन, सलाहले बिहीबार भनेका छन् । सलाह भन्छन्, भविष्यमा के हुन्छ, त्यसबारे म धेरै ध्यान दिन चाहन्न । म अन्तिम वर्षमा खुसी हुन चाहन्छु र त्यसपछि के हुन्छ, हेरौंला । मलाई लाग्छ, प्रत्येक दिन कसरी अगाडि आउनेछ, त्यसमै ध्यान दिनुपर्छ । प्रत्येक दिनका लागि आभारी पनि हुनुपर्छ । पछिल्लो समय उनी साउदी प्रो लिग जाने सम्भावना रहेको बताइएको छ । एक वर्षअगाडि मात्रै लिभरपुलले अलइतिहादले सलाहका लागि १९ करोड ८० लाख डलर तिर्ने प्रस्ताव स्वीकार गरेको थिएन । सन् २०२२ मा सलाहले लिभरपुलसँग तीन वर्षका लागि नयाँ अनुबन्ध गरेका थिए । त्यसअनुसार उनी क्लब इतिहासमै सबैभन्दा बढी पारिश्रमिक पाउने खलाडी बनेका थिए । त्यस अनुबन्धअनुसार उनको वार्षिक तलब एक करोड ९० लाख पाउन्ड रहेको थियो । इजिप्टका ३२ वर्षीय सलाहको खेल भने उमेर बढे जस्तै कम भने भएको छैन । नयाँ व्यवस्थापक आर्ने स्लट आएयता लिगका सुरुआती दुई खेलमा लिभरपुल विजयी छ । त्यसमध्ये दुवै खेलमा उनले गोल पनि गरेका छन् ।"
"भरत पराजित, पलेशाले आज खेल्ने",(काठमाडौं)नेपाली पारा तेक्वान्दो खेलाडी भरतसिंह महता पेरिस पारा ओलम्पिकको आफ्नो पहिलो खेलमै पराजित भएका छन् । पारा ओलम्पिक फ्रान्सको पेरिसमा बुधबार राति सुरु भएको हो । प्रतिस्पर्धाको पहिलो दिन बिहीबार भरतले तेक्वान्दोको के४४ क्याटगोरीमा पुरुष ५८ केजीमुनि हार बेहोरेका हुन् ।पेरिसस्थित ग्रान्ड प्यालेसमा भएको राउन्ड अफ १६ को खेलमा उनी विश्व वरीयताको पाँचौं स्थानमा रहेका जापानका मित्सुया तानाकासँग १९३ स्कोरले पराजित भएका थिए । भरत विश्व वरीयताको ५७ औं स्थानमा छन् । हारसँगै भरत प्रतियोगिताबाट बाहिरिएका छन् । टोकियो ओलम्पिक खेलिसकेका तानाकाले हाङचाउ एसियाडमा रजत पदक जितेका थिए । भरतविरुद्ध उनले धेरै अंक बडी किक प्रहार गर्दै बटुलेका थिए ।तेक्वान्दोमै पदक आशा गरिएकी पलेशा गोबर्धनले के४४ अन्तर्गत महिला ५७ केजीमुनि तौल समूहमा शुक्रबार खेल्नेछिन् । पारा ओलम्पिकको उद्घाटन समारोहमा नेपालको झन्डा पलेशाले नै बोकेकी थिइन् । टोकियो पारा ओलम्पिक खेलिसकेकी पलेशा हाङचाउ एसियाली खेलकुदकी कांस्य विजेता खेलाडी हुन् । उनले जितेको पदक पारा एसियाली खेलकुदमा नेपालको पहिलो पदक हो ।गत चैतमा चीनमा भएको एसियाली ओलम्पिक छनोट चरणमा स्वर्ण पदक जित्दै पेरिस ओलम्पिक पक्का गरेकी थिइन् । अघिल्लो पटक उनले वाइल्ड कार्डबाट टोकियो ओलम्पिक खेलेकी थिइन् ।पलेशाले भियतनामकी मोरालेस भलेरियाविरुद्ध खेल्नेछिन् । भलेरियाले गत वर्ष सान्टियागोमा भएको पारा पान अमेरिकी गेम्समा कांस्य जितेकी थिइन् । उक्त गेम्समा उनी तेक्वान्दोबाट पदक जित्ने पहिलो भियतनामी खेलाडी हुन् ।यस पेरिस पारा ओलम्पिकमा भरत र पलेशासहित पौडीका भीमबहादुर कुमालले भाग लिएका छन् । पौडीका भीम कुमालले सेप्टेम्बर २ मा एस ९ क्याटगोरीको पुरुष ५० मिटर फ्रिस्टायलमा प्रतिस्पर्धा गर्नेछन् । भरत र भीम दुवै वाइल्ड कार्डमार्फत पेरिस पुगेका हुन् ।
यू१६ मा सार्थकलाई स्वर्ण,"काठमाडौं (कास) वृहस्पति विद्यासदनका सार्थक मानन्धरले केकेएमएनआरटी अन्तरविद्यालय राष्ट्रिय टेबलटेनिस प्रतियोगिताको यू१६ ब्वाइज सिंगल्समा स्वर्ण पदक जितेका छन् । लैनचौरस्थित राष्ट्रिय टेबलटेनिस प्रशिक्षण केन्द्रमा भएको बिहीबार फाइनलमा सार्थकले आदर्श विद्यामन्दिर (एभीएम) का प्रजिल भट्टराईलाई १२१०, ११४, १५१७, १४१२ को सेटमा हराए । एभरेस्टका आर्यन शाही र एभीएमका सुप्रिन्स महर्जन तेस्रो भए ।"
ज्ञानोदयको दोस्रो जित,"काठमाडौं (कास) आयोजक ज्ञानोदय बालवाटिकाले ३० औं ज्ञान कार्निभल अन्तरविद्यालय बास्केटबल प्रतियोगितामा ब्वाइजतर्फ दोस्रोपटक जित हात पारेको छ ।ज्ञानोदयले पाठशाला बागडोललाई ४६३० स्कोरले हरायो । ज्ञानोदयका सफल याक्खाले १५ स्कोर जोडे । ब्वाइजमै चाँदबागले जेम्सलाई ३३२२, मल्पीले रुपिजलाई ३७५ र पुष्पसदनले भीएस निकेतनलाई ४८३२ ले हराए । चाँदबागका जेन्सन राईले ९, मल्पीका अश्रय चुकीले ८ र पुष्पसदनका मनीष गुरुङले २४ स्कोर गरे । गर्ल्समा चाँदबागले रुपिजलाई १८१ र मल्पीले पाठशाला बानेश्वरलाई १४९ ले हराए । चाँदबागकी अमौलिका खड्का र मल्पीकी अरेथा श्रेष्ठले १०१० स्कोर बटुले ।"
सेपाकताक्रो खेलाडी बैंकक जाने,"काठमाडौं (कास) थाइल्यान्डको बैंककमा हुने आईएसटीएएफ वर्ल्ड सेपाकताक्रो च्याम्पियनसिपमा नेपाली खेलाडीहरूले भाग लिने भएका छन् । सेपाकताक्रो एसोसिएसन थाइल्यान्डको आयोजनामा हुने वर्ल्ड सेपाकताक्रो च्याम्पियनसिप र ३७ औं थाई किङ कपमा १३ सदस्यीय नेपाली टोलीले सहभागिता जनाउने छ । टोलीलाई राखेपका सदस्य सचिव टंकलाल घिसिङले बिदाइ गरे । भदौ १६ देखि २३ सम्म हुने च्याम्पियनसिपमा नेपालबाट रोशन तामाङको कप्तानीमा दीपेशजंग थापा, पदमबहादुर ठाडामगर, अलिन जर्घामगर, सुजन थिङ, उमेशबहादुर महतो, चन्द्र चौधरी र सुमित्रा डंगोलले प्रतिस्पर्धा गर्नेछन् । टिममा नेसिर मास्के आईटीओ, जीतेन्द्र थापामगर टिम म्यानेजर, महेन्द्र राई र श्यामबहादुर श्रेष्ठ प्रशिक्षक र सोममाया थापामगर रेफ्रीका रूपमा सहभागी हुनेछन् ।"
