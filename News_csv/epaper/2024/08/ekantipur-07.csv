शीर्षक,विवरण
"१४५ अंकको गिरावट, झन्डै २४ अर्बको कारोबार","मेरो बुझाइमा आजको गिरावट सामान्य हो । सोमबार प्रतिनिधिसभामा सेयर बजारमा अनावश्यक रूपमा कम्पनीहरूको मूल्य बढाइएको भनेर चर्चा भयो, यही कारणले मंगलबार बजार प्रभावित भएको जस्तो देखिन्छ, स्टक ब्रोकर्स एसोसिएसनका पूर्वअध्यक्ष नरेन्द्रराज सिजापतीले भने, बजार धेरै बढिसकेकाले यसअघि नै करेक्सन हुनुपर्थ्यो । संसद्मा सेयर बजारका बारे नकारात्मक टिप्पणी नभएको भए पनि बजार घट्थ्यो नै ढिलोचाँडो । मंगलबार बजार धेरै अंकले घटे पनि ब्रोकर कार्यालयमा प्रवेश गर्ने लगानीकर्ताको संख्या र मनोवृत्ति हेर्दा आउँदा दिनमा बजार घट्ने सम्भावना नरहेको उनको दाबी छ ।पछिल्ला साताहरूमा जस्तो उच्च अंकले बजार उकालो नलागे पनि वृद्धिको बाटोमै रहने देखिन्छ, उनले थपे, नयाँ सरकार पनि राजनीतिक स्थिरता आउँछ भनेर नागरिकको आत्मविश्वास बढेको छ, ब्याजदर घटिरहेको छ, अधिक तरलता छ । लगानीका अरू क्षेत्रमा सुधार हुन सकेको छैन । यी तत्त्वका कारणले पनि बजार बढ्छ ।ती कारोबारमा ५ करोड ३८ लाख ४४ हजार २ सय ३७ कित्ता सेयर किनबेच भए । ती किनबेचमा २३ अर्ब ७१ करोड ६७ लाख १६ हजार रुपैयाँ बराबरको सेयर कारोबार भएको हो । एकै दिन यति धेरै रकमको कारोबार भएको यो पनि हालसम्मकै उच्च हो । यसअघि गत बुधबार (साउन १६ मा) २१ अर्ब ९१ करोड रुपैयाँ बराबरको सेयर किनबेच भएको थियो । तीन वर्षअघि ०७८ साउन ३१ मा २१ अर्ब ६४ करोड ७६ लाख रुपैयाँ बराबरको सेयर कारोबार भएको थियो । पछिल्लो एक सातामा ती सबै रेकर्ड पनि तोडेर कारोबार रकम नयाँ उचाइमा पुगेको हो । नेप्से स्थापना भएको करिब ३१ वर्ष पुगिसकेको छ । यस अवधिमा २१ अर्ब रुपैयाँभन्दा बढी रकमको सेयर किनबेच भएको जम्मा ६ दिन हुन् । जसअनुसार गत बिहीबार २१ अर्ब ७१ करोड, सोमबार २१ अर्ब ८६ करोड, यही साउन १७ मा २१ अर्ब ९१ करोड, ०७८ भदौ २ मा २१ अर्ब ३१ करोड ३४ लाख र ०७८ साउन ३१ मा २१ अर्ब ६४ करोड ७६ लाख रुपैयाँ बराबरको सेयर किनबेच भएको थियो ।यसैगरी, साउन १४ मा १९ अर्ब ६० करोड ९१ लाख र ०७८ भदौ ३ मा २० अर्ब ४९ करोड ९२ लाख रुपैयाँ बराबरको सेयर कारोबार भएको नेप्सेको तथ्यांक छ । बजारमा खरिद र बिक्री दुवैमा लगानीकर्ताको रुचि बढेकाले कारोबार रकमले नयाँ रेकर्ड बनाउँदै गएको सेयर ब्रोकरहरू बताउँछन् । एकैदिन झन्डै डेढ सय अंकले घट्नु केही अस्वाभाविक भए पनि आजको बजार करेक्सन नै रहेको स्टक ब्रोकर्स एसोसिएसनका पूर्वअध्यक्ष सन्तोष मैनालीले बताए । छोटो समयमा करिब सात सय अंक बढिसकेकाले अब करेक्सन चाहिन्छ भनेर विश्लेषकहरूले भन्दै आएका थिए, उनले भने, धेरै अंकले घट्दा केही अस्वाभाविक देखिए पनि आजको गिरावटलाई धेरैले करेक्सन नै भनेका छन् । यति धेरैले बजार घट्नुको पछि कुनै विशेष कारण नदेखिएको उनले बताए । सोमबार संघीय संसद्मा सेयर बजारका बारेमा विषयमा सांसदहरूले प्रश्न उठाएका थिए । बढिरहेको बजारमा सरकारबाट हस्तक्षेप हुने हो कि भन्ने आशंका लगानीकर्तामा हुनसक्छ, उनले थपे, संसद्मा कुरा उठेपछि बजार हस्तक्षेप हुन्छ कि भन्ने त्रास हो । यद्यपि बजार आउँदा दिनमा बजार घट्ने सम्भावना न्यून रहेको उनले बताए । बजार वृद्धिका लागि सपोर्ट हुने कुरामा परिवर्तन भएको छैन । यसकारण बजारमा सामान्य करेक्सन भए पनि धेरै गिरावटको सम्भावना कम देखिन्छ । केही दबाबमा रहेका रहेका लगानीकर्ताले अझै पनि पेनिक सेल गरे पनि अन्यथा धेरै घट्ने संकेत नदेखिएको उनको तर्क छ ।मंगलबारको कारोबारमा सेयर बजारका सबै उपसमूहको परिसूचक घटे । सबैभन्दा बढी जीवन बिमाको ८ सय ७०१४ र निर्जीवन बिमाको ६ सय ८६८१ अंकले घट्यो । होटल तथा पर्यटन उपसमूहको परिसूचक ६ सय २४८७ ले घट्दा उत्पादन तथा प्रशोधनको ३६९२३ अंकले ओरालो लाग्यो । बाँकी सबै उपसमूहको कारोबार परिसूचकमा उच्च गिरावट आए पनि समग्र नेप्से हालसम्मकै उच्च अंकले घटेको जानकारहरू बताउँछन् ।सामान्य अवस्थामा पनि बजारले सुधारको बाटो समातिरहेको बेला खुकुलो मौद्रिक नीतिले सकारात्मक प्रभाव पर्नु स्वाभाविक भए पनि नेप्से वृद्धिको प्रवृत्ति हेर्दा लगानीकर्ता वास्तविकताभन्दा बढी उत्साहित भएको देखिने विज्ञहरूको तर्क छ । यस अवधिमा वित्तीय अवस्था राम्रो नभएका कम्पनीहरूको पनि सेयर मूल्य आधारबिनै बढेको देखिएको हल्लाको पछि नलागी कम्पनीको आधारभूत र प्राविधिक पक्ष राम्रोसँग विश्लेषण गरेर मात्र लगानी गर्नुपर्ने बेला रहेको उनीहरूको सुझाव छ । नत अहिले सेयर बजार यति धेरै बढिहाल्नुपर्ने कुनै कारण थियो नत बुधबार यतिधेरै घटिहाल्नुपर्ने कारण नै छ । यसको अर्थ बजारमा जोखिम उच्च छ भन्ने हो, स्रोतले भन्यो, सेयर मूल्य बढ्ने कम्पनीको अवस्था हेर्दा नेटवर्थ ऋणात्मक भएका कम्पनीको सेयर मूल्य निकै माथि पुगेकाले जोखिम बढेको प्रस्ट हुन्छ । अझै पनि सेयर बजारमा सीमित व्यक्ति वा संस्थाको चलखेल कायमै रहेकाले साना लगानीकर्ता जोखिम पर्ने सम्भावना रहने भएको सरकार र नियामक निकायले बजारको नियमन र सुपरिवेक्षण प्रभावकारी बनाउनुपर्ने उनीहरूको सुझाब छ । यस्तै, उच्च अंकले बजार घटेपछि मंगलबार सेयर बजारको आकार कुल बजार पुँजीकरण पनि करिब साढे २ खर्बले खुम्चिएको छ । सोमबार बजार बन्द हुँदा ४४ खर्ब ३८ अर्ब रुपैयाँ रहेको कुल बजार पुँजीकरण मंगलबार ४२ खर्ब ८ अर्ब कायम भएको छ ।"
"सहकारी ठगीको फाइल दबाउने, सुन तस्करलाई जोगाउने ज्ञवाली सीआईबीबाट हटाइए","पदीय आचरणविपरीत गतिविधि र प्रहरी शक्तिको दुरुपयोग गरेको आरोपमा उहाँ (ज्ञवाली) माथि एआईजी टेकप्रसाद राई नेतृत्वको समितिले छानबिन गरिरहेको रहेछ । यसबारे गृहमन्त्री रमेश लेखकले मन्त्रिपरिषद्मा जानकारी गराउनुभयो, एक मन्त्रीले भने, छानबिनमा परेको व्यक्तिलाई प्रहरीको महत्त्वपूर्ण निकायमा राखिरहँदा प्रमाण नष्ट गर्ने जोखिम र थप दुरुपयोगको सम्भावना देखाउँदै गृहमन्त्रीले सरुवाको प्रस्ताव ल्याउनुभयो । त्यसका आधारमा मंगलबार बसेको मन्त्रिपरिषद्को निर्णयले उहाँसहित ४ प्रहरीको सरुवा गरेको हो ।मंगलबारको मन्त्रिपरिषद् बैठकको मुख्य एजेन्डा नै ज्ञवालीको सरुवा रहेको एक मन्त्रीले जनाए । यही साउन १६ मा प्रतिनिधिसभाअन्तर्गतको राज्य व्यवस्था तथा सुशासन समितिको बैठकमा प्रहरी महानिरीक्षक वसन्तबहादुर कुँवरले ज्ञवालीमाथि छानबिन भइरहेको सार्वजनिक गरेका थिए । तर कुन कुन विषय केन्द्रमा राखेर छानबिन भइरहेको भन्ने विवरण भने खुलाएनन् । ज्ञवालीमाथि हाल मन्त्रिपरिषद्ले सरुवा मात्रै गरे पनि उनीमाथिको विभागीय कारबाही तथा थप छानबिन भने एआईजी राई नेतृत्वको प्रतिवेदनपछि मात्रै निश्चित हुने गृह स्रोतको भनाइ छ । भविष्यमा प्रहरीलाई प्राप्त अधिकार दुरुपयोग हुन सक्ने सम्भावनालाई निरुत्साहित गर्न ज्ञवालीमाथि कारबाही हुन्छ, गृह स्रोतकोभनाइ छ ।सुन तस्करीको अनुसन्धानमा बदनियत राखेको आरोप लगाउँदै तत्कालीन उपप्रधान तथा गृहमन्त्री रवि लामिछानेले सीआईबीबाट एआईजी किरण वज्राचार्यलाई हटाएर चैत पहिलो साता एआईजी ज्ञवालीलाई पठाएका थिए । तर, ज्ञवाली सीआईबीमा गएपछि सुन तस्करीमा संलग्न कुनै पनि व्यक्तिमाथि थप अनुसन्धान नै गरेनन् । बरु, तत्कालीन गृहमन्त्री लामिछानेविरुद्ध पीडित बचतकर्ताले दिएको उजुरीका आधारमा सीआईबीले गरेको अनुसन्धानसमेत दबाए । ज्ञवाली लामिछानेको बचाउमै उत्रिए । संसदीय छानबिन विशेष समितिले सहकारीको बचत हिनामिनाबारे असार २१ मा गृह सचिव एकनारायण अर्याल र उच्च प्रहरी अधिकारीहरूसँग गरेको छलफलमा ज्ञवालीले लामिछानेको बचाउ गरेका थिए । ज्ञवालीले पोखराको सूर्यदर्शन सहकारी ठगीको अनुसन्धानमा सघाउन मात्रै सीआईबी गएको तर सीआईबीबाट कुनै अनुसन्धान नभएको गलत विवरण संसदीय समितिमा दिएका थिए । जबकि पोखराको सूर्यदर्शन सहकारी ठगी प्रकरणमा सीआईबीबाट निरीक्षकको टोली पोखरा पुगेर अध्ययन गरेको थियो । सीआईबी टोली पोखरा गएपछि नै गितेन्द्रबाबु (जीबी) राई संलग्न सबै सहकारीको सफ्टवेयर काठमाडौंको शंखमूलस्थित नेचर हबको कार्यालयबाट जफत गरी लगेको थियो । सफ्टवेयर, अरू तथ्य र प्रमाणका आधारमा सीआईबी टोलीले सूर्यदर्शन प्रकरणमा लामिछानेका नाममा शंकास्पद रूपमा कर्जा प्रवाह भएको र त्यसमाथि छानबिन गर्नुपर्ने सुझावसहित प्रतिवेदन पेस गरेको थियो । उक्त प्रतिवेदन सीआईबीका तत्कालीन प्रमुख किरण वज्राचार्यलाई बुझाइएको थियो । त्यसको केही समयमै वज्राचार्यको सीआईबीबाट प्रहरी प्रधान कार्यालयमा सरुवा भयो । उनको ठाउँमा ज्ञवाली सीआईबी प्रमुख भए । तर संसदीय समितिमा ज्ञवालीले आफू सीआईबी जानुअगावै भएको अनुसन्धान दबाएर केही पनि नभएको समितिलाई जानकारी दिए । सूर्यदर्शनका १८ हजार ७ सय बचतकर्ताको १ अर्ब ३५ करोड हिनामिना भएको आरोपमा बचतकर्ताले २०८० माघमा दिएको पूरक जाहेरीपछि कास्की प्रहरीलाई सघाउन र वस्तुस्थितिसहितको प्रतिवेदन तयार पार्न वज्राचार्यले सीआईबी टोलीलाई कास्की पठाएका थिए । उक्त टोलीले तयार पारेको प्रतिवेदनसमेत सञ्चारमाध्यममा सार्वजनिक भइसकेको छ । तत्कालीन सीआईबी प्रमुख वज्राचार्यको नेतृत्वको टोलीले ६१ केजी सुन तस्करीको पहिलो अनुसन्धान सकेर मुद्दा अदालतसम्म पुग्यो । तर, अनुसन्धानमा तानिएका व्यक्ति पक्राउ नगरेको कारण देखाएर जाँचबुझ आयोगले प्रश्न उठायो । त्यसैलाई टेकेर लामिछाने गृहमन्त्री भएपछि वज्राचार्यलाई हटाएर ज्ञवालीलाई सीआईबी प्रमुख बनाए । सुनको अनुसन्धानमा प्रश्नभन्दा पनि वज्राचार्यको सरुवा सहकारी ठगीको अनुसन्धान अघि बढाएको बदला लामिछानेले लिएको अहिलेको सरकारको निष्कर्ष छ, ती मन्त्रीले भने, त्यसकारण पनि लामिछानेले सीआईबी पठाएका ज्ञवालीले सहकारी ठगीको विषयमा प्रतिरक्षा गरेको देखियो ।त्यस्तै सीआईबी प्रमुख भएपछि सुन तस्करीको दोस्रो चरणको अनुसन्धानमा पनि बदनियत राखेको भन्दै प्रहरी प्रधान कार्यालयले ज्ञवालीमाथि छानबिन गरिरहेको छ । यस विषयमा एआईजी राई नेतृत्वको समितिले सत्यतथ्य बाहिर ल्याएपछि त्यसका आधारमा ज्ञवालीमाथि कारबाही हुन्छ, प्रहरी स्रोतले भन्यो । त्यस्तै ज्ञवालीमाथि छानबिन भइरहेका अन्य आधा दर्जन विषय छन् । बाल मन्दिर जग्गा हिनामिना प्रकरणमा मृतकका नाममा पनि अदालतबाट पक्राउ पुर्जी जारी गराएको, बाल मन्दिर प्रकरणसँगै जोडिएका व्यापारीसँग अस्वाभाविक हिमचिम गरेको, तत्कालीन सेन्चुरी बैंकको कर्जा हिनामिना प्रकरणमा आरोपितहरूसँग नाजायज र अस्वाभाविक सम्बन्ध राखेको लगायत विषयमा छानबिन गर्न समिति गठन भएको प्रहरी प्रधान कार्यालयले जनाएको छ । त्यस्तै सीआईबीबाट सरुवा गरिएका ज्ञवालीले काठमाडौंको एलओडी क्लबमा भएको एउटा अपराधको अनुसन्धान दबाएको आरोपमाथि पनि छानबिन भइरहेको गृहस्रोतको भनाइ छ । केही मुद्दाका प्रतिवादीसँग आर्थिक लेनदेन गरेको आरोपमा सूक्ष्म अनुसन्धान भइरहेको छ, प्रहरी स्रोतलेभन्यो, त्यसपछि मात्रै उनीमाथिके कारबाही हुन्छ भन्नेनिश्चित हुन्छ ।"
बंगलादेशमा युनुसको नेतृत्वमा अन्तरिम सरकार,"युनुसलाई गत जुनमा बंगलादेशको एक अदालतले आर्थिक अपचलन मुद्दामा दोषी ठहर गरेको थियो । यद्यपि युनुसले उक्त आरोप अस्वीकार गर्दै आएका छन् । युनुसका समर्थक पनि हसिना नेतृत्वको सरकारले राजनीतिक दुराशयका कारण झूटा मुद्दा लगाएको दाबी गर्छन् ।बंगलादेशको राजनीतिमा लामो समयदेखि हसिना नेतृत्वको अवामी लिग र विपक्षी बंगलादेश नेसनलिस्ट पार्टी (बीएनपी) बीच तीव्र प्रतिस्पर्धा छ । यो प्रतिस्पर्धाले सन् २००६ मा पनि यस्तै अन्तरिम सरकार बनेको थियो । बंगलादेशमा लोकतन्त्र स्थापित भएपछिको आमचुनावमार्फत सन् १९९१ देखि जियाले पाँच वर्ष शासन सत्ता सम्हालिन । तर, यसबीचमा हसिना र जियाबीचको सम्बन्ध चिसियो । जसका कारण बंगलादेशको राजनीति अस्थिर बन्न पुग्यो । हसिना भने १९९६ मा पहिलो पटक प्रधानमन्त्री बनेकी थिइन् । त्यसको पाँच वर्षपछि भने उनी जियासंग पराजित भइन् । जसका कारण २००१ देखि २००६ सम्म पुनः जिया प्रधानमन्त्री भइन् । यसबीचमा दुई नेतृहरूबीचको सम्बन्ध थप बिग्रियो । उनीहरूबीचको द्वन्द्व राजनीतिक प्रतिस्पर्धामा मात्र सीमित रहेन, प्रतिशोधतर्फ अघि बढ्न थाल्यो । दुई नेतृबीचको राजनीतिक प्रतिशोधसंगैका विरोध प्रदर्शन, हिंसा र झडपहरूका कारण तोकिएको चुनाव हुन नसकेपछि सेनाले सत्ता हातमा लिएको थियो । पछि सेना प्रमुख जर्नेल मोहिन उद्दिन अहमदले अर्थशास्त्री फकरुद्दिन अहमदलाई प्रमुख सल्लाहकारका रूपमा कामचलाउ सरकारको नेतृत्वको जिम्मा दिएका थिए । बंगलादेशमा फेरी यसैगरी नयाँ सरकार बन्ने भएको छ । बीएनपी प्रमुख एवं पूर्वप्रधानमन्त्री खालिदा जियालाई मंगलबार दिउँसो रिहा गरिएको छ । राष्ट्रपतिको निर्देशनअनुसार मंगलबार औपचारिक राजपत्रमा रिहाको सूचना जारी गरिएको हो । राष्ट्रपतिले सोमबार राष्ट्रका नाममा सम्बोधन गर्दै जियालाई रिहा गर्ने घोषणा गरेका थिए । उनले पछिल्लो आन्दोलनका क्रममा पक्राउ परेका सबैलाई रिहा गर्न पनि निर्देशन दिएको बंगलादेशी सञ्चार माध्यमले उल्लेख गरेका छन् ।लामो समयदेखि हसिनाकी प्रतिद्वन्द्वी रहेकी जियालाई २०१८ मा भ्रष्टाचार मुद्दामा १७ वर्षका लागि जेल सजाय दिइएको थियो । जियालाई यथेष्ट प्रमाणबिना नै राजनीतिक प्रक्रियाबाट अलग गर्ने उद्देश्यले मुद्दा लगाइएको टिप्पणी अमेरिकाले गरेको थियो । त्यस्तै, एमनेस्टी इन्टरनेसनलले पनि उनलाई निष्पक्ष सुनुवाइको अधिकार नदिइएको उल्लेख गरेको थियो । स्वास्थ्य अवस्था बिग्रेपछि जियालाई २०१९ मा उपचारका लागि अस्पताल सारिएको थियो । २०२० मार्चमा उनलाई आफ्नो घरबाहिर जान, राजनीतिक प्रक्रियामा सहभागी हुन र विदेशी जान नपाउने सर्तमा ६ महिनाका लागि रिहा गरिएको थियो । त्यसयता छैटौं पटकसम्म म्याद थपेर उनलाई निवासमै नजरबन्दमा राखिएको थियो । विद्यार्थीको अगुवाइमा भएको आन्दोलनका कारण हसिनाले देश छाडेपछि जियाको रिहाइका लागि बाटो खुलेको हो । जियाको रिहाइसँगै विद्यार्थी आन्दोलन र विभिन्न मुद्दामा थुनामा परेका अन्यलाई पनि रिहा गर्ने प्रक्रिया सुरु भइसकेको राष्ट्रपति कार्यालयले जनाएको छ ।जियाको दल बीएनपीले २०१४ र २०२४ को निर्वाचन बहिष्कार गरेको थियो । हसिना नेतृत्वको सरकारले देशमा स्वतन्त्र र निष्पक्ष चुनाव गर्न नसक्ने भन्दै बीएनपीले तटस्थ कामचलाऊ सरकारले चुनाव गराउनुपर्ने माग गर्दै आएको थियो । हसिनाले अस्वीकार गरेको उक्त माग अब पूरा हुने सम्भावना छ । बीएनपीले हालसम्म प्रधानमन्त्री पदमा दाबी भने गरेको छैन । मंगलबार आयोजित पत्रकार सम्मेलनमा बीएनपीले विद्यार्थी नेताहरूलाई पूर्ण समर्थन गर्ने जनाएको छ । नेतृत्व हस्तान्तरण नहुन्जेल सर्वसाधारणलाई शान्त रहन जियाले आग्रह गरेको बीएनपीले जनाएको छ ।समन्वयकारी भूमिका निर्वाह गरेको भन्दै अन्तर्राष्ट्रिय समुदायले बंगलादेशको सेनाको प्रशंसा गरेको छ । पछिल्लो राजनीतिक उथलपुथलमा सेनाले धैर्यता देखाएको भन्दै अमेरिकाले अन्तरिम सरकारको गठनमा जोड दिएको छ । युरोपेली संघ (ईयू) ले पनि लोकतान्त्रिक प्रणालीबाट निर्वाचित सरकारलाई शान्तिपूर्ण रूपमा सत्ता हस्तान्तरण गर्न सेनासँग आग्रह गरेको छ । दक्षिण एसियाको शक्तिकेन्द्र तथा बंगलादेशको छिमेकी भारतले भने पछिल्लो घटनाक्रमबारे कुनै प्रतिक्रिया जनाएको छैन । यसअघि आन्दोलन चर्किएका बेला पनि दिल्लीले त्यो बंगलादेशको आन्तरिक मामिला भएको जनाएको थियो ।देश छाडेकी हसिना भने हाल भारतमा छिन् । उनी भारतबाट तेस्रो मुलुक सम्भवतः बेलायत जाने अनुमान गरिएको छ । उनले बेलायतमा राजनीतिक शरण माग्ने विवरण विभिन्न सञ्चार माध्यमले प्रकाशन गरेका छन् । तर त्यसको पुष्टि हुन सकेको छैन । हसिनासँगै भारत पुगेकी उनकी बहिनी शेख रेहाना बेलायती नागरिक हुन् । रेहानाकी छोरी ट्युलिप सिद्दिक अहिले बेलायतकी सांसद छिन् ।विद्यार्थीको अगुवाइमा आइतबार र सोमबार गरिएका प्रदर्शनमा हिंसात्मक झडप भएका थिए । ती दुई दिनमा कम्तीमा एक सय ७० जनाको ज्यान गएको थियो । गत जुलाईमा आन्दोलन सुरु भएयता आन्दोलनमा कम्तीमा चार सय जनाको ज्यान गइसकेको छ । दक्षिणपश्चिम जशोर सहरमा हसिनाको पार्टी अवामी लिगका एक नेताको स्वामित्वमा रहेको जबिर इन्टरनेसनल होटलमा सोमबार प्रदर्शनकारीले आगो लगाइदिएका थिए । त्यसमा परेर कम्तीमा २४ जना मारिएको विवरण मंगलबार बिहान मात्रै सार्वजनिक भएको थियो । होटलमा लगाइएको आगो निभाउन १२ घण्टाभन्दा बढी समय लागेको थियो । अग्निनियन्त्रकलाई प्रदर्शनकारीले अवरोध गरेकाले आगो निभाउन बढी समय लागेको स्थानीय सञ्चार माध्यमले जनाएका छन् । मंगलबार भने केही छिटपुट घटनाबाहेक स्थिति शान्त देखिएको छ । सोमबार राति सेनाले एक घोषणा गर्दै मंगलबारदेखि सबै शैक्षिक संस्था खुल्ने जनाएको थियो । तर कक्षा कहिलेदेखि सञ्चालन हुन्छ भन्ने स्पष्ट भइसकेको छैन ।(एजेन्सीको सहयोगमा)"
बंगलादेश शेख मुजिबुरदेखि हसिनासम्म,"(काठमाडौं) बेलायती शासकले १९०५ मा बंगाल प्रेसिडेन्सीलाई पूर्वी बंगाल र पश्चिम बंगालमा विभाजन गरेदेखि नै बंगलादेश निर्माणको जरो गढेको थियो । अंग्रेजहरूले १९०९ मा मोर्लेमिन्टो सुधार लागू गरेर धर्ममा आधारित निर्वाचन प्रणाली लागू गरेपछि पूर्वी बंगालमा मुसलमान बाहुल्य कायम भएको थियो । बंगाली मुसलमानहरूको प्रतिनिधित्व गर्नका लागि द बंगाल प्रोभिन्सनल मुस्लिम लिग गठन भयो । अंग्रेजहरूले १९१२ मा पुनः दुई भागमा विभाजन गरिएको बंगाललाई एक बनाए । त्यस निर्णयबाट पूर्वी बंगालमा रहेका मुसलमानहरू चिढिए । एकीकरणले आफ्नो समुदायको हित नहुने सोच मुसलमानहरूको थियो । १९४६ मा बेलायती प्रधानमन्त्री क्लिमेन्ट एट्लीले एक क्याबिनेट मिसन लाई भारत पठाएका थिए । मिसनको मुख्य उद्देश्य बेलायती शासनबाट भारतीय राजनीतिक नेतृत्वलाई सत्ता सम्पिनु थियो । त्यसै मिसनले नै बंगाललाई पुनः धर्मका आधारमा विभाजन गरिदिएको थियो ।अन्ततः १९४७ अगस्ट १५ मा भारत बेलायतबाट स्वतन्त्र हुने भयो र त्यसको ठीक एक दिन अघि अगस्ट १४ मा नयाँ देशका रूपमा पूर्वी पाकिस्तान र पश्चिम पाकिस्तानको घोषणासँगै बेलायती शासनबाट स्वतन्त्र भयो । मुसलमानको बाहुल्य भएकै कारण पूर्वी पाकिस्तानलाई पश्चिमको अधीनस्त रहने घोषणा गरिएको थियो । पाकिस्तानका नेता थिए मोहम्मद अलि जिन्ना । धर्मका आधारमा भारतलाई टुक््रयाउँदा एकअर्काबाट १६ सय किलोमिटर पर भए पनि दुई राज्य एक देश पाकिस्तान बनेर स्थापित भयो । पूर्वी पाकिस्तानको बहुसंख्यक जातीय समूह पश्चिम पाकिस्तानमा जस्तै मुसलमान थिए । तर तिनीहरूको संस्कृति, सम्पदा र फरक भाषा फरक थियो । यही बेमेल नै बंगलादेश निर्माणको प्रमुख कारण बन्यो ।विभाजनलगत्तै, पाकिस्तानका दुई पार्टीहरूबीच आर्थिक असमानताले आकार लिन थाल्यो, र पूर्वी पाकिस्तानीहरूले पश्चिम पाकिस्तानी शासकका उत्पीडनको सामना गर्न थाले । १९४८ मा, पाकिस्तान सरकारले उर्दूलाई राज्य सञ्चालनको एक मात्र भाषाको रूपमा स्थापित गर्ने प्रयास गर्यो । पूर्वी पाकिस्तानमा रहेका बहुसंख्यक बंगला भाषीलाई यो कुरा असह्य भयो । १९५२ फेब्रुअरी २१ मा चरम सीमामा पुगेको भाषा आन्दोलनले छुट्टै बंगाली राष्ट्रिय पहिचानको भावनाको पहिलो बीजारोपण भयो । भाषा अन्दोलनसगै कृषक श्रमिक पार्टीले १९५३ मा पूर्वी पाकिस्तानको स्वायत्तताको माग गरेको थियो । यही मागलाई अघि सारेर १९५४ मा पाकिस्तान मुस्लिम लिगविरुद्ध कृषक श्रमिक पार्टीले प्रान्तीय चुनाव जितेको थियो । त्यससँगै कृषक श्रमिक पार्टीका नेता एके फजलुल हक पूर्वी पाकिस्तानको मुख्यमन्त्री बने । मुख्यमन्त्री बनेको केही समयपछि नै पाकिस्तानी सरकारले १९५४ मे ३१ मा कृषक श्रमिक पार्टीलाई सत्ताबाट हटायो र मुख्यमन्त्री एके फजलुल हक र पार्टी महासचिव शेख मुजिबुर रहमानलाई अलगाववादको आरोपमा घरमै नजरबन्द गर्यो । सन् १९५८ मा जनरल अयुब खानले पाकिस्तानमा सैन्य शासन लागू गरेपछि अवामी लिगका केही सदस्यहरूले जमालपुरमा इस्ट बंगाल लिबरेसन फ्रन्ट नामक पृथकतावादी संगठन गठन गरेर तत्कालीन भारतीय प्रधानमन्त्री जवाहरलाल नेहरूसँग स्वतन्त्रताको युद्धमा सहयोगको लागि आग्रह गरे । तर नेहरूले उनीहरूको प्रस्तावमा १९५० मा पाकिस्तानका तत्कालीन प्रधानमन्त्री लियाकत अलीसँग गरेको नेहरूलियाकत सम्झौता का कारण समर्थन जनाएनन् ।शेख मुजिबुर रहमानले १९६१ मा पूर्वी पाकिस्तान कम्युनिस्ट पार्टीका नेताहरूलाई स्वतन्त्रताका लागि अवामी लिगसग संयुक्त रूपमा आन्दोलन गर्न आह्वान गरे । त्यसबेला मोनी सिंहको नेतृत्वमा कम्युनिस्ट पार्टीका नेताहरूको समूहले सोभियत संघसँग स्वतन्त्रता आन्दोलनमा सामेल हुन अनुमति मागेको थियो । सोभियतबाट सकारात्मक प्रतिक्रिया नपाएपछि कम्युनिस्ट पार्टी स्वतन्त्रता संघर्षमा सामेल हुन हिच्किचाएको थियो । जस्तो विषम परिस्थिति आए पनि शेख मुजिबुर रहमान भने पूर्वी पाकिस्तानलाई पाकिस्तानबाट स्वतन्त्र बनाउनमै तल्लीन थिए । उनी जेलभित्र रहे पनि वा बाहिरै रहे पनि एक मात्र उद्देश्य थियो स्वतन्त्र बंगलादेश । १९६३ मा उनले पुनः नेहरूलाई पत्र लेख्दै पूर्वपाकिस्तानको स्वतन्त्रताको घोषणा गरेर लन्डनमा निर्वासित सरकारको गठनबारे छलफल गर्ने प्रयास गरेका थिए । तर नेहरू भने मुजिबुरसँग कुरा गर्नै चाहँदैनथे किनभने त्यसबेला चीनभारत युद्ध चलिरहेको थियो ।यसैबीच, पश्चिमी पाकिस्तानले पूर्वी पाकिस्तानमाथिको प्राकृतिक तथा आर्थिक स्रोतमाथिको नियन्त्रण बढाउँदै लग्यो । जसका कारण बंगाली जनतालाई पश्चिम पाकिस्तानको सत्ताप्रति वितृष्णा बढ्दै गइरहेको थियो । त्यसक्रममा शेख मुजिबुर रहमानसहित धेरैलाई पूर्वी पाकिस्तानीहरूलाई भारतको सहयोगमा अलग गर्न खोजेको आरोप लगाएर १९६६ मा पुनः पक्राउ गरिएको थियो । उक्त घटनालाई पाकिस्तानी सरकारले अग्रताला षड्यन्त्र को नाम दिएको थियो । आफ्ना नेतालाई पक्राउ गरेको विरोधमा १९६९ मा पूर्वी पाकिस्तान ठूलो जन विद्रोह भयो । त्यसपछि पक्राउ परेका नेताहरूलाई अग्रताला षड्यन्त्र आरोपबाट मुक्ति दिइयो । यससँगै मुजिबुरलाई १९७० फेब्रुअरी २२ मा अयुब खानले जेल मुक्त गरिदिए । उनले स्वतन्त्र बंगलादेशको अभियानलाई भने जारी नै राखेका थिए । १९७० नोभेम्बर १२ मा बंगालको खाडीमा आएको विनाशकारी भोला नामक चक्रवातको चपेटामा परेर करिब ५ लाख जनाले ज्यान गुमाउँदा पनि पाकिस्तानी सरकारले राहतका लागि उचित कदम चालेन । स्वतन्त्र बंगलादेश संग्रामका लागि त्यस विपद्ले पनि ठूलो भूमिका खेल्यो ।१९६३ देखि १९७१ को स्वतन्त्रता प्राप्तिसम्म, विभिन्न राजनीतिक दलहरू, मुख्यतः शेख मुजिबुर रहमानको नेतृत्वमा अवामी लिगले पूर्वी पाकिस्तानको क्षेत्रीय स्वायत्तताका लागि अभियान चलाए । १९७० डिसेम्बर ७ मा भएको पाकिस्तानी आमचुनावमा शेख मुजिबुरको नेतृत्वमा अवामी लिगले पाकिस्तानको राष्ट्रिय सभामा रहेका १६९ सिटमध्ये १६७ सिट जित्यो भने प्रान्तीय सभाका ३०० सिटमध्ये २८८ मा जित हासिल गर्यो । भारी जितको बबजुद, जनरल याया खानको नेतृत्वमा पाकिस्तानी सैन्य प्रशासनले अवामी लिगलाई सरकार बनाउन दिएन । यो घोर अन्यायको विरोधमा देश उत्तेजित भयो ।शेख मुजिबुर रहमानले रमना रेसकोर्समा १९७१ मार्च ७ मा एक ऐतिहासिक भाषण दिए । उनले पूर्वी पाकिस्तानका आम जनतालाई पश्चिम पाकिस्तानी प्रशासनको प्रतिरोध गर्न आह्वान गरे । रहमानले अब पश्चिमी पाकिस्तानसँग प्रतिरोध गर्न अवामी लिगले कर उठाउने र टोलटोलमा कमिटी नै बनाएर प्रतिरोध गर्ने घोषणा गरे । सोही भाषणको क्रममा उनले बोलेका कुरा उनको प्रख्यात वाणीका रूपमा चर्चित बन्यो, यस पटकको संघर्ष हाम्रो मुक्तिको लागि हो, यस पटकको संघर्ष हाम्रो स्वतन्त्रताको हो !साताव्यापी नागरिक अवज्ञा र राजनीतिक अस्थिरतापछि अवामी लिगले पूर्वी पाकिस्तानमा प्राप्त गरिरहेको बढ्दो जनसमर्थनलाई निस्तेज पार्न जनरल याया खानले पश्चिम पाकिस्तानबाट पूर्वमा थप सैनिक र हतियारहरू पठाएर सैन्य नियन्त्रणको तयारी गर्न थालेका थिए । १९७१ मार्च २५ मा जनरल खानले सैन्य कारबाहीको घोषणा गरेसँगै सेनालाई शेख मुजिबुरलाई गिरफ्तार गर्न आदेश दिए । मार्च २५ रात पाकिस्तानी सेनाले अप्रेसन सर्चलाइट सुरु गर्यो र हजारौं निर्दोष जनताको ज्यान लियो । उनीहरूको घरमा आगो लगाइयो र धनमाल लुटियो । सोही रात पाकिस्तानी सेनाले हिरासतमा लिनुअघि शेख मुजिबुरले बंगलादेश स्वतन्त्र राष्ट्र भएको घोषणा गरेका थिए ।मार्च २५ मा मुजिबुरले देश पश्चिम पाकिस्तानबाट स्वतन्त्र भएको घोषणा गरे पनि वास्तविक स्वतन्त्रता भने १९७१ डिसेम्बर १६ मा प्राप्त भएको थियो । स्वतन्त्रता घोषणाको नौ महिनासम्म बंगलादेशको मुक्ति वाहिनीले पश्चिमी पाकिस्तानका सेनासँग मुक्ति युद्ध लडेको थियो । डिसेम्बर १६ मा भने पाकिस्तानी सेनाले मुक्ति वाहिनीसमक्ष हतियारसहित आत्मसमर्पण गरेको थियो । बंगलादेशको स्वतन्त्रता युद्धमा भारतीय सेनाले पनि साथ दिएको थियो । भारतीय सेना र मुक्ति वाहिनीका योद्धाहरू मिलेर बंगलादेश निर्माणको युद्ध लडेका थिए ।आत्मसमर्पणको दुई दिन पूर्वपाकिस्तानी सेनाले सयौंको संख्यामा बंगाली प्राध्यापक, चिकित्सक, पत्रकार, लेखक, राजनीतिज्ञ, कलाकार र अभियन्ताको हत्या गरेको थियो । भारतले बंगालदेशको स्वतन्त्रताका लागि औपचारिक रूपमा नै सहयोग गरेपछि पाकिस्तानले आत्मसमर्पण गर्नुपूर्व योजनाबद्ध रूपमा नै नयाँ राज्य निर्माणमा उल्लेख भूमिका खेल्न सक्ने व्यक्तिहरूको हत्या गरेको थियो । स्वतन्त्रता प्राप्तिपछि पनि बंगलादेशीका लागि विजय र शान्तिको संक्रमण सहज र तत्काल प्राप्त भने भएन । पराजयपछि पनि पाकिस्तानी अधिकारीहरूले स्वतन्त्र बंगलादेशका प्रमुख नेतृत्वकर्ता शेख मुजिबुरलाई रिहा गर्न आनाकानी गरिरहेका थिए । त्यसले नवनिर्मित राष्ट्रमा एक प्रकारको तनाव, अनिश्चितता, अपूर्णताको भावना जगाएको थियो । शेख मुजिबुर रहमान अन्ततः १९७२ जनवरी १० मा स्वतन्त्र बंगलादेशमा फर्किएका थिए । ९ महिना लामो युद्ध र करिब ३० लाख जना बंगालीको नरसंहार र १० लाखको विस्थापनको ठूलो मूल्य चुकाएर बंगलादेशले विजय हासिल गरेको थियो । ढाका विश्वविद्यालयका प्राध्यापक डा सहमसद मोर्तुजाका भनाइमा बंगलादेश स्वतन्त्र हुनुमा क्षेत्रीय गतिशीलता र औपनिवेशिक राजनीतिले दुवैको गहिरो प्रभाव छ । उनका अनुसार बेलायती शासन अन्त्य हुँदा भारतीय उपमहाद्वीपलाई धर्मका आधारमा टुक्राएर दुई राज्य भारत र पाकिस्तान बनाइए पनि पाकिस्तानको दुई भागलाई भने केवल धर्मले जोडेर राख्न भने असम्भव सावित भएको हो । पाकिस्तान बनेपछि नै भाषिक, सांस्कृतिक र सामुदायिक भिन्नताका कारण दुई भागबीच वैमनस्यता बढ्न थालेको थियो । त्यसमाथि पनि पश्चिमी पाकिस्तानले पूर्वी पाकिस्तानीमाथि सुरुदेखि नै गरेको राजनीति र आर्थिक विभेदले बंगलादेश निर्माणको मार्गप्रशस्त गर्दै लगेको हो ।उर्दूलाई एक मात्र राज्यको भाषाको रूपमा थोपार्ने उनीहरूको प्रयासले पूर्वी प्रान्तका जनतालाई पश्चिमले उपनिवेशको रूपमा मात्रै हेरेको स्पष्ट देखिन्थ्यो । भाषा पहिचान ठूलो मुद्दा साबित भयो । मातृभाषाको पवित्रता जोगाउन आन्दोलनमा उत्रिएका विद्यार्थीहरूको चर्को व्यवहारले पाकिस्तानको कमजोर राष्ट्रिय एकतालाई धुजाधुजा पारिदियो, उनी भन्छन्, यो बंगबन्धु मुजिबुरको दूरदर्शी प्रतिभा थियो जसले परिवर्तनको मागलाई बुझे र बंगालीलाई धार्मिक वर्गको रूपमा नभई राजनीतिक र सांस्कृतिक रूपमा एक कदम चाले । उनको राजनीति नै मातृभूमि निर्माण गर्न समर्पित थियो । जहाँ हाम्रो पहिचानका विभिन्न धारहरू सुरक्षित रहन सक्छन् ।स्वतन्त्र बंगलादेशलाई देशका रूपमा सबैभन्दा पहिला १९७१ डिसेम्बर ६ मा भुटानले र त्यसको केही घण्टापछि भारतले मान्यता दिएको थियो । त्यसपछि विस्तारै विश्वका अन्य देशले पनि बंगलादेशलाई नयाँ देशका रूपमा मान्यता दिन थालेका थिए । नयाँ देशका रूपमा बामे सर्दै गरेको बंगलादेशमा १९७५ मा पाकिस्तानकै इतिहास दोहोरिएपछि पुनः राजनीतिक संकट पैदा भएको थियो । स्वतन्त्र भएको चार वर्षपछि नै १९७५ अगस्ट १५ मा दोस्रो दर्जाका सैन्य अधिकारीहरूले कु गरेर रहमानको हत्या गरेका थिए । मुजिबुरले धर्मनिरपेक्ष राष्ट्रका रूपमा अगाडि बढाउँदै गरेको देशमा धर्मलाई प्राथमिकता दिनकै लागि कु गरेर खोण्डकर मुस्ताख अहमदलाई नेतृत्वमा ल्याइएको थियो । मुजिबुरकै नेतृत्वमा बंगलादेशले गणतान्त्रिक प्रजातन्त्रको राजनीतिक अभ्यासलाई सुरु गरेको थियो । उनको पार्टीले स्वतन्त्र भएको एक वर्षमा नै बंगलादेशको संविधान तयार पारेर लागू गरेको थियो । समाजवाद र धर्मनिरपेक्षतालाई मूल राजनीतिक मन्त्र बनाएर अगाडि बढे पनि १९७५ मा भने उनको राजनीतिक यात्राले एकाएक कोल्टे फेरेको थियो । आफ्नो ५ वर्षे कार्यकालको अन्त्य हुन लाग्दा जनतामा छाएको निराशालाई उनले बुझेका थिए । सत्ताबाट बाहिरिन सक्ने भेउ पाएरै उनले एकाएक संविधान नै परिवर्तन गरेर आफूलाई बंगलादेशको राष्ट्रपति घोषणा गरेर र एक पार्टी प्रणाली लागू गरे । समाजवादी छविको नेताका रूपमा चित्रण गरिएका मुजिबुर एकाएक तानाशाहका रूपमा परिवर्तित भए । उनको यो एकतन्त्रीय शासन गर्ने इच्छा भने केवल सात महिनामै सैनिक कु हुँदै हिंसात्मक रूपमा टुंगियो ।सैन्य कु का क्रममा प्रधानमन्त्री तथा बंगलादेशका राष्ट्रपिता शेख मुजिबुर रहमान र उनको परिवारका अधिकांशले ज्यान गुमाए । उनका दुई छोरी शेख हसिना र उनकी बहिनी शेख रेहाना पश्चिम जर्मनीमा रहेकाले बच्न सफल भए । पारिवारिक सदस्य गुमाएपछि उनीहरूले पश्चिम जर्मनीस्थित बंगलादेशका राजदूतको घरमा शरण लिए । पछि भारतीय प्रधानमन्त्री इन्दिरा गान्धीको आह्वानमा उनीहरूले भारतमा राजनीतिक शरण लिए । सैनिक शासकले स्वदेश फर्कन प्रतिबन्ध लगाएपछि हसिना करिब ६ वर्ष भारतमै रहिन् । १९८१ फेब्रुअरी १६ मा अवामी लिगको अध्यक्ष भएपछि उनी मे १७ मा बंगलादेश फर्किइन् । त्यतिबेला उनलाई हजारौं समर्थकले स्वागत गरेका थिए ।१९८१ मा अवामी लिगको अध्यक्ष भएयता हसिना राजनीतिमा सक्रिय भएकी थिइन् । सुरुआती दिनमा देशमा लोकतन्त्र स्थापनाका लागि उनले संघर्ष गरेकी थिइन् । निर्वासनबाट बंगलादेश फर्केपछि उनी बीएनपी नेतृ तथा पूर्वप्रधानमन्त्री खालिदा जियासँग जोडिइन् । दुई नेतृहरूको अगुवाइमा १९९० मा भएको आन्दोलनले बंगलादेशमा हुसेन मोहम्मद एर्सादको सैनिक शासनलाई विस्थापित गर्न सफल भएको थियो ।लोकतन्त्र स्थापित भएपछिको आमचुनावमार्फत सन् १९९१ देखि जियाले पाँच वर्ष शासन सत्ता सम्हालिन् । तर, यसबीचमा हसिना र जियाबीचको सम्बन्ध चिसियो । जसका कारण बंगलादेशको राजनीति अस्थिर बन्न पुग्यो । हसिना भने १९९६ मा पहिलो पटक प्रधानमन्त्री बनेकी थिइन् । त्यसको पाँच वर्षपछि भने उनी जियासँग पराजित भइन् । जसका कारण २००१ देखि २००६ सम्म पुनः जिया प्रधानमन्त्री बनिन् । यसबीचमा दुई नेतृहरूबीचको सम्बन्ध थप बिग्रियो । उनीहरूबीचको द्वन्द्व राजनीतिक प्रतिस्पर्धामा मात्र सीमित रहेन, प्रतिशोधतर्फ अघि बढ्न थाल्यो । दुई नेतृबीचको राजनीतिक प्रतिशोधसँगैका विरोध प्रदर्शन, हिंसा र झडपहरूका कारण तोकिएको चुनाव हुन नसकेपछि सेनाले सत्ता हातमा लिएको थियो । पछि सेना प्रमुख जर्नेल मोहिन उद्दिन अहमदले अर्थशास्त्री फकरुद्दिन अहमदलाई प्रमुख सल्लाहकारका रूपमा कामचलाउ सरकारको नेतृत्वको जिम्मा दिएका थिए । अहमद नेतृत्वको सरकारले जियालाई भ्रष्टाचार र हसिनालाई जबर्जस्ती असुलीसम्बन्धी मुद्दा लगाएर जेल हालेको थियो । मुद्दा फिर्ता लिइएपछि हसिना २००८ को जुन र जिया सेप्टेम्बरमा रिहा भए । सोही वर्षको डिसेम्बर २९ मा भएको चुनाव अवामी लिगले भारी मतले जितेपछि हसिना प्रधानमन्त्री बनिन् । २००९ यता लगातार सत्तामा रहेकी हसिना विद्यार्थीको नेतृत्वमा भएको आरक्षणविरोधी आन्दोलनका कारण देशै छाडेर भाग्न बाध्य भइन् । (एजेन्सीहरूको सहयोगमा)"
पहिरोले एकै दिन १२ को मृत्यु,प्रकाश बराल (बागलुङ) र गगनशीला खड्का (गुल्मी)
बाढीपहिरोको जोखिममा ३४ जिल्ला,"काठमाडौं (कास) जल तथा मौसम विज्ञान विभागले बुधबारसम्म भारी वर्षा र अति भारी वर्षा हुन सक्ने र त्यसले ३४ जिल्ला उच्च जोखिममा रहने प्रक्षेपण गरेको छ । उच्च जोखिम क्षेत्रमा सतर्कता अपनाउन आग्रह गर्दै राष्ट्रिय विपद् जोखिम न्यूनीकरण तथा व्यवस्थापन प्राधिकरणले मंगलबार सूचना जारी गरेको छ ।विभागका अनुसार भारी र अति भारी वर्षाको उच्च जोखिममा रहेका जिल्लाहरू ताप्लेजुङ, पाँचथर, संखुवासभा, तेह्रथुम, रसुवा, चितवन, सिन्धुपाल्चोक, धादिङ, नुवाकोट, दोलखा, म्याग्दी, बागलुङ, कास्की, पर्वत र स्याङ्जा हुन् । तनहुँ, नवलपरासीपूर्व, लमजुङ, गोरखा, कपिलवस्तु, रूपन्देही, पाल्पा, गुल्मी, दाङ, बाँके, बर्दिया, प्यूठान, अर्घाखाँची, रुकुमपश्चिम, कैलाली, कञ्चनपुर, डडेलधुरा, डोटी र बैतडी पनि उच्च जोखिम छन् । विपद्को जोखिममा रहेका स्थानका सर्वसाधारणलाई सुरक्षित आश्रमस्थलमा सार्न जिल्ला तथा स्थानीय विपद् व्यवस्थापन समितिलाई पत्राचार गरिएको छ । उच्च जोखिमका जिल्लामा जुनसुकै बेला विपद् आउन सक्ने हुनाले खोज तथा उद्धारका लागि ती जिल्लाका तीनवटै सुरक्षा निकायलाई तयारी अवस्थामा रहन प्राधिकरणले भनेको छ ।प्राधिकरणले भारी वर्षाको अवधिभरि अत्यन्त जरुरी अवस्थामा बाहेक यात्रा नगर्न, नदी किनार र पहिरोको जोखिममा बसेका बासिन्दालाई चनाखो रहन आग्रह गरेको छ । भारी वर्षाको उच्च जोखिम क्षेत्रका सडकमा रात्रिबस नचलाउन सचेत गराइएको छ । रातको समयमा यात्रा गर्दा बाटोमा आउन सक्ने बाढी र पहिरोको आकलन गर्न कठिन हुने भएकाले उच्च जोखिम भएका जिल्लामा रात्रिकालीन बस नचलाउन आग्रह गरिएको हो, प्राधिकरणका प्रवक्ता डिजन भट्टराईले भने । प्राधिकरणले भारी वर्षाको अवधिभरि अत्यन्त जरुरी अवस्थामा बाहेक यात्रा नगर्न, नदी किनार र पहिरोको जोखिममा बसेका बासिन्दालाई चनाखो रहन आग्रह गरेको छ ।"
भ्रष्टाचार मुद्दाको हदम्यादमा कांग्रेस सांसदको असहमति,"(काठमाडौं)राज्यव्यवस्था तथा सुशासन समितिको मंगलबारको बैठकमा कांग्रेसका सांसदहरूले भ्रष्टाचार मुद्दामा हदम्याद सम्बन्धी नयाँ व्यवस्थामा असहमति जनाएका छन् । समितिको भ्रष्टाचार निवारण ऐन, २०५९ लाई संशोधन गर्न बनेको विधेयक, २०७६ माथिको छलफलमा प्रधानमन्त्री केपी शर्मा ओलीले सहभागिता जनाएका थिए । छलफलको सुरुवातमै कांग्रेसका सांसदले विधेयकका व्यवस्थाप्रति असहमति जनाउँदै प्रधानमन्त्री ओलीको ध्यानाकर्षण गराए । २०७६ मा ओली नै प्रधानमन्त्री रहेका बेला यो विधेयक राष्ट्रिय सभामा दर्ता गरिएको थियो । विधेयक प्रस्तुतकर्ता प्रधानमन्त्री ओली नै थिए ।राष्ट्रिय सभाबाट पारित यो विधेयकको दफा १६ मा भ्रष्टाचारजन्य कसुरमा त्यस्तो कार्य भएको थाहा पाएको मितिले पाँच वर्षभित्र मुद्दा चलाउनुपर्नेछ भन्ने व्यवस्था छ । कांग्रेस सांसदले प्रधानमन्त्रीलाई उक्त व्यवस्था फिर्ता लिन माग गरेका हुन् । भ्रष्टाचार निवारण ऐन, २०५९ मा भने भ्रष्टाचार कसुर थाहा पाएको मितिले यति समयभित्र मुद्दा चलाइसक्नुपर्छ भन्ने व्यवस्था छैन । कांग्रेस सांसदहरूले यो व्यवस्थामा संशोधन दर्ता गराएका छन् । छलफलमा प्रधानमन्त्री ओलीले वर्तमान सरकार भ्रष्टाचार निवारण र नियन्त्रणमा प्रतिबद्ध रहेको बताए । मैले पहिले पनि जिन्दगीमा कहिल्यै भ्रष्टाचार गरिनँ, भ्रष्टाचार सहिनँ पनि । अब मेरो नजरभन्दा बाहिरबाट भ्रष्टाचार हुनु बेग्लै कुरा हो । राजनीतिक हिसाबले कसैले लाञ्छना लगाउनु, लाञ्छित गर्नका लागि केही कुरा उठाउनु, हिलो छ्याप्ने प्रयास गर्नु बेग्लै कुरा हो, ओलीले भनेका थिए ।कांग्रेस सांसद दिलेन्द्र बडूले प्रधानमन्त्री ओलीलाई त्यो व्यवस्था राख्नुको आवश्यकताबारे प्रश्न गरे । भ्रष्टाचार गरेको घटना थाहा पाउनेबित्तिकै छानबिनको अवधि कति राख्ने भन्ने कुरा पनि संशोधनमा नयाँ ढंगले आएको छ । पहिलेकोमा जति बेला पनि छानबिन हुन सक्ने अवस्था थियो, अहिले भ्रष्टाचार भएको थाहा पाएपछि ५ वर्षभित्र छानबिन भयो त भयो अन्यथा नगर्ने भन्ने आएको छ, बडूले प्रश्न गरे, यो कानुनलाई अझ स्पष्ट गर्ने र भ्रष्टाचार नियन्त्रणको उद्देश्य हो भने यसले त्यो उद्देश्य पूरा गर्न सक्ला कि नसक्ला ? यो किन आवश्यक देखियो ? सांसद बडूको यो प्रश्नको प्रधानमन्त्री ओलीले भने कुनै जवाफ दिएनन् । कांग्रेसकै सांसद हृदयराम थानीले ऐनमा कमजोर व्यवस्था राख्न नहुने बताएका थिए । उनले भने, अहिले ऐनमा भ्रष्टाचारको अनुसन्धान गर्ने वर्ष किटान गरिएको छ । यो कति उपयुक्त हो ? सांसद थानीले भ्रष्टाचार नियन्त्रण गर्ने हो भने नीतिगत भ्रष्टाचारको व्यवस्था विधेयकमा राख्न माग गरेका थिए । स्थानीय तहदेखि मन्त्रिपरिषद्सम्मका निर्णयमा छानबिन हुने व्यवस्था कानुनमा राख्नुपर्ने उनको भनाइ थियो । जवाफमा ओलीले नीतिबिना भइरहेका काम गर्न नीति बनाउनु भ्रष्टाचार नभएको जवाफ दिएका थिए । नीति नभइकन जे कुराहरू भइरहेका छन् त्यसलाई नीतिमा ल्याउनु नीतिगत भ्रष्टाचार होइन, उनले भने । सामाजिक प्रबन्ध, थिति, प्रथाअनुसार भइरहेका कामलाई नीति बनाएर विधिअनुसार काम गर्न नै कानुन निर्माण हुने ओलीको भनाइ थियो । सांसद बडूले भने निजी क्षेत्रमा हुने अनियमिततालाई पनि अख्तियारको दायरामा ल्याउने कानुनी व्यवस्थाको पनि विरोध गरेका थिए । माओवादी सांसद हितराज पाण्डेले कानुन निर्माण भइसकेपछि सरकारले त्यसको कार्यान्वयनमा जोड दिनुपर्ने बताए । रास्वपाका सभापति रवि लामिछानेले प्रधानमन्त्री ओलीले भ्रष्टाचार नियन्त्रणको पुरानै प्रतिबद्धता दोहोर्याइरहेको बताएका थिए । सेक्युरिटी प्रेस, टेरामक्स, वाइडबडी, टीकापुर, नक्कली भुटानी, बाँसबारी, बालमन्दिर, सहकारी ठगी, यती, ओम्नी, गिरीबन्धु यी जति पनि विषयहरू छन्, यहाँ त राजनीतिक संलग्नताको चर्चापरिचर्चा चलिरहेकै छ । प्रधानमन्त्रीले यति भनिदिए मात्र हुन्थ्यो कि यी सबैका बाबजुद पनि मसँग यो फरक प्रतिबद्धता छ, उनले भने । जवाफमा ओलीले आफूले भ्रष्टाचार नगरेको, आफ्नो नजरलाई छलेर भ्रष्टाचार हुनु बेग्लै कुरा भएको भन्दै राजनीतिक हिसाबले लाञ्छना लगाउनु ठीक नभएको बताएका थिए ।"
टीआरसी विधेयकमा कार्यदलको सहमति प्रधानमन्त्रीबाट सदर,"(काठमाडौं)बेपत्ता छानबिन, सत्य निरूपण तथा मेलमिलाप आयोग ऐन संशोधन गर्न बनेको विधेयकमा सच्याउनुपर्ने प्रावधानका विषयमा तीन ठूला दल सम्मिलित कार्यदलले गरेको सहमतिलाई प्रधानमन्त्री केपी शर्मा ओलीले सदर गरेका छन् । उनले विधेयकलाई अघि बढाउन शीर्ष नेताहरूसँग तत्काल परामर्श गर्ने भएका छन् ।कार्यदलका अनुसार ओलीलाई लगातार दुई दिन ब्रिफिङ गरेपछि सहमतिलाई सदर गर्दै प्रक्रिया अघि बढाउने प्रतिबद्धता जनाएका हुन् । आपसी समझदारीमा नसुल्झिएका मामिलालाई राजनीतिक तहमा सुल्झाएर गरेको सहमतिबारे प्रधानमन्त्रीलाई जानकारी गरायौं, कार्यदलका सदस्य तथा एमालेका प्रमुख सचेतक महेश बर्तौलाले भने, प्रधानमन्त्रीले सहमतिप्रति सन्तुष्टि व्यक्त गर्दै विधेयकलाई अघि बढाउन शीर्ष नेताहरूसँग तत्काल परामर्श गर्ने प्रतिबद्धता जनाउनुभयो ।बर्तौलाका अनुसार ओलीले कांग्रेस सभापति शेरबहादुर देउवा र माओवादी अध्यक्ष पुष्पकमल दाहालसँग छलफल गरेपछि टीआरसीमा भएको सहमतिको लिखित दस्तावेज तयार हुनेछ । सम्भवतः मंगलबार नै उहाँहरू (ओली, देउवा र दाहाल) बीच छलफल हुनेछ, बर्तौलाले भने, त्यसपछि राजनीतिक सहमतिको प्रतिवेदन र त्यसअनुसार विधेयकमा भएको संशोधन अलगअलग तयार गरी संसद्को मानवअधिकार समितिमा दिइनेछ ।समितिले दुवै प्रतिवेदनलाई बुझेर विधेयकलाई सदनमा पेस गर्नेछ । सदनले विधेयक पारित गर्दा ओली, देउवा र दाहालले पीडितका नाममा सम्बोधन गर्नेछन् । सोमबार बसेको संसद्को बैठक २९ गतेसम्मका लागि स्थगित भएको छ । बर्तौलाका अनुसार अब बस्ने पहिलो बैठकमै विधेयक पेस हुने गरी संसदीय समितिले काम अघि बढाउनेछ । भोलिभोलि भन्दाभन्दै संक्रमणकालीन न्याय १८ वर्षसम्म अलमलमा परेर बसेको छ, बर्तौलाले भने, कम्तीमा अब त्यसो हुनेछैन, यो राजनीतिक सहमतिले निकासको बाटो खोलेको छ । पीडितमैत्री हुने गरी विधेयकमा संशोधन गर्न तीनै दल सहमत भएकाले शान्ति प्रक्रियाको बाँकी कामले गति लिने निश्चित भएको बर्तौलाको दाबी छ । दलहरूबीच मतभेद हुँदा करिब २५ महिनादेखि संसदीय समितिमा विचाराधीन टीआरसी विधेयकमा गत बिहीबार कार्यदलबीच औपचारिक सहमति भएको थियो । तीन ठूला दल कांग्रेस, एमाले र माओवादीका नेता सम्मिलित विवाद समाधान कार्यदलको बिहीबार बसेको बैठकले मानवअधिकारको गम्भीर उल्लंघनको परिभाषा, यसका दोषीलाई गर्ने सजायको मात्रा, अन्य घटनामा मेलमिलाप वा अभियोजन के गर्ने भन्ने कानुन व्यवस्था र अयोग्य लडाकु भनिँदै आएका बाल सेनाहरूको मुद्दालाई सम्बोधन गर्ने विधिबारे सहमति गरेको थियो ।सहमतिअनुसार क्रूरतापूर्वक गरिएको हत्या र नियतपूर्वक गरिएको हत्यालाई मानवअधिकारको गम्भीर उल्लंघन भनी परिभाषित गरिएको छ । त्यसमा संलग्न दोषीलाई मौजुदा कानुनमा भएको व्यवस्थाको २५ प्रतिशत मात्रै सजाय गरिने सहमति भएको छ । फौजदारी अपराध संहिताअनुसार हत्याको कसुरमा जन्मकैदको सजाय हुन्छ, जुन २५ वर्ष हो । द्वन्द्वकालमा क्रूरतापूर्वक वा नियतपूर्वक कसैको हत्या गर्ने कसुरमा प्रमाणित रूपले दोषी करार हुनेलाई अब २५ प्रतिशत अर्थात् ६ वर्ष ३ महिना जेल सजाय हुनेछ ।अन्य सबै किसिमका मानवअधिकार उल्लंघनका दोषीलाई माफी दिएर पीडक र पीडितबीच मेलमिलाप गराउने प्रावधान विधेयकको छ । तर, यसका लागि पीडितको स्वतन्त्र सहमति अनिवार्य रूपले व्यवस्था गर्नुपर्ने सर्वोच्च अदालतको परमादेश छ । यस्तोमा, पीडितले सहमति दिन नमाने के गर्ने भन्नेमा दलहरूबीच मतभेद हुँदै आएको थियो । यस्तो अवस्थामा पीडितलाई अदालत जान पाउने अधिकार सुरक्षित रूपले राख्ने व्यवस्थामा सहमति भएको छ ।विवाद देवानी प्रकृतिको भए पीडितलाई अदालतमा जान सूचना दिइनेछ र फौजदारी प्रकृतिको भए सरकारवादी मुद्दा हुने हुँदा न्याय दिलाउन महान्यायाधिवक्ताको कार्यालयलाई सिफरिस गरिने राजनीतिक सहमति पीडित केन्द्रित भएको कार्यदलको दाबी छ । त्यस्तै, अनमिनको प्रमाणीकरणमा नपरेपछि अयोग्य लडाकु भनिँदै आएका बाल सेना को ठाउँमा बहिर्गमित लडाकु लेखेर उनीहरूका लागिराज्यले परिपूरणको व्यवस्था गर्ने प्रावधान विधेयकमा राखिने भएको छ । हतियार बिसाएर माओवादी लडाकु क्यान्टोन्टमेन्टमा बसेर प्रमाणीकरण प्रक्रियामा गुज्रिँदा त्यहाँ बाल सैनिकहरू ठूलो मात्रामा भएको राष्ट्रसंघको अनुगमनबाट खुलेको थियो । अनमिनद्वारा सञ्चालित सेना समायोजनको प्रमाणीकरण प्रक्रियामा २ हजार ९ सय ७३ जना नाबालिक भएकाले अयोग्य प्रमाणित भएका थिए । यी बहिर्गमित बाल सेनाहरूलाई अयोग्य लडाकु भनिँदै आएको थियो, जसमा उनीहरूले आफ्नो आत्मसम्मानमा चोट पुगेको भन्दै आपत्ति जनाउँदै आएका थिए । यो सहमति पीडितको पक्षमा छ र सर्वोच्च अदालतको आदेशबमोजिम नै विधेयक संशोधन हुँदै छ, बर्तौलाले भने, केही पीडित साथीहरूले विधेयकका प्रावधानहरूमाथि चित्त नबुझेको बताउनु भएको थियो, तर उहाँहरूलाई हामीले शंका नगर्न भनेका छौं, किनभने यो सहमतिले पीडितको न्याय पाउने हकलाई कानुनी रूपमै स्थापित गरेको छ ।आफूहरूबीचको सैद्धान्तिक भिन्नतालाई छलफलका माध्यमबाट टुंग्याएर अघि बढ्न भन्दै गत असार तेस्रो साता कांग्रेस, एमाले र माओवादीबीच कार्यदल गठन गर्ने सहमति भएको थियो । कार्यदलले तारन्तार बैठक गरी सुरुमा गम्भीर मानवअधिकार उल्लंघनको परिभाषामा सहमति कायम गरेको थियो । यसमा संलग्न दोषीलाई कुनै हालतमा पनि माफी नदिने गरी कानुन संशोधन गर्नु भन्ने १० वर्षअघिको सर्वोच्च अदालतको आदेशअनुसार कार्यदलले घटी सजायको व्यवस्था गरेको छ । तर, मानवअधिकारवादीहरूको समूह र पीडितहरूले घटी सजाय मानवअधिकारको अन्तर्राष्ट्रिय सिद्धान्त तथा अभिसन्धिको प्रावधानविपरीत भन्दै त्यो मान्य हुन नसक्ने र पूर्ण सजायको व्यवस्था गर्न माग गर्दै आएका छन् ।"
उपमेयर नेतृत्वको समितिले काठमाडौं महानगरका होस्टल अनुगमन गर्ने,"(काठमाडौं)काठमाडौं महानगरपालिकाले आफ्नो क्षेत्रभित्र रहेका छात्रावास अर्थात् होस्टल व्यवस्थित बनाउन अनुगमन गर्ने भएको छ । महानगरको अनुगमन समितिले स्वच्छ, सफा, सुरक्षित र सामाजिक मर्यादाभित्र रहेर होस्टल सञ्चालन गराउन अनुगमन गर्ने जनाएको छ । महानगरभित्र सञ्चालित होस्टलमा व्यवस्थापकीय समस्या देखिएपछि अनुगमन तयारी थालिएको हो ।छात्रावासमा अवाञ्छित क्रियाकलाप हुने गरेको गुनासो संवेदनशील रहेकाले अनुगमन आवश्यक रहेको महानगरपालिकाकी उपप्रमुख सुनिता डंगोलले बताइन् । महानगरको अनुगमन समितिकी संयोजक रहेकी उपप्रमुख डंगोलले सोमबार होस्टल अनुगमन गर्ने विषयमा बसेको पहिलो बैठकमा समूह विभाजन गरी अनुगमन गर्न सकिने जनाइन् । होस्टलको अवस्था, सेवासम्बन्धी व्यवस्थासँगै होस्टलमा बस्ने छात्रछात्रा तथा अन्य को होस्टलमा बसेका हुन्, व्यवस्थित सूचना अभिलेखनबाट व्यवस्थापनको काम थालनी हुनेछ, उपप्रमुख डंगोल भन्छिन्, ४० हजार विद्यार्थी होस्टलमा बसेको व्यवसायीले भनिरहनुभएको छ । यति ठूलो संख्यामा मानिस बसोबास गर्ने ठाउँको अवस्था र वितरण हुने सुविधाको निगरानी अनिवार्य छ । बैठकमा होस्टल व्यवसायी संघ नेपाल र नेपाल होस्टल एसोसिएसनले हरेक वर्ष महानगरभित्र ४० हजार विद्यार्थी होस्टलमा बस्दै आएको तथ्यांक उपलब्ध गराएका छन् । महानगरले होस्टललाई व्यवस्थित, मर्यादित, सुरक्षित र पारदर्शी बनाउन तथा छात्रावासमा बस्ने विद्यार्थी र सञ्चालकको हित गराउन छात्रावास (होस्टल) सञ्चालनसम्बन्धी मापदण्ड, ०८० तयार पारेको छ । उक्त मापदण्डभित्र रहेर होस्टल सञ्चालन नियमन गर्न महानगरले अनुगमन गर्ने तयारी गरेको हो । स्थानीयले होस्टलले विकृति फैलाएको भन्दै बन्द गर्नुपर्ने गुनासो लिएर आएपछि अनुगमन आवश्यक देखिएको महानगर १० वडाका सदस्य सतीश तण्डुकार बताउँछन् । वडामा होस्टलले विकृति फैलाएकाले बन्द गर्नुपर्यो भन्दै स्थानीयको उजुरी छ । अब यो समस्यामा कसरी अगाडि बढ्ने भनेर अनुगमन गर्न लागेका हौं, तण्डुकारले भने, गुनासो आएपछि बुझ्दा १० वडामा २३ सय फिटको दूरीमा गर्ल्स र ब्याइज होस्टल सञ्चालन गरिएको पाइयो । वार्डेनले राम्रोसँग ध्यान नदिने, राति ८ बजेसम्म होस्टलमा नआई बाहिर घुम्ने, एउटै साँघुरो कोठामा १०१२ जना बस्ने र सरसफाइको समस्या रहेको पायौं । तीन तलाको घरमा ५० देखि ६० जना विद्यार्थी बस्दा ढल र पानीको समस्या हुने गरेको पाइएकाले महानगरलाई अनुगमन तीव्र पार्न भनेर अनुरोध गरेको उनको भनाइ छ ।अनुगमनका लागि सूचक तयार भएपछि होस्टलको अनुगमन सुरु गरिने महानगरका शिक्षा अधिकारी गोविन्दप्रसाद शर्माले जनाए । अहिले अनुगमन भएको छैन । अनुगमनका लागि सूचकहरू तयार गर्दै छौं, उनले भने, अनुगमनका लागि तोकिएका सूचकहरूमा खानामा पोषण तत्त्व केकस्तो चाहिन्छ, कति मात्रा राख्ने भनेर महानगरले तयारी गरिरहेको छ । त्यसपछि विज्ञसहितको टिमले अनुगमन गर्नेछ । यसमा वडाका प्रतिनिधि पनि रहनेछन् । महानगरसँग कति होस्टल व्यवसाय सञ्चालनमा छन् र कति विद्यार्थी बसिरहेका छन् भन्ने तथ्यांक छैन । यसका लागि अनलाइनमार्फत सूचना माग गरिरहेको शर्माले सुनाए । वडामा दर्ता गरेर होस्टल सञ्चालन भएका छन् । अब नियमन गर्ने विषयमा अभिलेकीकरण गर्ने प्रक्रियाका लागि सुरुवात भएको छ, अर्याल भन्छन्, उपप्रमुखको संयोजकत्वमा अनुगमन समिति गठन भएको छ । होस्टल अनुगमनका लागि अर्को उपसमिति बनाउँछौं । यसैअनुसार अनुगमन अगाडि बढ्छ ।महानगरले सुरु गर्न लागेको होस्टल अनुगमनप्रति सकारात्मक रहेको होस्टल व्यवसायी संघ नेपालका अध्यक्ष सुनिल भेटवालले जनाए । होस्टलमा देखिएको व्यवस्थापकीय समस्यालाई लिएर महानगरले छलफल गरेको हो । यसलाई सकारात्मक रूपमा लिएका छौं, भेटवालले भने, म पनि संघका तर्फबाट समितिको सदस्यमा छु । वडामा गुनासो गएपछि अनुगमन गरिनुपर्छ भनेपछि हामीले पनि सहयोग गरेका छौं । काठमाडौं महानगरभित्र एक हजार संख्यामा होस्टल सञ्चालनमा रहेको भेटवालले बताए । परीक्षा आउने बेला र दसैंतिहारको बिदापछि होस्टलमा विद्यार्थीको चाप बढ्छ । उक्त समय होस्टलको सिजन रहेकाले ४० हजारमा १० हजा विद्यार्थी थप उनको भनाइ छ ।महानगरका होस्टलभित्र बराबरीको संख्यामा छात्र र छात्रा बसिरहेको होस्टल व्यवसायी संघ नेपाल, काठमाडौंका अध्यक्ष हिक्मतबहादुर थापाले सुनाए । विद्यार्थी भर्ना लिँदा हामीले परिचय खुल्ने र अभिभावकको सम्पर्क नम्बर लिन होस्टल सञ्चालकलाई निर्देशन दिएका छौं, उनले भने, संघको विधान र आचारसंहिता छ । सुरक्षाका लागि सीसी क्यामेरा र सेक्युरिटी गार्ड अनिवार्य राख्न भनेका छौं । संघको आचारसंहिता पालना नगरे सदस्य बन्न नपाइने उनको भनाइ छ ।अनुगमन समितिको संयोजकमा महानगरकी उपप्रमुख, एक जना सदस्य सचिव र छ सदस्य गरी नौ जनाको समिति गठन हुनुपर्ने व्यवस्था मापदण्डमा छ । मापदण्डबमोजिम महानगरभित्र होस्टल सञ्चालन गर्न कार्ययोजना, प्रतिबद्धतासहितको निवेदन, वडाको सिफारिस, छात्रावास राख्ने भवनको नक्सा र नक्सा पास, निर्माण सम्पन्न प्रमाण पत्र कागजातसहित दर्ता प्रक्रियामा जानुपर्नेछ । आफ्नै घरमा आफैंले सञ्चालन गरेको जग्गाको लालपुर्जा र भाडामा भवन लिएको भए सम्झौताको प्रतिलिपि बुझाउनुपर्नेछ ।"
जनआकांक्षाको बंगलादेशी बाटो,"सन् २००९ देखि लगातार १५ वर्ष बंगलादेशको प्रधानमन्त्री रहेकी शेख हसिनाले सोमबार सत्तासँगै देश पनि छाड्नुपर्यो । सरकारी जागिरमा कायम आरक्षणको कतिपय व्यवस्थामा असन्तुष्टि जनाउँदै विद्यार्थीले सुरु गरेको आन्दोलन अन्ततः हसिनाराजप्रति असहमतहरूको साझा संघर्ष बनेको थियो । विद्यार्थी आन्दोलन झिल्को थियो, इन्धनका रूपमा निरंकुशताले सिर्जना गरेका असन्तुष्टिका अनेकौं पत्र विद्यमान थिए । कुनै बेला लोकतन्त्रकी सेनानी रहेकी लोकप्रिय नेताले आफूलाई प्राप्त विश्वासलाई तानाशाहीमा अनुवाद गरेकै कारण शासकीय दुःखान्त बेहोर्नुपर्यो । अब उनको राजनीतिक पुनरागमनसमेत नहुने निश्चितप्रायः छ । यदि नियमित प्रक्रियाभित्र घटित हुँदासम्म राजनीतिमा जोकसैको उदय र अस्त अति सामान्य परिघटना हुन् । त्यस्तो भएको हुन्थ्यो भने यतिबेला हसिनाको चर्चा पनि फुटनोट मै सीमित रहन्थ्यो तर हेडलाइन बन्नुले दिने अतिरिक्त सन्देश छ । देशका वैधानिक अंगहरूको दुरुपयोग गरेर आफ्नो कुर्सीमा प्राण भर्न खोज्ने जहाँसुकैका निरंकुश शासकले पनि एकदिन जनतासँग झुक्नैपर्छ । किनकि, निरंकुशता दीर्घायु हुँदैन ।बंगलादेशका स्वतन्त्रता नायक शेख मुजिबुर रहमानकी छोरी भएर मात्रै होइन, स्वयंले लोकतन्त्रका लागि गरेको संघर्षका कारण पनि हसिनाको स्थान उच्च थियो । त्यसैले त सन् १९९६ मै उनी प्रधानमन्त्री बन्न सफल भएकी थिइन् । हसिनाको नेतृत्वमा बंगलादेशको आर्थिक सूचकहरूमा सुधार देखिएको थियो, यद्यपि यसको लाभ आम नागरिकसम्मै पुगेको छ वा सीमित वर्गले लिएको छ भन्ने प्रश्न छँदै छ । तर लोकतन्त्रको विशेषता नै हो कि यसले विरासतको धाक र उपलब्धिको फेहरिस्त प्रस्तुत गरेर वर्तमानमा निरंकुशता लाद्ने छुट दिँदैन । आवधिक निर्वाचन जित्दैमा र संसद्मा बहुमत ल्याउँदैमा कुनै पनि शासकले मनपरी गर्न पाउँदैन । सत्तामा बस्न जनताले दिएको अनुमति निःसर्त हुँदैन, ससर्त हुन्छ । शासकले गर्ने हरेक दिनका निर्णयमा लोकतन्त्रको परीक्षण हुन्छ । उसका हरेक भाषण र निर्देशनमा लोकतन्त्रको ढुकढुकी मापन हुन्छ । संसारभरका निरंकुश शासकले यही सामान्य सूत्र भुल्छन् । जब सम्झिन्छन्, धेरै ढिला भइसकेको हुन्छ । कतिपय त देश छाड्दै गरेको हेलिकोप्टरको सिटमा पुगिसकेका हुन्छन् । सोमबार हसिनाको हस्याङफस्याङको राजनीतिक पृष्ठभूमि यही हो । लोकतन्त्रको बुइँ चढेर लोकतन्त्रकै हुर्मत लिने शासकहरूको अन्त्य यस्तै लज्जास्पद हुन्छ ।लोकतन्त्रका केही सार्वभौम मान्यताहरू छन् । जस्तो कि, आवधिक निर्वाचन । तर निरंकुश शासकहरूले निर्वाचनलाई नै कसरी कठपुतली प्रक्रिया बनाउँछन् भन्ने उदाहरण हसिनाले नै प्रस्तुत गरेकी थिइन् । २०२४ जनवरीमा सम्पन्न पछिल्लो निर्वाचनअघि हसिना नेतृत्वको सरकारले प्रमुख विपक्षी दल बंगलादेश नेसनालिस्ट पार्टी (बीएनपी) का हजारौं कार्यकर्ता तथा आफ्ना विरोधी र आलोचकलाई पक्राउ गरेको थियो । निर्वाचनलाई बीएनपीले बहिष्कार गर्दै मतदातालाई मतदानमा सहभागी नहुन अपिलसमेत गरेको थियो । त्यस निर्वाचनमा झन्डै ४० प्रतिशत मत खसेको बताइएको थियो । तर आलोचकहरूले त्यो संख्या पनि कृतिम रूपमा बढाइएको आरोप लगाउने गरेका छन् । यस्तो प्राविधिक र विवादास्पद निर्वाचनमार्फत पाँचौं पटक सत्तामा पुगेकी हसिनालाई केही महिनामै विद्यार्थीहरूले सडकबाट राजनीतिक चेक दिएका थिए । तर त्यसलाई संयमित भएर समयमै सम्हाल्न नसक्दा उनी बोर्ड बाहिर पुगिन् । हसिनाको शासन मोडलबाट अन्य देशका शासक र जनता भ्रममुक्त हुनुपर्ने अर्को विषय हो स्थिरता । पटकपटक मन्त्रिपरिषद् अदलबदल भइरहने हाम्रो जस्तो मुलुकमा निःसर्त स्थिरताको वकालत गर्नेहरू पनि छन् । तर हसिना १५ वर्षदेखि सत्तामा थिइन् । सन् २००८ डिसेम्बरमा सम्पन्न निर्वाचनबाट २००९ जनवरीमा दोस्रो पटक प्रधानमन्त्री भएकी उनी यसबीचमा सम्पन्न निर्वाचनमार्फत लगातार तेस्रो, चौथो र पाँचौं कार्यकाल पनि प्रधानमन्त्री बनेकी थिइन् । तर यो स्थिरता हसिनाको थियो, विधिको थिएन । लोकतन्त्रको चाहना राख्नेहरूले विधिको स्थिरतालाई पहिलो सर्त बनाउनुपर्छ, व्यक्तिको होइन । नत्र स्थिरता निरंकुशतामा परिणत हुन बेर लाग्दैन ।हसिनाको बहिर्गमनसँगै बंगलादेशको आगामी राजनीतिक प्रक्रिया कसरी अगाडि बढ्छ भन्ने अन्योल छ । सोमबार हसिनाले देश छाडेपछि सैन्य नेतृत्व अघि सरेको देखिएको थियो । जबकि, राजनीतिक रिक्तता पूर्ति गर्नका लागि राजनीतिक संस्थाहरू जस्तै राष्ट्रपति, संसद् वा विभिन्न पार्टीहरूको अग्रसरता अपेक्षित हुन्थ्यो । यद्यपि, मंगलबार मात्रै राष्ट्रपति मोहम्मद शाहबुद्दिनबाट त्यहाँको संसद् विघटन गरिएको छ । अन्तरिम सरकार गठनका लागि भएका छलफलको निष्कर्ष पनि निस्किएको छ । नोबेल पुरस्कार विजेता तथा अर्थशास्त्री मुहम्मद युनुस अन्तरिम सरकारको प्रमुख सल्लाहकार हुने भएका छन् । राष्ट्रपति कार्यालयले मंगलबार राति प्रेस विज्ञप्ति जारी गर्दै अन्तरिम सरकारको नेतृत्व युनुसले गर्ने जनाएको छ । अन्तरिम सरकार र आगामी राजनीतिक प्रक्रियाबारे सबैको निगरानी भने आवश्यक छ । नत्र तावाबाट उम्केर भुंग्रोमा भने जस्तो एउटा निरंकुशताबाट उम्केर अर्को राजनीतिक दुर्घटनातर्फ पनि जान सक्छ । आफ्नो देशका राजनीतिक यात्राका विषयमा निर्णय लिन बंगलादेशीहरू सक्षम र स्वतन्त्र छन् । उनीहरूले विभिन्न देशको अनुभवबाट सिक्ने नै छन् । तर कम्तीमा गैरसैन्य नेतृत्व र सैन्य प्रभावसमेत नरहने सुनिश्चिततासहित अबको अन्तरिम सरकारले यथाशक्य चाँडो आम निर्वाचन हुने बाटोतिर अघि बढ्न सके लोकतान्त्रिक यात्रा कम चुनौतीपूर्ण हुने छ । पात्र होइन, शासकीय प्रवृत्तिसमेत फेरिने परिस्थिति बन्न सक्यो भने बंगलादेशीहरूले खोजेको सुन्दर बिहानी छिट्टै आउन सक्छ ।निरंकुश शासक फालिएको घटना जुनसुकै देशका लागि पनि सन्दर्भ सामग्री हो । यसले लोकतन्त्रप्रति आस्थावान् जुनसुकै देशका नागरिकलाई पनि ऊर्जा दिन्छ । नेपालमा पनि १८ वर्षअगाडि जनआन्दोलनमार्फत नै अनिर्वाचित निरंकुश शासन फालिएको थियो । बंगलादेशले नेपालको सकारात्मक उपलब्धिबाट पाठ सिक्न सक्छ, यहाँका कमजोरी नदोहोर्याउने प्रतिबद्धता व्यक्त गर्न सक्छ । बंगलादेशबाट नेपालले पनि पाठ सिक्न सक्छ । खासगरी निर्वाचित भएर शासनमा पुगे पनि जनताको आकांक्षा र असन्तुष्टिलाई बेवास्ता गर्ने, शासकीय अधिकारलाई दोहनकारी संयन्त्रमा रूपान्तरण गर्दै आफू र आफ्ना आसेपासेलाई अकुत र अवैध आम्दानीका निम्ति सहजीकरण गरिदिने, भ्रष्टाचार र कुशासनका शृंखला तयार पार्ने भूल गर्ने हो भने दुःखान्त निश्चित छ । लोकतान्त्रिक प्रक्रियालाई देखावटी माध्यम बनाएर निरंकुशता लाद्ने रहर गर्ने विश्वका सबै शासकका निम्ति बंगलादेशको घटनाक्रम गतिलो पाठ साबित होस् ।"
दूध र तरकारीमा पिल्सिएका किसानउपभोक्ता,"हिजोआज तरकारीको भाउ अत्यधिक वृद्धि हुन थालेको छ । बिहानसाँझ भान्सामा चाहिने तरकारीको मूल्य आकाशिँदा पनि यसबारेमा बोलिदिने र सुनिदिने निकाय देखिएनन् । अरू तरकारीको मूल्य त किलोमा २०० सम्म तिर्नुपरिरहेको छ भने मुठाको २५३० मा पाइने रायोको साग आजकाल मुठामा किन्न पाइँदैन, जोखेर किलोमा किन्नुपर्छ । अनि पैसा तिर्नुपर्दा २५०, ३०० सम्म तिर्नुपर्ने बाध्यता छ । पसलेसँग मूल्यवृद्धिबारे प्रश्न गर्दा पानी परेकाले ल्याउन गाह्रो भएको, ढुवानी खर्च बढेको, जताततै नपाइने हुनाले पाइनै गाह्रो भएको भन्छन् । यस्तो अवस्था कहिलेसम्म ? कति दिनसम्म हामी उपभोक्ता व्यापारीबाट लुटिएर बस्नुपर्ने हो ? के तरकारीको भाउ नियन्त्रण गर्ने निकाय हाम्रो देशमा छैन ? वाणिज्य तथा आपूर्ति मन्त्रालयविभाग के हेरेर बसेको छ ? यतिसारो महँगी बढेपछि मूल्यवृद्धि नियन्त्रण गरेर जनतालाई राहत दिनेतर्फ सरकारले सोच्नु पर्दैन ? चाडपर्व धमाधम आउँदै छन्, जनता महँगीको मारमा झन्झन् पिल्सनेवाला छन् । राज्यले मूल्यवृद्धि नियन्त्रण गर्नेतर्फ ठोस उपाय अपनाएर तरकारी बजारको अनुगमन गर्नुपर्छ । बढी मूल्य लिई उपभोक्ताको ढाड सेक्ने व्यापारीलाई तुरुन्त कारबाही गर्न अविलम्ब पाइला चाल्नु आवश्यक भइसकेको छ । बोधनाथ पौडेल, नयाँ बानेश्वर, काठमाडौं"
नेताहरूले बेलैमा सोचून्,"जनता जागेपछि के हुन्छ, कसरी शासनसत्ता छिनभरमै उलटपुलट हुन्छ भन्ने कुरा नेपाली नेताले बंगलादेशको घटनाबाट बेलैमा सिके त्यसले उनीहरूकै हित गर्छ । सरकारी सेवाहरूमा कुनै सहजता छैन । सरकारी र सार्वजनिक जग्गा नेता र बिचौलिया मिलेर दोहन गरेका छन् । सरकारी कोषमा उनीहरूकै हालीमुहाली छ । विद्युत् महसुल तिर्नुपर्छ भन्ने सञ्चालकहरू रातारात हटाइएका छन् । सरकारी राजस्व र महसुल उठाउनुपर्ने दायित्व बोकेका प्रधानमन्त्री नै महसुल नतिरे पनि लाइन जोड भन्छन् ।रातको १२ बजे व्यापारीको घरमा बसेर ७ बुँदे सहमति गरेर सरकार फेर्छन् । स्वार्थ बाझिएका र आपराधिक गतिविधिमा संलग्नहरूलाई नै मन्त्री बनाउँछन् । सरकारी सेवामा आरक्षण सिटको कुनै पुनरावलोकन गरिएको छैन । अहिलेको विश्व योग्यता अर्थात् मेरिटोक्रेसीका आधारमा नोकरी दिनुपर्छ भन्ने मान्यता बोक्छ । तर बंगलादेश, भारत, नेपालजस्ता देशमा अहिले पनि ठूलो मात्रामा विभिन्न जातजातिका नाउँमा आरक्षणको व्यवस्था रहेको छ । योग्यता र प्रतिस्पर्धाका रूपमा सरकारी जागिर पाउनुपर्छ भन्ने युवाहरूका लागि यो ठूलो असन्तुष्टिको विषय हो । त्यही असन्तुष्टि विस्फोट हुँदा आज बंगलादेश थामिनसक्नु अवस्थामा पुगेको हो । सयौं मानिस मर्न पुगे, हजारौं घाइते भए भने देशको आर्थिक अवस्था डामाडोल हुन पुगेको छ । यी सबै घटनाबाट नेपालका नेताहरूले समय छँदै शिक्षा लिने कि नलिने ? कि बंगलादेशकै नियति भोग्ने ? गोपाल देवकोटा, जोरपाटी, काठमाडौं"
कृषि चेतनाको जागरण,"खाना सम्पूर्ण जीवनको ऊर्जाको स्रोत हो । खानाबिना जीवनको कल्पना सम्भव छैन । जन्मदेखि मृत्युसम्म सबै जीवित जगत् यसको बन्दोबस्तमै लागेका हुन्छन् । मानिस यसको अपवाद होइन । मानिस जातिको उद्विकाससँगै उसले आफ्नै चेतनाका बलमा खानाको बन्दोबस्तमा ठूलो फड्को मार्यो । अन्य जीवजस्तै प्रकृति विचरणबाट खानाको जोहो गरिरहेको मानिस बिस्तारै यसबाट बाहिर निस्केर आफ्नो ऊर्जाका लागि खेतीपाती गर्न सक्षम र अभ्यस्त भयो । १०१२ हजार वर्षदेखि प्रकृतिको लयमा खेतीपाती गर्ने परम्परा बसाएको किसानले हेर्दै, गर्दै र सिक्दै जाने प्रक्रियाबाट आधुनिक कृषि चेतनाको जग बसायो । खेतबारीमा कृषि कर्म गरेर ऊर्जा बन्दोबस्तको सामाजिक व्यवस्था मिलाउने समुदायलाई किसान र यो कर्मलाई किसानी भनिन्छ । केही दशकअघिसम्म किसानी सबैभन्दा उत्तम कर्मको परिचायक थियो । जमिनमाथिको अधिपत्यमा कुलीन वर्गको वर्चस्वसँगै किसानका अनेक वर्ग बने । भूमिपतिबाट जमिनदार, ठूला, साना र श्रमिक हुँदै अहिले हामी झोले किसान को युगमा अवतरण गरेका छौं । यो अवतरणसँगै कृषि कर्म बतासिएको छ । त्यसमाथि औद्योगिक विकासको बाहिरी चमकधमकलाई विकासको मानक बनाएर थोपरिएको शिक्षा नामको दीक्षाले किसानीलाई हेला मात्र गर्न सिकायो । अहिले समाजमा सबैभन्दा अपहेलित कोही छ भने तिनै किसान छन्, जसले रातदिन खेतबारीमा काम गरेर हाम्रो खानाको बन्दोबस्त मिलाउँछन् । किसानको प्रकृतिसम्मत विवेक र चेतनाको जग भत्काउँदै सुरु गरिएको औद्योगिक कृषि विकास अहिले देखिएका सबै संकटको मुख्य कारक बनेको छ । आफ्नो परिवेशको यथार्थ आकलन नगरी हचुवाका भरमा अन्धाधुन्ध नक्कलले विगत सात दशकदेखि हाम्रो समाजको खाना, खेतीपातीलाई व्यवहार गर्ने पराई दृष्टिकोण थोपरिएको छ । यसको अन्धानुभक्ति समाजको नेतृत्वको आदर्श बनेको छ । तिनैका आयातित आदर्शले हाम्रा परम्परागत कृषि चेतना जगैदेखि भत्किँदै गएका छन् । यही भत्केको जगमा टेकेर अहिले कृषि कर्मको आधुनिकीकरण, व्यावसायिकीकरण र यान्त्रिकीकरण गर्ने भ्रम बेचिँदै छ । अहिले घोषणा भएको कृषि लगानी दशक र दशकौंदेखि रासायनिक मलको नाममा माटोको विषयमा अनुदान औद्योगिक कृषि आधुनिकीकरणका उदाहरण हुन् । व्यावसायिक कृषि प्रवर्द्धन भन्दै दिइने अनुदान र सहुलियत ऋण कृषिका दलाल व्यापारी र झोले किसान पोस्ने प्रपञ्च हुन् । विगतमा सञ्चालन भएका अनुदानमा आधारित परियोजनाको ब्रह्मलुटले यो पुष्टि भइसकेको छ । खानेकुरा बजारमुखी र पत्रु मात्र भएको छैन, खानाका लागि गरिने रैथाने खेती कर्म सबैतिरबाट तिरष्कृत भएको छ । सदियौंदेखि कृषि कर्ममा रमाएका किसान मात्र होइन, कृषि प्रवर्द्धनमा सघाउन भन्दै सरकार, घरपरिवार र समाजको ठूलो लगानीमा कृषि शिक्षा लिएका हजारौं कृषि पेसाकर्मीसमेत तिरस्कारको यो भारी बिसाउन आतुर छन् । अरू केही गर्न नसक्नेले खेतीपाती गर्ने भनेजस्तै कृषि पढेका युवासमेत यो देशमा बसेर केही गर्न नसक्ने निष्कर्षमा पुगेका छन् । अपवादबाहेक अधिकांश आफूलाई उन्मादी विकासको यात्रामा अब्बल बन्न विदेशिने उपायको खोजीमै तल्लीन देखिन्छन् । अरूको त के कुरा, नेपालबाट कृषि शिक्षामा स्नातक गरेका ६० प्रतिशतभन्दा बढी मिलेसम्म नफर्किने गरी विदेशिएका छन् ।खेतीपाती गरेर गुजारा चलाउँदै हुर्किएका किसान परिवारका सदस्य नै अहिले हाम्रा अगुवा छन् । अपवादबाहेक यी कसैको कृषिबाहेक जीवन निर्वाहको अर्को विकल्पसमेत थिएन । विडम्बना, यिनले अहिले किसान र किसानीको मर्म बिर्सेका छन् । योभन्दा ठूलो ढोंग के होला ? यिनका ढोंगबाट आजित किसान समुदायलाई समेत आफूले मात्र होइन भावीपुस्तालाई समेत खेतीपाती गराउन कुनै जागरण, उत्साह र आँट छैन । अहिले सरकार किसानीमा रमाउनुपर्ने युवापुस्तालाई आधुनिकताको सपना देखाउँदै खाडीको मरुभूमि र अन्य देशमा बेचेर आयात गरेको अन्नपातले शासन चलाउन अभिशप्त छ । के पुराना, के नयाँ पार्टी र सरकार, यसको नेतृत्व गर्ने नेता र कार्यकर्ता कसैको प्राथमिकतामा कृषि पर्दैन । यिनीहरूको कृषि कर्मप्रतिको रवैया हेर्दा भोट माग्न किसानको घरदैलोमा जान नपर्ने भए उनीहरू खेतीपातीको उच्चारणसम्म गर्ने थिएनन् भन्न कुनै कठिन छैन । आफ्नै चेतनाले झकझक्याएर कृषि कर्ममा चासो राख्ने सानो झुन्डबाहेक समाजका सबै खाले (खल) नायक कृषि भन्नासाथ नाक खुम्च्याएको सबैतिर देख्न सकिन्छ । मानौं ती कसैले बिहान र साँझ खान नै पर्दैन । हुर्किंदै गरेका छोराछोरी र नातिनातिना पुस्ताले त खाना र खेतीपातीका आधारभूत मर्मसमेत बिर्सेको अवस्था छ । सहरबजारका ससाना बालबालिकाले त केरा किन रूखमा झुन्ड्याएको ? भनेर सरमिसलाई प्रश्न सोध्ने गरेका छन् । यी सबैले कृषि कर्म प्रकृतिसम्मत हो भन्ने सामान्य चेतनासमेत गुमाएको अवस्था छ । कृत्रिम रसायन र विषादीबिना खेती हुन्छ भन्ने कुरा उनीहरूलाई दन्त्यकथा जस्तो लाग्छ । हाम्रो कृषिको भविष्य फेरिएको प्रकृति, प्रवृत्ति र प्रविधिसँगै समग्र कृषि ज्ञानको पुनर्निर्माणले हाम्रो खानाको बन्दोबस्त हुँदैन । आफ्नो खानाको भरपर्दो बन्दोबस्त गर्न नसके चुच्चे नक्सा भित्तामा टाँसेर देखाएको राष्ट्रवाद ढिलोचाँडो ढोंग साबित हुने निश्चित छ । धेरै पर जान पर्दैन, अहिलेको खानेकुराको आयातमा नाकाबन्दी लागे मात्र यसको औकात सजिलै देखिन्छ । समुदायस्तरमै कृषि जागरण नबढाए हाम्रो खेतीपातीको संस्कृति अरू कुनै उपायले जागृत हुँदैन । अर्को अर्थमा, कृषि शिक्षा र जागरणको सामुदायिक अभ्यास नगरी अहिलेको पुस्ताको जीर्ण भएको कृषि चेतानाको पुनर्जागरण हुँदैन । त्यसो भए, अहिलेको सामाजिक व्यवस्थाको यथार्थमा यस्तो चेतनाको जग के होला ? यस्तो जग बनाउन सकिन्छ त ? कृषि कर्मको सामूहिक चेताना बढाउन के गर्ने ? यी जल्दाबल्दा प्रश्नमा एकछिन चर्चा गरौं ।अहिले जलवायु परिवर्तनका कारण र परिणामको भागीदार दुवै बनेको कृषि क्षेत्रको समस्या समष्टिमा सम्बोधन नगरी आम जनसमुदायको खाना र दैनिक जीवनका न्यूनतम आवश्यकता पूरा हुँदैनन् । मरिरहेको माटो र फाटिरहेको बादलले यसैतर्फ संकेत गरिरहेको छ । यस कुरालाई आत्मसात् गर्दै समाजको जगैदेखि मर्मतसम्भार चाहिएको छ । केही दिनपहिले शिक्षामन्त्रीले आफ्नो पदभारको पहिलो दिन सबै विद्यालयको दिवा खाजामा रैथाने कृषि उत्पादनको उपयोग गर्ने निर्णय गरिन् । यो पक्कै पनि स्वस्थकर खाना र खानाको स्रोत खेतीपाती हो भन्ने चेतना बढाउन उपयोगी, सरल र सम्भव उपाय हो । तर यत्तिले मात्र कृषि कर्मको विवेक फर्किंदैन । यसका लागि, विद्यालय शिक्षामा वातावरण र कृषि शिक्षा अनिवार्य गर्न सकिन्छ । एक विद्यालय एक करेसाबारी, एक गाउँ (टोल) एक नर्सरी यसमा थप्न सकिने अरू सरल उपायका उदाहरण हुन् । यसले विद्यार्थी, शिक्षक र अभिभावक सबैलाई एकैचोटि आफ्नो चेत फर्काउन झकझक्याउँछ । यसका लागि छुट्टै ठूलो स्रोत र लगानीको आवश्यकतासमेत पर्दैन । स्थानीय विशेषतामा आधारित रैथाने कृषि व्यवस्था उन्नत बनाउन नसक्दा खानेकुराको बन्दोबस्तमा पराधीन हुन परेको हो भन्ने कुरा बुझ्न जरुरी छ । हाम्रो जस्तो प्राकृतिक जैविक स्रोतमा प्रशस्ति भएको देशको स्थानीय विशेषतामा आधारित कृषिको बलियो जगबिना कृषि उद्यमको विकास र कृषिको औद्योगिकीकरण कोरा कल्पना मात्र हो भनेर बुझ पचाएको नेतृत्वलाई बुझाउनु छ । सबैभन्दा पहिला कृषि उत्पादनलाई बढाउने कुरा नै महत्त्वपूर्ण खुट्किलो हो । स्थानीय विशेषतामा उपलब्ध स्रोत साधनमा आधारित हाम्रो परम्परागत एकीकृत खेती प्रणालीलाई उन्नत बनाउने एकमात्र बाटो हो । यसका लागि प्रकृतिसम्मत कृषि प्रणालीका मूलभूत (पर्यावरणीय सन्तुलन, सहअस्तित्वको सम्मान, प्राकृतिक पोषणचक्रको उपयोग, जनस्वास्थ्यप्रतिको सजगता, सहकार्य, समतामूलक र दिगो समृद्धि) मार्गदर्शक सिद्धान्त अवलम्बनका आधारमा स्थानीय साधन, स्रोत र प्रविधिको अधिकतम प्रयोग जरुरी छ । यसरी नेपालको कृषि क्षेत्रलाई जैविक ढाँचामा रूपान्तरण गर्न आवश्यक नीतिगत र संस्थागत व्यवस्था एवं कार्ययोजना बनाउन दबाब दिनुपर्नेछ । यसले मात्र आर्थिक रूपले सबल, सामाजिक न्याय, समानतामा आधारित दिगो पर्यावरणका सिद्धान्तअनुरूप कृषि क्षेत्रलाई उत्पादनशील र प्रतिस्पर्धी बनाउन सकिन्छ । यसबाटै किसान संकृतिको सम्मान बढाउँदै दिशाबोध गर्न सकिन्छ ।आआफ्नै स्वार्थका लागि, सामाजिक अभियन्त्रण गर्दै हामीमाथि पछौटे सामाजिक मनोविज्ञान थोपरिरहेको औद्योगिक अर्थ व्यवस्थामा आधारित विश्व दृष्टिकोण र यसैलाई आदर्श बनाएको राजनीतिक, प्रशासनिक र बौद्धिक नेतृत्वको कपटमाथि सबै तहबाट निर्मम प्रश्न जरुरी छ । नत्र हाम्रो अवस्था फेर्ने चेतना र सामूहिक जागरण जागृत हुन सक्दैन । यसो गर्न हामी सबैले आआफ्नो ठाउँबाट तथ्यमा आधारित विवेकसम्मत प्रश्न उठाउने आँट गर्नुपर्छ । यस्ता प्रश्नले मात्र कुम्भकर्णझैं बेसुरमा निदाएको अगुवाको सामाजिक चेतना जागृत हुन्छ । हावा, पानी र खाना नभए हामी कति समय बाँच्न सक्छौं ? हाम्रो खानाको स्रोत के हो ? किसानले खेती नगरे हाम्रो खाना कहाँबाट आउँछ ? के माटो, हावापानी, मल र बीउ नभए खेती गर्न सकिन्छ ? के रसायन र विष नहाले खेती हुँदैन ? खाना र खेतीपातीका समसामयिक प्रश्न उठाउने हामी सबैको साझा जिम्मेवारी हो ।"
प्राकृतिक विपत्तिमा सीमान्त वर्ग,"निष्कर्ष सीमान्त वर्ग समुदायलाई विपद्को जोखिमबाट जोगाउने उपाय अनेकौं हुन सक्छन् । एउटा तरिका उनीहरूको प्रतिरोधात्मक क्षमता बढाउनु हो । दोस्रो, उनीहरूलाई सुरक्षित ठाउँमा बासस्थानको व्यवस्थापन गर्नु हो । तेस्रो, राहत तथा पुनःस्थापनाको कार्यमा उनीहरूलाई प्राथमिकता दिनु हो । चौथो, उनीहरूको जीविकोपार्जनलाई सबलीकरण गर्दै जानुपर्छ । यी सबै काम गर्नुभन्दा पहिला उनीहरूको सही तथ्यांक निकाल्न आवश्यक हुन्छ । विडम्बना, न सरकारसँग त्यस प्रकारको खण्डीकृत र व्यवस्थित तथ्यांक छ न त यस क्षेत्रसम्बद्ध संघसंस्थासँग । अर्को महत्त्वपूर्ण पक्ष भनेको उनीहरूलाई समेट्ने नीति र कानुनी व्यवस्था हो । एक त सीमान्त समुदायका प्रतिनिधिहरू नीति बनाउने स्थानसम्म नै पुग्दैनन्, पुगेकाहरू पनि उनीहरूको पक्षमा नीति बनाउन चुक्छन् । जसले गर्दा सीमान्त वर्ग समुदाय राज्यको प्राथमिकतामा नपरिरहेको तितो यथार्थ हामीसामु जीवित छ । भुइँ तहका मानिसहरू जोखिममा पर्दा राज्यले बेवास्ता गर्ने मात्र होइन पूर्वाग्रही पनि देखिन्छ । यसको पछिल्लो दृष्टान्त त्रिशूलीमा बगेका दुई बसका यात्रु र सौर्य एयरको जहाज दुर्घटनाका मृतकप्रति गरिएको व्यवहार हो । कुनै शक्तिमा रहेको सम्पन्न व्यक्ति मर्नु र कुनै गरिब मर्नुबीच कति भिन्न व्यवहार गरिन्छ ? हामीले सजिलै अनुमान गर्न सक्छौं । तर ती दुवैको जीवनको मूल्य त बराबर हो । त्यसैले विपत्तिमा परेका सीमान्त वर्ग समुदायलाई ओत दिने पहिलो जिम्मेवारी राज्यको हो । राज्यले सीमान्त वर्गमैत्री नीति निर्माणसँगै त्यसको अक्षरशः कार्यान्वयन गर्न जरुरी छ । त्यसभन्दा महत्त्वपूर्ण कुरा राज्यले आफ्ना नागरिकप्रति गर्ने समान व्यवहार हो । जसले सीमान्त वर्गलाई राज्यप्रति अपनत्वबोध गराउन मद्दत गर्नेछ ।"
प्रजनन स्वास्थ्य सवाल,"विश्व स्वास्थ्य संगठनले १० देखि १९ वर्ष उमेर समूहलाई किशोरावस्था भनेको छ । स्वास्थ्य मन्त्रालयले तयार पारेको किशोरकिशोरीका लागि यौन तथा प्रजनन स्वास्थ्य सेवा विषयक सहयोगी सामग्रीले भन्छ, किशोर अवस्था भनेको एउटा व्यक्तिको जीवनको त्यो समयावधि हो जतिबेला ऊ बालक त रहँदैन, तर युवा पनि भइसकेको हुँदैन । १५ देखि १९ वर्षका किशोरकिशोरीमा यौनिक आकर्षण र स्वतन्त्र जीवनको चाहना बढ्छ, साथीभाइबीचको संगत र प्रभाव रहन्छ । संयुक्त राष्ट्रसंघले १५ देखि २४ वर्षकालाई युवा भनेको छ, नेपालको प्रचलित कानुनले भने १६ देखि ४० वर्षसम्मकालाई युवा मान्छ । मानव विकासका सूचकहरूमा संघर्ष गरिरहेको नेपालमा यौन तथा प्रजनन स्वास्थ्य र संवेदनशीलताको ख्याल नगरिँदा यही उमेरका किशोरकिशोरी तथा युवा शारीरिक, मानसिक, भावनात्मक र संवेगात्मक परिवर्तनको संक्रमणमा गुज्रिरहेका हुन्छन् । नेपाली समाजमा यौन तथा प्रजनन स्वास्थ्यबारे खुलेर कुराकानी, छलफल तथा बहस गर्ने वातावरण बनिसकेको छैन । यस्ता कुरा गर्नुलाई अश्लीलता, लाज र सामाजिक लाञ्छनासँग जोडिन्छ । विद्यालयका पाठ्यक्रममा समावेश गरिए पनि शिक्षकहरूले समेत लाजकै विषय ठान्ने भएकाले सबै विद्यार्थीले स्पष्ट हुने गरी व्यावहारिक ज्ञान पाइरहेका हुँदैनन् । पाठ्यक्रममा समावेश गरिए पनि विद्यालय जान नपाएकाहरू यो व्यावहारिक ज्ञान पाउनबाट छुट्छन् । नेपाल जनसांख्यिक स्वास्थ्य सर्वेक्षण २०२२ अनुसार अझै पनि २७१ प्रतिशत किशोरीको १५ देखि १९ वर्षकै उमेर समूहमा विवाह हुन्छ । यही उमेर समूहमा विवाह गर्ने किशोरको दर भने ६४ प्रतिशत मात्रै छ । १४ प्रतिशत किशोरी १५ देखि १९ वर्षकै उमेर समूहमा गर्भवती हुन्छन् । सर्वेक्षणअनुसार गर्भवतीमध्ये १० प्रतिशतले जीवित बच्चा जन्माए भने दुई प्रतिशतको गर्भ खेर गयो । बाँकी दुई प्रतिशत किशोरी यो सर्भेक्षणका क्रममा गर्भावस्थामा नै थिए । किशोरावस्थामा गर्भवती हुनेमध्ये सबैभन्दा बढी मुस्लिम समुदायका २२ प्रतिशत, दलित समुदायका २१ प्रतिशत छन् । प्रदेशगत हेर्दा यो दर सबैभन्दा बढी कर्णालीमा २१ प्रतिशत छ । देशैभरि गर्भवती भएकामध्ये ३३ प्रतिशत किशोरी अशिक्षित छन्, आठ प्रतिशतले मात्र विद्यालय तहको शिक्षा प्राप्त गरेका छन् । विवाह गर्ने व्यक्तिको उमेर २० वर्ष पुग्नैपर्ने मुलुकी अपराध (संहिता) ऐन, २०७४ को प्रावधानले मात्रै बाल विवाहलाई रोकेको छैन । किशोरीहरू कलिलै उमेरमा आमा हुने क्रम बन्द भएको छैन । शारीरिक, मानसिक तथा मनोवैज्ञानिक रूपमा तयार नभई किशोरीहरू सन्तान र घर गृहस्थीको बन्धनमा पर्छन् । लेखपढ, व्यक्तित्वको वृत्तिविकास निर्णय र आत्मनिर्भर बन्ने क्षमताको विकास गर्ने अवसरमा अवरोध पुग्छ । फलस्वरूपः किशोरी आमा पोषण, सन्तानोत्पादनसम्बन्धी निर्णय गर्न सक्ने स्वतन्त्रताबाट वञ्चित हुन्छिन् । आफूले चाहेको परिवार नियोजनका साधन छनोट तथा प्रयोग गर्ने स्वतन्त्रता जस्ता न्यूनतम यौन तथा प्रजनन स्वास्थ्य अधिकारको उपभोग गर्न उनीहरूले पाउँदैनन् । बाल विवाह अझै घट्न नसक्नुमा उनको यौन तथा प्रजनन स्वास्थ्यमा ख्याल नराख्ने सामाजिक र धार्मिक कारण छँदै छन्, साथै किशोरीलाई अभिभावक तथा अगुवाले समयमै सही सल्लाह नदिँदा पनि बाल विवाहलाई बढावा दिएको छ । परम्परागत सोचाइ, बुझाइकै कारण १५ देखि २४ वर्षका किशोरकिशोरी र युवालाई यौन तथा प्रजनन स्वास्थ्य सचेतनाको पर्याप्तता, सहजता र सर्वसुलभता भइनसकेको अवस्थामा जलवायुजन्य प्रभाव पनि थपिएको छ । हालै प्रकाशित कम विकसित राष्ट्रहरूमा किशोरी र युवतीहरूको यौन तथा प्रजनन स्वास्थ्यमा जलवायु परिवर्तनको प्रभाव शीर्षकको जर्नलले अप्रत्याशित र भयानक खालका मौसमी परिवर्तनले यौन तथा प्रजनन स्वास्थ्यका चुनौती थपिन थालेको देखाएको छ । जलवायु प्रभावबाट गरिबी, खाद्य असुरक्षा, खानेपानीको अभाव, विद्यालय छोड्ने दर बढ्ने जस्ता समस्या देखिन्छन् । जसका कारण कम विकसित राष्ट्रका १५ देखि २४ वर्षका किशोरी र युवतीले कलिलै उमेरमा विवाह गर्ने, कम उमेरमै बच्चा जन्माउने, यौन हिंसा, यौनजन्य संक्रामक रोगको जोखिम बहन गर्नुपर्ने हुन्छ । एक दशकअघि सरकारले ल्याएको राष्ट्रिय युवा नीतिले युवाको आधारभूत स्वास्थ्य सेवालाई सर्वसुलभ गराउने, यौन स्वास्थ्य सुरक्षासम्बन्धी शिक्षा प्रदान गरेर सबै खाले यौन हिंसाबाट मुक्त गराउँदै सुरक्षित र सकारात्मक यौन व्यवहार अपनाउन प्रोत्साहन गर्ने उल्लेख गरेको छ । यस्तै, एचआईभी एड्सको सम्भावित जोखिमबारे युवालाई सचेत गराउने र संक्रमितलाई सुलभ परामर्श तथा औषधि, सम्मानजनक सामाजिक वातावरण तयार गर्ने रणनीति पनि लिएको छ । तर, यसको प्रभावकारी कार्यान्वयनमा युवा तथा खेलकुद मन्त्रालयअन्तर्गतको राष्ट्रिय युवा परिषद्ले प्राथमिकता दिएको देखिँदैन । केन्द्रदेखि वडा तहसम्म युवा परिषद् र क्लबहरूको सञ्जाल हुने भएकाले युवापुस्तालाई यौन तथा प्रजनन स्वास्थ्यका सवालमा सचेतना, अन्तरक्रिया तथा कार्यक्रम गर्न सहज हुन्छ भन्ने अपेक्षा गरिएको हुन्छ । तर, परिषद्को २०८००८१ को कार्यक्रम तथा बजेटअनुसार वर्षभरि सञ्चालन गर्नका लागि मुख्य २९ वटा कार्यक्रम राखिएकामा सबैजसो विषयवस्तु नवप्रवर्तन, रोजगार तथा उद्यममा केन्द्रित छन् । यौन तथा प्रजनन स्वास्थ्यलाई सन्तानोत्पादनसँग मात्रै सीमित गरेर हेर्नु हुँदैन । व्यक्तिको स्वास्थ्य र सुरक्षित जीवनयापनसँग जोडिने हुनाले यसको दायरा फराकिलो छ । यसका लागि बढ्दो उमेरसँगै किशोरकिशोरी र युवामा आउने परिवर्तनबारे समयसापेक्ष ज्ञान प्रदान गर्ने यौन तथा प्रजनन शिक्षा विद्यालय तहबाटै प्रभावकारी बनाउनुपर्छ । यसबारे व्यावहारिक तथा उपयोगी बुझाइ र सिकाइ प्रदान गर्ने उपयुक्त पाठ्यक्रम लागू गर्नुपर्छ । विद्यालय छाडेका वा जान नपाएकाहरूका लागि समुदायस्तरमा सचेतनामूलक, अन्तरक्रियात्मक र व्यावहारिक कार्यक्रम सञ्चालन गर्नु जरुरी छ ।"
'नमेटिने घाउमा प्रधानमन्त्री ओली पनि,"(काठमाडौं) पछिल्लो समय सामाजिक सञ्जालमा चर्चा कमाउन सफल प्रधानमन्त्री केपी शर्मा ओली केही समयमा फिल्ममा पनि देखिँदै छन् । भदौ ७ मा प्रदर्शनमा आउने फिल्म नमेटिने घाउ मा प्रधानमन्त्री ओलीको अभिनय हेर्न सकिन्छ । निर्माता एवं निर्देशक रमित ढुंगानाले ओलीलाई फिल्ममा डेब्यु गराएका हुन् । फिल्ममा प्रधानमन्त्रीसँगै पूर्वप्रधानमन्त्री माधवकुमार नेपाल, सांसद देवेन्द्र पौडेलेदेखि ज्ञानेन्द्र शाहीसम्मको अभिनय देख्न सकिन्छ । एसिड आक्रमणका ६ सर्भाइभरमाथि बनेको यो फिल्म सत्य घटनामा आधारित रहेको निर्देशक ढुंगानाको दाबी छ । अनामनगरस्थित नोभिस आर्ट्स एन्ड भिज्वल्स पुग्दा ढुंगाना आफ्नो डेब्यु निर्देशकीय फिल्म नमेटिने घाउको पोस्टर तयार गर्न व्यस्त देखिन्थे । पोस्टरमा प्रधानमन्त्री केपी शर्मा ओलीको तस्बिरलाई विशेष स्थान दिइँदै थियो । प्रधानमन्त्रीले खेलेको फिल्मको सामाजिक सञ्जालमा पनि चर्चा भइरहेको छ । ओलीले फिल्मका लागि संवाद रेकर्ड गराएको खबरले फिल्मप्रेमीको मात्र नभई राजनीतिज्ञको ध्यान पनि तानेको छ । भाइबहिनीहरू तपाईंहरूले अवश्य न्याय पाउनुहुनेछ । र, अपराधीहरूलाई कडाभन्दा कडा सजाय दिने व्यवस्था कानुनबाटै हामी व्यवस्था गर्नेछौं, कानमा हेडफोन लगाएका ओलीले बेलाबेला हात चलाउँदै फिल्मको डबिङ सकाए । उनी मात्रै होइन, एसिड आक्रमणविरुद्धको प्रदर्शनीमा पुगिरहने पूर्वप्रधानमन्त्री माधवकुमार नेपाल, सांसद देवेन्द्र पौडेलेदेखि ज्ञानेन्द्र शाहीसम्मले पनि आफ्नो भागको डबिङ सकाइसकेका छन् । फिल्ममा एसिड आक्रमणमा परेका वास्तविक पात्रहरूसँग जोडिएका नेपाल प्रहरीका करिब ४ सय प्रहरीको पनि अभिनय देख्न सकिने निर्देशक ढुंगाना बताउँछन् । खासमा बुद्ध बर्न इन नेपाल बनाइसकेपछि नै रमितले यो विषयमाथि फिल्म बनाउने सोचेका थिए । अमेरिका जानेआउने क्रममा बुद्ध भारतमा जन्मिएको प्रचारले रमितको मन दुख्यो । उनले बुद्ध नेपालमा जन्मिएको भन्दै फिल्म नै बनाए । फिल्मको विषय र बनाउनुको उद्देश्यबारे उनले त्यतिबेला प्रधानमन्त्री केपी शर्मा ओलीसँग सल्लाह लिएका थिए । ओली पनि रमितलाई हौसला दिन शुभमुहूर्तमा नै पुगे । प्रधानमन्त्रीको यस किसिमको साथ पाएर रमित हौसिए पनि । बुद्ध बर्न इन नेपाल तयार भइसकेपछि एकदिन फिल्मको च्यारिटी सो आयोजना भयो । सोमा पूर्वप्रधानमन्त्री माधवकुमार नेपाल पनि उपस्थिति थिए । सोबाट उठेको रकम एसिड आक्रमणको सर्भाइभर मुस्कान खातुनलाई दिइयो । त्यही कार्यक्रममा खातुनले आफूलाई पनि देशका लागि केही गर्ने इच्छा भएको चाहना प्रकट गरिन् । त्यतिबेलै रमितले मुस्कानमाथि बायोपिक बनाउने सोचे, माधवकुमार नेपाललाई फिल्मको आइडिया सुनाए । नेपालले तुरुन्तै रमितलाई हौसला दिए । यसबीच रमितले मुस्कानलगायत थुप्रै एसिड आक्रमणका सर्भाइभरहरूसँग भेटे । आशाविहीन सर्भाइभरहरूसँग भेटिसकेपछि रमितलाई लाग्यो, एक जनाको कथाभन्दा त अन्याय हुने रहेछ अब, यी सबै सर्भाइभरको कथा भन्नुपर्छ । रमितले मुस्कानसँग अन्य सर्भाइभरको कथा समेट्ने सुनाए, मुस्कान मिठो मुस्कानसहित सकारात्मक भइदिइन् । त्यसपछि नै हो, उनले फिल्ममा अभिनय गर्न प्रधानमन्त्री केपी शर्मा ओलीलाई प्रस्ताव राखेको । फिल्ममा प्रधानमन्त्री ओलीले यस्तो जघन्य अपराधविरुद्ध कस्तो नीतिगत कदम चाले त ? भन्ने विषय पनि समेटिएको छ । ओलीले २०७७ मा ल्याएको एसिड आक्रमण गर्नेलाई कडा सजाय दिने कानुन र त्यतिबेला उनले गरेका निर्णयसहितको दृश्य फिल्ममा राख्दा प्रधानमन्त्री स्वयंलाई उक्त दृश्यमा खेलाउने सोचे । वास्तविक घटनामाथिको फिल्ममा प्रधानमन्त्री ओली नै देखिए त फिल्मले बोकेको सन्देश असंख्य दर्शकमा पुग्ने भयो । त्यसैले उनले त्यही विचारले प्रधानमन्त्रीसामु फिल्मको अफर राखे । त्यतिबेला प्रधानमन्त्री केपी शर्मा ओलीज्यूले एसिड आक्रमण गर्नेलाई कडा कारबाही गर्ने कानुन व्यवस्था ल्याउनुभयो । त्यसैले मैले उहाँलाई नै फिल्ममा अभिनय गर्न अफर गरें, रमितले भने, फिल्म समसामयिक विषयमा बन्ने भएकाले उहाँहरूलाई कन्भिन्स गर्न समय लागेन ।फिल्ममा अभिनय गर्न प्रधानमन्त्री ओलीले ९ घण्टा समय खर्चेका थिए । फिल्ममा उनी प्रधानमन्त्रीकै भूमिकामा छन् । फिल्मको छायांकन नेकपा एमालेको पार्टी कार्यालयमै गरिएको हो । फिल्ममा खासै धेरै टेक नलिएका ओलीले केही संवाद त आफैं इम्प्रोभाइज गरेका थिए । प्रधानमन्त्री ओलीले राम्रो अभिनय गरेको रमित सुनाउँछन् । उहाँ बडो राम्रो अभिनय गर्नुहुन्छ । उहाँले न्याय दिने अभिनय गर्नु भएको छ । उहाँले डबिङ गरेको देख्दा हामी हेरेको हेर्यै भयौं, रमितले भने । फिल्मको प्रस्ताव लिएर बालकोट पुग्दा ओली आफैं भने दंग परेका थिए । मलाई अभिनय गराउने ? ओलीले प्रश्न गरेका थिए । तर, तुरुन्तै उनले रमितलाई भने, ल ठीक छ, म अभिनय गर्छु । छायांकनका क्रममा ओलीले अभिनय कस्तो हुनुपर्छ भनेरसमेत सिकाइदिएका रमित बताउँछन् । छायांकनमा उहाँले त्यो सावित पनि गर्नुभयो । अभिनय गर्दा क्यामरामा हेर्नु हुँदैन भन्ने पनि थाहा रहेछ उहाँलाई, रमित सुनाउँछन् । दुई दिनअघि मात्रै साढे दुई घण्टा लगाएर ओलीले आफ्नो भागको डबिङ सकाएका हुन् । अनामनगरस्थित न्यु म्युजिक एरा स्टुडियोमा ओलीले संवाद रेकर्ड गरेका हुन् । हुन त रमित बालकोट नजिकै रेकर्ड गराउने सोच्दै थिए । तर, ओली आफैंले गहन मुद्दामा बनेको फिल्मका लागि डबिङ गर्न निर्माण टिमले भनेको स्थानमै आइपुग्ने वाचा गरे । फिल्ममा ओलीको दृश्य १० मिनेटको छ । माधवकुमार नेपालको दृश्य पनि लगभग १० मिनेटकै छ । माधवकुमार नेपाललाई हामीले रेडियो नेपालमा रेकर्डका लागि लगेका थियौं । त्यसपछि कमलपोखरीको भ्वाइस स्टुडियोमा २३ घण्टा लगाएर उहाँले डबिङ गर्नुभयो, रमितले भने । प्रदर्शनकारीसहितको दृश्य खिच्न उनीहरूले तीनकुनेदेखि कोटेश्वरमा माधवकुमार नेपाललाई अभिनय गराए । एसिड आक्रमणका सर्भाइभरहरूकै भोगाइ सुनेर फिल्मको कथा लेखिएको हो । शिवम अधिकारीको लेखन रहेको यो फिल्मलाई रमित आफैंले निर्माणसमेत गरेका हुन् । पहिलो फिल्म माया नमारमार्फत निर्माण सुरु गरेका रमितको यो पहिलो निर्देशन हो । फिल्मको नाम भने रमितकै साथी डिजेन भट्टराईले राखिदिएका हुन् । नमेटिने घाउका दुई अर्थ छन् । रमितको अध्ययनले भन्छ, एसिड आक्रमण धेरै त आफन्तले नै गर्दा रहेछन् । आफन्तको यस किसिमको हर्कतले दिएको पीडा मुटुमा पछिसम्म रहने भयो । त्यो घाउ कहिल्यै नमेटिने भयो । अर्को त एसिड आक्रमणले शरीरमा पारेको घाउ, जुन सयौं सर्जरीले पनि मेट्न सकिँदैन । त्यसैले फिल्मको नाम नमेटिने घाउ राखिएको उनी सुनाउँछन् । फिल्ममा ६ जना सर्भाइभरको कथा समेट्ने प्रयास गरिएको छ । भदौ ७ मा प्रदर्शनमा आउने बायोपिकको भाग१ मात्र अहिले देखाइनेछ । दोस्रो र तेस्रो भाग पनि बन्ने बताइएको छ । फिल्ममा मुस्कानसहित सम्झना दास, सुस्मिता दास, बसन्ती परियार, जेनी खड्कादेखि रामराजाको कथा समावेश गरिएको छ । फिल्ममा वास्तविक पात्र मुस्कानले पनि अभिनय गरेकी छन् । त्यस्तै, कलाकारहरू प्राप्ति पौडेल, इभा गिरी, कमल देवकोटा, सन्दीपबाबु लोहनी, रचना गौतम, प्रभातपाल ठकुरी, आरती आचार्य, अखिल बजगाईं, उपेक्षा न्यौपाने, क्रान्ति शाह, वीरेन्द्र सिंह, सुरवीर पण्डित, सुनिल कटुवाललगायत कलाकारले अभिनय पनि गरेका छन् । एसिड आक्रमणमा परेकाको अनुमति मिलेसम्म सबैजनालाई बाँकीका भागमा समेट्ने रमित बताउँछन् । फिल्म प्रदर्शन भएपछि एसिड बिक्री वितरणमा नयाँ कानुन बन्नेमा उनी आशावादी छन् । अहिले त एसिड जहाँतहीं किन्न पाइन्छ । फिल्म प्रदर्शनपछि एसिडको बिक्री वितरणमा कडाइ हुनेछ भन्ने लागेको छ, उनले भने ।"
रवीन्द्रनाथ टैगोरको निधन,"सन् १९४१ मा आजकै दिन (अगस्ट ७) मा नोबेल पुरस्कार विजेता रवीन्द्रथान टैगोर (ठाकुर) को निधन भएको थियो । १८६१ मे ७ मा भारतको कलकत्तामा जन्मिएका थिए टैगोर कवि, लेखक, नाटककार, समाज सुधारक तथा चित्रकार हुन् ।टैगोरका गीताञ्जली, द होम एन्ड द वर्ल्ड, नेसनलिजम, काबुलिवाला, गोरा, द गार्डनर, द पोस्टमास्टर, द होम कमिङ, द पोस्ट अफिस, फ्रेन्ड, वेटिङ, अन द नेचर अफ लभ लगायतका कृति चर्चित छन् । उनी भारत र बंगलादेश दुवै देशका राष्ट्रगानका रचयितासमेत हुन् । सन् १९१३ मा गीताञ्जली काव्यका लागि टैगोरलाई साहित्यतर्फको नोबेल पुरस्कार प्रदान गरिएको थियो । उनले नोबेल पुरस्कारबापत पाएको रकम किसानहरूको हितका लागि खर्चेका थिए । उनले भूमिहीन किसानका छोराछोरीको शिक्षाका लागि विद्यालयसमेत खोलेका थिए ।"
बंगलादेशलाई ४० मेगावाट बिजुली बिक्री अनिश्चित,"(काठमाडौं)बंगलादेशको पछिल्लो राजनीतिक घटनाक्रमका कारण ४० मेगावाट विद्युत् बिक्री सम्झौता अनिश्चित बनेको छ । बंगलादेशमा सरकारी सेवामा विशेष आरक्षणको विरोधमा विद्यार्थीहरूको आन्दोलन चर्किंदै गएपछि सोमबार प्रधानमन्त्री शेख हसिनाले राजीनामा दिएर देश छाडेकी छन् । हसिनाको बहिर्गमनपछि बंगलादेशमा अन्तरिम सरकार निर्माणको प्रक्रिया सुरु भए पनि राजनीतिक अन्योल कायमै छ । जसका कारण ४० मेगावाट बिजुली खरिदबिक्रीसम्बन्धी नेपाल, भारत र बंगलादेशबीच हुने भनिएको सम्झौता नै अनिश्चित बनेको हो । यसअघि साउन १३ मा बिजुली बिक्रीका लागि सम्झौता गर्ने तय भएको थियो । तर आन्दोलन चर्किएसँगै बंगलादेशले साउनको पहिलो साता सम्झौता मिति सार्न भन्दै पत्र पठाएको थियो । त्यसपछि अगस्टको अन्तिमभित्र सम्झौता गर्ने गरी काठमाडौं र ढाकाबीच संवाद चलिरहेको थियो । तर ढाकामा विकसित राजनीतिक घटनाक्रमपछि भने त्यो रोकिएको छ । कुनै पनि सम्झौता नयाँ सरकारमा निर्भर गर्ने हुँदा ४० मेगावाट खरिदसम्बन्धी अन्तिम निर्णय अन्योलमा परेको हो । यद्यपि बंगलादेशलाई बिजुली चाहिएको र नेपाललाई बिजुली बेच्नुपरेकाले सरकारले परिवर्तनले खासै प्रभाव नपार्ने मन्त्रालय स्रोतले जनायो । बंगलादेशलाई बिजुली चाहिएको र नेपाललाई बिजुली बेच्नुपरेको छ । त्यस कारण सरकार परिवर्तन भए पनि पोलिसी डिपार्चर हुँदैन भन्ने हाम्रो मान्यता छ, स्रोतले भन्यो, बंगलादेशकै अवस्था सामान्य नभएकाले अहिले सम्झौता हुने कुरै भएन । केही भन्न नसकिने अवस्था छ ।गत जेठ २९ मा बंगलादेशको मन्त्रिपरिषद्को सार्वजनिक खरिदसम्बन्धी समिति (सीसीजीपी) ले नेपालबाट आयात गरिने विद्युत्को मूल्य स्वीकृत गरेको थियो । पेस गरिएका बोलपत्रसम्बन्धी कागजात मूल्यांकन गरी त्यसलाई सम्बन्धित निकायबाट स्वीकृत भएको जानकारी दिँदै बंगलादेश पावर डेभलपमेन्ट बोर्ड (बीपीडीबी) ले बोलपत्र स्वीकार गर्ने आशयको पत्र असार २३ मा प्राधिकरणलाई दिएको थियो । प्राधिकरणले पनि जवाफमा बोलपत्र स्वीकार गरेको पत्र पठायो । लगत्तै बीपीडीबीले विद्युत् बिक्री सम्झौताको मस्यौदा प्राधिकरणलाई पठाएको थियो । प्राधिकरणले मस्यौदा पाएसँगै साउन १३ मा सम्झौतापत्रमा हस्ताक्षर गर्ने मिति तय गरेर बीपीडीबीलाई निमन्त्रणासहित गत असार २६ पत्र पठाएको थियो । तर बंगलादेशको वर्तमान परिस्थितिका कारण तोकिएको मितिमा सम्झौता हुने सकेन । अहिले सम्झौता नै अनिश्चित बनेको छ । खरिद समझदारीअनुसार साउन १८ सम्म ४० मेगावाट बिजुली खरिदबिक्रीका लागि सम्झौतापत्रमा हस्ताक्षर गरिसक्नुपर्ने थियो । प्राधिकरणले साउन १३ मा हुने भनिएको सम्झौता मिति सार्न पत्र पठाएसँगै प्राधिकरणले बोलपत्रअनुसार सम्झौतापत्रमा हस्ताक्षर गर्ने मिति १२० दिन थप गर्न अनुरोध पत्र पठाइसकेको जनाएको छ । प्राधिकरणले बीपीडीबीलाई बिड भ्यालिडिटीको समय १२० दिन थप गर्न पत्र पठाइसकेको छ, प्राधिकरणका कार्यकारी निर्देशक कुलमान घिसिङले भने, बोलपत्र आह्वानको मिति अगस्ट २ अर्थात् साउन १८ सम्म मात्रै थियो । त्यसकारण खरिद प्रक्रियालाई यथावत् राख्नकै लागि समय बढाउन पत्र पठाएका थियौं । सम्झौतापत्रमा हस्ताक्षर गर्ने समय थप गर्न सूचना पठाए पनि बीपीडीबीबाट कुनै प्रतिक्रिया नआएको प्राधिकरणले जनाएको छ । सम्झौता अनिश्चित भए पनि अबको २ महिनाभित्र सम्झौता गर्न सके पनि बिजुली निर्यात गर्न सकिने सम्भावना रहेको कार्यकारी निर्देशक घिसिङले बताए । तत्काल सम्झौता अनिश्चित भए जस्तै भयो, अबको २ महिनाभित्र सम्झौता भए पनि हामी बिजुली निर्यात गर्न सक्छौं, उनले भने ।विद्युत् प्राधिकरणले वर्षायामको ५ महिना अर्थात् हरेक वर्षको १५ जुनदेखि १५ नोभेम्बरसम्म बंगलादेशलाई बिजुली बिक्री गर्ने समझदारी छ । हरेक वर्ष ५ महिनामा कुल १ लाख ४४ हजार मेगावाट आवर बिजुली निर्यात हुनेछ । प्राधिकरणले बंगलादेशमा विद्युत् बिक्री गरी प्रतियुनिट ६४० अमेरिकी पाउनेछ । ५ महिनामा ९२ लाख १६ हजार अमेरिकी डलर आम्दानी हुने प्राधिकरणले जनाएको छ ।नेपाल र भारतबीचको पहिलो अन्तरदेशीय ढल्केबरमुजफ्फरपुर ४०० केभी प्रसारण लाइन हुँदै बंगलादेश निर्यात हुने विद्युत्को मूल्य प्राधिकरणले भारतरको मुजफ्फरपुर बिन्दुमा पाउनेछ । अर्थात् बंगलादेश निर्यात हुने विद्युत्को मिटर मुजफ्फरपुरमा रहनेछ । ढल्केबरबाट मुजफ्फरपुरसम्मको प्रसारण लाइनको प्राविधिक चुहावट प्राधिकरणले नै बेहोर्नेछ । मुजफ्फरपुरबाट भारतको प्रसारण लाइनमार्फत बेहरामपुर (भारत)भेडामारा (बंगलादेश) ४०० केभी प्रसारण लाइन हुँदै बंगलादेश विद्युत् पुग्नेछ ।प्राधिकरणले भारतीय अनुदानमा निर्माण भई आफ्नो स्वामित्वमा रहेको २५ मेगावाटको त्रिशूली र सहायक कम्पनीमार्फत निर्माण गरिएको २२ मेगावाटको चिलिमे जलविद्युत् आयोजनाबाट उत्पादित विद्युत् बंगलादेश निर्यात गर्ने तयारी गरेको छ । यी दुवै आयोजनाले भारतमा विद्युत् निर्यातका लागि स्वीकृति पाइसकेका छन् । बीपीडीबीले १६ पुस ०८० मा नेपालबाट उत्पादित ४० मेगावाट विद्युत् बंगलादेश, भारत र नेपालका निकायबीचको त्रिपक्षीय सम्झौताअनुसार हुने गरी पाँच वर्षसम्म खरिदका लागि बोलपत्र (टेन्डर) आह्वान गरेको थियो । प्राधिकरणले माघ दोस्रो साता विद्युत् बिक्रीका लागि तोकिएको ढाँचामा बिक्री गरिने विद्युत्को दरसहितको बोलपत्रसम्बन्धी कागजात पेस गरेको थियो । त्यसपछि प्राधिकरणको टोली र बीपीडीबीअन्तर्गतको बोलपत्र (बिड) मूल्यांकन समितिबीच गत फागुन १० मा ढाकामा वार्ता भएको थियो ।नेपालले प्रतियुनिट बिजुलीको मूल्य ६७० अमेरिकी सेन्ट प्रस्ताव गरेको छ । नेपालले भारतलाई बेचेको भन्दा कम मूल्यमा नदिने अडान राखेपछि बैठकमा मूल्यको सहमति जुटेन । तर पछि सिंगापुरमा विश्व बैंकले आयोजना गरेको सार्कका ऊर्जा सचिवस्तरीय बैठकका क्रममा भएको द्विपक्षीय छलफलमा बंगलादेश नेपालले प्रस्ताव गरेको मूल्यमा केही घटेर ६४० अमेरिकी सेन्टमा बिजुली खरिद गर्न सहमत भएको थियो । बंगलादेशको मन्त्रिपरिषद्को आर्थिक मामिलासम्बन्धी समितिले गत मंसिर २० मा नेपालबाट ४० मेगावाट बिजुली आयात गर्ने प्रस्तावलाई सैद्धान्तिक स्वीकृत गरेको थियो । सोहीअनुसार मूल्यलाई प्राथमिकतामा राखेर बिक्रीका लागि प्रस्ताव पठाउन बंगलादेशले नेपाललाई पत्र पठाएको थियो । प्राधिकरणले माघको दोस्रो साता बिक्री प्रस्ताव पठाएको थियो ।"
लम्पीको मारले टुटुवानको चौंरीखर्क सुनसान,"(दोलखा)कालिञ्चोक गाउँपालिका१ को चौंरी चरन क्षेत्र टुटुवानमा बर्खामा चौंरीपालक किसानले गोठ लैजाने गर्छन् । बर्खाभर यो क्षेत्रका खर्क शेर्पा, तामाङ, मगर र थामी समुदायका ३२ वटासम्म चौंरी गोठले भरिएका हुन्थे । चौंरीका बथान र गोठालाले गुल्जार हुने टुटुवान यो बर्खामा भने सुनसान छ । अहिले त खर्क खाली छ । शेर्पाको एक गोठ पनि छैन । तामाङ र मगरको ११, थामीका ६ गोठ छन्, चौंरी चराउन टुटुवान आएकी ६० वर्षीया पार्वती थामीले भनिन् ।थामीले २५ वर्षदेखि टुटुवानका खर्कमा चौंरी गोठ लगिरहेकी छन् । भर्खर ब्याएका बाछा र सुत्केरी चौंरीको स्याहार गरेर उनको दैनिकी बित्छ । उनको चौंरी गोठमा ५ चौंरी ब्याएका छन् । तर पनि उनको अनुहार मलिनो छ । गएको वर्ष उनलाई निकै ठूलो संकट आइलाग्यो । वर्षौंदेखि पालेका ३० मध्ये १५ चौंरी लम्पी स्किन महामारीले मरे । सबै चौंरीलाई खर्क वरपर खाल्डो खनेर गाडिन् ।लम्पी स्किनले गोठ आधा भयो । निकै संघर्ष गरेर गोठ भरिएका थिए, उनले भनिन्, खर्क त सुनसान छ । खासै गोठ ल्याउन पनि मन लागेको थिएन, बाँचेका चौंरीको बाध्यताले आउनुपर्यो । हाल एउटा चौंरी किन्नु पर्दा एक लाख रुपैयाँ पर्ने उनले बताइन् । लम्पी स्किनले १५ लाखभन्दा बढीको क्षति भए पनि चौंरीको बिमा रकम पनि नपाएको उनले गुनासो गरिन् । चौंरी पालेर टुटुवानका लेकमा जीवनको जोसिला २५ वर्ष यहीं बिते, आम्दानीको स्रोत पनि यही थियो, उनले भनिन्, रोगले धेरै चौंरी मरिगयो, आम्दानी पनि घटेको छ, कसरी घरखर्च चलाउने भन्ने पीर परेको छ । टुटुवानमा हाल आठ गोठ छन् । हरेक गोठलाई लम्पी स्किनको महामारीले क्षति गरेको छ । ७० वर्ष पुगेका तुले थामी कसैले चौंरी किन्न आए गोठबाट विश्राम लिने मनस्थितिमा छन् । उनका १७ चौंरीमध्ये गत वर्ष ६ वटा लम्पी स्किनले मरे । अब चौंरी थप्न पैसा छैन । थोरै पालेर फाइदा छैन, उनले भने, थोरै चौंरीको आम्दानीले घर चलाउन सकिँदैन, कोही किन्न आउँछन् कि भनेर बाटो हेरेर बसेको छु । पहिले जस्तो चौंरी गोठ र गोठालाले टुटुवानमा हुने रमाइलो पनि हराएको उनले बताए ।टुटुवानमा पुर्ख्यौंली गोठ ल्याउने गरेका अम्बरबहादुर मगरका १३ वटा चौंरी लम्पी स्किनले मरे । विगतको जस्तो रौनक नभए पनि टुटुवानको खर्क अझै प्यारो लाग्ने उनले बताए । सुखसयलमा धेरैले चौंरी पाल्न छाडे, हरेक वर्ष गोठ घट्ने क्रममा छन्, उनले भने, पहिला धेरै गोठ हुँदा चरनका लागि खर्क पुग्दैनथ्यो, अहिले खर्क धेरै छ, गोठ थोरै छ । चौंरीपालनबाट आम्दानी राम्रो लिन सकिने उनको बुझाइ छ । टुटुवानका चौंरी गोठमा महिलाको भूमिका धेरै हुन्छ । बिहान साँझ चौंरी दुहुनु, दूध उमाल्नु र त्यसका परिकार तयार पार्नु महिलाको जिम्मेवारी हुन्छ । पुरुषले गोठमा महिलालाई सघाएका हुन्छन् । अधिकांश टुटुवानका गोठका चौंरी महिलाले दुहुने गर्छन् । यहाँ विगतमा जस्तो गोठमा दूधका परिकार पनि छैनन् । चौंरीको दूध सिधै नजिकै खुलेको चिज उद्योगमा लैजाने गरेको मगरले बताए । चिज उद्योगले दूध किन्न थालेकाले गोठमा घिउ, छुर्पी बनाउन छाडेको उनको भनाइ छ । दूध चिज उद्योगलाई दिने गरेका छौं, यसबाट फाइदा पनि राम्रो भएको छ, उनले भने, फ्याटअनुसार प्रतिलिटर उद्योगले एक सय रुपैयाँसम्म दिन्छ, गोठमा घिउ छुर्पी बनाएर बजार पुर्याउनुपर्ने अवस्था छैन । टुटुवानका खर्कमा लहरै राखिने चौंरी गोठमा बज्ने टुङ्ना धुन पनि हराउन थालेको लामो समय गोठमै बिताएका ७६ वर्षीय निमाछिरी तामाङले बताए । मैले टुटुवानमा गोठ ल्याउँदा खुबै रौनक हुन्थ्यो, दिनभरि गोठालाका भाका गुन्जन्थे, उनले भने, ४५ भेडी गोठ पनि थिए, निकै रमाइलो हुन्थ्यो, अहिले सुनसान छ । शेर्पाहरू सबै चौंरी बेचेर विदेश लागेको उनले बताए । शेर्पा र तामाङका गोठले भरिन्थ्यो टुटुवान, उनले भने, सबै सुख खोजेर विदेश लागे, अहिले शेर्पाको गोठै छैन, तामाङको पनि एक गोठ छ, भेडी गोठ त सबै मासिए । लम्पी स्किन रोगबाट कालिञ्चोकमा १३ गोठका ९६ वटा चौंरी तथा बाछा मरेको स्थानीयले बताए । अधिकांश गोठले चौंरीको बिमा गरे पनि अझै भुक्तानी पाएका छैनन् । अम्बरबहादुर मगरले १३ वटा चौंरीको ४५ हजारका दरमा बिमा रकम बुझेका छन् । उनका अनुसार चौंरीलाई भ्याक्सिन लगाएर फर्केपछि पशु प्राविधिक फेरि आएनन् । स्थानीय तहले क्षतिको तथ्यांक राखेको छैन । कालिञ्चोक गाउँपालिकाले गोठमा ७ वटा चौंरी लम्पीले मरेको तथ्यांक भेटेरेनरी अस्पताल तथा पशु सेवा केन्द्रलाई दिएको कार्यालयका प्राविधिक पलट चौधरीले बताए । स्थानीय तहले पठाएको तथ्यांक अपूरो भएको र यकिन तथ्यांक नआएपछि बिमा गरेका किसानले हालसम्म रकम पाउन नसकेको उनले बताए ।"
चार वर्षपछि खुल्यो तेस्रो देशका पर्यटकमाथिको अवरोध,"(विराटगनर)भारतले करिब चार वर्षपछि पूर्वी नाकाबाट तेस्रो देशका पर्यटकलाई निर्बाध आवागमनका लागि अनुमति खुला गरेको छ । कोभिड महामारीपछि सन् २०२० मा अन्तर्राष्ट्रिय सीमा नाका बन्द गरिएको थियो । त्यही बेलादेखि तेस्रो देशका पर्यटकलाई आवागमनमा रोक लगाइएको हो । केही दिनअघिसम्म जारी यो अवरोध गत अगस्ट १ बाट भारतले हटाएको अध्यागमन कार्यालय काँकडभिट्टाका प्रमुख मोहनलाल पनेरुले जानकारी दिए । अब तेस्रो देशका पर्यटक आउन नाकामा कुनै समस्या नभएको विषय सीमापारि रानीगन्जस्थित भारतीय अध्यागमन कार्यालयले मौखिक जानकारी गराएको उनको भनाइ छ । भारतीय अवरोध हटेपछि बंगलादेशी २, बेलायती १, अमेरिकी ३, स्विट्जरल्यान्डका ४ र भुटानी १७ पर्यटक पूर्वी नाकावाटै प्रवेश गरिसकेको उनले जनाए । नर्वेका २, जापानी र बेलायती ११ अनि २३ जना भुटानी यही नाका प्रयोग गरेर बाहिरिएका छन् । यसअघि भारतीय अध्यागमन कार्यालयले बंगलादेशमा अध्ययनरत नेपाली विद्यार्थी तथा भुटानी बाहेकलाई इन्ट्री भिसा दिएको थिएन, जसका कारण नेपाल आउन चाहने र नेपालबाट बाहिरिन चाहने हजारौं पर्यटकले सकस बेहोर्नुपरेको थियो । लामो समयदेखिको नाकाको यो जटिलताका कारण पर्यटकले त सास्ती भोगे नै, सँगै सीमावर्ती क्षेत्रको व्यवसायमा समेत असर परेको झापा ट्राभल एजेन्ट संघका अध्यक्ष नेत्र कार्कीको दाबी छ । केही समय अघिअघि एक अमेरिकी पर्यटक दार्जिलिङ जान भनी पूर्वी नाका आएका थिए । काठमाडौं हुँदै आएका उनले नजिकैको अध्यागमन कार्यालय पुगेपछि मात्रै थाहा पाए तेस्रो देशका पर्यटकलाई भारतले इन्ट्री नदिने कुरा । अन्ततः उनी पुनः फर्किएर काठमाडौं पुगे । दार्जिलिङ पुग्नैपर्ने कामले गर्दा उनी काठमाडौंबाट कोलकाता हुँदै दार्जिलिङ पुग्नुपर्ने बाध्यता भयो । नाकामा भारतले गरेको त्यो अवरोधबाट उनले अनावश्यक सास्ती मात्रै भोगेनन्, आर्थिक क्षति पनि बेहोरे । भारतीय अवरोध हटेपछि अब सीमा क्षेत्रको पर्यटक व्यवसाय पुनः जुर्मुराउनेछ, ट्राभल व्यवसायी कार्कीले भने, तेस्रो देशका पर्यटक आउन थालेपछि कोभिडअघिको अवस्थामा देश जाने कुरामा हामी ढुक्क छौं । कोभिडअघि भारतले तेस्रो देशका पर्यटकमाथि गरेको अवरोध हटेको इलाका प्रहरी कार्यालय काँकडभिट्टाका डीएसपी मिमबहादुर लामाले पुष्टि गरे । भारतको भिसा लागेका पर्यटकलाई आउन दिने र नेपालको भिसा लागेका तेस्रो देशका पर्यटकलाई निर्बाध जान दिने भारतीय अध्यागमनको निर्देशन छ, लामाले भने, यसले पूर्वी नाकामा चहलपहल बढाएको छ । काँकडभिट्टा नाकाबाट भारतसहित भुटान र बंगलादेश नजिक पर्छ ।"
ब्रान्ड गफसँग कान्तिपुरको साझेदारी,"काठमाडौं (कास) कान्तिपुर मिडिया ग्रुप (केएमजी) ब्रान्ड गफ२०२४ का लागि अफिसियल मिडिया पार्टनर रहने भएको छ । कान्तिपुर पब्लिकेशन्स्को केन्द्रीय कार्यालय थापाथलीमा मंगलबार आयोजित एक समारोहमा कान्तिपुर टेलिभिजन र रेडियो कान्तिपुरका प्रमुख कार्यकारी अधिकृत शिशिर पछाई र ब्रान्ड गफका म्यानेजिङ डाइरेक्टर निश्चल कट्टेलले सम्झौतापत्रमा हस्ताक्षर गरे । सम्झौताअनुसार ब्रान्ड गफले आयोजना गर्न लागेको ब्रान्ड्स एन्ड वियोन्ड सेपिङ टुमरोज ब्रान्डस्केप २०२४ कार्यक्रमका लागि केएमजी आधिकारिक मिडिया पार्टनरका रूपमा रहनेछ । काठमाडौंको याक एन्ड यतीमा साउन ३१ र ३२ मा उक्त कार्यक्रम आयोजना हुनेछ । ब्रान्डलाई अझ राम्रो बनाउन र भविष्यमा अझ सशक्त बनाउन उक्त कार्यक्रम आयोजना गर्दै आएको कम्पनीले जनाएको छ । कार्यक्रममा नौ जना अन्तर्राष्ट्रियस्तरका प्यानलिस्टहरूलाई तीन जनाले मोडरेट गर्नेछन् । कार्यक्रमको उक्त प्यानलिस्टमा विज्ञापन बोर्डका अध्यक्ष लक्ष्मण हुमागाईं, डाबर इन्डियाको सार्क बिजनेस हेड हर्किरत बेदी, युनिलिभर नेपालको हेड अफ मार्केटिङ सौरभ करनजित, आउटरिच नेपालको संस्थापक उजया शाक्य, गोल्डस्टार सुजको डाइरेक्टर विदुषी राणा, कोकाकोला कम्पनीकी नेपाल र भुटानको मार्केटिङ कन्सलटेन्ट अश्र भट्टराई, एमएडब्लू इन्टरप्राइजेजकी चिफ मार्केटिङ अफिसर पुन सिंह, एएम लिगल पार्टनर अशंख मल्ल र अल्फ ग्रुप आईएनसी नेपालको म्यानेजिङ डाइरेक्टर रवि सिंह छन्, जसलाई मान्सी अग्रवाल, काश्यप शाक्य र सुरजसिंह ठकुरीले मोडरेट गर्नेछन् ।"
एजेन्टले बन्द गरे भन्सार,"काठमाडौं (कास) त्रिभुवन अन्तर्राष्ट्रिय विमानस्थल कार्यालयमा रहेका केही एजेन्टले सिन्डिकेटलाई निरन्तरता दिलाउन मंगलबार विमानस्थलस्थित भन्सार कार्यालयमा सेवा बन्द गरेका छन् ।व्यापारीले बिहीबार आयात गरेका सय थान ल्यापटप छुटाउँदा सुरु भएको विवाद बढ्दै गएपछि मंगलबार विमानस्थलस्थित एजेन्टले व्यावसायिक मालसामान छुटाउने काम रोकेको नेपाल भन्सार एजेन्ट महासंघका एक सदस्यले जनाए । बुधबार एजेन्टका प्रतिनिधिलाई छलफलका लागि बोलाइएको छ, विमानस्थलस्थित गौचर भन्सार कार्यालय प्रमुख महेश बरालले भने । मंगलबार एजेन्टले नष्ट हुने वस्तु र औषधि मात्रै छुटाउनेबाहेक अरू सेवा रोकेका थिए ।"
अर्थ संक्षेप,"ग्लोबल आईएमई बैंक, आईएमई र जाल्टानबीच कर्जा सम्झौता काठमाडौं (कास) ग्लोबल आईएमई बैंक, आईएमई र जापानिज भाषा शिक्षक संघ नेपाल (जाल्टान) बीच त्रिपक्षीय समझदारीपत्रमा हस्ताक्षर भएको छ । उक्त समझदारीपत्रमा बैंकका नायब प्रमुख कार्यकारी अधिकृत सुमन पोखरेल, आईएमईका प्रमुख सम्बन्ध व्यवस्थापन सुशील थापा र जाल्टानका अध्यक्ष राजेन्द्र केसीले हस्ताक्षर गरे । उच्च शिक्षाका लागि जापान जान चाहने विद्यार्थीहरूलाई सहज शैक्षिक कर्जा प्रवाह गर्नेसम्बन्धमा त्रिपक्षीय सम्झौता भएको हो । सम्झौताअनुसार बैंकले जाल्टानबाट सिफारिस भएका विद्यार्थीलाई जापानका विभिन्न विश्वविद्यालयमा उच्च शिक्षाका निमित्त आवश्यक पर्ने शैक्षिक कर्जा प्रवाह गर्नेछ । यसैगरी जापान गएपछि विद्यार्थीले जापानबाट आईएमईबाटै सजिलैसँग नेपालमा पैसा पठाउन सक्नेछन् ।उद्योगपति अग्रवालको निधनकाठमाडौं (कास) संविधानसभा सदस्य एवं वरिष्ठ उद्योगपति श्रवणकुमार अग्रवालको निधन भएको छ । मारवाडी सेवा समितिका पूर्वअध्यक्ष ७७ वर्षीय अग्रवालको सोमबार राति सानेपास्थित आफ्नै निवासमा निधन भएको हो । उनी नेपाल उद्योग परिसंघका अध्यक्ष राजेशकुमार अग्रवालका पिता हुन् । नेपाल उद्योग परिसंघले शोकविज्ञप्ति निकालेर उनीप्रति श्रद्धाञ्जली अर्पण गरेको छ । स्वर्गीय अग्रवाल ५८ वर्षदेखि विभिन्न उद्योग व्यवसायमा क्रियाशील थिए । उनका श्रीमती, दुई छोरा र एक छोरी छन् । पशुपति आर्यघाटमा मंगलबारै उनको अन्तिम संस्कार गरिएको छ । सिटिजन्स र मेडिसिटी अस्पतालबीच छुट सम्झौताकाठमाडौं (कास) सिटिजन्स बैंक इन्टरनेसनल र वीरगन्जस्थित नेपाल मेडिसिटी वयोधा हस्पिटलबीच बैंकका ग्राहकलाई छुट उपलब्ध गराउने सम्झौता भएको छ । हालै भएको उक्त सम्झौताअनुसार बैंकका कार्डबाहक र मोबाइल बैंकिङ ग्राहकले हस्पिटलमा १० प्रतिशतसम्मको छुट पाउनेछन् । यस किसिमको सहकार्यबाट बैंकका ग्राहक लाभान्वित हुनुका साथै नगद कारोबारबाट डिजिटल कारोबारतर्फ उत्प्रेरित हुने विश्वास बैंकले लिएको जनाएको छ । बैंकले डिजिटल बैंकिङ माध्यमको प्रयोगलाई बढाउन र डिजिटल भुक्तानी प्रोत्साहन गर्न उक्त छुट सम्झौता गरेको उल्लेख गरेको छ ।नेपाल माइक्रो इन्स्योरेन्सको धितोपत्र निष्कासन प्रबन्धकमा एनआईएमबी काठमाडौं (कास) नेपाल माइक्रो इन्स्योरेन्स कम्पनीको धितोपत्र निष्कासन तथा बिक्री प्रबन्धकमा एनआईएमबी एस क्यापिटल नियुक्त भएको छ । इन्स्योरेन्सको जारी पुँजीको ३० प्रतिशतले हुन आउने २२ करोड ५० लाख रुपैयाँ रकम बराबरको कुल २२ लाख ५० हजार कित्ता साधारण सेयरहरूप्रति अंकित मूल्य सय रुपैयाँ दरमा सर्वसाधारणमा निष्कासन गर्न लागि सोमबार सम्झौता भएको हो । निष्कासन कम्पनीका तर्फबाट प्रमुख कार्यकारी अधिकृत मृगेन्द्रनाथ रिमाल र निष्कासन तथा बिक्री प्रबन्धकका महाप्रबन्धक सचिन्द्र ढुंगानाले सम्झौतापत्रमा हस्ताक्षर गरे ।नबिल बैंक र नमस्ते पे वालेटबीच सम्झौताकाठमाडौं (कास) नबिल बैंक र नमस्ते पे वालेटबीच सम्झौता भएको छ । मंगलबार आयोजित एक समारोहबीच बैंकका रिटेल कारोबार बैंकिङ प्रमुख निरज शर्मा र नमस्ते पेका डेपुटी सीईओ विनय बिजुक्छेले सम्झौतापत्रमा हस्ताक्षर गरे । उक्त सम्झौतासँगै बैंकका ग्राहकले वालेटका विभिन्न सेवा उपयोग गर्न सक्छन् । सम्झौताअनुसार बैंकका ग्राहकले एनबैंक मोबाइल बैंकिङ एप्लिकेसनमार्फत नमस्ते पेमा सजिलै रकम लोड तथा वालेटबाट खातामा ट्रान्सफर गर्न सक्छन् । यस सम्झौताले बैंक र वालेटका ग्राहक लाभान्वित हुने विश्वास लिएको जनाएको छ ।मनाइयो अडान डे काठमाडौं (कास) नेपाल अडिटर्स एसोसिएसन (अडान) ले हालै राज्यको आर्थिक क्षेत्रमा भएका समस्याबारे अन्तर्क्रिया कार्यक्रम आयोजना गरेको छ । साउन २० मा स्थापना दिवसको अवसर पारेर विभिन्न कार्यक्रम आयोजना गरी अडान डे मनाइएको हो । अडानले राज्यको आर्थिक क्षेत्रमा भएका समस्या, लेखा व्यसायीले झेल्नुपरेका समस्या र सामाजिक सहयोग विषयमा अन्तर्क्रिया गरेको हो । अडानले आफ्नो स्थापना दिवसको अवसरमा देशभर साताव्यापी कार्यक्रम आयोजना गरेको थियो, जसमा काठमाडौंमा आयोजित कार्यक्रममा लेखामानको कार्यान्वय ः लाभहरू, चुनौती र आगामी कार्यदिशा र विद्यमान कर प्रणालीमा आमूल सुधार आर्थिक समृद्धिको आधार विषयमा कार्यपत्र प्रस्तुत गरिएको थियो ।"
नेपालले भारतसँग फाइनल खेल्ने,"(काठमाडौं)नेपाली महिला टिम सेन्ट्रल एसिया भलिबल एसोसिएसन (काभा) महिला भलिबल नेसन्स लिगको फाइनलमा पुगेको छ । नेपालले मंगलबार राखेप कभर्डहलमा भएको दोस्रो सेमिफाइनलमा इरानलाई सोझो सेटमा पराजित गरेको थियो । नेपालले इरानी टिममाथि २५२१, २८२६, २५२० को नतिजा निकाल्यो । नेपालले बुधबार हुने फाइनलमा भारतको सामना गर्नेछ । भारतले मंगलबार नै पहिलो सेमिफाइनलमा श्रीलंकालाई सोझो सेटमै पराजित गरेको थियो । भारतले २५१५, २५१६, २५२३ को सेटमा जित पाएको हो । हामी वर्चस्व जमाएर खेल्नुपर्छ भनेर आएका थियौं, त्यसले पनि हाम्रो खेलमा सहयोग पुग्छ जस्तो लाग्छ । हामी दोस्रो सेटमा पछाडि पर्दा पनि यो सिद्धान्तले काम गरेको थियो, आक्रामक खेल्नुपर्छ भन्ने टिमले नै बुझेर खेलेकाले सोझो सेटमा सफलता हात पार्न सफल भयौं, खेलपछि नेपालकी कप्तान अरुणा शाहीले भनिन्, हामीले इरानलाई अघिल्लो खेलमा पनि तीन सेटमै पराजित गर्नुपर्थ्यो, तर आफ्नै कमीकमजोरीले खेल हार्न पुग्यौं ।५ राष्ट्र सहभागी प्रतियोगिताको राउन्ड रोबिनको लिगमा नेपालले भारतमाथि ५ सेटको प्रतिस्पर्धामा ३२ को नतिजा निकालेको थियो । नेपालले उक्त खेल २५१८, १२२५, २५१७, १८२५, १५१३ ले आफ्नो पक्षमा पारेको थियो । भारतमाथि नेपालको यो पहिलो जित थियो । यही लय कायम राख्दै भारतमाथि फाइनलमा अर्को विजय हात पारेमा नेपालले आफ्नो भलिबल इतिहासमा सवैभन्दा ठूलो सफलता पाउने छ । इरानसँग राउन्ड रोबिन लिगमा पाएको पराजयको बद्ला लिँदै नेपालले फाइनल यात्रा तय गरेको हो । इरानले २५१६ १६२५, २५२३, १५२५, १५१३ को नतिजासहित लिगमा नेपालमाथि सानदार सफलता हात पारेको थियो । इरानले मंगलबार पनि यही संकेत गरेको थियो, जतिखेर टोलीले पहिलो सेटमा ५१ को अग्रता बनाएको थियो । लिग चरणमा देखाएको इरानको बलियो रक्षापंक्तिलाई चिर्दै नेपालले खेलमा उत्कृष्ट पुनरागमन गरेको हो । तर, इरानको गलत सर्भिसको फाइदा उठाउँदै नेपालले अंक लिन थालेपछि ६५ को अग्रता बनायो । इरानको टाइमआउटले पनि नेपालको गति रोक्न सकेन । १६१० को मजबुत अग्रता बनाउँदै घरेलु टोली पहिलो सेट जित्न सफल भयो । दोस्रो सेटमा पनि नेपालले ११६ को अग्रता बनाउँदै खेलमा हाबी हुन खोजेको थियो । उषा भण्डारी, सरस्वती चौधरी र निरुता ठगुन्नाको स्पाइकमा नेपालले लगातार अंक जोडेको थियो । इरानले जुझारु प्रदर्शन देखाउँदै २४२१ को अग्रता बनाए पनि उषाको लगातार तीन स्पाइकमा नेपालले खेल २४२४ को बराबरीमा ल्याएको थियो । इरानले पुनः अंक जोड्दै सेट प्वाइन्टमा पुगे पनि सफिया पुनले क्विक स्पाइकमा पुनः स्कोर बराबरीमा ल्याइन् । इरानले अर्को अंक जोडे पनि निरुताको लगातार तीन अंक लिएपछि नेपालले नाटकीय रूपमा दोस्रो सेट जितेर फाइनल नजिक पुगेको हो । उषाले कट सटमा महत्त्वपूर्ण अंक जोडेकी थिइन् । फलस्वरुप नेपालले तेस्रो सेटमा पनि हत्याउँदै सोझो तीन सेटमा सफलता पाएको थियो ।"
चेस ओलम्पियाड तयारीमा आइपुगे विदेशी प्रशिक्षक,"काठमाडौं (कास) ४५ औं चेस ओलम्पियाडमा भाग लिने नेपाली खेलाडीका लागि नेपाल बुद्धिचाल महासंघले बुधबारदेखि बन्द प्रशिक्षणमा राख्ने भएको छ । भदौ ५ सम्म १५ दिनका लागि विशेष प्रशिक्षण कार्यक्रम चल्नेछ । बन्द प्रशिक्षणमार्फत नेपाली टोलीको स्तरोन्नति गराउन काजकिस्तानका ग्रान्ड मास्टर (जीएम) मुर्ताज कागालेएभ मंगलबार काठमाडौं आइपुगेका छन् । फिडे रेटिङ २४८९ पाएका मुर्ताजलाई मंगलबार नेपाल बुद्धिचाल महासंघका वरिष्ठ उपाध्यक्ष दिपेन राई, महासचिव धरमबहादुर लामा, उपमहासचिव मोनालिसा खम्बू र कोषाध्यक्ष ताराबहादुर रानाभाटले त्रिभुवन अन्तर्राष्ट्रिय विमानस्थलमा स्वागत गरेका थिए । मुर्ताजले १५ औं एसियाली खेलकुदमा र्यापिडतर्फ स्वर्ण पदक जितेका थिए ।हंगेरीको बुढापेस्टमा सेप्टेम्बर ९ देखि २३ सम्म हुने चेस ओलम्पियाडमा नेपाल च्याम्पियन झापाका २०१९ रेटड राजन सुवेदी, २००५ रेटेड सीएम सुश्रुत दाहाल, काभ्रेका फिडे मास्टर २०९० रेटेड क्षितिज भण्डारी, रौतहटका २०३९ रेटेड रुपेश जैसवाल र सीएम २०८२ रेटेड विवेक थिङले खेल्नेछन् । महिला ५ खेलाडीमा काठमाडौंकी सिन्दिरा जोशी, झापाकी कृतिसरा अधिकारी, कास्कीकी पूजा भण्डारी, मोरङकी शान्ति धिमाल र काठमाडौकी यू१६ राष्ट्रिय च्याम्पियन रिया श्रेष्ठ छन् । नेपालले पहिलोपटक ओलम्पियाडमा अन्तर्राष्ट्रिय स्तरका प्रशिक्षकको व्यवस्था गरी ग्रान्ड मास्टर मुर्ताजलाई टिमसागै लैजाने छ । अन्तर्राष्ट्रिय प्रतियोगितामा नेपाली पुरुष टिमले ११५ औं वरीयता र महिला टिम ११७ औं स्थानमा रहेर खेल सुरु गर्नेछन् । ओलम्पियाडमा १ सय ९१ राष्ट्रको सहभागिता रहनेछ ।"
महिला राष्ट्रिय तेक्वान्दो यसै साता,काठमाडौं (कास) नेपाल तेक्वान्दो संघले साउन २४ देखि २६ सम्म चौथो महिला राष्ट्रिय खुला तेक्वान्दो प्रतियोगिता आयोजना गर्ने भउको छ ।सातदोबाटोस्थित तेक्वान्दो एकेडेमी हलमा हुने राष्ट्रिय प्रतियोगितामा तीन विभागीय टिम र सात प्रदेशका खेलाडीले भाग लिनेछन् । ग्यारोगी (फाइट) र पुम्से (फर्म) विधामा हुने प्रतियोगितामा ४ सय ४५ खेलाडीले नाम दर्ता गरेको संघका प्रवक्ता साम्राज्यविक्रम पाण्डेले जानकारी गराएका छन् । उनीहरूले ५२ स्वर्ण पदकका लागि प्रतिस्पर्धा गर्नेछन् । प्रतियोगिता सञ्चालन गर्न ४० राष्ट्रिय तथा अन्तर्राष्ट्रिय महिला निर्णायक र प्राविधिक परिचालन गरिने जनाइएको छ । प्रतियोगिताको साउन २४ मा उद्घाटन हुनेछ । प्रतियोगितामा उत्कृष्ट प्रदर्शन गर्ने खेलाडीलाई राष्ट्रिय टिमका लागि छनोट गरिनेछ ।
आर्मन्डको विश्व कीर्तिमान,"पेरिस (एएफपी) स्विडेनका आर्मन्ड डुप्लान्टिसले आफ्नै नाममा रहेको विश्व कीर्तिमानमा सुधार गर्दै पेरिस ओलम्पिकको पोलभल्टमा सोमबार स्वर्ण पदक जितेका छन् । स्टाडे डे फ्रान्समा भएको प्रतिस्पर्धामा उनले ६२५ मिटरको दूरी नाघेका थिए । उनको प्रदर्शनलाई ६९ हजार दर्शकले प्रत्यक्ष हेरेर प्रशंसा गरे । डुप्लाटिन्सले आफ्नो प्रदर्शनमा एक सेन्टिमिटरको सुधार गरेका हुन् । यसअघि उनले अप्रिलमा भएको डायमन्ड लिग मिटमा ६२४ मिटरको दूरी नाघेका थिए । उनले तीन वर्षअगाडि टोकियो ओलम्पिकमा जितेको स्वर्णको रक्षा पनि गरेका छन् । उनको यो प्रदर्शन भने धेरैका लागि आश्चर्यको विषय रहेको छैन, किनभने विश्व पोल्टभल्टमा पछिल्लो समय उनको एकछत्र प्रभुत्व छ । उनले आफ्नै घर पछाडि प्रशिक्षक पनि रहेका अमेरिकी बुवाबाट पोलभल्टको शिक्षा लिएका थिए । यसपल्टको स्वर्ण भने ठूलो प्रतियोगितामा अपार दर्शकसामु पहिलो हो । जितपछि उनले भने, म निकै भावनात्मक भएँ । आजको प्रदर्शन विशेष रह्यो, किनभने प्रत्येक प्रतिस्पर्धाको आफ्नो अलग महत्त्व हुन्छ । उनले चार वर्षको उमेरबाट नै पोलभल्ट खेल्न सुरु गरेका थिए । उनले थपे, सानो उमेरदेखि नै मैले ओलम्पिकमा स्वर्ण जितेको कल्पना गरेको छु । यस्तै कल्पना पूरा हुँदा खुसी मिल्छ नै । ओलम्पिकमा स्वर्ण जित्नुको अनुभव त अझ विशेष हुने हुन्छ ।स्विडेनी खेलाडीले पोलभल्टमा विश्व कीर्तिमान बनाएको यो नवौं अवसर हो । उनी भर्खर २४ वर्षका भए । त्यसैले यो कीर्तिमानमा अझ सुधार हुने विश्वास गरिएको छ । उनको पछाडि रहेका अमेरिकाका साम केनड्रिक्सले रजत पदक जिते । उनले ५९५ मिटर मात्रै दूरी नाघे । यो डुप्लाटिन्सको भन्दा ३० सेन्टिमिटर कम हो । उनी तीनपल्टका युरोपेली च्याम्पियन पनि हुन् ।"
पदकधारी युक्रेनीको लामो बाटो,"सेन्ट डेनिस (एपी) पेरिस ओलम्फिकमा जति युत्रेनी खेलाडीले पदक जिते, तिनको घर फर्काइ सजिलो रहने छैन । कीर्तिमानी हाइजम्पका यारोस्लाभा महुचिख र इरायना गेरासचेन्को तथा ह्यामर थ्रोका मखायालो कोखानाले सोमबार ओलम्पिक भिलेज छाडे । यसअघि उनीहरूले युद्धग्रस्त आफ्नो देशका लागि ट्र्याक एन्ड फिल्डमा पदक जितेका थिए । महुचिखले स्वर्ण जितिन् भने गेरासचेन्को तथा खोखानले एकएक कांस्य जिते । तीनै खेलाडी सिधै पेरिसबाट आफ्नो देश पुग्न सक्दैनन् । रुसी आक्रमणपछि उनीहरूले आफ्नो देश छाडेका थिए । गेरासचेन्को भने तुरुन्तै घर फर्किन् । अब उनी कसरी आफ्नो त्यही घर फर्किने छिन् त ? उनी पेरिसबाट भिएना जानेछिन् । त्यसपछि अर्को विमान चढेर भिएनाबाट मोल्दोभा जानेछन् । त्यसपछि किभसम्मको बस यात्रा, त्यो पनि १३ देखि १४ घण्टाको । उनी भन्छिन्, यो यात्रा पक्कै सजिलै छैन । अचेल कोही फनि युत्रेनीका लागि केही पनि सजिलो रहेको छैन । तर उनीहरूलाई विश्व एथलेटिक्सका अध्यक्ष सेवास्टिन कोले पनि सहयोग गरेका छन् । त्यतिमात्र होइन, यो खेलको सर्वोच्च संघले रुसविरुद्ध आफ्नो कडा नीति कायम राखेको छ । सन् २०२२ को फेब्रुअरीमा रुसले युक्रेनमाथि धावा बोलेको थियो । त्यसलगत्तै संघले रुसलाई कुनै पनि एथलेटिक्सका अन्तर्राष्ट्रिय प्रतियोगितामा भाग लिन दिएको थिएन । मीठो संयोग कस्तो भने तिनै अध्यक्ष कोले महुचिख र गेरासचेन्कोको घाँटीमा पदक पहिर्याएका थिए । महुचिख भन्छिन्, उनले मलाई बधाई दिए र यो काम गाह्रो भएको बताए । तर हामीले कडा मिहिनेतले पदक जित्न सफल रह्यौं । त्यसको एक महिनाअगाडि सेवास्टिन युत्रेन भ्रमणमा पुगेका थिए । उनले युक्रेनका लागि पूरा समर्थन रहेको बताएका थिए । गेरासचेन्को भन्छिन्, उनी त साह्रै बहादुर रहेछन् । नत्र त धेरै जना युक्रेन नै आउन चाहँदैनन् ।"
