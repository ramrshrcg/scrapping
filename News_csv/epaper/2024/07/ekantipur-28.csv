शीर्षक,विवरण
गुन्डा सुध्रिए कि राजनीति बिग्रियो ?,"(काठमाडौं), (पोखरा) र (बुटबल)गण्डकीका भौतिक पूर्वाधारमन्त्री दीपक मनाङे गन्जी लगाएर कुर्सीमा बसेको तस्बिर शनिबार सामाजिक सञ्जालमा भाइरल भयो । तस्बिरमा उनले रातो सर्ट फुकालेर छेउमा टाँगेको देखिन्छ । मन्त्रालयकै एक कर्मचारीका अनुसार उक्त तस्बिर साउन पहिलो साताको हो । कार्यालय समयपछि आफ्ना हितैषीसँग भेट भएका बेला उनले सर्ट खोलेका थिए । त्यो दिन राति ११ बजेसम्म मन्त्रालयमै बसेर मनाङेको समूहले मदिरा सेवन गरेको एक कर्मचारी बताउँछन् ।गण्डकीमा मनाङे भनिने राजीव गुरुङ मात्र होइन, लुम्बिनीमा बादशाह कुर्मी र रोज राणा भनिने सरोज थापा तथा वाग्मतीमा मीनकृष्ण महर्जन मन्त्री बने । उनीहरूले हत्या, अपहरण, फिरौती असुली, ज्यान मार्ने धम्की, मानव बेचबिखन र हातहतियार खरखजाना जस्ता अपराधमा मुद्दा खेपिसकेका छन् । तर, राजनीतिक पृष्ठभूमिका नेतालाई पछि पारेर आपराधिक पृष्ठभूमिका यी व्यक्तिहरू नै मन्त्रीमा छानिएपछि राजनीतिशास्त्री नै अलमल परेका छन् खासमा गुन्डा सुध्रिएका हुन् कि व्यवस्था बिग्रिएको हो ?मनाङ १ (२) बाट दुई पटक स्वतन्त्र रूपमा प्रदेश सांसदमा निर्वाचित मनाङे गण्डकी प्रदेशसभाको पहिलो र दोस्रो कार्यकालमा तीनतीनपल्ट मन्त्री भए । आपराधिक आरोपमा पटकपटक पक्राउ पर्दै छुट्दै आएका उनी राजनीतिमा प्रवेश गरेपछि ढुक्क भएका छन् । यद्यपि ज्यान मार्ने उद्योगको मुद्दा सर्वोच्च अदालतमा अझै विचाराधीन छ ।सुरुमा कांग्रेसका नेताहरूबाट संरक्षित उनी पछि राप्रपा प्रवेश गरेका थिए । मनाङेको समूहले ०६१ मा अर्का गुन्डा नाइके चक्रे मिलन भनिने मिलन गुरुङलाई खुकुरी प्रहार गरेको थियो । त्यस प्रकरणमा प्रहरीले उनीविरुद्ध कर्तव्य ज्यान मुद्दा दर्ता गरे पनि जिल्ला अदालत काठमाडौंले कर्तव्य ज्यान नभई कुटपिट भएको ठहर गर्दै मनाङेलाई दुई वर्ष जेल सजाय सुनायो । त्यस घटनामा गणेश लामा, रेवत कार्की, रमेश सुनुवार र उमेश लामाले सफाइ पाएका थिए । गणेश लामा अहिले कांग्रेसमै सक्रिय छन् । पुनरावेदन अदालत पाटनले ०६९ मा उक्त फैसला उल्टाएर ज्यान मार्ने उद्योगको मुद्दा ठहर गर्दै मनाङेलाई पाँच वर्ष जेल सजाय सुनायो । त्यसपछि प्रहरीले उनलाई फरारको सूचीमा राख्यो । त्यही कारण उनले ०७४ को चुनावमा मनाङ १ (२) मा स्वतन्त्र उम्मेदवारी दिएर निर्वाचित भएपछि तत्कालै शपथ ग्रहण गर्न पाएनन् । मनाङे ०७५ वैशाखमा पाटन उच्च अदालतमा उपस्थित भएर डिल्लीबजार कारागार चलान भए । उच्च अदालतको फैसलाविरुद्ध सर्वोच्चमा रिट दायर गरे । ०७४ को फौजदारी संहिताले १० वर्षभन्दा कम सजाय हुने मुद्दामा जेल नबसी मुद्दाको पुनरावेदन गर्न पाउने सुविधा दुरुपयोग गर्दै उनी ८ महिना जेल बसेर छुटे । रिहा भएर सांसद बनेको एक वर्षपछि प्रदेशसभा सदस्यको शपथ खाएका थिए । सर्वोच्चमा ज्यान मार्ने उद्योगसम्बन्धी मुद्दाको पेसी पटकपटक सर्दै आएको छ । सम्पत्ति शुद्धीकरणसम्बन्धी अर्को मुद्दामा भने उनले विशेष अदालतबाट ०७४ मा सफाइ पाएका थिए । संसद्मा उपस्थित भएको केही महिनामा मनाङे तत्कालीन नेकपा प्रवेश गरे । सांसद छँदै कास्की जिल्ला फुटबल संघका तत्कालीन अध्यक्ष मिलन गुरुङलाई झापड हानेपछि उनी पक्राउ परेका थिए । उनी एमालेका पृथ्वीसुब्बा गुरुङ नेतृत्वको सरकारमा मनाङे पहिलो पटक मन्त्री भएका थिए । अल्पमतमा परेर गुरुङले राजीनामा दिएपछि सबैभन्दा ठूलो दलको संसदीय दलको नेताको हैसियतमा पुनः मुख्यमन्त्री बन्दा मनाङेले फेरि मन्त्रीमा मौका पाए । गुरुङको सरकार ढलेपछि ०७८ जेठ २९ मा कांग्रेसका कृष्णचन्द्र नेपाली पोखरेललाई सघाएर उनी पुनः खेलकुदमन्त्री बने ।०७९ मा मनाङबाट निर्विरोध निर्वाचित भएपछि माओवादी केन्द्र, राप्रपा र मनाङेको समर्थनमा एमालेका खगराज अधिकारी मुख्यमन्त्री बने तर मनाङे मन्त्री भएनन् । माओवादी केन्द्रले अधिकारीलाई दिएको समर्थन फिर्ता लिएर ०८० वैशाख १४ मा कांग्रेसका सुरेन्द्रराज पाण्डेलाई मुख्यमन्त्रीमा सघायो । केन्द्रमा समीकरण बदलिएपछि ०८० चैतमा पाण्डेको सरकार अल्पमतमा पर्यो । पाण्डेले सरकार जोगाउन मनाङेलाई वैशाख २९ मा भौतिक पूर्वाधार मन्त्रालय जिम्मा दिए । माओवादीले अधिकारीलाई समर्थन गरेपछि उनी पुनः एमालेमाओवादी गठबन्धन सरकारमा भौतिक पूर्वाधार मन्त्रालय नै लिएर सामेल भए । सर्वोच्चको परमादेशले अधिकारीको मुख्यमन्त्री पद गुमेर पुनः पाण्डे मुख्यमन्त्री बन्दा मनाङे फेरि मन्त्री बने । विवादास्पद र आपराधिक छविका बादशाह कुर्मी र सरोज थापा (रोज राणा) लाई मन्त्री बनाइएपछि लुम्बिनीमा मन्त्रालय बाँडफाँट नै रोकिएको छ । बाँके ३ (२) बाट निर्वाचित कुर्मी र प्यूठान १ (२) का थापासहित आठ मन्त्री बिनाविभागीय छन् । मुख्यमन्त्री चेतनारायण आचार्यले बिहीबार नै जिम्मेवारी बाँडफाँट गर्ने तयारी गरेका थिए तर मन्त्री सिफारिसलाई लिएर कांग्रेसभित्रै विवाद भएपछि सहमति बन्न सकेको छैन । कांग्रेसका लुम्बिनी प्रदेश सभापति अमरसिंह पुनले मन्त्री सिफारिसको निर्णय सच्याउन आग्रह गर्दै सभापति शेरबहादुर देउवासमक्ष ध्यानाकर्षण पत्र बुझाएका छन् । कांग्रेसभित्रको आन्तरिक विवादले मन्त्रीहरूको जिम्मेवारी बाँडफाँटका लागि छलफल हुन सकेको छैन, एमालेबाट मन्त्री बनेका दिनेश पन्थीले भने, कांग्रेसको विवाद मिलेपछि अन्य मन्त्री पनि नियुक्त गरेर एकैसाथ जिम्मेवारी दिने मुख्यमन्त्रीको तयारी छ ।नेपालगन्ज१७ परस्पुरकी निर्मला कुर्मीको अपहरण तथा शरीर बन्धक तथा हत्या र उनको सम्पत्ति हडपेको कसुरमा बादशाहविरुद्ध ०७७ चैत २० मा बाँके प्रहरीमा जाहेरी परेको थियो । ०७५ माघ २५ गते राति निर्मलालाई बादशाह कुर्मीसहितको समूहले अपहरण गरी उनका नामको सम्पत्ति जबर्जस्ती हक हस्तान्तरण गर्न लगाएर पछि हत्या गरिएको भन्दै उजुरी परेको थियो । प्रहरीले उजुरी दर्ता गरी अनुसन्धान अघि बढाएको थियो । यसबीचमा निर्मला भारतीय नागरिक अर्जुन कुर्मीसँग विवाह गरी बसेको र ०६७ चैत १४ मा उनको मृत्यु भएको शंकास्पद मृत्युदर्ता प्रमाणपत्र फेला परेको थियो । निर्मलाका पति महालु कुर्मीको भने ०६६ कात्तिकमा कालगतिले मृत्यु भएको थियो । त्यसपछि दुई छोरा १८ वर्षका रामसागर र १४ वर्षका सुरेशको ०६८ मा २ साताकै अन्तरमा मृत्यु भएको थियो । निर्मलाले आफू असुरक्षित भएको भन्दै ०६८ असोज ३० मै जिल्ला प्रशासनमा उजुरी दिएकी थिइन् । तर प्रहरीले उजुरीको कुनै सुनुवाइ गरेन । ०७५ सालमा निर्मला एकाएक गाउँबाट हराएकी थिइन् ।प्रहरीको केन्द्रीय अनुसन्धान ब्युरोले ०७८ फागुन २५ मा अनुसन्धानका लागि एसपीको नेतृत्वको टोली बाँके पठाएको थियो । यस विषयमा भारतीय पक्षसँग कूटनीतिक माध्यमबाट पहल गर्नुपर्ने सुझावसहितको प्रतिवेदन गृह मन्त्रालयलाई दिएको थियो । ०७९ फागुन ३ मा एसएसपी दिनेशकुमार आचार्यको नेतृत्वको अर्को टोली प्रहरी प्रधान कार्यालयले अनुसन्धानका लागि बाँके पठाएको थियो । यो टोलीले बादशाह कुर्मी तथा अपराधमा संलग्नलाई हत्या, अपहरण तथा शरीर बन्धक, किर्ते र सम्पत्ति शुद्धीकरणको मुद्दा चलाउन राय दिएको थियो । तर सत्ता र शक्तिको आडका कारण सरकारले उनीविरुद्ध अनुसन्धान अघि बढाएन । उल्टै कांग्रेस कोटाबाट सांसद हुँदै उनी मन्त्री बने । आरोपित मन्त्री कुर्मीले भने आफूलाई राजनीतिक प्रतिशोध र पैसा कमाउने धन्दाका लागि ५ वर्षदेखि निरन्तर आरोप लगाइएको जिकिर गरे । अधिकारकर्मीको आवरणमा रुवी खानसहितका व्यक्तिले गलत धन्दा चलाइरहेको उनको आरोप छ । लुम्बिनीमै बिनाविभागीय मन्त्री बनेका थापाले दोस्रो पटक यो अवसर पाएका हुन् । विवादकै बीच उनी पहिलो पटक ०८० पुस ७ मा उद्योग तथा यातायात व्यवस्थामन्त्री बनेका थिए । आवरणमा चलचित्र निर्माता र निर्देशकका रूपमा चिनिए पनि उनी मूलतः गुन्डागर्दीमा सामेल थिए । उनी विभिन्न कसुरमा ५ पटकसम्म पक्राउ पर्दै छुटेका व्यक्ति हुन् । नेपाल प्रहरीका पूर्वडीआईजी रमेश खरेलले आफू हनुमानढोका कार्यालयमा प्रमुख छँदा थापाविरुद्ध मानव बेचबिखनमा मुद्दा चलाइएको सम्झन्छन् । प्रहरी अभिलेख अनुसार मानव बेचबिखनको अभियोगमा ०६७ वैशाख १३ मा पक्राउ परी उनी ६ महिना जेल बसेर धरौटीमा छुटेका थिए । थापाविरुद्ध सम्पत्ति शुद्धीकरण अनुसन्धान विभागले पनि अनुसन्धान गरेको थियो । प्रहरीमा उनीविरुद्ध कुनै पनि मुद्दा सक्रिय नरहे पनि आपराधिक पृष्ठभूमि र विवादास्पद छविका व्यक्तिलाई मन्त्री बनाइनु गलत भएको प्रहरीका एक अधिकारीले बताए । थापाले भने हिजो पेसा व्यवसाय गर्ने समयमा कुनै भूमिकामा भए पनि पछिल्लो समय त्यस्ता सबै गतिविधि त्यागेर समाज सेवा गर्न राजनीतिमा लागेको बताए । पछिल्लो समय कुनै विवादित काममा नलागेको र नगरेको हुनाले अब मेरो पिछा गर्नु जरुरी छैन, उनले भने । वाग्मती प्रदेश सरकारका खेलकुदमन्त्री मीनकृष्ण महर्जन ०५६ पछि कांग्रेस राजनीतिमा सक्रिय भएका हुन् । सितेरियो करातेका खेलाडी उनलाई कांग्रेसमा भित्र्याएर सिधै तरुण दलको केन्द्रीय सदस्य मनोनीत गरिएक् ाथियो । ०७० माघमा महर्जनमाथि सुजन पौडेलको समूहले धापाखेलमा गोली प्रहार गरी घाइते बनाएको थियो । त्यति बेला उनी कांग्रेस महासमिति सदस्य थिए । आपराधिक लेनदेन र साँठगाँठ भत्किएकै कारण उनीमाथि गोली हानिएको खुलेको थियो ।ललितपुरका विभिन्न स्थानका ढुंगाखानीमा अवैध दोहनदेखि असुली र गुन्डागर्दी गरी सार्वजनिक ठेक्का हत्याउनेसम्मका गतिविधिमा उनी संलग्न रहँदै आएका थिए । उनी ०७९ को निर्वाचनमा ललितपुर १ (२) बाट प्रदेशसभा सदस्यमा निर्वाचित भएका हुन् । विवादित एवं आपराधिक विगत भएका व्यक्ति धमाधम मन्त्री बनाएका गठबन्धन दल बाहुबली शासनतर्फ उद्यत देखिएको विज्ञहरूले टिप्पणी गरेका छन् । प्राध्यापक कृष्ण पोखरेल विवादित र आपराधिक छवि भएका व्यक्तिलाई मन्त्री वा कुनै सार्वजनिक ओहदामा जिम्मेवारी कुनै नौलो नभएको बताउँछन् । यो नियुक्ति हठात् भएको होइन, उनीहरू पहिलेबाटै नेताहरूबाट संरक्षित र पालितपोषित व्यक्ति हुन्, अहिले जिम्मेवारी थपेका मात्रै हुन्, उनले कान्तिपुरसँग भने, कांग्रेसएमाले गठबन्धनले केही गर्ला भन्ने झिनो आशा मानिसमा थियो, मन्त्री नियुक्तिले त्यसलाई खण्डित गरेको छ । पोखरेलले आफूमाथि लागेका व्यक्तिहरू कसुरबाट जोगिनै राजनीतिमा लाग्ने र नेताहरूले त्यसैका लागि गठबन्धन बनाउने गरेको घटनाक्रमले देखाएको बताए । यौन शोषणका आरोपितलाई निर्वाचन आयुक्त बनाउन सिफारिस गर्छन्, गुन्डाहरूलाई मन्त्री बनाउँछन् भने यी नेताहरूबाट नागरिकले अझै पनि आशा गर्ने ठाउँ नै के छ र ?नेपाल प्रहरीका पूर्वडीआईजी पीताम्बर अधिकारीले आपराधिक पृष्ठभूमि भएका व्यक्ति पदमा आउँदा सुशासन र न्याय प्रणालीमा असर पुग्ने बताए । उनले यस्ता व्यक्तिलाई संरक्षण गर्ने र सार्वजनिक पदमा ल्याउनेमाथि प्रश्न गर्नुपर्ने बताए । आपराधिक पृष्ठभूमि भएका व्यक्ति राजनीतिक खोल ओढेर आएका छन् । संगठित अपराधकै यो एउटा चरित्र हो, अधिकारीले भने, सुशासन र न्याय प्रणालीका लागि यो राम्रो होइन ।"
किसानलाई भारतीय मलकै भर,"रूपन्देहीको कोटहीमाई५ मझगावाँका अलिम पठान बिहानै साइकल चढेर मलको खोजीमा गाउँ चहार्छन् । स्थानीय सहकारीमा मल नभएको जवाफ पाएपछि भारतीय मलको खोजीमा सीमा क्षेत्रतर्फ जान्छन् । कहिलेकाहीँ गाउँमा ल्याइएको भारतीय मल खरिद गर्छन् । पठानले १० कट्ठामा धान रोपेका छन् । अहिले मल छर्ने बेला हो, मल नछरे बाला राम्रो लाग्दैन । भारतबाट मल किन्दा महँगो पर्छ । पठानका अनुसार गाउँमा सहुलियतको युरिया प्रतिबोराको ९ सय रुपैयाँ पर्छ । भारतबाट ल्याउँदा एउटै बोराको १ हजार ५ सय रुपैयाँ पर्छ । सीमा वारिपारिका सुरक्षाकर्मीलाई चिया खर्च दिनुपर्छ, उनले भने, त्यसमा २३ सय रुपैयाँ खर्च हुन्छ । भारतबाट डीएपी मल ल्याउँदा प्रतिबोरा २ हजार ७ देखि ३ हजार ५ सय रुपैयाँ खर्च हुने गरेको पठानले सुनाए । स्वदेशमै उपलब्ध भए डीएपीलाई किसानले २ हजार ३ सय ५० रुपैयाँभन्दा बढी तिर्नुपर्दैन । कोटहीमाई५ कै सुवासचन्द्र यादव धान खेतीका बेला सधैं मल अभाव हुने गरेको बताउँछन् । डीएपी मल चाहिएको बेला स्थानीय सहकारीमा युरिया उपलब्ध हुन्छ । युरिया चाहिएको बेला डीएपी आइपुग्छ, उनले भने, तर कहिल्यै पर्याप्त आउँदैन । सीमापारि पुगेर मल ल्याउन आफूहरू बाध्य बनेको यादवले बताए । उनका अनुसार जिल्लाका सीमावर्ती मात्र नभएर उत्तरी क्षेत्रका किसान पनि भारतीय मलमै निर्भर छन् । तर सीमा पारि जाँदा भारतीय सीमा सुरक्षा बलले सताउँछ र वारि आफ्नै प्रहरीको निगरानीमा परिन्छ, उनले भने । कोटहीमाई५ की सर्वदादेवी मौर्यले आफ्नो गाउँका कसैले पनि पर्याप्त मल नपाएको सुनाइन् । यहाँ एक सय बोरा चाहिएको हुन्छ, सहकारीमा २० बोरा आउँछ, उनले भनिन् । किसानहरू मलको खोजीमा बिहानै सीमा क्षेत्र पुग्छन् । बिहान १०११ बजेतिर उनीहरू साइकल र मोटरसाइकलमा मलका बोरा बाँधेर फर्किरहेका देखिन्छन् । स्थानीय प्रशासनको आँखा छल्नुपर्ने भएकाले उनीहरू ग्रामीण नाकाबाट ओहोरदोहोर गर्छन् । किसानले पर्याप्त मल नपाइरहेको बेला कृषि सामग्री कम्पनीले भने मल मौज्दात रहेको बताउने गरेको छ । लुम्बिनी प्रदेशमा मल आपूर्ति गर्दै आएको भैरहवास्थित कृषि सामग्री कम्पनीमै आइतबारसम्म युरिया ५ हजार ७ सय ९८ र डीएपी मल ३ हजार ७ मेट्रिक टन मौज्दात रहेको सूचना अधिकारी सुमन पन्थीको भनाइ छ । कपिलवस्तु६ बर्मेलीका अनिल क्षेत्रीले तीन साताअघि धानको बीउ राख्दा डीएपी मल खोजे तर पाएनन् । अहिले धान रोप्ने कि नरोप्ने तनावमा छन् उनी । यशोधरा६ रंगपुरका हरिद्वार यादवले धान खेतीलाई मल कसरी जोहो गर्ने भन्ने समस्यामा छन् । कृषि सामग्री कम्पनी तौलिहवा शाखाले असारसम्म ६ सय ५४ मेट्रिकटन युरिया र ७ सय ६६ मेट्रिकटन डीएपी वितरण गरेको छ । अब मौज्दात छैन, कृषि सामग्री तौलिहवा निमित्त शाखा प्रबन्धक शोभा न्यौपानेले भनिन्, वितरण भएर लैजान बाँकी मात्र छ । दुईतीन सातापछि फेरि मल उपलब्ध हुन्छ । खेतमा व्यस्त हुनुपर्ने बाँकेका किसान मल खोज्न कहिले कृषि सामग्री त कहिले साल्ट ट्रेडिङको कार्यालय धाउन बाध्य छन् । नेपालगन्जस्थित कृषि सामग्री कम्पनीका प्रमुख पुष्पराज श्रेष्ठले जिल्लामा मल अभाव नहुने दाबी गरे । कृषि सामग्री कम्पनीमा गत सोमबारसम्म युरिया ३ सय ५७, डीएपी ४ सय २४, पोटास ३२ मेट्रिकटन मौज्दात रहेको उनले जनाए । रौतहटको राजपुर४ का सुकदेव साहले गत सोमबार भारतको चैनपुर पुगेर साइकलमा दुई बोरा मल ल्याउँदै थिए, सुरक्षाकर्मीको जाँचमा परे । स्थानीय बजारमा मल खरिद गरेको भनेर उम्किए । खेतीका बेला गाउँमा युरिया मल पाइँदैन, उनले भने, बल्लतल्ल साइकलमा ल्याएँ । तैपनि पुलिसले पक्राउ गरेर कारबाही गर्ला भन्ने चिन्ता ।मधेश प्रदेशका अधिकांश किसानको पीडा साहकै जस्तो छ । भारतमा युरिया मल प्रतिबोरा ६ सय ४० रुपैयाँ पर्छ । त्यही मल तस्करी गरेर ल्याउनेले १ हजारदेखि १५ सय रुपैयाँसम्ममा बिक्री गरिरहेका छन् । कृषि सामग्री कम्पनी चन्द्रनिगाहपुरका निमित्त प्रमुख गोविन्द घिमिरे भने विगतमा जस्तो यसपटक जिल्लामा मल अभाव नहुने दाबी गर्छन् ।"
कमलाका पक्षमा डेमोक्र्यात माहोल,(एजेन्सीको सहयोगमा)
रमपमको रजत यात्रा,"(विराटनगर) पूर्वमै पहिलो पटक २०५७ साउन १३ बाट उत्पादन सुरु गरेको रमपम तयारी चाउचाउ २५ वर्षे तन्नेरी भएको छ । यस अवधिमा रमपमले आफ्ना उत्पादनलाई स्वदेशमा मात्रै सीमित राखेन, भारत तथा तेस्रो देशमा पनि आक्रामक ढंगले विस्तार गरेको छ । हाल अमेरिका, अस्ट्रेलिया, युरोप र मध्यपूर्व एसियाका सहित अढाइ दर्जन बढी देशमा यो नेपाली उत्पादनले स्वादिलो खाजाको परिचय बनाएको छ । रमपम चाउचाउ रारा र वाइवाइ पछि देशकै तेस्रो र पूर्वको पहिलो चाउचाउ ब्रान्ड हो । रमपमको उत्पादनअघि नै देशमा दुई ठूला चाउचाउ उद्योग थिए । तेस्रो चाउचाउ उद्योग सञ्चालनमा चुनौती सँगै थियो लगानी डुब्ने जोखिम । त्यसमाथि मुलुकमा माओवादीको सशस्त्र द्वन्द्व चर्किरहेको थियो । लगानीको वातावरण थिएन् । तर, विराटनगरका उद्यमी महेश जाजूले जोखिम मोल्ने निधो गरे । त्यतिबेलासम्म जाजूको बिस्कुट उद्योग थियो । क्वालिटी ब्रान्डको बिस्कुटको राम्रो बजार थियो । तर, उनलाई पूर्वमा एउटा राम्रो चाउचाउ उद्योग खोल्ने रहर थियो । उनले बजार पनि देखेका थिए । अन्ततः उनले बिस्कुट उद्योग नातेदारलाई जिम्मा लगाएर एसियन थाई फुड नामक कम्पनी खोले । त्यसले रमपम ब्रान्डको चाउचाउको उत्पादन सुरु गर्यो । वाइवाई र रारा पहाडतिर बढी केन्द्रित थियो । उनलाई के थाहा थियो भने, पहाडमा बिक्ने चाउचाउ तराईमा कसो नबिक्ला ? स्वाद भन्ने कुरा सबै भूगोल र समुदायमा उस्तै हुन्छ । सुरुआती दिनमा पूर्वलाई नै आधार मानेर उत्पादन सुरु भयो । सुनसरीको सोनापुरमा १५ कट्ठा जमिन खरिद गरी सानो प्लान्ट जडान गरियो । जसले दैनिक ३ हजार कार्टुन जति उत्पादन गर्थ्यो । अहिले त एकै दिनमा चालीस हजार कार्टुनभन्दा बढी उत्पादन हुन्छ, उद्योगका मुख्य सञ्चालक जाजूले भने,त्यो बेला लगानी डुब्ला कि भन्ने डर थियो अब त हामी सफल भइसक्यौं । ४ करोडको सुरुआती लगानी रहेको कम्पनीमा अहिले कुल लगानी सय करोड हाराहारी पुगेको छ । रमपमसँगै पिरती, टुपीएमलगायतका ब्रान्डमा चाउचाउ उत्पादन भइरहेको छ । मधेशमा चाउचाउ खाने चलन खासै थिएन । मधेशतिर चाउचाउका पारखी थिएनन् पहाडतिर वाइवाइको दबदबा थियो । तर, हामीले आक्रामक रूपमा मार्केटिङ गर्यौ,ं ब्रान्डिङ गर्यौं, जाजूले सुरुआती दिनका तीतामिठा अनुभूतिको पोको खोले, चाउचाउ भनेकै वाइवाइ भन्ने आम मान्छेको बुझाइ थियो, त्यसलाई विस्तारै हामीले चिर्दै लग्यौं । सशस्त्र द्वन्द्वका कारण मानिसहरू पहाडबाट तराईमधेश झर्ने क्रम ह्वात्तै बढेको थियो । यसको परोक्ष फाइदा रमपमले लियो । पहाडका मान्छेको मुखमै झुन्डिएको थियो, रारा र वाइवाइको स्वाद । मधेश झरेपछि रमपमको स्वादले उनीहरूको मन जित्यो । रमपमलाई पारखीसम्म पुर्याउन जाजू र उनको टोलीले विभिन्न जुक्ति लगाए । कहिले खेल खेलाए । कहिले कुपन राखेर पुरस्कार बाँडे । त्यतिले पनि पुगेन । उपभोक्ता आकर्षित गर्न नेपाली सिने जगत्का स्टारहरू राजेश हमाल, निखित उप्रेती, निरुता सिंहदेखि तेक्वान्दो खेलाडी संगीना वैद्यसम्मलाई ब्रान्ड एम्बास्डर बनाए । वर्ष दिनपछि बल्ल रमपमले आशाको किरण छर्न सुरु गर्यो । पूर्वमा पहिचान स्थापित हुँदै गयो, जाजूले भने । उत्पादनको दुई वर्षपछि त रमपम भारत निर्यात नै हुन थाल्यो । जाजूका अनुसार सबैभन्दा धेरै रमपम भारतनै निर्यात भइरहेको छ । उनका अनुसार आफ्ना उत्पादनको बिक्री र प्रवर्द्धनका लागि भारतमा अझै बृहत् ढंगले काम भइरहेको छ । ईकमर्स, मोर्डन ट्रेड, जनरल ट्रेडमा जोडिने तरखरमा छ । अम्बानी ग्रुपको रिलायन्स स्टोरमा लिस्टिङ भइसकेको छ । अब चाँडै भारतका विभिन्न राज्यका ६ सय बढी स्टोरमा रमपम र टुपीएम देख्न सकिन्छ, जाजूले भने, यो नेपालका लागि गौरवको विषय हो । भारतमा ब्लिङकिड, अमेजन, फ्लिपकार्ड, जोमेटो, स्विगी, स्टामाटलगायतका ईमार्केटिङमा पनि लिस्टिङको काम भइरहेको उनले सुनाए । अब भारतीय उपभोक्ताले घरमा बसीबसी हाम्रो चाउचाउको नेपाली स्वाद चाख्न पाउने छन्, जाजूले भने, त्यही भएर उत्पादन, ब्रान्डिङ र मार्केटिङमा हामी गम्भीर ढंगले लागेका छौं । त्यसका लागि ठूलो खर्च लगानी भइरहेको छ । नेपाली युवाको विदेश पलायन बढ्दो छ । जहाँजहाँ नेपाली पुगेका छन् । त्यहाँत्यहाँ आफ्ना उत्पादन पुर्याउने कम्पनीको योजना छ । पछिल्लो समय हामीले विदेशमा बस्ने युवा लक्षित मार्केटिङ गरिरहेका छौं, कम्पनीका महाप्रबन्धक समीर शाहले भने, हाम्रा उत्पादनबारे विदेशबाट राम्रो प्रतिक्रिया आइरहेको छ । स्वाद पनि मन पराइरहेका छन् । शाहका अनुसार भर्खरै टुपीएम चिकेन करी र टुपीएम भेज करी दुईवटा उत्पादन लन्च भएका छन् । जसको ब्रान्ड एक्बास्डेरमा मास्टर सेफ सन्तोष साहलाई अनुबन्धन गरिएको छ । सन्तोष विदेशीले चिनेको र पत्याएको नाम हो । सन्तोष साह आफैंले तयार पारेको नयाँ रेसिपी नयाँ उत्पादनमा प्रयोग गरिएको शाहले जनाए । कारखानामा मात्रै १ हजार बढीले प्रत्यक्ष रोजगारी पाएको र अप्रत्यक्ष रूपमा उद्योगसँग करिब ३ हजार बढी जोडिएको शाहले बताए । दैनिक उत्पादन हुने ४० हजार कार्टुन चाउचाउमध्ये १५ प्रतिशत भारत तथा तेस्रो देश निर्यात हुन्छ । बाँकी स्वदेशमै खपत हुन्छ । आगामी वर्ष निर्यात बढाएर ३० प्रतिशतसम्म पुर्याउने लक्ष्य छ, जाजूले योजना सुनाए, कुनै दिन हामी सबैभन्दा बढी निर्यात गर्ने स्वदेशी उद्योग बन्नेछौं । कम्पनीले हालै स्न्क्यासमा पनि उत्पादन सुरु गरेको छ । भविष्यमा उपभोक्ताको मागअनुसारका सामान उत्पादन गर्ने योजना कम्पनीको छ । सस्तोमा ५ रुपैयाँदेखि महँगोमा १ सय २० रुपैयाँसम्मको वस्तु यहाँ उत्पादन हुन्छ । नेपालमै पहिलोपटक चाउचाउको मूल्य प्रतिप्याकेट ५० रुपैयाँ तय गरेर जोखिम मोल्ने काम पनि एसियन थाई फुडले नै गरेको थियो । टुपीएम अकबरे चिकेन नामको नयाँ स्वादको चाउचाउ कोभिड महामारीअघि लन्च भयो । कोभिडका कारण थोरै प्रभावित भए पनि अहिले त्यसको बिक्री उत्साहजनक रहेको उद्योगले जनाएको छ । यो ब्रान्डको चाउचाउमा प्रयोग गर्न उद्योगले वार्षिक एक लाख किलोभन्दा बढी अकबरे (डल्ले) खुर्सानी खरिद गर्दै आएको छ । भोजपुर, तेह्रथुम, संखुवासभा, इलामलगायत पहाडी क्षेत्रमा किसानले उत्पादन गरेको अकबरेलाई उद्योगले बारीबाटै खरिद गरेर ल्याउने गरेको छ । यसबाट स्थानीय कृषकहरूले पनि लाभ लिइरहेका छन्, जाजूले भने,किसान खुर्सानी फलाउँछन्, हामी किनिदिन्छौं । निर्यातपछि रमपम, टुपीएमजस्ता नेपाली उत्पादनको अन्तर्राष्ट्रिय पहिचान बढ्दै गएको छ । बेलाबेला उद्योगले आफ्नो उत्पादन विदेशी फुड एक्स्पोहरूमा पनि लैजान्छ । जसले उत्पादन प्रवर्द्धनमा थप टेवा पुग्दै आएको छ । जाजूका अनुसार एक पटक दुबईमा आयोजित एक फुड एक्स्पोमा एक जना व्यापारी नेपाली स्टलमा प्रवेश गरेपछि छक्क परेका थिए । तिनले नेपालमा पनि यस्तो चिज बन्छ ? भनेर जिज्ञासा राखेका थिए । अर्को देशको फुड एक्स्पोमा बेलायतका एक नेपाली नेपाली चाउचाउ देखेर खुसीले रोएका थिए । नेपालको चाउचाउ देखेपछि मलाई देशको याद आयो भन्दै ती व्यक्ति रोएको प्रसंग जाजूले सुनाए । छिमेकी बंगलादेशमा सरकारले स्वदेशी उत्पादन निर्यातबापत् २० प्रतिशतसम्म अनुदान उपलब्ध गराउने गरेको छ । तर, लामो समयदेखि चाउचाउ निर्यात गरेर विदेश मुद्रा आर्जनमा सहयोग गर्ने उद्योगप्रति भने सरकार सकारात्मक नभएको जाजूको गुनासो छ । सरकारले स्वदेशी उत्पादनको संरक्षण र प्रवर्द्धनमा चासो दियोस्, जाजूले थपे, स्वदेशी उत्पादन विश्वभरि पुर्याउन हामी तयार छौं । विदेशमा चाउचाउ भनेको रमपम, टुपीएम नै मिठो भन्न थालिनु सुखद पक्ष रहेको जाजू बताउँछन् । उनका अनुसार निजी खर्चमा विदेश गएर नेपाली उत्पादनको प्रवर्द्धन गर्नु परिरहेको छ । प्रवर्द्धनमा सरकारले सहयोग गर्न जरुरी रहेको उनी बताउँछन् । विदेशीहरू नेपाली उत्पादन भने पछि हुरुक्किन्छन् । चाउचाउ सँगै अन्य वस्तुको समेत निर्यात बढाउन सक्दा व्यापार घाटा कम गर्न सकिन्छ । हामीलाई सरकारले थोरै अनुदान दिए त्यो रकम विदेशमा चाउचाउ प्रवर्द्धनमा खर्च गर्ने थियौं, जाजूले भने । रमपम देशकै गुणस्तरीय चाउचाउ रहेको दाबी जाजूको छ । गुणस्तरीय उत्पादन, उपभोक्ताको मनोविज्ञान र ब्रान्डिङ यी तीन चिजप्रति उद्योग सचेत र सजग गरेको बताउँदै जाजू थप्छन्, हाम्रो उत्पादन गुणस्तरीय भएरै स्वदेशी र विदेशी उपभोक्ताले धेरै मन पराएका हुन् ।"
"८ वर्षमा १६ हजार ९६७ माथि बलात्कार, ५ हजार १०५ माथि प्रयास","(काठमाडौं)आफ्नै कार्यालयमा कार्यरत विवाहित महिलामाथि यौन शोषण गरेको आरोप लागेका कृष्णमान प्रधानलाई संवैधानिक परिषद्ले गत असार २ मा निर्वाचन आयुक्तमा सिफारिस गर्यो । यो खबर थाहा पाएर पीडित महिलाले संसदीय सुनुवाइ समितिमा उजुरी दिइन् । उनी आफैं संसदीय समिति पुगेर यौन शोषणका विषयमा सांसदहरूलाई जानकारी गराइन् । प्रधानले काठमाडौं जिल्ला अदालतमै यौन शोषणमा परेकी महिलालाई रकम दिएर मुद्दामा मिलापत्र गराएको पुष्टि भइसकेको छ । निर्वाचन आयुक्तका लागि संविधानमै तोकिएको योग्यताको मापदण्डमा उच्च नैतिक चरित्र भएको हुनुपर्ने उल्लेख छ । तर संवैधानिक परिषद्ले प्रधानको पृष्ठभूमि नकेलाई नियुक्तिका लागि सिफारिस गरेको थियो । प्रधानलाई संवैधानिक पदमा सिफारिस गर्दा तत्कालीन प्रधानमन्त्री, प्रधानन्यायाधीश, प्रतिनिधिसभाका सभामुख, उपसभामुख, राष्ट्रिय सभा अध्यक्ष र तत्कालीन प्रमुख प्रतिपक्षी दलका नेता सबैको एकमत थियो । संसदीय समितिले प्रधानको सुनुवाइ सकेको छ तर संविधानले तोकेबमोजिम नैतिक चरित्रको योग्यता नदेखिँदा पनि सिफारिस अनुमोदन गर्ने कि नगर्ने भन्नेमा निर्णय लिन सकेको छैन ।वैवाहिक बलात्कारको मुद्दामा कपिलवस्तुका तत्कालीन न्यायाधीश भुवन गिरीलाई काठमाडौं जिल्ला अदालतले गत जेठ १३ मा दोषी ठहर गरेको छ । सम्बन्धविच्छेद प्रक्रियामा रहेकी पत्नीमाथि वैवाहिक बलात्कारको अभियोग लागेका गिरीलाई सुरुमा जिल्ला अदालतले धरौटीमा रिहा गरेको थियो । उच्च अदालतबाट पनि जिल्लाकै आदेश सदर भयो । तर जिल्ला र उच्चको आदेश उल्ट्याउँदै सर्वोच्चले गत चैत २१ मा गिरीलाई पुर्पक्षमा कारागार पठाउन आदेश दियो । त्यसअघि गिरीविरुद्ध पीडित पत्नीलाई कानुनी लडाइँमा पुग्न निकै सकस परेको थियो । कहिले प्रहरीले जाहेरी नलिने, कहिले न्यायाधीश गिरीकै तुजुकमा उल्टै मानमर्दन गर्नेलगायत समस्या बेहोरिन् । पीडितले अन्ततः कानुनी लडाइँ जितिन् ।आफ्नै संरक्षणमा रहेकी नाबालिगमाथि ३ वर्षदेखि जबर्जस्ती करणी गरेको अभियोगमा ललितपुर जिल्ला अदालतले व्यापारी सुशील चटौतलाई ०७९ चैत १८ मा दोषी ठहर गर्दै १८ वर्ष १ महिना कैद सजाय सुनायो । पीडितलाई ८ लाख रुपैयाँ क्षतिपूर्ति दोषीबाटै भराउने फैसला पनि जिल्ला अदालतले गरेको थियो । उच्च अदालत पाटनले भने चटौतलाई गत जेठ १ मा सफाइ दियो । बलात्कार अभियोगमा चटौतविरुद्ध अभियोजन गर्ने जिल्ला सरकारी वकिल कार्यालय ललितपुरकी संगीता थोकरलाई मुद्दा अभियोजन गरेको विषयमा त्यसैबेला माथि बाट केरकार भएको थियो । त्यसपछि शंकास्पद रूपमा उनलाई हेटौंडा सरुवा गरियो । तैपनि जिल्लाबाट चटौत दोषी ठहर भए । त्यसपछि चटौत पक्ष उच्च गयो । स्वास्थ्य परीक्षणसहितका वैज्ञानिक तथ्यप्रमाण हुँदाहुँदै चटौतलाई उच्च अदालतले दिएको सफाइ विवादको घेरामा छ ।राष्ट्रिय क्रिकेट टिमका कप्तान सन्दीप लामिछाने बलात्कार अभियोगमै जिल्ला अदालत काठमाडौंबाट दोषी ठहर भए । त्यसविरुद्ध उच्च अदालत पाटन गएपछि उनले सफाइ पाए । पीडित पक्ष अब सर्वोच्च अदालत जाने अनुमान धेरैले गरेका थिए । उच्चको फैसलाको पूर्णपाठ आएपछि पीडितले मुद्दाको कारबाही अघि नबढाउन उच्च सरकारी वकिलको कार्यालयमा निवेदन दिएकी छन् । त्रासरहित एवं शान्तिपूर्ण जीवन जिउनु नै आफ्नो प्राथमिकता रहेको उनको निवेदनमा उल्लेख छ । मुद्दाका कारण आफू मानसिक र शारीरिक रूपमा एकदमै अप्ठेरो अवस्थामा पुगेको उनले खुलाएकी छन् । बलात्कारजस्तो गम्भीर अपराधको अभियोगमा पीडितले निवेदन दिँदैमा सरकारी वकिल कार्यालय पुनरावेदनमा जानबाट रोकिन भने सक्दैन । माथिका दृष्टान्तले बलात्कार र यौन शोषणजस्ता गम्भीर अपराधमा पीडितलाई न्याय पाउन कति सकस छ भन्ने देखाउँछ । उच्च पदस्थ अधिकारी वा प्रतिष्ठित व्यक्तिमाथि आरोप लागे संरक्षण गर्न राज्यकै उपल्लो ओहदाका व्यक्ति नै खुलेआम लाग्ने गरेको पाइन्छ । यसले पीडितलाई न्यायको ढोका ढकढक्याउनमै पनि अवरोध पुर्याउने गरेको छ । बलात्कारजस्तो जघन्य अपराध अभियोगमा संलग्नलाई कठोर सजाय हुने व्यवस्था कानुनले गरेको छ । तर कतिपय कसुरमा सत्ता, शक्ति र पैसाको आडमा पीडितलाई भित्रभित्रै मिलापत्र गर्न बाध्य बनाउने, बयान फेर्न लगाउने र त्यसकै आडमा मुद्दाको स्वाभाविक किनारा नलाग्दै बीचमै अवरुद्ध पार्नेसम्मका प्रयास हुने गरेका छन् । त्यही कारण दोषीले कानुनी सजायबाट उन्मुक्ति पाउने गरेको देखिन्छ । तत्कालीन सभामुख कृष्णबहादुर महराविरुद्ध चार वर्षअघि संसद् सचिवालयमै कार्यरत कर्मचारीमाथि यौन शोषण गरेको अभियोग लागेको थियो । गम्भीर अपराध अभियोग लागेपछि बाध्य भएर पदबाट राजीनामा दिए । उनी २०७६ असोजमा सभामुख निवासबाटै पक्राउ परे । उनीविरुद्ध जिल्ला अदालतमा जबर्जस्ती करणीको मुद्दा दायर भयो । तर पछि उनले सफाइ पाए । नेपाल प्रहरीको पछिल्ला ८ वर्षको तथ्यांकले बलात्कारका घटनाको डरलाग्दो चित्र देखाउँछ । आर्थिक वर्ष २०७३७४ देखि आव २०८०८१ को अवधिमा देशभर १६ हजार ९ सय ६७ जनामाथि बलात्कार भएको छ । यस अवधिमा ५ हजार १ सय ५ जनामाथि बलात्कार प्रयास भएको थियो । प्रहरी प्रधान कार्यालयका अनुसार आव २०७३७४ मा १ हजार १ सय ३१ जनामाथि बलात्कार र ५ सय ३६ जनामाथि बलात्कार प्रयास भएको थियो । २०७४७५ मा १ हजार ४ सय ८० माथि बलात्कार र ७ सय २७ माथि बलात्कार प्रयास भयो । यस्तै २०७५७६ मा २ हजार २ सय ९२ माथि बलात्कार र ७ सय ८६ माथि बलात्कार प्रयास र २०७६७७ मा २ हजार १ सय ८१ माथि बलात्कार र ६ सय ८७ माथि बलात्कार प्रयास गरियो । २०७७७८ मा २ हजार ६ सय ९ माथि बलात्कार र ७ सय ३६ माथि बलात्कार प्रयास, ०७८७९ मा २ हजार ३ सय ८० माथि बलात्कार र ६ सय ५५ माथि बलात्कार प्रयास, ०७९८० मा २ हजार ३ सय ८७ माथि बलात्कार र ५ सय १८ माथि बलात्कार प्रयास भएको उजुरी प्रहरी परेको थियो । २०८०८१ मा २ हजार ५ सय ७ माथि बलात्कार र ४ सय ६० माथि बलात्कार प्रयास भएको प्रहरीको अभिलेख छ । बलात्कार र बलात्कार प्रयाससँग सम्बन्धित जाहेरी प्रहरीमा परे पनि थुप्रै पीडक कारबाहीको दायराबाहिर छन् । जाहेरीमा समेटिएका विषयसँग सम्बन्धित कोही फरार र कतिपयका मुद्दा अदालती प्रक्रियामा रहेको प्रहरी अधिकारीहरू बताउँछन् । मुलुकी अपराध संहिता, २०७४ को दफा २१९ मा १० वर्षभन्दा कम उमेरकी बालिका, पूर्ण अशक्त, अपांगता भएका वा ७० वर्षभन्दा बढी उमेरका महिलालाई बलात्कार भए जन्मकैदको सजाय हुने व्यवस्था छ । १० देखि १४ वर्षसम्मकालाई बलात्कार गरे १८ देखि २० वर्षसम्म कैद, १४ देखि १६ वर्षसम्मका किशोरीलाई बलात्कार गरे १२ देखि १४ वर्षसम्म कैद, १६ देखि १८ वर्षकालाई बलात्कार गरे १० देखि १२ वर्षसम्म कैद र १८ वर्षमाथिकालाई बलात्कार गरे ७ देखि १० वर्षसम्म कैद सजाय हुने व्यवस्था पनि उक्त दफामा छ । वैवाहिक सम्बन्ध कायम रहेको अवस्थामा पनि पत्नीलाई जबर्जस्ती करणी गरे ५ वर्षसम्म कैद सजाय हुने कानुनी व्यवस्था छ । जबर्जस्ती करणी गर्नेविरुद्ध कठोर सजायको व्यवस्था कानुनमा गरिए पनि अपराधमा कमी आएको देखिँदैन ।राष्ट्रिय मानवअधिकार आयोगकी पूर्वसदस्य मोहना अन्सारी बलात्कार र बलात्कार प्रयासका घटनाको तथ्यांक निकै डरलाग्दो रहे पनि यस्ता अपराधमा संलग्नलाई कारबाहीको दायरामा ल्याउन राज्य संयन्त्र नै विभाजित हुने गरेको बताउँछिन् । यस्तो अन्याय र अपराध सहन्नँ भनेर कानुनी उपचारका लागि अघि सरेकाको तथ्यांक मात्र प्रहरीसँग छ, अन्सारीले कान्तिपुरसँग भनिन्, बलात्कारपीडितको ठूलो हिस्सा त विभिन्न पक्षको अवरोधका कारण कानुनी लडाइँका लागि बाहिर निस्कनै नसक्ने अवस्था छ, पीडितले आफ्नै परिवार, समाज, राज्य र पीडक सबैतिरबाट न्यायका लागि अवरोधको सामना गर्नुपर्छ अनि कसरी ढुक्कसँग न्याय पाउन सक्छन् ? कानुनी उपचारमा गएपछि बिनादबाब र प्रभाव निष्पक्ष न्याय पाइन्छ भन्ने सुनिश्चित हुने हो भने बलात्कारजन्य अपराधका पीडितले निर्धक्कसँग जाहेरी दिने अवस्था हुने उनको भनाइ छ । यौन हिंसाका आरोपित नै संवैधानिक निकायमा सिफारिस हुनु विडम्बनापूर्ण रहेको पनि अन्सारीले बताइन् । यौन शोषणका आरोपितलाई नै निर्वाचन आयुक्तमा सिफारिस गरिन्छ भने न्यायमा पहुँच नभएका पीडित कसरी प्रहरीमा पुगेर उजुरी दिन सक्छन् र ? उनले भनिन् । न्यायालयले यस्ता घटना उजागर हुँदै जाँदा मिडिया ट्रायल का रूपमा हेर्न थालेको अन्सारीको बुझाइ छ । उनले भनिन्, तर यो त पीडितलाई न्याय दिने कि नदिने, पुनःस्थापना गर्ने कि नगर्ने, अपराधमा संलग्नलाई कठघरामा ल्याउने कि नल्याउने भन्ने विषय हो । नेपाल प्रहरीका प्रवक्ता डीआईजी दानबहादुर कार्की प्रहरीमा दर्ता भएका जाहेरीमा बलात्कार तथा यौन हिंसाजन्य अपराधको हिस्सा चौथोपाँचौं नम्बरमा हुनु आफैंमा डरलाग्दो भएको बताउँछन् । बलात्कार र यससँग सम्बन्धित कसुर आफूमा गम्भीर फौजदारी अपराध हो, यस्ता अपराधमा संलग्नलाई कानुनी कठघरामा ल्याउन र पीडितलाई न्याय दिलाउन प्रहरी सधैं सक्रिय रहन्छ, उनले भने, यस्ता अपराध किन बढिरहेका छन् भन्नेतर्फ पनि अध्ययन गर्न जरुरी छ । कार्कीले बलात्कारका घटना बढ्नुमा मुख्य ५ कारण औंल्याए । नैतिकतामा आएको गिरावट, शिक्षामा भौतिकवाद, व्यवहारमा भोग्यवाद, तथाकथित लोकलाजका कारण अपराध ढाकछोप गर्न परिवारभित्रैबाट दबाब र पीडित आफैं अपराध सहेर बस्ने प्रवृत्तिले बलात्कारजन्य अपराध नियन्त्रणमा चुनौती छन्, उनले भने, नैतिक र सामाजिक शिक्षालाई बिर्सिंदै गयौं । त्यसको नतिजा बलात्कारजस्ता अपराधमा देखिन थाल्यो । कार्कीले यस्ता अपराधमा संलग्न परिवार र नातेदार तथा अरू जोसुकै भए पनि सहेर नबस्न पीडित पक्षलाई आग्रह गरे ।"
चुम्बकले खोज्दा पनि भेटिएन बस,"(चितवन) भरतपुर महानगरपालिका२९ सिमलतालमा पहिरोमा परेर त्रिशूलीमा बेपत्ता दुईवटा बस शनिबार १५ औं दिनमा पनि भेटिएनन् । खोजीका लागि आएको भारतीय प्राविधिक टोलीले चुम्बक प्रयोग गरे पनि बसको कुनै पत्तो लागेन ।गोताखोर र सोनार क्यामेरासहित खोजीमा संलग्न भारतीय टोलीले शनिबार १४ किलो र १९ किलोका दुईवटा चुम्बक प्रयोग गरेका थिए । तीमध्ये १९ किलोको चुम्बक पानीको बेगले त्रिशूलीमै हराएको छ । त्रिशूली नदीको उर्लंदो भेल र कडा बहाब खोजी कार्यका लागि चुनौती भएको भारतीय प्राविधिकहरूले बताएका छन् ।अब खोजी कार्य जारी राख्नेनराख्नेबारे आइतबारसम्म निर्णय हुने प्रशासनले जनाएको छ । नेपाली टोलीले घटना भएकै दिनदेखि खोजी सुरु गरेको हो । भारतीय टोली आएको पनि साता दिन बित्यो । खोजी जारी राख्नेनराख्ने भन्नेबारे भोलि (आइतबार) नै निर्णय हुन्छ, चितवनका प्रमुख जिल्ला अधिकारी इन्द्रदेव यादवले भने ।नेपाल सरकारको आग्रहमा गत शनिबार आइपुगेका भारतको राष्ट्रिय आपदा मोचन बल (एनडीआरएफ) का १२ जना प्राविधिक आइतबारदेखि खोजीमा जुटेका थिए । भारतीय टोलीमा तालिम प्राप्त गोताखोर चार जना छन् । उनीहरूले पानीभित्र रहेको बस्तुको आकार र आकृतिको संकेत दिने प्रविधि सोनार क्यामेरा पनि ल्याएका थिए । नेपाली सुरक्षाकर्मीले पनि सोनार र गोताखोरबाट खोजी गर्दै आएका थिए । भारतीयहरू अनुभवी रहेको र सोनार पनि नेपालमा प्रयोग भएकोभन्दा थप परिष्कृत भएकाले खोजी सफल हुने अपेक्षा थियो । तर शनिबारसम्म बसको केही पत्तो लागेन, प्रजिअ यादवले भने ।गत असार २८ मा शुक्रबार बिहान साढे तीन बजेतिर काठमाडौंबाट गौर आउँदै गरेको प्रदेश ०३००१ ख २४९५ नम्बरको गणपति यातायातको बस र वीरगन्जबाट काठमाडौं जाँदै गरेको वाग्मती प्रदेश ०३००६ ख १५१६ नम्बरको एञ्जल नामको बस नारायणगढदेखि करिब २३ किलोमिटर पूर्वउत्तर सिमलताल सिँदुरेगैरामा झरेको लेदोसहितको पहिरोमा बग्दै त्रिशूलीमा खसेर बेपत्ता भएका हुन्् । चितवन जिल्ला प्रशासनका अनुसार दुवै बसमा ६५ जना यात्रु थिए । बस त्रिशूलीमै पुगेपछि एञ्जल बसका ३ यात्रुले पौडिएर ज्यान जोगाए । बाँकी ६२ जना र दुई वटा बस त्रिशूलीमा बेपत्ता भए । खोजी टोलीले घटनास्थलदेखि लगभग १ सय ३ किलोमिटर तल नारायणी नदी तट र त्रिवेणी बाँध क्षेत्रबाट २५ वटा शव फेला पारेको थियो । तीमध्ये १९ वटा शब मात्रै पहिरोमा परेको बसका यात्रुको भएको पुष्टि भएको छ । परिवारले सनाखत गरेका १९ शवमध्ये तीन महिला र १६ पुरुष छन् । एउटा बसमा ७ र अर्कोमा २ गरी ९ जना भारतीय नागरिक पनि बससँगै नदीमा बेपत्ता भएका थिए । जसमध्ये ५ जनाको शब फेला परेर परिवारले बुझेका छन् । सकुशल ३ जना र शव भेटिएर सनाखत भएका १९ जनाबाहेक ४३ यात्रुको अवस्था अज्ञात छ ।"
५ वर्षअघि नै थालिएको ओमानसँगको श्रम सम्झौता पुनः अघि बढ्यो,"(काठमाडौं)सरकारले ओमानसँगको श्रम सम्झौताका लागि मस्यौदा पाँच वर्षअघि नै टुंग्याए पनि प्रक्रिया अघि बढ्न सकेको थिएन । ओमानले आफ्नो आवासीय कानुन र श्रम कानुनमा परिवर्तन गरेपछि सम्झौतामा हस्ताक्षर हुन पाएको थिएन । उक्त प्रक्रियालाई पाँच वर्षपछि पुनः अघि बढाइएको छ । २०१९ मे ५ मा नेपाल र ओमानबीच काठमाडौंमा भएको उच्चस्तरीय प्राविधिक टोलीका बैठकले शून्य लागतमा रोजगारदाता कम्पनीले श्रमिक लैजाने गरी श्रम सम्झौताको मस्यौदामा प्रारम्भिक सहमति जनाएको थियो । श्रम, रोजगार तथा सामाजिक सुरक्षा मन्त्रालयले सम्झौतालाई तत्काल टुंगोमा पुर्याउन श्रम, परराष्ट्र र कानुन मन्त्रालयका प्रतिनिधि सम्मिलित कार्यदल गठन गरेको छ । श्रम मन्त्रालयका उपसचिव कविराज उप्रेतीको संयोजकत्वमा कार्यदल गठन गरिएको हो । ओमानसँगको श्रम सम्झौताको मस्यौदालाई अन्तिम रूप दिन कार्यदल गठन गरिएको हो, सरोकार पक्षसँग तुरुन्तै सुझाव लिई अन्तिम रूप दिइनेछ, श्रम सचिव घनश्याम उपाध्यायले भने । मस्यौदालाई नेपालका तर्फबाट अन्तिम रूप दिएपछि त्यसैमा रहेर ओमानी पक्षसँग छलफल गर्ने तयारी छ । श्रम सम्झौतालाई टुंगोमा पुर्याउन छिट्टै ओमानी पक्षसँग काठमाडौंमा बैठक हुँदै छ, सचिव उपाध्यायले भने । परराष्ट्र मन्त्रालयका अनुसार ओमानका विदेशमन्त्रीको नेपाल भ्रमणको अवसरमा श्रम सम्झौता हुने तयारी छ । ओमानको परराष्ट्रमन्त्रीको भ्रमणका क्रममा दुई देशबीच उच्चस्तरीय श्रम समितिको बैठक हुँदै छ । यो बैठकबाट नै श्रम सम्झौता गर्ने तयारी हो, परराष्ट्रका ती अधिकारीले भने । पाँच वर्षअघि श्रम मन्त्रालयका तत्कालीन सहसचिव रामप्रसाद घिमिरे र ओमानको जनशक्ति मन्त्रालयअन्तर्गतको श्रमकल्याण विभागका महानिर्देशक सलिन तीन साइड अलवादीले सम्झौताका लागि मस्यौदा तयार पारेका थिए । दुवै देशका मन्त्रिपरिषद्बाट मस्यौदा स्वीकृत भएपछि हस्ताक्षर गर्ने कार्यक्रम थियो । नेपालको मन्त्रिपरिषद्ले मस्यौदासमेत स्वीकृत गरिसके पनि ओमानको आवासीय कानुन र श्रम कानुनमा परिवर्तन भएपछि श्रम सम्झौता अनिश्चितकालका लागि धकेलिएको थियो । ओमानमा १ जनवरी २०२१ देखि लागू हुने गरी नेपालीसहित आप्रवासी श्रमिकले स्वतन्त्र ढंगले रोजगारदाता परिवर्तन गर्न पाउने विदेशी आवासीय कानुन परिवर्तन गरिएको थियो । २९ जुलाई २०२१ बाट श्रम कानुन पनि परिवर्तन गरियो । तर उक्त श्रम कानुनलाई खारेज गर्दै ३१ जुलाई २०२३ देखि कार्यान्वयन हुने गरी अर्को नयाँ श्रम कानुन जारी भएपछि भने श्रम हडतालसम्बन्धी नयाँ नियमहरू, श्रम विवादमा संलग्न आप्रवासी कामदारलाई देशमा रहन अनुमति दिनेसहितका महत्त्वपूर्ण प्रावधानमा परिवर्तन गरिएको छ । नयाँ कानुनले पारिश्रमिक संरक्षण प्रणालीलाई कार्यान्वयनमा ल्याइएको छ । नयाँ सामाजिक सुरक्षा कानुन र अनिवार्य स्वास्थ्य बिमा योजनाको कार्यान्वयनमा ल्याइएको छ ।नेपाली अधिकारीहरूले ओमानको नयाँ श्रम कानुनलाई उत्पादनशील र समावेशी कार्य वातावरणतर्फ अघि बढेको प्रगतिशील कदमको रूपमा प्रशंसा गरेका छन् । उक्त कानुनले श्रमिकको खाना र आरामका लागि प्रतिदिन एक घण्टा छुट्टीबाहेक हप्तामा अधिकतम ४० घण्टा काम गर्ने समय तोकिएको छ । यसअघि हप्ताको अधिकतम ४५ घण्टा थियो । पारिश्रमिकसहितको वार्षिक बिरामी बिदा ७० दिनबाट बढाएर १ सय ८२ दिन पुर्याइएको छ । एक निश्चितअवधिको सम्झौतापत्र अनिश्चितकालीन हुँदैन । तर, रोजगारी पाँच वर्षभन्दा बढी रह्यो भने करार अवधि अनिश्चित हुन्छ । एउटा प्रक्रिया पुर्याएर रोजगारदाता परिवर्तन गर्न पाइनेछ । नयाँ कानुनले रोजगारदाताले लगातार दुई महिनाको ज्याला तिर्न असफल भएमा वा श्रम कानुन र सम्झौताका मुख्य दायित्वहरू पालना गर्न असफल भएमा कामदारले रोजगारदाता परिवर्तन गर्न पाइने व्यवस्था गरेको छ । रोजगारदातालाई कामदारको लिखित सहमति बिना कामदारको राहदानी वा निजी कागजातहरू राख्न निषेध गरिएको छ । श्रम विवादका लागि श्रम मन्त्रालयले मध्यस्थता गरी ३० दिनभित्र समाधान गर्ने लक्ष्य राखेको छ । त्यो समयभित्र नसकेमा एक साताभित्र विवाद अदालतमा पठाउनेछ । मन्त्रालयको मध्यस्थता बिना कामदार सिधै अदालतमा मुद्दा दायर गर्न पाउने छैन । सामाजिक सुरक्षा कानुनको प्रावधानबाट लाभ नलिने कामदारले अन्तिम आधारभूत ज्यालाबाट गणना हुने गरी प्रत्येक सेवा अवधिमा एक महिनाको पूरा ज्याला पाइने व्यवस्था गरिएको छ । करार अवधि समाप्त भएपछि रोजगारदाताले ६० दिनभित्र मुलुक पठाइदिनुपर्नेछ । यदि रोजगारदाताले नपठाएमा ओमानी सरकारी अधिकारीहरूले पठाइदिने व्यवस्था गरेको छ । रोजगारदाताबाट आफ्नो बक्यौता फिर्ता गर्ने कानुनी प्रक्रिया सुरु गर्ने आप्रवासी कामदारले दाबी अनुरूप फैसला नभएसम्म ओमानमा बस्ने अधिकार कायम राख्ने व्यवस्था गरेको छ । यस्तो अवस्थामा ओमानमा बस्न सम्बन्धित सबै खर्च कामदारले वहन गर्छ । त्यस्ता कामदारले अरूका लागि काम गर्न सक्षम छन् कि छैनन् भन्ने कानुन स्पष्ट छैन । श्रम सम्झौतामा यो विषय स्पष्ट रूपमा खुलाइदिनुपर्ने गैरआवासीय नेपाली संघका पूर्वउपाध्यक्ष डीबी क्षेत्रीले बताए । श्रम सचिव उपाध्यायका अनुसार श्रमिकको लागत शुल्क, सामाजिक सुरक्षा, २४ घण्टे बिमाको विषयमा नेपालको बढी चासो छ ।घरेलु श्रमिकको दबदबा रहेको ओमानमा पछिल्लो समयमा औपचारिक क्षेत्रमा नेपाली श्रमिकको बाहुल्यता बढिरहेको छ । वैदेशिक रोजगार विभागका अनुसार २०१४ जनवरी १ देखि २०२४ जुलाई १६ सम्म श्रम स्वीकृति लिई ५५ हजार नेपाली गइसकेका छन् । जसमध्ये ४६ हजार पुरुष र ९ हजार महिला श्रमिक छन् ।दुई दशकदेखि ओमानमा कार्यरत क्षेत्रीका अनुसार श्रम सम्झौता नहुँदा ओमानमा रहेको अवसरलाई नेपाली श्रमशक्तिले उचित रूपमा पाइरहेका छैनन् । ओमानको सरकारी अभिलेख अनुसार ओमानको जनसख्या ४९ लाख छन् । त्यसमध्ये २२ लाख (कुल जनसंख्याको ४२ प्रतिशत) आप्रवासी श्रमिक छन् । सबैभन्दा बढी बंगाली, भारतीय र पाकिस्तानी छन् । यो देशमा जुन स्तरको अवसर छ । त्यसमा नेपालीले लिन पाएको छैन । यसमा सरकारी र निजीस्तरमा म्यानपावर कम्पनीले मार्केटिङ नै गरेका छैनन्, क्षेत्रीले भने, ओमान सन् २०४० सम्मको भिजन बोकेर आफूलाई अगाडि बढाइरहेको छ । यहाँ दक्ष जनशक्तिको ठूलो माग छ । श्रम सम्झौता भयो भने ओमान एउटा खाडीमा वैकल्पिक प्रमुख गन्तव्य देशको सूचीमा पर्नेछ ।"
अपहरणमा अपरिहार्य बहस,"प्रधानमन्त्री ओलीले विश्वासको मत लिने अघिल्लो दिन चुरे जोगाऔं भनेर एउटा टोली मार्चपाससहित माइतीघरमा आएर प्रदर्शन गर्यो । सत्तामा उक्लने र ओर्लनेमा अव्यस्त सिंहदरबारलाई यसले छुने कुरै भएन । एसईईको नतिजा आयो, ५२ प्रतिशत विद्यार्थीहरू फेल भए । तीन जनाले आत्महत्या गरे । कुनै गहिरो बहस भएन । सामुदायिक विद्यालयको संख्या २७,९९० छ । तीमध्ये १५,९६५ विद्यालयमा १०० भन्दा कम विद्यार्थी छन् । अर्थात्, ती विद्यालय मृत्यु कुरेर बसेका छन् । समाजवादमा प्रतिबद्ध हाम्रा दलहरू यस विषयमा छलफल गर्न कुनै रुचि राख्दैनन् । २०७७२ मा ३०,७९७ विद्यार्थीहरूले शिक्षा मन्त्रालयबाट विदेश अध्ययनको अनुमतिपत्र लिएका थिए । २०८०८१ मा त्यो संख्या ९०,१६९ पुगेको छ । यही दरमा अनुपात बढ्यो भने के गर्ने होला ? कहीँ चिन्ता देखिँदैन । सरकार पर्यटन बढ्यो भनेर तथ्यांक प्रस्तुत गर्छ । पर्यटनबाट भित्रिएको आम्दानीभन्दा विद्यार्थीले विदेश लगेको पैसा बढी छ । तर सरकार त्यो लुकाउँछ । खाद्यान्नका लागि देश आयातमा निर्भर छ । जमेर कहीँ बहस छैन । रोजगारी कुरा गर्नै पर्दैन । उत्पादन र औद्योगिकीकरणमा आधारित रोजगारी नभएकाले विदेश जानुभन्दा अर्को विकल्प नै छैन । भोको पेटले राष्ट्रवाद र देशप्रेमको झन्डा उठाउन सक्दैन । भ्रष्टाचारका फाइलहरूको गफ हुन्छ, तर गम्भीर र रचनात्मक काम सुरु हुँदैन । देशको पूर्वी भागमा पहिचानको आन्दोलन र संस्कृतिसँग जोडिएको नो केबलकार आन्दोलन चलिरहेको छ । माथिका चित्रहरूले देशको वास्तविकताको चित्रण गर्छन् । मुलुकको परिस्थिति यस्तो हुँदा हाम्रा दलहरू के गर्दै छन् ? हाम्रो संसद् के गर्दै छ ? विषयगत संसदीय समितिहरू के गर्दै छन् ? उत्तर सोझो छ । चुनाव भएपछि पाँचौं पटक विश्वासको मत परीक्षण गरेर प्रचण्ड बिदा भए । डेढ वर्षको एउटा महत्त्वपूर्ण र ठूलो काम प्रधानमन्त्रीले विश्वासको मत लिनु थियो । गठबन्धन फेर्नु थियो । कांग्रेस र एमाले पालैपालो सत्तामा जानु थियो । अहिले दुवै ठूला दल सत्तामा छन् । सात प्रदेशमा २३ पटक सरकार परिवर्तन भए । प्रदेशमा यो शृंखला फेरि सुरु भएको छ । मुलुकका मुद्दाहरू के हुन् ? जनताका चासोहरू के हुन् ? कहीँकतै छलफल भएन । को मन्त्री हुँदै छन् ? को बिदा हुँदै छन् ? संघ र प्रदेशले यही खबर प्रवाह गरेर बिताए । जो जनताका लागि अत्यन्तै अरुचीकरण विषय थियो । एउटा व्यक्तिलाई कति पटक मन्त्री र प्रधानमन्त्री भएपछि तलतल मेटिने होला ? अनुमान गर्न कठिन छ ।किन मुलुकका संवेदनशील मुद्दाप्रति बहस हुन सकेको छैन ? धेरै ठूलो प्रश्न छ । पहिलो संविधानसभाको अवधिमा जति बहस भयो, त्यसपछि थप बहस भएको छैन । स्थिति यस्तोसम्म छ कि, दुई दल संविधान संशोधन गर्न सहमति गर्छन् । एकछिन लुकाउँछन् । तर बहसलाई रुचि देखाउँदैनन् । राजनीतिक शास्त्रको एउटा शाश्वत मान्यता के हो भने जतिबेलासम्म सही एजेन्डामा बहस हुँदैन, त्यतिबेलासम्म मुलुकले अगाडि जाने बाटो लिन सक्दैन । के अब बहसलाई सही ठाउँमा ल्याउन सकिएला ? अहिलेको बहसएजेन्डा हेर्दा अत्यन्तै निराशाजनक अवस्था छ ।बहस सिर्जना गर्ने दलहरू हुन्, प्रमुख पात्र । कम्युनिस्ट नाम गरेका दलहरूमा नेता र कार्यकर्ता छैनन् । भगवान् र भक्तहरू छन् । भगवान्हरूमाथि भक्तहरूले प्रश्न गर्न भएन । नेता र कार्यकर्ता हुन्थे भने छलफल हुन्थ्यो होला । बहस हुन्थ्यो होला । फरक मत आउँथे होलान् । तर नेता जब भगवान्मा पदोन्नति हुन्छ, तब कार्यकर्ताहरू भक्तमा परिवर्तन हुन्छन् । यसो पनि भन्न सकिन्छ, कार्यकर्ताहरू भक्तमा परिवर्तन भएपछि नेता मन्दिरमा बस्छ र भगवान् हुन्छ । कार्यकर्ताहरू भगवान्को वरिपरि घुम्छन्, आशीर्वाद माग्छन् । आशीर्वाद चाकडीभन्दा डरलाग्दो प्रवृत्ति हो । कांग्रेस अलि फरक छ । उसलाई ठूलो सैद्धान्तिक बहसको जरुरी पनि छैन । अंशबन्डा नमिले कराउँछ । केही विवाद देखा पर्छ । अंशबन्डा मिल्दा बोल्नै परेन । झगडा भइहाले पनि मुलुकको स्थितिका बारे होइन, अंशबन्डाबारे हुन्छ । त्यही भएर दलहरूको घरको धुरीबाट एजेन्डाको धूवाँ आउने सम्भावनै देखिँदैन । मुलुकका खास एजेन्डाहरू विचलित छन् । सीमान्तमा छन् । नेताका कुर्सीका एजेन्डाहरूले सबै कुरा खायो । आत्तिएको निराश समाजले नायक खोज्छ भन्ने मान्यताबाट एक कदम अगाडि बढेर हामी नायक होइन, भगवान्को खोजी गर्ने अवस्थामा पुग्यौं ।दलहरूलाई एजेन्डा चाहिएकै छैन । किनभने अहिलेका मूलधारका दलहरूले जे खोजेका हुन्, त्यो प्राप्त भइसक्यो । बाँकी रहे जनताका एजेन्डा । दलहरूलाई जनताका एजेन्डासँग कुनै सरोकार नै छैन । बिचौलिया, माफिया र तस्करको गजबको पोखरीमा पौडी खेलेका दलहरूले जनताका एजेन्डाहरूलाई, सुँघ्न, बुझ्न कुनै आवश्यकता छैन । बिचौलियाकै एजेन्डाहरू भ्याइनभ्याइ छन् । प्रत्येक पार्टीमा आफ्नै कार्यकर्ताहरू सीमान्तमा छन् । कार्यकर्तासँग समेत संवाद नहुने पार्टीहरूले जनतासँग संवाद गर्ने कुरा टाढाको भयो । अहिले पार्टीहरूलाई कार्यकर्ता चाहिएकै छैन । कुनै राजनीतिक अभियान गर्नु छैन । देशलाई नयाँ ठाउँमा लैजाने सोच र इच्छा छैन । राजनीतिक पार्टीभित्र राजनीति छैन । उनीहरू गैरराजनीतिक भइसके । त्यसैले सही मुद्दाको खोजी खबरी नै छैन । अनौठो छ, राजनीतिक मुद्दामा बिचौलियाहरू छन्, दलालहरू छन् । दलहरू गैरराजनीतिक मुद्दामा छन् । दलहरूमा देखिएको गैरराजनीतिक प्रक्रिया अत्यन्तै उदेकलाग्दो छ । नयाँ हुन्, पुराना हुन्, साना हुन्, ठूला हुन्, सबै दलमा देखिएको गैरराजनीतिक प्रक्रियाले मुलुकको भविष्य अनिश्चित छ ।जब दलहरूसँग आफ्ना एजेन्डा हुँदैनन्, पुग्ने ठाउँको किटान हुँदैन । लोकप्रियतावादले ढपक्कै ढाक्छ । अहिले नेपालका सबै राजनीतिक दलले ओढेको छाता लोकप्रियतावादको हो । रवि लामिछानेलाई लोकप्रियताको छाता मेरो मात्रै हो भन्ने भ्रम होला । तर सबै दलहरू लोकप्रियतावादको छाता ओढिरहेका छन् । लोकप्रियतावादले टाढा देख्दैन । एजेन्डा देख्दैन । लोकप्रियतावादले केबल आज देख्छ र भ्रमको पोको कसरी सिर्जना गर्ने र कसरी पस्कने भन्ने देख्छ । राजनीति लोकप्रियतावादमा यति धेरै फस्छ, जसको कुनै गन्तव्य हुँदैन । गर्नुपर्ने खास काम हुँदैन । सक्ने काम खोज्नु पर्दैन । जे बोल्दा पनि हुन्छ । संसद्मा कुनै गम्भीर एजेन्डामा छलफल नहुनु तर सधैं झगडाजस्तो देखिनु गम्भीर कुरा हो । संसद्मा देखिएको झगडा पनि लोकप्रियतावादलाई नै मियो मानेर भएको छ । नत्र किन नेपाली शिक्षाको अवस्थाबारे, नेपाली कृषिको अवस्थाबारे, युवाहरूको विदेश पलायनबारे गम्भीर छलफल हुँदैन । संसद् अब खसीको टाउको देखाएर कुकुरको मासु बेच्ने थलो रहेन । कुकुरकै टाउको देखाएर कुकुरकै मासु बेच्ने थलो बन्यो । लोकप्रियतावादलाई चुनौती नदिएसम्म सही एजेन्डामा हामी पुग्न सक्दैनौं । मुलुकको यो परिस्थितिमा किन समाजले चर्कोसँग बोल्न सकेको छैन ? किन दलको कठालो समाउन सकेको छैन ? यो प्रश्नमा घोत्लिनुपर्ने छ । लामो समयदेखि समाजलाई राजनीतीकरण गरिएन । मुद्दामा आधारित छलफल चलाइएन । समाजलाई दलीयकरण गरियो । दलीयकरणको चपेटामा परेको समाजले प्रश्न उठाउन सक्दैन । आफ्नो दलले, आफ्नो दलको पनि देवताले भनेको कुरा समाजले मान्ने बनाइन्छ । दलीयकरण भनेकै यही हो । नेतृत्वलाई जहिले पनि दलीयकरण फाप्छ । यही भएर समाजलाई दलीयकरण गर्नु नेतृत्वको अघोषित चाख हुन्छ । शान्ति प्रक्रियापछि सबै राजनीतिक दलहरूले दलीयकरण गरे । दलीयकरण पनि यति भयो कि कर्मकाण्ड गर्ने पुरेतहरूको पनि प्रगतिशील कर्मकाण्ड संघ, प्रजातान्त्रिक कर्मकाण्ड संघ भनेर संगठन बनाएर झन्डा उठाउने ठाउँमा पुगियो । दलाल, गुन्डा र बिचौलियाहरू त यसै नै प्रजातान्त्रिक र प्रगतिशील छँदै थिए, देखाउनका लागि । दलीयकरणको यो चक्रले दललाई गैरराजनीतिक हुन र सही एजेन्डमा काम गर्नै नपर्ने बनायो । दलीयकरणको प्रक्रियाले नागरिक संगठनहरूले उम्रिन र हुर्कन नपाउने भए । विद्यालय व्यवस्थापन समितिदेखि सामुदायिक वन समूहसम्म दलकै खटनपटन छ । पार्टीहरू कमजोर भएको अवस्थामा यस्ता नागरिक संगठनहरूले कहिलेकहीँ बहस सिर्जना गर्न सक्छन् । तर हाम्रोमा त्यो आशा पनि अत्यन्तै झिनो छ । नागरिक संगठनको चाबी दलका कार्यालयमा छन् । यी हेर्दा नागरिक संगठनजस्ता पनि छन् तर यिनको आत्मामा नागरिक संगठनको भाव छैन । सामाजिक आन्दोलन अहिले उठ्न नसक्नुको कारण नै समाजको दलीयकरण हो । सामाजिक आन्दोलन यस्तो बेलामा अपरिहार्य हुन्थ्यो । तर दलीयकरणले सामाजिक आन्दोलनलाई ठाउँ नै दिँदैन । यसमा जनताको कुनै दोष छैन । जनतालाई अनेक विधि विधानपूर्वक दलीयकरणको साँचोमा फिटफाट गरिएको छ । यसमा कार्यकर्ताहरूलाई पोख्त बनाइएको छ । दलका तेस्रो वा चौथो तहका कार्यकर्ताहरूको काम नै केही व्यक्तिगत स्वार्थ सिद्ध गर्नु, सिद्ध नभए पनि आशा गर्नु र नागरिकलाई दलीयकरण गर्नु छ । दलहरू कहीँ सफल भए छन् भने यही दलीयकरणमा छन् । दलीयकरणले समाज मात्रै गाँजेको छैन । बौद्धिक, विज्ञ र विद् भनिएका व्यक्तिहरू पनि पार्टी कार्यालयको तबेलामा बाँधिएका घोडाजस्ता छन् । त्यसभन्दा बाहिरका विद्, विज्ञहरूका कुरा कहीँ सुनिँदैन । अब त यस्ता विज्ञ र विद्हरूले बोल्न पनि छोडिसके । बोल्नुको कुनै अर्थ देख्दैनन् । विभिन्न रङका नागरिक समाजहरू छन् । तर आम नागरिकहरू प्रश्न गर्छन्, यो नागरिक समाजको अगुवा कुन दलको हो ? नागरिक समाजको बिम्ब यस्तो छ । अर्कोतिर, नागरिक समाजको अगुवा पनि एउटा दलको फेरो नसमाती आफ्नो अस्तित्व देख्दैन । यसले सही एजेन्डा उठाउनै मिलेन । किनभने दलीयकरणको सुरुङबाट निस्कने सम्भावनै हुँदैन । जब ज्ञान उत्पादन हुँदैन, तब बहस हुँदैन । अहिलेको अप्ठ्यारो स्थिति के छ भने, राज्यसँग भएका ज्ञान उत्पादन गर्ने संस्थाहरूको नेतृत्वमा पार्टी र गुटको पूरा डीएन परीक्षण गरेर तबेलाको रोजा व्यक्ति लगिन्छ । त्यसपछि उसले ज्ञान उत्पादन गर्नेबाहेक सबै कुरा गर्छ । मुख्यतया नेता व्यवस्थापन गर्छ । अझ एक कदम अगाडि बढेर नेताहरूले बोलेको बेकम्मा कुरालाई सैद्धान्तिक लेप लगाएर प्रस्तुत गर्न खोज्छ । नेताको आदेश उसका लागि ज्ञान हुन्छ । नेताहरूले संस्थाहरूलाई हुर्कन नदिनुको मुख्य कारण नै यही हो । सबै संस्थाहरू मारेर ज्ञानको केन्द्रीकरण नगर्दासम्म नेता भगवान् हुँदैन । नागरिक संगठनहरू कि त दाताकरण छन्, कि त दलीयकरण छन् । साँचो ज्ञान उत्पादन गरिरहेका नागरिक र नागरिक संगठनहरू कतै किनारामा छन् । ज्ञानको यति खडेरीमा यति उराठलाग्दो बहसले हामीलाई १० वर्षपछि कहाँ लैजाला ? के होला हाम्रो भविष्य ? सोच्नै पनि गाह्रो छ । सामूहिक सोच, लक्ष्य र उद्देश्यहरू कतै छैनन् । नेताहरूको स्वार्थ वरिपरिका एजेन्डामा कार्यकर्ताहरू विभाजित छन् । समाज विभाजित छ । त्यसैले अपरिहार्य विषयमा बहस छैन । त्यो अपहरणमा छ ।"
लचिलो मौद्रिक नीतिबाट अपेक्षा: पैसा प्रवाह हुने वातावरण,"निरन्तर शिथिल भएको अर्थतन्त्र उकास्न गरिएका नियमित प्रयास निरर्थक रहेको पृष्ठभूमिमा राष्ट्र बैंकले अर्थपूर्ण मार्ग परिवर्तन गरेको छ । यसले निजी क्षेत्र खासगरी बजारमा अब केही सुधार हुने आशाको सञ्चार गरेको छ । निराशा बढिरहेको समाजमा रोजगारी र आम्दानी बढ्छ कि बढ्दैन भन्न अहिले गाह्रो छ । तर, नीतिमा भनिएका प्रायः बुँदा अक्षरशः पालना हुने हो भने पक्कै पनि सकारात्मक सन्देश जानेछ । त्यसकारण अब नेपाल राष्ट्र बैंकको सम्पूर्ण ध्यान शुक्रबार सार्वजनिक गरिएको लचिलो मौद्रिक नीति कार्यान्वयनमा हुनुपर्छ ।२०७७७८ मा गभर्नर महाप्रसाद अधिकारीले आफ्नो कार्यकालको पहिलो मौद्रिक नीति पनि लचिलो ल्याएर प्रशंसा कमाएका थिए । त्यसपछि लगातार तीन पटक भने कडाइ गरे त्यसलाई मौद्रिक अर्थशास्त्रीहरूले सुधारको प्रयास भनेर प्रशंसा गरेका थिए । अर्कोतिर, निजी क्षेत्र र सम्पूर्ण बजारले भने यो कठोर नीतिले अर्थतन्त्रमा थप समस्या आयो भन्दै आलोचना गरे । त्यसैकारण पनि हुन सक्छ, यस पटक उनले लचकता देखाए । अब शिथिल अर्थतन्त्र उकास्न यो मौद्रिक नीति पूर्ण कार्यान्वयन अनिवार्य सर्त बनेको छ । यद्यपि यसका पनि केही चुनौती छन् । पहिलो चुनौती बैंक तथा वित्तीय संस्थामा थुप्रिएर रहेको करिब ८ खर्ब लगानीयोग्य रकम बजारमा प्रवाह हुने वातावरण बनाउनु हो । यस वर्ष साढे १२ प्रतिशतको कर्जा विस्तारको लक्ष्य लिइएको छ । गत आर्थिक वर्ष ११५ प्रतिशत कर्जा विस्तार गर्ने लक्ष्य लिइएकामा करिब आधा मात्रै लक्ष्य प्राप्त भएको पृष्ठभूमिमा यस वर्षको लक्ष्य निकै महत्त्वाकांक्षी देखिन्छ । किनकि त्यसका लागि ६ खर्ब ५४ अर्ब कर्जा विस्तार गर्नुपर्ने हुन्छ । राष्ट्र बैंकले आफ्नोतर्फबाट मौद्रिक नीतिमार्फत बैंकदर र नीतिगत दर ०५ प्रतिशत बिन्दुले घटाएको छ । यी दर घट्दा बैंकले सस्तोमा ऋण पाउँछन् र उनीहरूले प्रवाह गर्ने कर्जाको ब्याजदर पनि घट्छ । असल कर्जामा गर्नुपर्ने विद्यमान १२० प्रतिशत कर्जा नोक्सानी व्यवस्थालाई घटाएर ११० प्रतिशत बनाइएको छ । हाल निष्क्रिय वर्गमा वर्गीकरण भएको कर्जा असुलीको ६ महिनासम्म पनि बैंकले शतप्रतिशत नोक्सानी व्यवस्था गर्नुपर्छ । अब त्यो अवधिमा बैंकले ५ प्रतिशत मात्र नोक्सानी व्यवस्था गरे पुग्नेछ । यसले बैंकलाई नोक्सानी व्यवस्थामा ९५ प्रतिशत छुट दिएको छ । पुँजीकोषको दबाब कम गर्न बैंकहरूले ऋणपत्र जस्तै अरू उपकरणहरू जारी गर्न सक्ने व्यवस्था गरेको छ । संस्थागत लगानीकर्ताका लागि सेयर कर्जाको २० करोड रुपैयाँको सीमा खारेज भएको छ । चालु पुँजी कर्जासम्बन्धी मार्गदर्शनको व्यवस्थाअनुसार कर्जा समायोजनका लागि व्यवसायीहरूले थप एक वर्ष समय पाएका छन् । निर्माण व्यवसायीलाई विशेष सम्बोधन भएको छ । अरू क्षेत्रका ऋणीले पनि चेक बाउन्सकै कारणले कालोसूचीमा नपर्ने, बैंक खाता रोक्का नहुनेलगायत नीतिगत व्यवस्था गरिएको छ । लघु, घरेलु, साना एवं मझौला उद्यममा प्रवाह हुने कर्जाको व्यवस्था पुनरावलोकन गरी कृषिका लागि सहयोगी उद्योग, कृषि औजार उत्पादन, सूचना प्रविधि, पर्यटनलगायत आन्तरिक उत्पादनसँग सम्बन्धित उद्योगलाई पनि सस्तो कर्जा दिने घोषणा भएको छ । यी व्यवस्थाले वित्तीय प्रणालीमा रहेको अधिक तरलता व्यवस्थापन गर्न मद्दत पुग्ला, तर त्यसका लागि राष्ट्र बैंकको हस्तक्षेपसँगै समन्वयकारी भूमिका आवश्यक छ । सरकारले भने पुँजीगत खर्च बढाउनुपर्छ । दोस्रो चुनौती, लचिलो मौद्रिक नीतिले ल्याउने प्रत्युत्पादनको व्यवस्थापन हो । गभर्नर अधिकारीले आफ्नो अन्तिम मौद्रिक नीतिमा सरोकारवालाहरूको प्रायः अपेक्षालाई सम्बोधन गर्न खोजेका छन् । राजस्व संकलन र पुँजीगत खर्च वृद्धि, चालु खर्च नियन्त्रणलगायत समग्र सरकारी वित्तको अवस्था कमजोर रहेका बेला मौद्रिक नीति धेरै खुकुलो बनाउँदा त्यसले अर्थतन्त्रका केही क्षेत्रमा नकारात्मक असर पर्ने सम्भावना पनि छ । बहुमुखे अर्थतन्त्रको एउटा प्वाल टाल्न खोज्दा अर्कोमा भ्वाङ पर्ने सम्भावना रहन्छ । यही कारण संयमित रूपमा लचिलो मौद्रिक नीति ल्याउन विज्ञहरूले सुझाइरहेका बेला धेरै लचिलो नीति ल्याउँदा सेयर बजार मापक नेप्से आकासिने, धेरै कर्जा घरजग्गालगायत अनुत्पादक क्षेत्रमा जाने, उत्पादनमूलक क्षेत्रमा लगानी विस्तार नहुने र फेरि पनि रोजगारी सिर्जना नहुने जोखिम रहन्छ । विगतमा सस्तो ब्याजका कारण धेरै कर्जा प्रवाह भएर प्रणाली असन्तुलन भयो भनेर राष्ट्र बैंकले ऋण प्रवाहमा कसिलो नीति लिएको थियो । अहिले पनि ब्याजदर कम छ, बैंकमा पैसा पर्याप्त छ । यस्तो अवस्थामा बैंक तथा वित्तीय संस्थाको पैसा कता जान्छ ? सूक्ष्म निगरानी, नीतिगत मध्यस्थता र हस्तक्षेप आवश्यक छ ।तेस्रो चुनौती, राष्ट्र बैंकको स्वायत्ततामाथि उठेका प्रश्नहरूको निवारण हो । यस पटक राष्ट्र बैंकले निर्धारण गरेको समयभन्दा ठीक एक साता ढिलो गरी मौद्रिक नीति सार्वजनिक भएको छ । प्रधानमन्त्री केपी शर्मा ओली, उनका सल्लाहकारहरू र अर्थ मन्त्रालयले मौद्रिक नीतिमाथि सरोकार राख्दा सार्वजनिक हुन ढिलाइ भएको भन्ने आम बुझाइ छ । कानुनी र विश्वव्यापी अभ्यासअनुसार स्वायत्तता प्रदान गरेको राष्ट्र बैंकले नै सरकारले ल्याएका आवधिक योजना, वार्षिक विकास कार्यक्रम, बजेट लगायतका कार्यक्रममा तादात्म्यता मिलाउने हो । उल्लेखित दस्ताबेजमा सरकारको सल्लाहकारको भूमिका निर्वाह गर्ने हो । यी दुवै कार्य मौद्रिक नीतिमार्फत प्रतिबिम्बित हुन्छन् । तर सरकारले मौद्रिक नीति रोकेरै हस्तक्षेप गर्ने र राजनीतिक रूपमा राखिएका सम्पूर्ण चासोलाई सम्बोधन गर्ने अभ्यास उचित मानिँदैन । गभर्नर अधिकारी र प्रधानमन्त्री ओली नेतृत्वको सरकार राष्ट्र बैंकको स्वायत्तता जोगाउने विषयमा गम्भीर हुनुपर्छ ।चौथो चुनौती अर्थतन्त्रका सबै समस्या मौद्रिक नीतिले समाधान गर्दैन भनेर समाजमा बुझाउनु हो । प्राथमिकताका रूपमा हेर्दा मौद्रिक नीति सहायक भए पनि वित्त नीतिले अर्थतन्त्रको समस्या सम्बोधन गर्न नसक्दा राष्ट्र बैंकतर्फ सबैको ध्यान जाने गरेको छ । केही वर्षयता आमअपेक्षा मौद्रिक नीतितर्फ देखिन्छ । मौद्रिक नीतिका व्यवस्था हेर्दा आफ्नो सीमाभित्र रहेर राष्ट्र बैंकले सक्नेजति सुविधा दिएको छ । तर, मौद्रिक नीतिले आपूर्ति पक्षमा मात्र सुधार गर्ने हो । माग पक्षमा सुधार गर्ने काम वित्त नीतिले (बजेट) हो । सरकारले खर्च बढाएर रोजगारी सिर्जना गर्ने, निजी क्षेत्रलाई लगानी बढाउन प्रोत्साहन नगरेसम्म बजार माग बढ्नेवाला छैन । माग नबढेसम्म ब्याजदर कम र बैंकमा जति पैसा भए पनि कर्जा प्रवाह हुन सक्दैन । संक्रमणकालीन अर्थतन्त्रको यो मर्म बुझेर खुकुलो नीतिमार्फत राष्ट्र बैंकले गरेका नीतिगत व्यवस्था प्रभावकारी रूपमा कार्यान्वयन गर्दै अर्थतन्त्रलाई चलायमान बनाउने र समाजकै खस्किएको आत्मविश्वास बढाउने जिम्मा सरकार र राष्ट्र बैंक दुवैले लिनुपर्छ । त्यसका लागि मौद्रिक नीतिको पूर्ण रूपमा कार्यान्वयन हुनुपर्छ । अर्थात् उत्पादनमूलक क्षेत्रमा लगानी, बैंक तथा वित्तीय संस्थामा थुप्रिएर रहेको पैसा प्रवाहको वातावरण र नयाँ रोजगारी सिर्जना हुनुपर्छ ।"
जागिरे मनोवृत्तिले नीरस देश,"इन्द्रकुमार श्रेष्ठ, ओखलढुंगा"
उपसभामुखको शंकास्पद पत्र,"गत साउन ५ गते कान्तिपुरमा प्रकाशित उपसभामुखको अनधिकृत पत्रबारे विज्ञको टिप्पणी ः मानव तस्करी नै हो शीर्षकको समाचार पढ्दा दिक्क लाग्यो । किनभने प्रतिनिधिसभाका उपसभामुख इन्दिरा रानाले आफ्नो पदको दुरुपयोग गरेर पाँच जनालाई अमेरिका लाने गरी सोझै अमेरिकी राजदूतावासलाई चाँडै अन्तर्वार्ताका लागि लेखेको पत्रले संशय उत्पन्न गरेको छ । सिफारिस गरिएका पाँचै जना राज्यसँग असम्बन्धित व्यक्ति हुन् । उपसभामुख रानाको भनाइ विश्लेषण गर्दा फरकफरक विषय बाहिर आएको र उनको ओहोदाबाट पत्राचार गर्नै नमिल्ने कार्य गरेको हुनाले मानव तस्करीसँग मेल खाने यस प्रकरणमा प्रहरीबाटै गहन छानबिन गर्नुपर्ने माग पनि उठेको छ । उपसभामुखले आफ्नो मर्यादा र अधिकारको उल्लंघन गर्दै आफ्नै लेटरहेडमा गरेको पत्राचारविरुद्ध संसदीय कार्यव्यवस्था समितिमा प्रश्न उठ्नुका साथै राज्य व्यवस्था तथा सुशासन समितिमा उजुरीसमेत परेको छ । महिला अधिकारसम्बन्धी अमेरिकामा हुने सीएसडब्लू ६७ बैठकमा आफूसँगै लान लागेका पाँच जना असम्बन्धित व्यक्तिसँगको आर्थिक कारोबार मिलिसकेको अड्कलका भरमा रास्वपाले गोप्य राखेको पनि सुनिन आएको छ । जबकि संसद्का कर्मचारी, सांसदको भिसा प्रक्रिया संसद् सचिवालयको अन्तर्राष्ट्रिय सम्पर्क तथा समन्वय महाशाखामार्फत् परराष्ट्र मन्त्रालयमा जानुपर्ने पारदर्शी र सही प्रशासनिक प्रावधान छ । यो प्रक्रिया मिचेर सुटुक्क प्रतिलिपिसमेत नराखेर सोझै पत्राचार गर्नाको फलस्वरूप एकातिर अमेरिकाले उपसभामुखको पत्रका आधारमा अन्तर्वार्ता लिन र भिसा दिन अस्वीकार गरिदियो भने अन्तर्राष्ट्रियस्तरमा संसद् तथा उपसभामुखप्रति कस्तो मूल्यांकन गरेको होला ? अर्कोतिर राष्ट्रियस्तरमै उपसभामुखजस्तो गरिमामय पदको दुरुपयोग गरी गलत नियतवश जानाजान गरिएको खराब कामप्रति चर्को आलोचना भएको छ । अधिकांश प्रशासनिक एवम् राजनीतिक विश्लेषकसमेतले यो सरासर गलत र निजी स्वार्थमा गरिएको काम भनी टिप्पणी गरेका छन् । तर उनी आबद्ध रास्वपाले उनको कामको अनुसन्धान र विश्लेषण गर्नुको साटो करुणाभावमा पत्राचार गरिएको भनी उल्टै बचाउ गर्न खोजेको छ । राज्यका कुनै पनि निकाय वा इकाइका व्यक्तिलाई वैदेशिक भ्रमण गर्न भिसाका लागि आफ्नो निकायसंगठनबाट कार्यक्रम वा भ्रमणको उद्देश्य खुलाई मनोनयन गर्नुपर्छ र सो मनोनयनका आधारमा परराष्ट्र मन्त्रालयमा निर्णयसमेत राखेर पत्राचार गर्नुपर्छ । अनि मात्र परराष्ट्र मन्त्रालयद्वारा व्यक्ति भ्रमण सम्बन्धित आफैं राजदूतावासमा पत्राचार गरिदिन्छ र भिसा उपलब्ध गराइन्छ । यति प्रक्रियाबारे उपसभामुख अनभिज्ञ भएको भनेर कसले र कसरी पत्याउने ? जबकि संसद्भित्रै संसद्को अन्तर्राष्ट्रिय सम्पर्क तथा समन्वय महाशाखा छ, सोही महाशाखालाई सभामुखमार्फत पत्राचार गर्नुपर्नेमा उपसभामुखको आफ्नै लेटरहेडमा संसद्सँग बिल्कुलै असम्बन्धित व्यक्तिलाई पत्राचार गरिनु शंकास्पद छैन र ? गलत कामलाई गलत र सहीलाई सही मान्ने परम्परा बसाल्ने व्यक्ति, समूहको खडेरी नै लागेको छ देशमा । अतः जनमानसमा आशाको दियो स्वरूप जन्मेको रास्पवाले रानाको गलत कामप्रति कारबाही गरेर आफ्नो साख जोगाउन जरुरी छ भने संसद्ले पनि यस्ता गलत कामप्रति कारबाही गरी संसद् र सांसदको गरिमा जोगाउनु जरुरी छ । गंगाराज अर्याल, पाणिनि८, अर्घाखाँची"
'कुनै जिम्मेवार गृहमन्त्रीले फरार अभियुक्त फलानो ठाउामा छ भनेर भाषण गर्न मिल्छ ?',"दुई ठूला दलबीच समीकरण बनाउन महìवपूर्ण भूमिका निर्वाह गरेकै कारण कांग्रेस नेता रमेश लेखकले गृह मन्त्रालय जस्तो राज्य शक्तिको महìवपूर्ण जिम्मेवारी पाएका छन् । प्रमुख प्रतिपक्षको भूमिकामा रहादा प्रमुख सचेतकको हैसियतमा उनकै नेतृत्वमा सहकारी ठगीमा आरोपित तत्कालीन उपप्रधान तथा गृहमन्त्री रवि लामिछानेमाथि छानबिनको माग राखेर कांग्रेसले संसद् अवरोध गरेको थियो । त्यसरी गठन भएको छानबिन समितिले काम गरिरहेकै बेलामा सरकार परिवर्तन भयो । तत्कालीन प्रधानमन्त्री पुष्पकमल दाहाल र गृहमन्त्री लामिछानेले विभिन्न काण्डमा अनुसन्धान भइरहेका र खुलेका फाइल बन्द गराउनकै लागि कांग्रेसएमाले समीकरण बनेको भाष्य निर्माण गरिरहेका छन् । हिजो आफैंले उठाएका मुद्दा र अहिले प्रतिपक्षमा रहेका दलले गरिरहेको आशंकाका बीच वर्तमान सरकार र गृहमन्त्रीले सुशासनको क्षेत्रमा कस्तो काम गर्छन् भन्ने आमचासो छ । यिनै सन्दर्भमा गृहमन्त्री लेखकसाग कान्तिपुरका उमेश चौहान, कृष्ण आचार्य र कुलचन्द्र न्यौपानेले गरेको संवादको सम्पादित अंश:भ्रष्टाचारमा अनुसन्धान भइरहेका ॅकेस दबाउन, खुलेका फाइल बन्द गराउन यो समीकरण बनेको भन्ने भाष्य पनि बनिरहेको छ । यो सरकारले केकस्ता अनुसन्धान रोक्छ र कस्ताकस्ता फाइल बन्द गर्छ भन्नेबारे आम नागरिकले पनि हेरिरहेका छन् । तपाईं गृहमन्त्री हुनुभएकाले के सोच्दै हुनुहुन्छ, के गर्दै हुनुहुन्छ ?नयाँ समीकरणलाई लिएर बनाइएको यो कृत्रिम भाष्य हो । सरकारबाट बाहिरिनुभएका र प्रतिपक्षमा बस्नुभएका साथीहरूले कुनै कुरा नभेटेपछि यस्तो भाष्य बनाउने कोसिस गर्नुभएको हो । त्यो धेरै दिन टिक्दैन । किनभने उहाँहरूले नेतृत्व गर्दा सरकार अस्थिर भयो, गलत सन्देश जनतामा प्रवाह भयो, उहाँहरूकै कारणले यो समीकरण बनेको हो । यसको मुख्य उद्देश्य नै राजनीतिक स्थिरताका लागि हो । मजबुत गठबन्धन बनेपछि उहाँहरू अत्तालिएर गलत भाष्य बनाउन खोज्नुभयो । उहाँहरू पनि लामो समय सरकारमा रहनुभयो, कहाँनेर फाइल खोल्नुभयो ? कसैका रहरले फाइल खुल्ने र रहरले बन्द हुने होइन । कानुनबमोजिम फाइल खुल्छन्, कानुनबमोजिम किनारा लाग्छन् । कानुनभन्दा बाहिर गएर, कसैलाई रहर लागेर केही कुरा गरिहाल्ने, रहर लागेर केही कुरा गर्नबाट बन्द गर्ने भन्ने हुँदैन । यो सरकार र मेरो मन्त्रालयले विधिको शासनमा रहेर काम गर्छ ।विधिको शासनको कुरा गर्दा अब भुटानी शरणार्थी प्रकरण के हुन्छ ? ललिता निवास, बाल मन्दिर, गिरीबन्धु टीइस्टेट, सुन काण्डलगायतका अनुसन्धान कसरी अघि बढ्छन् ? तत्कालीन गृहमन्त्री रवि लामिछाने फलानो फाइल के हुन्छ भनिरहनुहुन्छ, तर उहाँ आउनुभन्दा अघि नै ती फाइलको अनुसन्धान भएर मुद्दा अदालतमा पुगिसकेको थियो । मैले फाइल खोलेको हो भनेर कृत्रिम कुरा गरेर हुन्छ ? भुटानी शरणार्थीसम्बन्धी विषय अहिले अदालतमा विचाराधीन छ । त्यहाँ जिल्ला अदालतमा मुद्दा दर्ता भएर थुनछेकको प्रयोजनका लागि उच्च अदालत हुँदै सर्वोच्चमा समेत पुगिसकेको छ । त्यो फाइल अहिले मैले खोलेको हो भनेर गफ दिएर हुन्छ ? यस्ता खालका कृत्रिम कुरा गरेर केही दिन मानिसलाई भ्रममा पार्न सकिएला, बिस्तारै मानिसले बुझ्दै जान्छन् । राजनीतिमा कृत्रिमता धेरै दिन रहँदैन । जहाँसम्म विभिन्न मुद्दामा थप अनुसन्धान हुने कुरा छ, त्यो त कानुनबमोजिम नै हुने हो । मैले कुनै पनि विषयका बारेमा पहिल्यै यसो हुन्छ र उसो हुन्छ भनेर घोषणा गरेर हिँडें भने त म आफैं पूर्वाग्रही भइहालें नि । म अहिले अरू साथीलाई परिपक्वता भएन भनेर भन्दै छु भने मैले कुनै विषयमा पहिल्यै घोषणा गर्ने कुराले मेरो परिपक्वता होला र ? त्यसैले कुनै पनि काम कानुनबमोजिम हुन्छन्, कसैको रहरमा केही हुनेवाला छैन र राज्यका कुनै पनि संयन्त्रको दुरुपयोग हुँदैन । हुन दिइँदैन, गरिँदैन ।तत्कालीन उपप्रधान तथा गृहमन्त्री लामिछानेले त २५ वटा फाइल तयार पारेको छु, काम गर्न पाइनँ भनेर सार्वजनिक रूपमा बोल्नुभएको छ । अहिले ती फाइलको अवस्था के हुँदै छ ? म भर्खरै गृह मन्त्रालयमा आएको छु । कहाँकहाँ केके फाइल तयार भएका रहेछन्, कति अगाडि बढेका रहेछन्, हेरौंला नि त । पहिला खुलेका र अनुसन्धानमा गएकाको फाइलको त एउटा विषय भयो, तर खुल्दै नखुलेको एउटा फाइल छ, सहकारी ठगीको । तपाईंहरू प्रतिपक्षमा हुँदा संसद् अवरोध गरेर छानबिनका लागि लगातार दबाब दिनुभयो र त्यही दबाबले संसदीय समिति पनि बन्यो । संसदीय समिति भनेको राजनीतिक प्रकृतिको भयो । तत्कालीन गृहमन्त्रीका पालामा फौजदारी आरोपमा प्रहरी गर्नुपर्ने अनुसन्धान भने रोकिएको थियो किनकि उहाा स्वयं आरोपी भएका कारणले । अब तपाईंहरू आएपछि ५० हजारभन्दा बढी सर्वसाधारण जोडिएको र ९५ करोडभन्दा बढी बचत हिनामिना भएको सहकारी ठगीमाथि छानबिन हुन्छ कि हुँदैन ? त्यसमा पनि कानुनबमोजिम नै हुने भयो । कानुनभन्दा तलमाथि कुनै गतिविधि हुँदैन । सहकारीको विषय हामीले संसद्मा उठाइसकेपछि छानबिनकै लागि संसदीय समिति बनेको हो । संसदीय समिति बनिसकेपछि त्यसको पनि प्रतिवेदन हेर्नुपर्ने हुन्छ । समितिले के कुरा देख्छ, त्यसले पनि आफ्नो निष्कर्ष देला । त्यसैले अहिले समितिले काम गरिरहेकाले यसो हुन्छ, उसो हुन्छ भन्नु उचित हुन्न ।संसद्मा तपाईं आफैंले तत्कालीन गृहमन्त्री रवि लामिछाने सहकारी ठगीमा संलग्न भएको फेहरिस्त प्रस्तुत गर्दै उहाँ गृहमन्त्रीमा बस्न सुहाउँदैन, स्वार्थ बाझिने भयो, आफूविरुद्धका प्रमाण नष्ट गर्ने सम्भावना हुन्छ, त्यसैले हटाउनुपर्छ भन्नुभएको थियो । अहिले तपाईंले नेतृत्व गरेको गृह मन्त्रालय मातहतका अनुसन्धान इकाइले यसलाई कसरी अनुसन्धान गरिरहेका छन् ? पीडितहरूको माग सम्बोधन गर्न त संसदीय समितिले मात्र पुग्दैन होला नि, प्रहरी के गर्दैछ ? हामीले केही तथ्य, घटना र प्रमाणहरू हेरेरै सहकारी ठगीका बारेमा कुरा उठाएको हो । मूल विषय, लाखौं जनताले अर्बौं रुपैयाँ सहकारीमा राखेका छन् । त्यसको अपचलन भएको छ । हिनामिना, दुरुपयोग र ठगी भएको छ । ऋण लिनै नपाउने मानिस र संस्थाहरूले सहकारीबाट पैसा लिएका छन्, उपयोग गरेका छन्, दुरुपयोग पनि भएको छ । सहकारीले दिनै नहुने ठाउँमा ऋण प्रवाह गरेको छ । यसमा तत्कालीन उपप्रधान तथा गृहमन्त्रीको पनि संलग्नता देखिन्छ भन्ने हाम्रो मुख्य विषय थियो । त्यसैमाथि छानबिन गर्ने प्रयोजनका लागि संसदीय समिति बनेको हो । यसकारण समितिको फाइनल रिपोर्ट के हुन्छ भन्ने कुरा महत्त्वपूर्ण छ । अर्को कुरा, कसैले जाहेरी लिएर गएकामा जाहेरी नै दर्ता नहुने, भएको जाहेरीलाई छैन भन्ने, राज्यका महत्त्वपूर्ण निकायको दुरुपयोग गर्ने अवस्था भने अब हुँदैन । विधिको शासन हुन्छ । कानुनबमोजिम हुन्छ ।तत्कालीन गृहमन्त्री लामिछाने सहकारी ठगीमा संलग्न भएकाले पदबाट निलम्बन माग गर्दै सर्वोच्च अदालतमा मुद्दा पर्यो । तत्काल पदबाट बर्खास्त गर्ने वा लामिछानेको नैतिकता र विवेकमा छोड्ने भन्ने विषयमा मात्र न्यायाधीशहरू सपना प्रधान र सारंगा सुवेदीबीच राय बाझिएको हो । तत्कालीन गृहमन्त्रीले अनुसन्धानमा प्रभावित गर्नुभयो, प्रहरी प्रशासनलाई आफ्नो पदको दुरुपयोग गरेर दबाब सिर्जना गर्नुभयो, उहाँमाथि अनुसन्धान हुनुपर्छ भनेर दुवै न्यायाधीशले स्पष्टसँग भन्नुभएको छ । त्यसकारण यसलाई कार्यान्वयन गर्ने दायित्व राज्यका निकायको हुँदैन ?अदालतले के भनेको छ, कहाँ जाहेरी परेको छ, कस्तो अनुसन्धान भएको छ भन्ने विषय कानुनअनुसार हुन्छ । त्यसैले अब विधिको शासन सुरु हुन्छ भनेको हुँ । म अहिले गृहमन्त्री छु, मलाई रहर लागेर कसैको विरुद्धमा मुद्दा चलाइदिन्छु भनेर हुने होइन । कसैलाई मुद्दा नचलाउने रहर लागेर नचलाउने होइन । यहाँहरूले भनेका सबै फाइलका विषय पनि यसैअन्तर्गत पर्छन् ।सहकारी ठगीमा संलग्न गोर्खा मिडिया नेटवर्कका अध्यक्ष जीबी राईलाई पक्राउ गर्ने विषयमा हामी नजिकै पुगेका थियौं भनेर तत्कालीन गृहमन्त्रीले भन्नुभएको थियो । अब उनी कहिलेसम्म पक्राउ पर्छन् ?यस्ता कुरा अपरिपक्व हुन् । मैले बुझेअनुसार संसारको कुनै पनि गृहमन्त्रीले कुनै फरार अभियुक्त फलानो ठाउँमा छ भनेर सार्वजनिक रूपमा भन्न मिल्छ ? राज्यले पक्राउ गरेर ल्याउनुपर्ने मान्छेलाई गृहमन्त्रीले फलानो ठाउँमा छ भनेर घोषणा गर्न थालेपछि देशलाई कहाँ पुर्याउँछ ? राज्य यति अपरिपक्व ढंगले चल्न सक्दैन । यसकारण परिपक्व ढंगले जानुपर्छ । जीबी राईका बारेमा म भर्खरै बुझ्दै छु । तर, नजिक पुगेको, समातिहालेको, समात्दासमात्दै भागेको, सम्पर्क स्थापित भएको भन्ने कुरा मलाई थाहा छैन । यसरी अपरिपक्व कुरा गर्न हुँदैन ।निर्मला पन्तकै हत्यामा संलग्नमाथिको अनुसन्धान नजिकै पुगेका छौं भनेर उहाँले सार्वजनिक रूपमा बोल्नुभएको थियो, त्यसको वास्तविकता के हो ?त्यसको विषयमा केही होइन रहेछ । मैले प्रहरीका वरिष्ठ अधिकारीहरूसँग बुझेँ, तर उहाँहरूले त्यस्तो केही होइन भन्नुभयो । उहाँ गृहमन्त्री हुँदा, छँदा र रहँदासम्म यो कुरा गर्नुभएन । जब गृहमन्त्री नरहने स्थिति भयो, सबैलाई पक्राउ गर्न तयार भइसकेको थिएँ भन्नुभयो । सरकारबाट जाने बेलामा निर्मला पन्तको हत्यारालाई पनि समात्ने कुरा गर्नुभयो, जीबी राईलाई तुरुन्तै ल्याउने कुरा गर्नुभयो । सबै फाइलको कुरा गर्नुभयो । निर्मलाको हत्याराका बारेमा रविजीले यसोयसो भन्नुभएको छ, के हो भनेर मैले प्रहरीका अधिकारीसँग सोध्दा हामी जहाँ थियौं, त्यहीं छौं भनेर भन्नुभयो । यसमा कुनै नयाँ कुरा भएको छैन । एउटा राजनीतिक नेतृत्व हुन्छ, अर्को स्थायी नेतृत्व जसमा सैनिक, प्रहरी र कर्मचारी हुन्छन् । यसबीचमा प्रहरीको संयन्त्र पनि दुरुपयोग भयो भन्ने नागरिक समाजको विश्लेषण छ । परिभाषित कामबाहेक प्रहरी ॅस्टन्टबाज को संयन्त्र बन्ने प्रवृत्तिबारे तपाईंको धारणा के छ ? यसका प्रति म ज्यादै गम्भीर छु । राज्यका कुनै पनि अंग, त्यसमा पनि प्रहरी प्रशासनका अंगलाई कुनै व्यक्ति विशेषको राजनीति बनाइदिनका लागि, कुनै काम विशेषमा कुनै हालतमा दुरुपयोग गर्न हुन्न । कुनै पनि हालतमा प्रहरी, प्रशासन र राज्यका अंगहरूको दुरुपयोग नगर्ने कुरामा म सचेत छु । कसैलाई अनावश्यक रूपमा फसाउन र कसैलाई बचाउन दुरुपयोग गरिँदैन । गर्नु पनि हुँदैन । जुनजुन क्षेत्रमा जोजो उद्यमीका विषयमा तत्कालीन सरकार र गृह मन्त्रालयले हस्तक्षेप गर्यो, उहाँहरू मिलेर नयाँ गठबन्धन बनाउन लाग्नुभयो भन्ने भाष्य तत्कालीन प्रधानमन्त्री प्रचण्डले समेत भन्नुभएको छ । जुन होटलमा बसेर सम्झौताको मस्यौदा गर्नुभयो, जुन घरमा बसेर हस्ताक्षर गर्नुभयो त्यसले कांग्रेस र एमालेले आफ्ना लागि भन्दा पनि अरूको इशारामा गरेका हुन् भन्ने दाबी छ । त्यो काम गर्नेमध्ये एक तपाईं पनि हो, के भन्नुहुन्छ ? तत्कालीन सरकारकै कमीकमजोरीका कारण मुलुकमा यो स्थिति बन्न पुगेको हो । उहाँहरूले मुलुकको राजनीतिलाई यति ज्यादा अस्थिरतातिर लैजानुभयो कि, हामी बाध्य भएर यो ठाउँमा आउनुपरेको हो । त्यसैले सरकार छाड्दै गर्दा, बाहिर बस्दै गर्दा भन्ने कुरा आफ्ना ठाउँमा होलान् । मैले त एमालेमाओवादीको सरकार बन्दै गर्दा चार महिनाअघि नै सबै धोका खाएकाहरू एक ठाउँमा आए भने के होला भनिसकेको थिएँ । प्रचण्डजी बिहान एक जनालाई, साँझ अर्कोलाई धोका दिनुहुन्छ । अर्को दिन अरूलाई धोका दिनुहुन्छ ।तत्कालीन प्रधानमन्त्री र गृहमन्त्रीबाट नक्कली भुटानी शरणार्थीमा संलग्नमध्येका मुख्य आरोपित बेचन झा पक्राउ परेको २४ घण्टा नबित्दै हाम्रो सरकार ढालियो भन्ने अभिव्यक्ति आएका छन् नि ?यो फेरि अर्को स्टन्ट हो । बेचन झा पक्राउ परेकै छन्, हिरासतमा छन् । उनीमाथि कानुनी प्रक्रिया अघि बढिरहेको छ । जे होला, पारदर्शी रूपमा भोलिका दिनमा देखिहालिन्छ । तर, उनी पक्राउ परेकै समयमा समीकरण बदलियो नि त ?त्यस्तो केही होइन । मुख्यतः प्रचण्डजीले अस्थिरता निम्ताउनुभयो, कसैसँग मिल्न सक्नुभएन । अनि मसँग जाादु छ भन्ने काम गर्नुभयो । जादूको छडी कहिले एमालेलाई देखाउने, कहिले हामीलाई देखाउने ३२ सिटको एउटा जादुको छडीले दुईवटा ठूला पार्टीलाई जहिल्यै तह लगाउँछु भन्ने उहाँको चेतना थियो । त्यो एमाले र कांग्रेसले बुझे । सिधा बाटोमा गइरहेको राजनीतिलाई अनेकौं घुमाउरा बाटोहरूमा किन लैजानु ? प्रचण्डले जादुको कुरा भन्दैमा तपाईंहरू रातारात मिल्ने अवस्था बनेको हो भनेर कसरी पत्याउने त ? प्रचण्डजीले पछिल्लो समय हामीलाई धोका दिएपछि कांग्रेसभित्र एमालेसँग मिल्नुपर्छ भन्नेमा धेरै ठूलो विचार बन्यो । एमालेसँगै मिलेर जानुपर्छ भन्ने विचार सबै नेताहरूमा जसरी बन्यो, त्यसरी नै एमालेभित्र पनि बनेको हो । एमालेले पनि ०७९ पुस १० मा धोका दियो भने कांग्रेसकै दाबी थियो । ०७२ सालको संविधान जारी भएयता आठ जना प्रधानमन्त्री फेरिए, नौ वर्षमा तीन जना नेताले नै ॅम्युजिकल चेयर खेलिरहेका धोकाकै भरमा । अब धोका पाउने पालो कांग्रेस वा एमाले कसको हो ? समीकरण दुईचार महिनामा बन्छन् । त्यसपछि एकले अर्कालाई धोका दिन्छ भन्ने खालको निरन्तर देखिएको छ । यो पालि हामी सचेत छौं । यो समीकरण स्थिरताका लागि हो । दुई, दुई महिनामा विश्वासको मत लिनुपर्ने, कहिले यो र कहिले अर्को पार्टी समात्नुपर्ने अवस्था भएकाले दुई ठूला दल मिलेका हुन् । यसमा पनि तलमाथि भयो भने हामी दुईवटै पार्टीलाई ठूलो नोक्सान हुन्छ भन्नेमा गम्भीर छौं । त्यस जगमा यो समीकरण भत्किन्न भन्नेमा हामीलाई विश्वास छ । दुई वर्षपछि कांग्रेसको हातमा नेतृत्व आउँछ भन्नेमा कतिको विश्वस्त हुनुहुन्छ ? हामी विश्वस्त छौं । जसरी अहिले कांग्रेसले आफू ठूलो पार्टी हुँदाहुँदै एमालेका नेता केपी शर्मा ओलीलाई प्रधानमन्त्रीमा पूर्ण रूपमा समर्थन गर्यो, त्यसैगरी शेरबहादुर देउवा प्रधानमन्त्री हुँदा पनि एमालेले समर्थन गर्छ भन्नेमा पूर्ण विश्वस्त छौं । यो पालि नयाँ चेतनाका साथ हामीले यो कदम उठाएका हौं । यसमा पनि तलमाथि जसले गर्छ, त्यसलाई जनताले छाड्दैनन् नि ।सरकार मात्रै परिवर्तन भएको छैन । दुई ठूला दलबीच सत्ता समीकरण बन्दा संविधान संशोधनको मूल एजेन्डा अघि सारिएको छ । यसले धेरै मानिसलाई चनाखो बनाएको छ । कतै महिला, मधेशी, जनजाति, दलित र अल्पसंख्यकले पाएको अधिकारलाई संकुचित गर्न खोजेको त होइन भन्ने आशंका उब्जेको छ । के भन्नुहुन्छ ? संविधान भनेको जडवस्तु होइन । बिहान गीत पाठ गर्दै पूजा गरेर राख्ने पुस्तक पनि होइन । यो जीवन्त दस्ताबेज हो । जसले राज्य सञ्चालन गर्छ । यसको समसामयिक समीक्षा, परिमार्जन र संशोधन आवश्यक हुन्छ । संविधान संशोधन भन्नेबित्तिकै यो संविधानको आधारभूत मान्यताहरू नै समाप्त हुन्छन् भन्ने चिन्तामा सत्यता छैन । संविधान हामीले नै बनाएको हो, हाम्रा लागि अत्यन्तै प्रिय छ । त्यसैले बिगारिँदैन । संघीय लोकतान्त्रिक गणतन्त्रात्मक व्यवस्था र समावेशितालाई थप सुदृढ गर्नका लागि संशोधन गर्ने हो । संविधान आफैंले दस वर्षमा कार्यान्वयनको विषयलाई लिएर मूल्यांकन गर भन्छ । दस वर्षमा यसको औचित्वका बारेमा समीक्षा गर्ने कुरा राखिएको छ । दस वर्ष भनेको एक पुस्ता हो । यसलाई थप परिमार्जन गर्ने र सुदृढ गर्ने हो । समावेशितालाई कमजोर नबनाई पनि संविधानका केही जटिलतालाई सम्बोधन गरेर लैजान सकिन्छ । यसलाई तीन चरणमा लैजान सकिन्छ । पहिलो, समीक्षा र मूल्यांकन गर्ने । यसबाट कार्यान्वयनमा देखिएका समस्या र जटिलताको पहिचान हुन्छ । दोस्रो, जटिलताको पहिचान भइसकेपछि त्यसको परिमार्जनका लागि व्यापक रूपमा सबै राजनीतिक संवाद हुन्छ । तेस्रो, राजनीतिक दलहरूबीच सहमति भएपछि मात्रै संशोधन अघि बढ्छ । त्यसो भएकाले दुई वा चार घण्टामै संविधान संशोधन हुन्छ है भन्ने कुरा होइन । यो एउटा प्रक्रिया हो । प्रक्रियाको थालनी हामी गर्छौं । विषयवस्तुको पहिचान गरेर राजनीतिक सहमति जुटाएर निष्कर्षमा पुर्याउने काम गर्छौं । गणतन्त्र, धर्मनिरपेक्षता, समावेशिता र संघीयता संविधानका आधारभूत मान्यता हुन् । यिनमा संशोधन हुन सक्दैन भनेर संविधानविद्हरूले पनि भन्नुभएको छ । अर्को राजनीतिक विषय, सरकार निर्माण गर्नका लागि दुईतिहाइ मत प्राप्त भए पनि संविधान संशोधनको मुद्दामा सबै एक ठाउँमा नआउन सक्छन् । कसैलाई राजा चाहिएको छ, कसैलाई ॅथ्रेसहोल्ड घटाउन पाए हुन्थ्यो भन्ने छ, एमाले र कांग्रेसलाई त्यो बढाउन पाए हुन्थ्यो भन्ने छ । यसले संविधान संशोधन असम्भव होला जस्तो लाग्दैन ?असम्भव हुन्न । सम्भव हुँदो रहेछ । २०६३ जेठ १२ गते गोकर्ण रिसोर्टमा माओवादीसँग हामीले औपचारिक रूपमा वार्ता सुरु गर्दा पहिलो दिन मलाई यो कसरी सम्भव होला जस्तो लागेको थियो । माओवादी, कांग्रेस र एमाले बसेर विस्तृत शान्ति सम्झौता गर्ने, नयाँ संविधान जारी गर्ने काम कसरी होला र ? भन्ने लागेको थियो । राजनीतिक दर्शन, आदर्श, कार्यशैली, कार्यक्रमका आधारमा कुनै पनि कुरामा तालमेल देखिँदैनथ्यो । तर, एक ठाउँमा पुगियो । त्यसैले कतिपय कुरा साझा बन्छन् । जस्तो, संक्रमणकालीन न्यायको विषयमा विचार फरक छन् । भर्खरै समीकरण बदलिएको छ । संसद्मा बोल्दा एकअर्काप्रति व्यापक कटुता देखिएको छ । तर पनि संक्रमणकालीन न्यायको विषयमा केही कुरामा सहमति गरिसकेका छौं । केही दिनमै यसलाई टुंग्याउँछौं । किनभने यसलाई हामीले साझा विषय बनायौं । संविधान संशोधन पनि साझा विषय हो । संशोधन भन्नेबित्तिकै आत्तिने नेता वा पार्टीहरूले कांग्रेस र एमाले एउटा टेबुलमा बसेर फटाफट संशोधन गरिहाल्छन् भन्ने कुरा सोचिदिनुभएन । संशोधनको कुरा अब सुरु भएपछि आठदस वर्षपछि मात्रै संशोधन हुन्छ भन्ने कुरा हो ?त्यस्तो होइन । संविधानमा पनि चरणबद्ध काम गरिन्छ भन्ने हो । संविधान संशोधनको कुरा समीकरण बदल्ने बहाना बनाउनुभएको हो कि साँच्चै नै गर्न खोज्नुभएको ?संविधानलाई समीक्षा गर्ने बेला भइसक्यो भन्ने कुरा त पहिल्यैदेखि उठ्दै आएको छ । हाम्रो संविधान पनि ठूलै छ । संविधान जति ठूलो छ, त्यति ज्यादा संशोधन गर्नुपर्ने हुन्छ । भारतको संविधान संसारकै ठूलो छ, एक वर्षमा दुई पटकसम्म संशोधन हुन्छ । संयुक्त राज्य अमेरिकाको संविधान सानो छ, धेरै चलाइराखेको पाइँदैन । सामान्यतः हाम्रो जस्तो मुलुकको स्थितिमा दसबाह्र वर्ष संविधान परिमार्जन गर्ने समय हो । समावेशिता भनेको सीमान्तकृतलाई मूलधारको राजनीतिमा ल्याउनका लागि हुनुपर्ने हो, तर नेताहरूले यसलाई दुरुपयोग गरे । उदाहरणका लागि महिला कोटामा आरजु राणालाई ल्याउनुभयो । एमालेबाट राज्यलक्ष्मी गोल्छा र माओवादीबाट ल्हारक्याल लामा आउनुभयो । जसलाई समावेशिताको आवश्यकता छ, उहाँहरू आउन नपाउने । जो सक्षम छ उनीहरू नै आउने परिस्थिति संशोधन गर्न सकिँदैन ? समावेशीमा पनि सबै खालको मान्छे हुनुहुन्छ । पढेलेखको, राजनीतिमा काम गरेको मान्छे हुनुहुन्छ । उहाँहरूको पनि आवश्यकता छ । साथै विभिन्न क्लस्टरको पनि आवश्यकता छ । सबै खालका मान्छेको प्रतिनिधित्व भएको छ, त्यसले राम्रो गरेको छ । समावेशिता बेठीक हामीले भनेकै छैन । संघीयता, गणतन्त्र, लोकतन्त्र र समावेशिताका चारवटा पिलरमा यो संविधान उभिएको छ । एउटा पिलरलाई मात्रै झिकिदिने हो भने यो संविधान पनि भत्किन्छ । मूल मान्यता र स्तम्भलाई बचाएरै संविधान संशोधन गर्ने हो । सबै दोष संविधानको मात्रै होइन । संविधान गलत भएकै कारण यो सबै राजनीतिक अस्थिरतामा फसिरहेको छ त ? संविधान र हाम्रो माइन्डसेटमा भेट नभएको अवस्था देखिन्छ । संविधानमा संघीयताको कुरा गर्यौं । तर, प्रदेश र स्थानीय तहलाई अधिकार दिने कुरामा कन्जुस्याइँ गरेको देखिन्छ । त्यो त संविधानले गरेको होइन, तपाईं हामीले गरेका हौं । संविधान पनि परिमार्जन गर्न आवश्यक छ, तद्अनुकूल हाम्रो माइन्डसेट पनि बदल्नु जरुरी छ । सबै दोष संविधानलाई देखाएर हामी शुद्ध हुन खोज्यौं भने ठीक ठाउँमा पुगिँदैन । हामी मात्रै बेठीक, संविधान गज्जबको छ भन्ने पनि सोच्नु हुन्न । यी दुवैका बीचमा तालमेलको आवश्यकता छ ।संघीयतालाई एकातिर धेरै खर्चिलो र बोझिलो भयो भनेर बदनाम गरिएको छ । अर्कोतर्फ संघीयता भन्नेबित्तिकै प्रदेशलाई हेर्ने गरिएको छ । केन्द्रमा समीकरण बदलिन्छ, त्यसपछि पूर्वदेखि पश्चिमसम्मका प्रदेश गर्लामगुर्लुम ढल्छन् । काठमाडौंबाट हुरी चलाइदिने, बदनाम संघीयतालाई गर्ने ? संघीयतालाई कार्यान्वयनमा लैजान अत्यावश्यक प्रहरी समायोजनसँग सम्बन्धित कानुन पनि अहिलेसम्म बनेको छैन । गृहमन्त्री तपाईं हुनुहुन्छ, यसलाई कसरी हेर्नुहुन्छ ? स्थानीय तहले धेरै राम्रो सेवा प्रवाह गरिरहेका छन् । तर, प्रदेशले राम्रो काम गर्न सकिरहेका छैनन् भनिएको छ । त्यसको पनि कारण त हामी नै हौं । संविधान र कानुनको मात्रै कमीकमजोरी हो कि हाम्रो माइन्डसेटले पनि काम गरिरहेको छ भन्ने कुरामा आफूलाई परिमार्जन गर्नुपर्छ । काठमाडौंमा सत्ता परिवर्तन हुनेबित्तिकै सातवटै प्रदेशमा त्यसको असर परेको छ । यसो हुनुको अर्थ पार्टीमा संघीयता लागू नहुनु हो । प्रदेशस्तरमा क्षेत्रीय पार्टीहरू बन्न सकेनन् । मधेश आधारित दलहरू सबै संघीयताको कुरा जोडतोडले गर्नुहुन्छ तर कसैको सिट संख्या ४५ भन्दा बढी छैन । उनीहरू आफू पनि राष्ट्रिय पार्टी बन्न चाहन्छन् । आफ्नो संगठन देशभर रहेको देखाउन चाहन्छन् । यसले केन्द्रमा तलमाथि हुनसाथ सबै प्रदेशमा प्रभाव पर्ने गरेको छ । यदि प्रदेशस्तरमा क्षेत्रीय पार्टी हुने भए केन्द्रको समीकरणको बदलाव हुन्थेन । त्यसैले प्रदेशस्तरमा पार्टी निर्माण हुन नसक्ने एउटा कारण भयो । अर्को, पार्टीहरूको प्रवृत्ति राष्ट्रिय भयो । म सरकारमा छँदा मेरो भूमिका पनि कानुन निर्माणमै केन्द्रित हुनेछ । प्रहरी ऐन २०१२ सालमा बनेको हो । धेरै पटक संशोधन भएको छ । तर घुमीफिरी २०१२ को ऐनले काम चलाइएको छ । प्रहरी देशको सबैभन्दा महत्त्वपूर्णमध्येको राज्य संस्था हो । प्रहरी ऐन चाँडै संशोधन गर्नुपर्नै छ । सशस्त्र प्रहरीसम्वन्धी ऐन पनि लामो समयदेखि संशोधन हुन सकेको छैन । अरू पनि थुप्रै कानुन छन्, तिनलाई अध्यावधिक गर्न जरुरी छ । आजको परिवेशअनुसार कानुनको अध्यावधिक गर्ने काम मेरो पहिलो प्राथमिकता हुनेछ ।नक्कली भुटानी शरणार्थी जस्तै प्रकृतिको, असम्बन्धित र आफैंले नचिनेका ५ जना व्यक्तिलाई अमेरिका पुर्याउने उद्देश्य राखेर उपसभामुख इन्दिरा रानाले भिसाको अन्तर्वार्ताका लागि आफ्नो लेटरप्याडमा अमेरिकी दूतावासलाई पत्र लेखेको, पैसाको लेनदेन भएको कुरा आएको छ । यसलाई गृह मन्त्रालयले कसरी हेरिरहेको छ ?यो बारेमा अध्ययन गर्नुपर्छ र कानुनअनुसार नै हुन्छ ।"
चिया बेचेर फुटबल सिकाउँदै,"(दाङ)धेरै युवा विदेशको सपना देखेर भौंतारिइरहेका बेला घोराहीका २२ वर्षीय समीर वली भने फरकफरक स्वादका चिया खुवाउने योजना मुताविक लागे । अनि खोले घोराहीमा चिया घर । पाँच वर्षजति चिया बेचेर केही अर्थोपार्जन गरिसकेपछि वलीलाई फुटबलमा केही गर्ने हुटहुटी जाग्यो । फुटबल खेल्नु त उनको पहिल्यैदेखिकै सपना थियो । तर यसपालि भने उनले केही फरक सोचे । अनि खोले, लुम्बिनी फुटबल एकेडेमी । वली अहिले चिया भट्टीमा नभई मैदानमा साना भाइहरूलाई फुटबल प्रशिक्षण दिन व्यस्त छन् । २०८० साउनदेखि प्रशिक्षण दिन थालेको वलीको एकेडेमीमा विभिन्न जिल्लाका २७ जना खेलाडीले आवासीय सुविधासहितको प्रशिक्षण लिइरहेका छन् । लुम्बिनी एकेडेमीमा हाल एक विदेशीसहित तीन प्रशिक्षकद्वारा नियमित प्रशिक्षण दिइन्छ । मध्य अफ्रिकी मुलुक क्यामरुनबाट आएका मार्को नामले चिनिने बार्गो वेल्फ्रेड यहाँका मुख्य प्रशिक्षक हुन् । लिग फुटबल खेल्न नेपाल आएका खेलाडी वेल्फ्रेड लिग नचलेको समय भने पूर्णकालीन प्रशिक्षकका रूपमा एकेडेमीमा व्यस्त रहन्छन् ।एकेडेमीमा दाङका साथै हुम्ला, जुम्ला, कैलाली, बाँके, बर्दिया, महोत्तरी, तेह्रथुम, सर्लाही, धनकुटा र रुकुम पूर्वसम्मका बालकहरू फुटबल सिकिरहेका छन् । ६ जना विपन्न तथा असहाय खेलाडीलाई पूर्ण छात्रवृत्ति र १२ जनालाई आंशिक छात्रवृत्तिसहित एकेडेमीमा राखिएको छ । पूर्ण छात्रवृत्तिमा रहनेमध्ये दुई जना महोत्तरीका मुसहर समुदायका छन् भने दुई जना कैलालीस्थित दलित समुदायका छन् । एक जना भौगोलिक रूपमा विकट हुम्लाका तथा एक आर्थिक अवस्था कमजोर भएका दाङकै बालक छन् । एकेडेमीका सबै बालकलाई घोराहीस्थित नेपाल पुलिस स्कुल र पद्मोदय स्कुलमा अध्ययनको व्यवस्था पनि मिलाइएको छ । १ सय जना खेलाडीलाई पूर्ण आवासीय सुविधासहित सञ्चालन गर्ने योजना रहेको एकेडेमीका अध्यक्ष वलीले बताए । जसमा ५० जना खेलाडीलाई पूर्ण छात्रवृत्ति प्रदान गर्ने उनको योजना रहेछ ।मासिक ४५ हजारमा घर भाडामा लिएर खेलाडीलाई आवासीय रूपमा राखिएको छ भने वार्षिक २ लाख ४० हजार रुपैयाँमा ३ बिघा जग्गा भाडामा लिएर खेलकुद मैदान निर्माण भइरहेको छ । खेलाडीका लागि राष्ट्रले पर्याप्त सहयोग गर्न नसकेको गुनासो सुनिरहँदा वली भने व्यक्तिगत प्रयासमा नै फुटबल खेलाडी उत्पादन गर्ने अभियानमा जुटेका छन् । आर्थिक रूपमा सक्षम परिवारका एक खेलाडीले खाना र आवासका लागि मासिक १२ हजार र प्रशिक्षणका लागि २ हजार शुल्क तिर्ने गर्छन् । जुन शुल्कले मात्र एकेडेमी सञ्चालन गर्न पर्याप्त नभएको वली बताउँछन् । राम्रो फुटबल क्षमता भएका तर आर्थिक रूपमा कमजोर खेलाडीलाई भने निःशुल्क आवास तथा प्रशिक्षण दिइएकाले पनि खर्च व्यवस्थापनमा समस्या भइरहेको उनले बताए । खेलमैदान र अन्य सहयोगका लागि सरकारी, गैरसरकारी निकाय गुहारे पनि कतैबाट सहयोग नपाएको उनको गुनासो छ । भुइँ तहबाटै संरचनागत विकास हुन सक्यो भने मात्र खेल क्षेत्रले प्रगति गर्ने हो, वलीले भने, फुटबलको लोकप्रियता चुलिँदो छ तर खेलाडी उत्पादनका लागि जिम्मेवार निकायहरू गम्भीर छैनन् । खेलमा केही गर्न चाहनेलाई पनि प्रोत्साहन छैन ।एकेडेमीमा रहेका खेलाडीले एक वर्षमै उत्कृष्ट सीप विकास गरिरहेको वलीको दाबी छ । दाङमा मात्र १२ वटा फुटबल क्लब छन् । जिल्ला स्तरीय फुटबल खेलेको वर्ष दिनमा नै लुम्बिनी एकेडेमीका केही खेलाडीहरू यतिबेला १७ वर्षमुनिको राष्ट्रिय स्तरका खेलमा समेत छनोट भएको वलीले बताए । कलिलो उमेरदेखि नै सिकाउँदै गयो भने छोटो समयमा नै खेलकुदको सीप विकास गर्न सहज हुने रहेछ, वली भन्छन् । गौशाला नगरपालिका१० बर्दिबास महोत्तरीका १३ वर्षीय रामकरण सदा पहिले गाउँकै चौरमा रमाइलोका लागि फुटबल खेल्थे । पछि गाउँकै एक शिक्षकले उनलाई लुम्बिनी एकेडेमीमा गएर सिक्न सल्लाह दिँदै दाङ पठाए । पूर्ण छात्रवृत्तिमा एकेडेमीमा बसिरहेका सदा अहिले त्यहाँको राम्रो खेलाडीमा गनिने भइसकेका छन् । उनी ८ कक्षा पढ्दै खेल खेलिरहेका छन् । बर्दिबासकै कक्षा ६ मा अध्ययनरत १४ वर्षीय मन्जित सदा पनि पूर्ण छात्रवृत्तिमा फुटबल सिकिरहेका छन् । आर्थिक अवस्था कमजोर भएकैले फुटबल खेलाडी बन्ने सौख पूरा गर्न नपाएका उनी अहिले एकेडेमीमा आउन पाएपछि खुसी छन् । निःशुल्क आवासीय खेल प्रशिक्षण लिन पाइने भएपछि म यहाँ आएँ, उनले भने, अहिले राम्रो सिक्न पाइरहेको छु । हुम्ला सिमकोटका प्रकाश सिंह पनि फुटबलर बन्ने सपनाकै कारण घोराही आइपुगेका हुन् । हुम्लामा प्रशिक्षक अभावमा सिक्न नपाइरहेको बेला उनले घोराहीमा सोचेजस्तो विकास गर्न पाएको बताए । जुम्ला बुर्थबाडाका १३ वर्षीय विकलेश बुढा १३ वर्षमुनिको राष्ट्रिय खेलसमेत खेलिसकेका खेलाडी हुन् । खेलाडी भएर देशको नाम राख्ने रहर छ, उनले भने, यसका लागि अहिलेदेखि नै मिहिनेत गरिरहेको छु । कक्षा ८ पढ्दै गरेका सर्लाही वाग्मतीका प्रितम पौडेल, तेह्रथुम बसन्तपुरका १३ वर्षीय समीर खड्का पनि राष्ट्रिय हुँदै अन्तर्राष्ट्रियस्तरको खेलाडी बन्ने सोचले यतिबेला प्रशिक्षण लिइरहेका छन् । म खेल क्षेत्रमा नाम राख्न चाहन्छु, समीरले भने, यसका लागि प्रशिक्षण नलिएर सम्भव छैन । प्रशिक्षणले धेरै सीप विकास भएको छ । कुनै पनि खेललाई अगाडि बढाउने हो भने सबैभन्दा पहिला खेलाडी उत्पादन र भएका खेलाडीको सीप निखार्ने काम महत्त्वपूर्ण हुन्छ भन्ने सोचेर एकेडेमीको अभियानमा लागेको वलीले बताए । मध्यम वर्गीय परिवारको एउटा किशोरका लागि खेलाडी बन्छु भन्नु सजिलो कुरा पक्कै हैन । म जस्ता धेरैको सपना रहरमा नै बिलाउँदो रहेछ, वलीले आफ्नै विगत सम्झँदै थपे, फुटबललाई मात्र प्रेम गरेर जीवन चलाउन सम्भव थिएन, जसका कारण मैले चिया बेचें । आर्थिक अवस्था केही सुध्रिएपछि म जस्तै सपना पालेका भाइबहिनीका लागि केही गर्नुपर्छ भनेर लागिरहेको छु । खेलाडी बन्न नपाएको झोकमा चिया पसल खोलेका वलीका लागि यतिबेला भने त्यही व्यवसाय फुटबलमा फरक तरिकाले काम गर्न सहयोगी बनिरहेको छ । चिया बेचेर गरेको आम्दानी उनले एकेडेमी सञ्चालनमा नै खर्चिरहेका छन् । चिया पसलले राम्रै आम्दानी दिइरहे पनि खासमा मेरो प्यासन यसमा थिएन, वलीले भने, मेरो लगाव त फुटबलमा थियो । त्यसैले पनि आफ्नो सपना अबका भाइबहिनीमा देखेको छु, उनीहरूलाई सक्षम खेलाडी बनाउन भनेरै एकेडेमी खोलें । उनलाई चिया पसल सञ्चालनकै क्रममा नेपाली फुटबलका हरेक क्रियाकलापबारे चासो राख्नुका साथै क्लब, जिल्ला संघ, प्रदेश, संघ, एन्फा, खेलाडी, प्रशिक्षक र फुटबलसम्बन्धी सबै गतिविधिको अध्ययन गरेरै यता हात हालेको बताए ।नेपाली फुटबलमा केही गर्ने, युवापुस्तालाई थप निराश हुनबाट जोगाउने र प्रेरणाको सञ्चार गराउने अभियानस्वरूप एकेडेमी सञ्चालन गरेको वली बताउँछन् । पूर्णतः एक्लो प्रयासमा निजी क्षेत्रबाटै सुरु गरिएको आवासीय सुविधासहितको यो नै देशको पहिलो र एकमात्र फुटबल एकेडेमी हुनुपर्छ, उनी दाबीका साथ थप्छन्, देशमा अरू पनि एकेडेमी नभएका होइनन् । कुनै एन्फा आफैंले चलाएको छ त कुनै क्लबले । अनि कुनैमा आवासीय सुविधा छैन भने कुनैमा व्यावसायिक सोच छैन । एकल प्रयासमा एकेडेमी चलाएका कारण वलीले आर्थिक कठिनाइको सामना गरिरहेका छन् । कम्तीमा फुटबल खेलेर स्टार हुने र देशको जर्सी लगाएर अन्तर्राष्ट्रिय मञ्चमा प्रस्तुत हुने सपना पूरा नभए पनि नयाँ पुस्तामार्फत त्यो सपना पूरा गर्ने उनको लक्ष्य छ ।"
पर्यटकलाई कर्णाली चिनाउँदै सीप,"(जुम्ला) कुनै बेला दिनभर पाटनमा भेडाबाख्रा डुलाउने सीप बुढा अहिले भने पर्यटक डुलाउँछन्, कर्णालीका भीरपहरा, तालतलैयामा । कहिले रारा, कहिले जगदम्बा ताल त कहिले फोक्सुन्डो तालको किनारामा पर्यटक घुमाइरहेका भेटिने उनी कर्णालीमा हिमाल हेर्न चाहने पर्यटकलाई पनि न्यानो स्वागत गर्छन् । बुढा यहाँका लाइसेन्स प्राप्त पर्यटक गाइड हुन् । भरिया हुँदै पर्यटकसँग ट्रेकिङ सुरु गरेका उनी सात वर्ष पहिले मात्रै गाइड बने । तीन वर्षको छँदै बुवा गुमाएका पातारासी६ का ३० वर्षीय बुढालाई १८ वर्षअघि विदेशीसँग रारा हुँदै फाक्सुन्डो तालसम्मको ट्रेकिङ गर्ने मौका मिल्यो । गैरसरकारी संस्था इसिमोडले गर्न लागेको एक कार्यक्रमका दौरान बुढालाई इसिमोडकै सतानन्द उपाध्यायले विदेशी पर्यटकसँग जाने वातावरण बनाइदिए । १२ वर्षको कलिलै उमेरमा पर्यटकको २५ किलोको भारी बोकेर उनी ट्रेकिङमा निस्किएका थिए । त्यसताक दैनिक सात सय रुपैयाँ पाउँथे रे । त्यही अवसरले नै बुढालाई पछि ट्रेकिङ पर्यटक गाइड बन्न प्रेरित गरिदियो । पछि इसिमोडकै उपाध्यायले बुढालाई ट्रेकिङ थाल्ने भए अंग्रेजी बोल्न सिक्नुपर्ने सल्लाह पनि दिए । उनी दुई वर्ष भेडीगोठालो बनेपछि पर्यटन डुलाउने सोचले यता लागेको बताउँछन् । पहिले पाटनमा भेडा डुलाइ हिँड्थे । यतिबेला हिमाल, तालतिर टुरिस्ट डुलाइहिँड्छु, बुढा अहिलेको आफ्नो काममा पूर्ण सन्तुष्ट रहेको बताउँछन् । त्यसो त उनको खुबी देखेर छिमेकी पनि दंग पर्छन् । बुढाले १२ कक्षासम्मको पढाइ जुम्लामै सकेर क्याम्पस पढ्न काठमाडौं गए । जनसंख्या तथा वातावरण विषयमा स्नातकोत्तर गरे । काठमाडौंमा रहँदा सबै साथीहरू दसैंतिहार मनाउन घर फर्किन्थे । बुढा भने पर्यटकको भारी बोक्न डाँडाकाँडातिर हानिन्थे । यसबापत दैनिक १२ सय रुपैयाँ पाउँथे । त्यसैले पढाइ खर्चको जोहो पनि हुन्थ्यो । पर्यटक लिएर लाङटाङ, तिलिचो ताल, मनाङ, मुस्ताङ, सगरमाथा आधारशिविर क्षेत्रमा जान थाले । दसैंतिहारको एक महिने बिदामा उनी ३०४० हजार कमाएर काठमाडौं फर्किन्थे, अनि फेरि पढाइमा लाग्थे । झन्डै ७ वर्ष पर्यटकसँग घुमेपछि उनले गाइडको लाइसेन्स पाए । पर्यटकहरू पनि बुढालाई निकै मनपराउँछन् । कोरोना महामारीका कारण ट्रेकिङ व्यवसाय पनि थलियो, त्यहीबेला नै उनले पर्यटकलाई कर्णाली घुमाउने उद्देश्यले ट्राभल कम्पनी खोले । नेपालको कर्णाली पर्यटकीय सम्भावना बोकेको क्षेत्र हो । तर पर्यटकमैत्री संरचना र पर्यटन क्षेत्र देखाउने माध्यम नहुँदा समस्या भयो, उनले भने, अब आन्तरिक र बाह्य पर्यटक घुमाएर आर्थिक अवस्था चलायमान गर्ने जिम्मेवारी कर्णालीका युवाको काँधमा आइपुगेको छ । उनलाई अहिले पनि केही पर्यटन व्यवसायीले पोखरातिर कामका लागि बोलाउँछन् । तर उनी भन्छन्, अब आफ्नै क्षेत्रको भारी बोकेर कर्णाली चिनाउनेछु । बेरोजगारलाई रोजगारी दिने र कर्णाली चिनाउने गरी लागेको छु । कर्णालीको पर्यटन क्षेत्र पछि पर्नुको कारण गुरुयोजना बनाएर अघि बढ्न नसक्नुलाई ठान्छन्, उनी । उसो त उनले पातारासी गाउँपालिकामा पर्यटन बोर्ड गठन गरेर पर्यटकीय गतिविधि पढाइरहेका छन् । बोर्डको गठनसँगै पर्यटकीय सम्भावनाका खोजी सुरु भइसकेको छ । भीरपहरा, तालतलैया, वनजंगल र हिमाल मात्र पर्यटकीय क्षेत्र होइनन्, उनले भने, परम्परागत रीतिरिवाज, संस्कृति पनि पर्यटक भित्र्याउने माध्यम धेरै छन् ।पछिल्लो समयमा पर्यटक भित्र्याउने नाममा केबुलकारको डीपीआर बनाउने, भ्युटावर बनाउनेदेखि भीरपाखामा सडक पुर्याउने नाममा डोजर चलाउने कार्यको चर्को विरोध गर्छन् बुढा । केबुलकार बनाएपछि दैनिक पाँचसात हजार पर्यटक भित्र्याउनुपर्ने हुन्छ । सबै केबुलकार चढ्छन् भन्ने छैन । तैपनि पाँच सय जनाले केबुलकार चढ्लान् । त्यो नियमित हुन सक्दैन, उनले भने, बरु आन्तरिक तथा बाह्य पर्यटक आउने वातावरण बनाइदिनुपर्यो । कर्णालीमा हवाईसेवा नियमित बनाइदिनुपर्यो । सडक चार लेनको बनाइदिनुपर्यो । कर्णालीमा रहेको प्राकृतिक सुन्दरतासँग साक्षत्कार गर्न पर्यटक आफैं आइपुग्छन् । अहिले बुढा कर्णालीको जुम्ला, हुम्ला, मुगु, डोल्पा र कालीकोटका सबै ठाउँमा घुमिरहेका छन् । उनी एक साताअघि मात्रै २८ दिनको ट्रेकिङ गरेर फर्किए । केही दिनमै ताल टू ताल टुर गर्ने पर्यटकको टोली कर्णाली भित्रिन लागेको छ । उक्त टोलीलाई रारा, जगदुल्ला र फोक्सुन्डो लैजाने तयारी भइरहेको उनले सुनाए । कर्णालीका पहाड हाइकिङ गर्ने जस्ता छन् । वषौं पुराना संस्कृति छन् । तालतलैया कर्णालीमै छन् । खस उपत्यका, पातारासी हिमाल, ठाकुर ज्यु, बिष्ट ज्युजस्ता धार्मिक पर्यटकीय स्थल छन् । गिडीदह जुम्लामै छ । यिनीहरूको भरपूर उपयोगले मात्रै कर्णाली समृद्ध बन्न सक्ने उनको तर्क छ । दशकअघि बुढाले तीन वर्ष गाउँको विद्यालयमा उनले पढाए । आफ्ना धेरैजसो साथी लोक सेवातिर हानिए पनि बुढाले पर्यटन क्षेत्र छोड्न मानेनन् । अहिले उनी कर्णालीका पर्यटकीय क्षेत्रका बारेमा फर्रर भन्न सक्छन् । बुढाले पर्यटक घुमाएर पर्यटन क्षेत्रको प्रचारप्रसार मात्र गरेका छैनन् । उनले जुम्ला सदरमुकाम खलंगामा झन्डै ८० लाख लगानीमा घर बनाएका छन् । विदेशै गएको भए पनि घर र जग्गा नै किन्थे होला । त्योभन्दा ठूलो प्रगति केही हुन्थेन । तर उनले पर्यटन क्षेत्रमा भविष्य राम्रो छ । धेरै ठाउँ पुग्न पाइएको छ । उनका अनुसार पाँच सयभन्दा बढी विदेशी र एक हजारभन्दा बढी आन्तरिक पर्यटकसँग ट्रेकिङ गरिसकेका छन् । पहिले विदेशीलाई नेपाल देखायौं । अब नेपालीलाई नेपाल देखाउने सोच छ । पहिले भरिया मात्रै नेपाली हुन्थ्यो । सबै पर्यटक विदेशी थिए । अब भरिया र पर्यटक पनि नेपाली नै भित्र्याउने योजना छ, उनले भने । बुढाले तान्जानिया, चीन र भारतमा समेत ट्रेकिङ गरिसकेका छन् । नेपालका ५३ जिल्लामा हिँडेका छन् । हामी मंसिरदेखि फागुनसम्म चिसो छल्न सुर्खेत नेपालगन्ज झर्छौं । अब सबै गर्मी छल्न कर्णाली आउने वातावरण बनाउनुपर्छ, उनले योजना सुनाए । आराम र सुविधाको पक्षमा विदेशी पर्यटक कहिल्यै हुँदैनन् । उनीहरू साहसिक यात्राका साथमा प्रकृति बुझ्न र नियाल्न चाहन्छन्, नौलो अनुभव बटुल्न सौखिन देखिन्छन् । डोल्पाको लेकाली क्षेत्र पुग्दा वर्षायाममा उर्लने पाटनका खोला कात्तिकमा भने तेल सकिन लागेका बत्तीजस्तो मधुरो गतिमा बगिरहेका देखिन्छन्, बुढाले भने, वन्यजन्तु र चराको चिरबिर आवाज र पाटनको दृश्यले विदेशी रोमाञ्चित र उत्सुक भइरहेका हुन्छन् । अब यतातिर अन्तरिक पर्यटकलाई पनि बढाउने योजना छ ।"
निक्सन राष्ट्रपति उम्मेदवार चयन,"सन् १९६० मा आजकै दिन (जुलाई २८) रिपब्लिकन पार्टीले रिचर्ड निक्सनलाई अमेरिकाको राष्ट्रपति चुनावका लागि उम्मेदवार चयन गरेको थियो । पार्टीको राष्ट्रिय सम्मेलनले निक्सनलाई राष्ट्रपतिको उम्मेदवारका रूपमा अघि सारेको थियो । तर, उनी डेमोक्रेटिक पार्टीका उम्मेदवार जोन एफ केनेडीसँग पराजित भए । त्यसअघि उनी राष्ट्रपति ड्वाइट डी आजनहावरको कार्यकालमा सन् १९५३ देखि १९६१ सम्म अमेरिकाको उपराष्ट्रपति थिए । पहिलो पटकको प्रयासमा राष्ट्रपतिमा पराजित भए पनि निक्सन पार्टीको राजनीतिमा भने सक्रिय रहे । रिपब्लिकन पार्टीले सन् १९६८ को चुनावमा निक्सनलाई पुनः राष्ट्रपतिको उम्मेदवार बनायो । यसपटक भने डेमोक्रेटिक पार्टीका ह्युबर्ट हम्फ्रेलाई पराजित गर्दै निक्सन अमेरिकाको ३७ औं राष्ट्रपति चुनिन सफल भएका थिए । निक्सन सन् १९७२ मा चुनाव जित्दै दोस्रोपटक पनि राष्ट्रपति बन्न सफल भएका थिए । तर, उनले दोस्रो कार्यकाल भने पूरा गर्न पाएनन् । चर्चित वाटर गेट काण्डका कारण कार्यकाल नसकिँदै सन् १९७४ मा उनले राजिनामा दिनुपरेको थियो ।"
"ठूला आयोजनाको खर्च वृद्धि, प्रगति न्यून","(काठमाडौं)अधिकांश ठूला आयोजनाले गत आर्थिक वर्षमा विनियोजित विकास बजेट खर्च ९० प्रतिशत कटाए पनि समग्र प्रगति भने निराशाजनक छ । पटकपटक म्याद थप गर्दा पनि प्रगति सन्तोषजनक हुन नसकेको हो । केही राष्ट्रिय गौरवका आयोजनामा भने पर्याप्त बजेट विनियोजन नहुँदा कामले गति लिन नसकेको दाबी आयोजना प्रमुखहरूको छ ।गत आवमा सबैभन्दा कम बजेट खर्च कर्णाली करिडोरअन्तर्गत खुलालुसलीसल्ला खण्डमा भएको छ । यो खण्डका लागि ६५ करोड विनियोजन भएकामा २७ करोड रुपैयाँ मात्र खर्च भएको हो । अर्थात् विनियोजित बजेटको ४१ प्रतिशत मात्र खर्च भएको छ । यो खण्डको समग्र भौतिक प्रगति १४ प्रतिशत मात्र छ । यो आयोजना आव २०६५६६ देखि सुरु भएको हो । ०८३८४ भित्र निर्माण सकिने अनुमान छ । यो सडक खण्डको कुल लागत अनुमान १४ अर्ब रुपैयाँ छ । कुल दूरी १ सय २३ किलोमिटर ट्र्याक खोलेर ५ किमि ग्राभेल भएको छ । आयोजनाअन्तर्गतका १३ मध्ये ४ वटा पक्की पुल निर्माणाधीन छन् ।नागढुंगानौबिसेमलेखुमुग्लिङ सडक स्तरोन्नतिका लागि गत आवमा ९ अर्ब ५६ करोड १२ लाख विनियोजन भएकामा २ अर्ब २ करोड ८७ लाख रुपैयाँ मात्र खर्च भएको छ । अर्थात् २१२२ प्रतिशत मात्र खर्च भएको हो । यो खण्डको प्रगति २२ प्रतिशत मात्र छ । निर्माण थालेदेखि नै यात्रुले सास्ती खेप्नुपरेको छ । यो खण्ड भएर दैनिक सानाठूला करिब २० हजार सवारीसाधन ओहोरदोहोर गर्छन्, जसले गर्दा ट्राफिक जाम नभएको दिन हुँदैन ।यो सडकलाई तीन खण्डमा विभाजन गरेर ठेक्का गरिएको छ । विश्व बैंकको ऋण सहयोगमा स्तरोन्नति थालिएको हो । पहिलो खण्ड १२२६ किमि दूरीको नागढुंगानौबिसेको १ अर्ब ३० करोड ८४ लाख रुपैयाँमा ठेक्का सम्झौता गरी ०७९ जेठ २६ देखि निर्माण थालिएको थियो । दुई वर्षभित्र सक्नुपर्नेमा निर्माण थालेको २५ महिना बित्दा पनि भौतिक प्रगति ५७ प्रतिशत मात्र छ । गत जेठ २७ भित्र काम नसकिएपछि आगामी माघसम्म म्याद थपिए पनि प्रगति न्यून छ ।५ अर्ब ३३ करोड १९ लाखमा ठेक्का दिइएको दोस्रो खण्ड नौबिसेमलेखुको दूरी ४३५४ किमि छ । ठेक्का सम्झौता ०७९ वैशाख १४ मा भएको र कार्यादेश जेठ २६ मा दिइएको थियो । सुरु सम्झौताअनुसार ०८२ जेठ २५ भित्र स्तरोन्नति सक्नुपर्नेछ । यस खण्डको २१ प्रतिशत मात्र प्रगति छ ।नागढुंगानौबिसे खण्डमा सडक पूर्वाधार (नाली, वाल) निर्माणको ९० प्रतिशत काम पूरा भइसकेको नागढुंगामुग्लिङ सडक योजना पूर्वी खण्डका योजना प्रमुख ईश्वरबहादुर रिजालले बताए । चार किमि सडक पहिलो तहमा कालोपत्र पनि भएको छ, उनले भने, नौबिसेमलेखु खण्डमा पुलदेखि सडक निर्माण भइरहेको छ । यो खण्डमा बर्खापछि कालोपत्र सुरु गर्ने उनको भनाइ छ । ३८८६ किमिको तेस्रो खण्ड मलेखुमुग्लिङको ४ अर्ब ८० करोड ५९ लाख रुपैयाँमा ठेक्का भएको छ । ०७९ पुस १५ मा सम्झौता भएअनुसार तीन वर्षभित्र सकिनुपर्नेछ । तर, अहिलेसम्म प्रगति १५ प्रतिशत मात्र छ ।खर्च र समग्र प्रगति कम हुने अर्को आयोजनामा नारायणगढबुटवल सडक पर्छ । यो आयोजनाका लागि गत आवमा ७ अर्ब ४४ करोड ९२ लाख विनियोजन भएकामा ४६९८ प्रतिशत मात्र खर्च भएको छ । अर्थात् ३ अर्ब ४९ करोड ९२ लाख रुपैयाँ खर्च भएको हो । २०७५ चैत ८ मा निर्माण थालिएको यो आयोजनाको अहिलेसम्म ५३ प्रतिशत मात्र प्रगति छ । ११३ किमि सडक विस्तारको ठेक्का चाइना स्टेट कन्स्ट्रक्सन इन्जिनियरिङ कर्पोरेसनले लिएको हो ।दोस्रो पटक ०८१ साउन ८ सम्मका लागि म्याद थपिएको थियो । यो म्याद सकिएकाले थप एक वर्ष थपिएको छ । कामको गति बढाउने गरी थप गर्ने निर्णय भएको आयोजना निर्देशनालय (एडीबी) का आयोजना प्रमुख चूडाराज ढकालले बताए । अब थपिएको समय भित्र काम सक्नुपर्छ, उनले भने, दुवै साइड गरेर २६५ किलोमिटर मात्र सडक कालोपत्र भएको छ । एसियाली विकास बैंक (एडीबी) को ऋण सहयोगमा सडक स्तरोन्नति थालिएको हो । सुरु ठेक्काअनुसार ०७९ साउन २२ भित्र काम सकिसक्नुपर्ने समयसीमा थियो । यसको दुई खण्ड गरेर ठेक्का रकम १६ अर्ब ९९ करोड ५२ लाख ९६ हजार रुपैयाँ छ । काम सोचेअनुरूप भएको छैन, ढकालले भने, छिटो काम सक्न दबाब दिइरहेका छौं ।नागढुंगासिस्नेखोला सुरुङले पनि गत आवमा खर्च ६० प्रतिशत पुर्याउन सकेन । भौतिक पूर्वाधार तथा यातायात मन्त्रालयले उपलब्ध गराएको तथ्यांकअनुसार यो आयोजनाका लागि गत आवमा ४ अर्ब ५३ करोड ८१ लाख रुपैयाँ विनियोजन भएकामा २ अर्ब ४७ करोड मात्र खर्च भएको छ । अर्थात् ५४६३ प्रतिशत मात्र खर्च भएको हो । ०७६ कात्तिक ४ मा ४२ महिनाभित्र काम सक्ने गरी यसको निर्माण थालिएको थियो । तर, ५६ महिना पूरा भइसके पनि सुरुङबाट गाडी गुड्न पाएका छैनन् ।कोभिड१९ को प्रभाव र स्थानीयको आन्दोलनले समयमै काम नसकिएको नागढुंगा सुरुङमार्ग निर्माण आयोजनाको दाबी छ । सुरु सम्झौताअनुसार आयोजनाको समयावधि ०८० वैशाखसम्म थियो । काम नसकिएपछि ०८१ वैशाख १३ सम्म म्याद थपियो । अहिले फेरि डेढ वर्ष म्याद थपिएको छ । कुनै समस्या आइनपरे थपिएको समयभित्र काम सकिने आयोजनाका प्रमुख नवीनमान श्रेष्ठले बताए । उनका अनुसार समग्रमा अहिलेसम्म यो आयोजनाको भौतिक प्रगति ७७६२ प्रतिशत छ ।यस आयोजनाअन्तर्गत आपत्कालीन सुरुङको ०८० साउन र मुख्य सुरुङको ०८१ वैशाखमा ब्रेक थ्रु गरिएको थियो । अहिले फ्लाईओभर, पहुँच सडक र सुरुङभित्र फिनिसिङ भइरहेको छ । आगामी २०८२ कात्तिक २६ मा सुरुङबाट सवारीसाधन गुडाउन मिल्ने गरी काम गरिरहेका छौं, उनले भने । सुरुङमार्ग निर्माण जापानी कम्पनी हाज्मा एन्डो कर्पोरेसनले गरिरहेको छ ।मध्यपहाडी राजमार्ग निर्माण थालेको १७ वर्ष भयो, अहिलेसम्म यसको भौतिक प्रगति ७६७७ प्रतिशत मात्र छ । सरकारले ०६४६५ मा मध्य पहाडका २६ जिल्लाका २ सय १५ बस्ती जोड्ने भन्दै यो आयोजना सुरु गरेको थियो । आयोजना सकिएपछि १ करोड जनता लाभान्वित हुने अनुमान छ । पूर्वको पाँचथरस्थित चिवाभन्ज्याङबाट पश्चिमको बैतडीस्थित झुलाघाटसम्म दुई लेन कालोपत्र सडक बनाउने भन्दै काम थालिएको थियो ।१ हजार ८ सय ७९ किमिमध्ये ४ सय ६२ किमि सडक अन्य आयोजनाअन्तर्गत पर्ने भएकाले आयोजना निर्माणको जिम्मा १ हजार ४ सय १७ किमि मात्र पर्छ । अहिलेसम्म सबै गरेर १ हजार ४ सय ४५ किमि कालोपत्र र १ सय ५ वटा पुलको निर्माण भएको छ । तोकिएको समयभित्र काम नसकिने भएपछि आर्थिक वर्ष ०८३८४ सम्मका लागि म्याद थपिँदै छ । सुरु सम्झौताअनुसार ०७३७४ मा यसको काम सकिसक्नुपर्ने हो ।यो आयोजनाका लागि गत आवमा ४ अर्ब ४७ करोड ८४ लाख विनियोजन भएकामा ९३९६ प्रतिशत खर्च भएको छ । पर्याप्त बजेट विनियोजन नहुँदा निर्माण प्रगति बढाउन समस्या भएको मध्यपहाडी राजमार्ग निर्देशनालयका आयोजना निर्देशक थानेश्वर खत्रीले बताए । हाम्रै एउटा आयोजनामा भएको बजेट अर्को काम भएकामा सार्न नपाउँदा समस्या भएको छ, उनले भने, आफ्नै आयोजनामा भएको बजेट अर्कोमा सार्न अर्थ मन्त्रालयले दिएन, जसले गर्दा काम भएका आयोजनामा भुक्तानी दिन समस्या भएको छ ।आवश्यकताअनुसार बजेट विनियोजन हुन सके कामको प्रगति बढाउन सकिने दाबी आयोजनाको छ । ०६६६७ बाट निर्माण थालिएको गौरवकै आयोजना हुलाकी राजमार्गको हालसम्मको प्रगति ६६९१ प्रतिशत छ । यसको निर्माण ०७९८० भित्र सकिसक्नुपर्ने हो । अहिले ०८३८४ सम्म समय थप गर्ने अन्तिम तयारी छ । आयोजना सम्पन्न गर्न १ खर्ब १ अर्ब रुपैयाँ लागत लाग्ने अनुमान छ । आयोजना सुरु भएयता १ हजार २ सय ३२६८ किलोमिटर सडक कालोपत्र भएको छ । यो आयोजनामा पनि बजेटकै समस्या देखिएको छ । पर्याप्त बजेट विनियोजन नहुँदा काममा सोचेअनुरूप प्रगति नभएको हुलाकी राजमार्ग आयोजना निर्देशनालयले जनायो । यस राजमार्गको दूरी १८५७ दशमलव ४२ किमि छ । यसमध्ये ८८२ दशमलव ४२ किमि सहायक मार्ग पर्छ ।झापाको बाहुनडाँगीदेखि डडेलधुराको रूपाल जोड्ने गरी मदनभण्डारी राजमार्गको निर्माण थालेको ६ वर्ष भयो । अहिलेसम्म यो राजमार्गको प्रगति ४९३३ प्रतिशत छ । ०८१८२ भित्र सम्पन्न गर्ने गरी ०७५ जेठ ६ मा निर्माण थालिएको हो । पर्याप्त बजेट अभावमा काम प्रभावित बन्दै आएको छ । जसले गर्दा समयमै काम नसकिने भएपछि आर्थिक वर्ष ०८४८५ सम्मका लागि समय थपको प्रस्ताव गरिएको छ । आयोजनालाई गति दिन बजेटकै समस्या रहेको मदन भण्डारी राजमार्ग आयोजना निर्देशनालयका प्रमुख दीप बाराहीले बताए । यो राजमार्गको कुल दूरी १ हजार ३ सय ९० किमि छ । योमध्ये ७ सय ४० किमि मात्र आयोजनाको कार्यक्षेत्रभित्र पर्छ । बाँकी ६ सय ५० किमि सडक विभागअन्तर्गतकै अन्य आयोजनाले हेरिरहेका छन् ।काठमाडौंतराईमधेश द्रुतमार्ग (फास्ट ट्र्याक) का लागि गत आवमा २२ अर्ब ५० करोड ३८ लाख रुपैयाँ विनियोजन गरिएको थियो । तर यो आयोजनाले पूरा रकम खर्च गर्न सकेन । ४ अर्ब ५९ करोड २८ लाख रुपैयाँ खर्च गर्न नसक्ने भन्दै अर्थ मन्त्रालयसँग सरेन्डर गरेको भौतिक पूर्वाधार तथा यातायात मन्त्रालयका सहसचिव एवं प्रवक्ता सुशीलबाबु ढकालले बताए । उक्त रकममध्ये केही भौतिकमा आएकाले काम भएका आयोजनालाई उपलब्ध गरायौं, उनले भने, गत आवमा काम भएर बिल बनेका आयोजनाहरूको ९ अर्ब रुपैयाँ भुक्तानी भने गर्न सकिएन ।फास्ट ट्र्याकको निर्माण ०८१ मंसिरभित्र सकिनुपर्ने हो । तर उक्त अवधिमा निर्माण नसकिने भएपछि ०८३ चैतसम्म म्याद थपिएको छ । खोकनाबाहेकको क्षेत्रमा ठेक्का व्यवस्थापन भएर काम भइरहेको छ । ०७४ जेठबाट सेनाले यसको निर्माण व्यवस्थापनको जिम्मा पाएको हो । अहिलेसम्म आयोजनाको भौतिक प्रगति ३५३८ प्रतिशत मात्र छ । कतिपय आयोजनामा काम हुन सक्ने सम्भावना हुँदाहुँदै बजेट उपलब्ध हुन नसकेको उनको भनाइ छ । यस्तो समस्या बढी गौरवका सडक आयोजनामा छ । गत आवमा भौतिक मन्त्रालयको पुँजीगत खर्च ७३१२ प्रतिशत भयो, प्रवक्ता ढकालले भने, बाँकी रकम भुक्तान दिन सकिएको भए खर्च प्रतिशत अझ बढ्ने थियो ।"
बुक बिल्डिङ विधिको आईपीओ निष्कासन नियमावली फेरिँदै,"(काठमाडौं) नेपाल धितोपत्र बोर्डले बुक बिल्डिङ विधिसम्बन्धी नियमावली तथा निर्देशिका परिमार्जन गर्ने भएको छ । यो प्रक्रियाबाट प्राथमिक सेयर निष्कासन गरेका कम्पनीहरूको मूल्य निर्धारण प्रक्रियामा विवाद भइरहेका बेला बोर्डले सम्बन्धित नियमावली र निर्देशिका परिमार्जन गर्न लागेको हो । बोर्डले सार्वजनिक गरेको चालु आर्थिक वर्षको नीति तथा कार्यक्रममा सार्वजनिक निष्कासनलाई थप व्यवस्थित बनाउन परिमार्जनको नीति लिएको उल्लेख छ । बुक बिल्डिङ सार्वजनिक निष्कासन गर्दा मूल्य निर्धारण गर्ने एउटा वैकल्पिक विधि हो । सेयर वा अन्य धितोपत्रको सार्वजनिक निष्कासन गर्दा सही मूल्य निर्धारण गर्न बिक्री प्रबन्धक वा प्रत्याभूतिकर्ता (बुक रनर) ले लगानीकर्ताबाट धितोपत्रको माग सिर्जना, संकलन र अभिलेख गर्छ । यो विधिमा बिक्री प्रबन्धक वा प्रत्याभूतिकर्ताले विभिन्न सम्भाव्य लगानीकर्ताको मागका आधारमा सार्वजनिक निष्कासनको मूल्य निर्धारण गर्दै आएको छ ।हालसम्म यो विधिमार्फत आईपीओ निष्कासनका लागि बोर्डबाट अनुमति पाएका र सेयर निष्कासन गरिसकेका कम्पनीहरूको सेयरको मूल्य निर्धारण सम्बन्धमा प्रश्न उठिरहेको छ । उहारणका रूपमा गत असारमा धितोपत्र बोर्डले रिलायन्स स्पिनिङको आईपीओ निष्कासन रोकेको छ । उक्त प्रक्रियासम्बन्धमा निकै विवाद भएको, संघीय संसद्का संसदीय समितिहरूले पनि चासो देखाएको, लगानीकर्ताबाट पनि निकै गुनासो आएपछि बोर्डले अर्को निर्णय नभएसम्मका लागि प्रक्रिया रोक्न निर्देशन दिएको हो । कम्पनीले पहिलो चरणमा गत असार २७ गतेबाट वैदेशिक रोजगारीमा रहेका नेपालीहरूको लागि सेयर जारी गर्ने तयारी गरेको थियो । गत असारमा अर्को निर्णय नभएसम्मका लागि उक्त निर्णय रोक्न निर्देशन दिएका थियौं, स्रोतले भन्यो, धेरै गुनासो आइसकेपछि सर्वसाधारण लगानीकर्ताको हितका लागि कम्पनीले सेयर बिक्री नगर्दै रोक्न निर्देशन दिएका हौं । यो कम्पनीको बारेमा चासो राख्दै संसद्को सार्वजनिक लेखा समितिबाट पनि पत्र पठाएको थियो । पत्रमा उक्त कम्पनीको मूल्य के आधारमा तय गरिएको हो ? बुक बिल्डिङमा आउने कम्पनीको आधार मूल्य तय गर्ने अधिकार कसलाई छ र यसको प्रक्रिया के हो ? लगायत प्रश्न सोधिएको थियो । अहिलेकै अवस्थामा कम्पनीले तोकेको मूल्यमा आईपीओ जारी गर्न दिँदा सर्वसाधारण लगानीकर्ता ठगिन सक्ने भन्दै समितिले यससम्बन्धी विस्तृत विवरण पेस गर्न धितोपत्र बोर्डलाई निर्देशन दिएको जनाएको छ । बोर्डले त्यसको जवाफ पनि पठाइसकेको छ । रिलायन्स स्पिनिङ मिल्सले बुक बिल्डिङ प्रक्रियामार्फत मूल्य निर्धारण गर्दा प्रतिकित्ता सेयर मूल्य ८ सय २० रुपैयाँ ८० पैसा तोकिएको छ । यसै विषयमा समितिले चासो देखाएर धितोपत्र बोर्डसँग स्पष्टीकरण मागेको हो ।यस्तै, बोर्डले नीति तथा कार्यक्रममा धितोपत्र बजारको नियमनलाई व्यवस्थित बनाउनेसम्बन्धमा लेखा समितिको निर्देशन कार्यान्वयन गरिने पनि उल्लेख गरेको छ । धितोपत्रको सार्वजनिक निष्कासनमा नेटवर्थ तथा प्रिमियम मूल्य निर्धारणसम्बन्धमा एकरूपता कायम गर्न लेखा समितिको निर्देशन तथा अन्तर्राष्ट्रिय प्रचलनलाई समेत मध्यनजर गरी उत्कृष्ट निर्देशिकाहरू तयार गर्ने र सूचीकृत संगठित संस्थाको संस्थापक सेयरको हाल कायम लकइन अवधिसम्बन्धी व्यवस्थामा अध्ययन गरी परिमार्जन गरिनेछ, नीति तथा कार्यक्रममा भनिएको छ ।सरकारको बजेट वक्तव्यमा उल्लेख भएबमोजिम वस्तु विनिमय बजार सञ्चालन गर्न कानुनी र संस्थागत व्यवस्था मिलाइने कार्यक्रम पनि बोर्डले तय गरेको छ । वस्तु विनिमय बजारसम्बन्धी वस्तु कारोबार व्यवसाय, राफसाफ तथा फर्स्योट व्यवसाय, वेयर हाउससम्बन्धमा आवश्यक नियमावलीहरू तर्जुमा गर्ने, बोर्डले भनेको छ, वस्तु विनिमय बजारको अनुमतिपत्र प्रदान गर्ने ।धितोपत्र बजार तथा वस्तु विनिमय बजारसम्बन्धी प्रचलित कानुनलाई अन्तर्राष्ट्रिय सिद्धान्त तथा मापदण्डअनुरूप समयसापेक्ष बनाउने र धितोपत्र बोर्ड तथा धितोपत्र बजारसम्बन्धी छुट्टाछुट्टै ऐन तर्जुमा गर्ने कार्य अगाडि बढाउने पनि बोर्डले जनाएको छ । नेपाल धितोपत्र तथा विनिमय आयोग र धितोपत्र बजारसम्बन्धी कानुन तर्जुमा गर्नेसम्बन्धमा सरकारसँग समन्वय गरी आवश्यक कार्य गर्ने पनि बोर्डको तयारी छ । धितोपत्रसम्बन्धी ऐन, २०६३ र वस्तु विनिमय बजारसम्बन्धी ऐन, २०७४ अन्तर्गतका नियमावली, निर्देशिकामा आवश्यक संशोधन कार्य गर्ने, नीति तथा कार्यक्रममा उल्लेख छ, धितोपत्र बजार तथा व्यवसायीहरूलाई प्रभावकारी सुपरिवेक्षण गर्नका लागि सुपरिवेक्षण म्यानुअल पुनरावलोकन गर्ने ।यस्तै, सामूहिक लगानी कोषको योजना व्यवस्थापकले सञ्चालन गर्न सक्ने योजनाको आकार, क्षमता र अवधिलगायत विषयमा धितोपत्रसम्बन्धी ऐन, नियम तथा प्रचलित अन्तर्राष्ट्रिय अभ्याससमेतको अध्ययन गरी नीतिगत व्यवस्था गर्नेपनि बोर्डको कार्यक्रम छ । धितोपत्रको दोश्रो बजारमा गैरआवासीय नेपालीहरूको लगानी खुला गर्न धितोपत्रसम्बन्धी कानुनहरूमा संशोधन प्रक्रिया अगाडि बढाउने, हरित वन्ड, ऊर्जा वन्डलगायत अन्य नवीन वित्तीय औजारहरूको निष्कासन तथा कारोबारको सहज एवं भरपर्दो व्यवस्था गर्न आवश्यक कानुनी व्यवस्था गरिने पनि बोर्डले जनाएको छ ।विवादका कारण सरकारले धितोपत्र बोर्डको अध्यक्ष नियुक्त गर्न सकेको छैन । गत पुस २० यता बोर्डको अध्यक्ष पद रिक्त छ । त्यसयता अपवादबाहेक बोर्डले नयाँ लाइसेन्स, सेयर निष्कासन अनुमति, कारबाहीलगायत काम गर्न सकेको छैन ।"
महिना दिन नबित्दै उप्कियो कालोपत्र,"(पाँचथर) मेची राजमार्गअन्तर्गत जोरपोखरीगोपेटार सडक खण्ड कालोपत्र गरेको एक महिना नबित्दै उप्केको छ । असार पहिलो साता गरिएको कालोपत्र उप्केर वर्षासँगै बगेको हो । सडकका केही स्थानमा छेउदेखि भित्तासम्म पूरै कालोपत्र उप्किएपछि हिलो थुप्रेको छ भने केही स्थानमा ठुल्ठूला खाल्डा परेका छन् । कालोपत्र उप्किएपछि वर्षाका कारण सडक हिलाम्मे भएको छ, केही स्थानमा गाडी गुडाउन त परै जावोस् हिँड्न पनि मुस्किल छ, स्थानीय हरिराज लोवाले भने । चिस्यान क्षेत्रमा पर्ने जोरपोखरी गोपेटार खण्डमा वर्षा सुरु हुनै लाग्दा कालोपत्र गरिएको थियो । लगत्तै अधिक भार बहन क्षमताका ढुवानी साधन गुडाइएकाले कालोपत्र उप्किएको उनको टिप्पणी छ ।फिदिमस्थित सञ्जीव निर्माण सेवाले आठ किलोमिटर सडक कालोपत्र गर्न डिभिजन सडक कार्यालय इलामसँग ३ करोड रुपैयाँमा सम्झौता गरेको हो । आठ किमिमध्ये जोरपोखरीदेखि गोपेटार जोड्ने एक किमि सडक कामै नलाग्ने भएको स्थानीय सवारी चालक विजय तामाङले बताए । एक महिना अगाडि आउँदा धमाधम काम भइरहेको थियो, अहिले त कालोपत्रको नामोनिसान सकिएको रहेछ । खाल्डाखुल्डी र हिलोमा गाडी कुदाउन हम्मेहम्मे पर्यो, उनले भने । अर्का चालक मिलन विश्वकर्माले कालोपत्र गरेको दुई दिनमै सडक भत्किएको देखेर आफूहरूले जनप्रतिनिधि र निर्माण व्यवसायीलाई जानकारी गराउँदा पनि सुनुवाइ नभएको गुनासो गरे । त्रुटि पत्ता लगाएर मर्मत गर्न अनुरोध गरेका थियौं, तर सुनुवाइ भएन विश्वकर्माले भने ।निर्माण व्यवसायी र सडक डिभिजन इलामबीच भएको सम्झौतामा सडकमा २ सेन्टिमिटर कालोपत्र गर्नुपर्ने उल्लेख छ । निर्माण कम्पनी सञ्जीव निर्माण सेवाका सञ्चालक वीरेन्द्र श्रेष्ठ अत्यधिक वर्षाका कारण जमिनमुनि पलाएको पानीले कालोपत्र बगाएको दाबी गर्छन् । गुणस्तरहीन काम गरेको भए ८ किलोमिटर सडकको पूरै भाग बिग्रन्थ्यो, एक किमि हाराहारी सडकमा मात्रै समस्या आएको हो, ठेकेदारले कमजोरी गर्यो भन्दा पनि किन र कसरी कालोपत्र भत्कियो भनेर प्राविधिक अध्ययन गर्नु राम्रो होला कि ? श्रेष्ठले भने । सडक डिभिजन इलामका इन्जिनियर विपिन ढुंगानाले काम नसक्दै खण्डहर भएको सडकमा निर्माण व्यवसायीले पुनः कालोपत्र गर्नुपर्ने बताए । बिग्रिएको सडक खण्डको प्राविधिक मूल्यांकन गरेर भुक्तानी रोकेका छौं, पुनः काम नगरेसम्म फर्स्योट गर्दैर्नौं, उनले भने । यो सडक भएर दैनिक तीन सय हाराहारी यात्रु र मालवाहक सवारीसाधन चल्छन् ।"
विश्वकै उत्कृष्ट गन्तव्य सूचीमा 'बुरहान',"(भैरहवा)गर्न सक्नुपर्छ, जे पनि हुन्छ, क्षेत्रीय होटल एसोसिएसन बर्दियाका अध्यक्ष मोहन चौधरीले शुक्रबार बिहान फेसबुकमा उल्लेख गरे, बुरहानले प्राप्त गरेको सफलताले समग्र जिल्लाको पर्यटनमा सकारात्मक प्रभाव पार्नेछ । बिहीबार साँझदेखि जिल्ला र बाहिर रहेर विभिन्न क्षेत्रमा क्रियाशील व्यक्तिले सामाजिक सञ्जालमा बर्दियाको मधुवन नगरपालिका१ डाँडागाउँस्थित बुरहान वाइल्डरनेस क्याम्पलाई लिएर खुसी साटासाट गरिरहेका छन् । करिब दुई वर्षअघि सञ्चालनमा आएको बुरहानलाई बिहीबार अमेरिकास्थित टाइम म्यागेजिनले विश्वका उत्कृष्ट एक सय गन्तव्यको सूचीमा समेटेपछि बर्दियाको पर्यापर्यटनबारे चर्चा सुरु भएको हो । अध्यक्ष चौधरीका अनुसार थारू भाषामा बुरहान शब्दले स्थान विशेषलाई जनाउँछ । यसको अर्थ डुबान क्षेत्र हुन सक्छ, उनले भने, हुन पनि बुरहान खौराहा र गेरुवा नदीको तटीय क्षेत्र हो । दुवैतिर कर्णालीका भँगला छन् । क्याम्पको पूर्वतर्फ कैलासी गाउँ र पश्चिमतर्फ बर्दिया निकुञ्ज छ । ठाकुरद्वारा बजारबाट करिब आधा घण्टा दूरीमा रहेको क्याम्प बस्तीबाट टाढा खाता वन्यजन्तु मार्गअन्तर्गत छ । ठाकुरबाबा र मधुवन नगरपालिकाको सीमामा रहेको क्याम्पमा स्थायी संरचना छैनन् । चौधरीका अनुसार यो टेन्टेड क्याम्प हो । पाहुना आएका बेला सञ्चालकले चौरमा टेन्ट गाडेर आवासीय सेवा दिँदै आएका छन् । अहिले मनसुनको बेला भएकाले लगभग बन्द छ । मनसुन सकिएपछि पूर्ण सञ्चालनमा आउने चौधरीले बताए । उब्जनी नहुने जमिनमा सञ्चालन गरिएको छ, उनले भने, यसले बर्दियाको पर्यटन प्रवर्द्धनमा भूमिका खेलेको छ । वन्यजन्तुलाई माया गर्ने र नजिकबाट नियाल्न चाहने पर्यटकलाई बुरहानले अवसर प्रदान गरेको उनको भनाइ छ । पर्यटक नआएका बेला व्यवस्थापनले टेन्टलगायत अस्थायी संरचना भण्डारणका लागि गाउँकै एक घर भाडामा लिएको छ । बर्दिया निकुञ्जका पथप्रदर्शक तथा संरक्षणकर्मी हेमन्त आचार्यका अनुसार यहाँ शौचालयदेखि आवासीय संरचना इकोफ्रेन्डली छन् । पर्यटकका लागि चौरका दुई रुखमा आवास (ट्री हाउस) बनाइएको छ । थप एउटा ट्री हाउस निर्माणको तयारी छ । चौरमा दिउँसो गाईबस्तु चर्छन्, आचार्यले भने, त्यहीं चौरमा पाहुना आएका बेला टेन्ट गाडेर बसाउने गरिएको हो । स्थानीयलाई रोजगारी दिएर स्थानीय उत्पादनकै प्रवर्द्धन गरिरहेकाले यसले समुदायको साथ पाइरहेको आचार्यको भनाइ छ । क्याम्पमा पर्यटकलाई पथप्रदर्शन गर्दै आएकी मन्जु महतराका अनुसार क्याम्पमा बर्दिया निकुञ्जमा सञ्चालन भइरहेका पर्यटकीय गतिविधिभन्दा फरक वन्यजन्तुका पाइला पहिचान र रिभर वासिङ कार्यक्रम छ । यहाँ आएका पाहुनालाई वन्यजन्तुका पाइला देखाएर कुन जनावरको हो भनेर पहिचान गराउने गरिएको छ । रिभर वासिङअन्तर्गत पाहुनाई स्विम सुट पहिराएर नदीमा हिँडाउने गरिएको छ । पानीमा हिँडाएर माछा र ढुंगा देखाउने गरिएको छ, उनले भनिन्, साँझका बेला सन डाउन कार्यक्रम गरिन्छ । सन डाउन कार्यक्रममा पाहुनालाई सूर्यास्त अवलोकन गराइन्छ । यसबाहेक निकुञ्जमा सञ्चालन हुँदै आएका जीप सफारी, जंगल वाक, बबई नदीमा फिसिङलगायत कार्यक्रम सञ्चालन हुँदै आएको छ । क्याम्पले स्थानीय गाउँमा आँगन घर सञ्चालन गरेको छ । उक्त घरमा थारूलगायत समुदायको खानाका परिकार पर्यटकलाई खुवाइन्छ । स्थानीय संस्कृति र प्रकृति संरक्षणबारे जानकारी दिइन्छ । यसले क्याम्प सञ्चालक र स्थानीयबीच सम्बन्ध प्रगाढ तुल्याएको छ, उनले भनिन् । बुरहानका लगानीकर्ता दाङका मनोज गौतम र उनकी दिदी प्रभा हुन् । संरक्षणकर्मी गौतमको बसोबास भने बेलायतमा छ । बुरहानको व्यवस्थापन दक्षिणा खड्काले सम्हालिरहेकी छन् । क्याम्प व्यवस्थापनले जारी गरेको प्रेस बिज्ञप्तीमा टाइम म्यागेजिनले सार्वजनिक गरेको विश्वका उत्कृष्ट गन्तव्यको सूचीमा बुरहान छनोट भएको उल्लेख गरिएको छ । उक्त विज्ञप्तिमा बुरहान वाइल्डरनेस क्याम्प बर्दियाको खाता जैविक मार्गको महत्त्वपूर्ण भागमा अवस्थित रहेको उल्लेख छ । साथै भावनापूर्ण संरक्षणवादीको समूहद्वारा सञ्चालित रहेको उल्लेख गरिएको छ ।क्याम्प क्षेत्रमा एकसिंगे गैंडा, पाटेबाघ, जंगत्ती हात्तीका साथै ब्ल्याक आइबिस, रुड्डी शेल्डक, नाइटजार, फिसिङ ओल जस्ता पन्छी रहेको विज्ञप्तिमा जानकारी दिइएको छ । गत वर्ष क्याम्पमा ५ सयभन्दा बढी पाहुनालाई स्वागत गरिएको छ, विज्ञप्तिमा उल्लेख छ, स्थानीय होमस्टे र रेस्टुरेन्टलाई सघाइरहेको छ भने स्थानीय युवालाई उद्धार र गाइडसम्बन्धी तालिम दिँदै आएको छ ।बर्दिया निकुञ्जका पूर्वप्रमुख संरक्षण अधिकृत रमेशकुमार थापाले क्याम्प विश्वकै उत्कृष्ट गन्तव्यको सूचीमा पर्नु पर्यटन क्षेत्रका लागि सुखद भएको र यसले अन्तर्राष्ट्रिय क्षेत्रमा गन्तव्यको प्रचारमा सहयोग पुग्ने बताए । यो खाता जैविक मार्गको कोर क्षेत्रमा छ, उनले भने, त्यसैले वन्यजन्तुलाई तत्कालीन र दीर्घकालीन घाटा नहुने गरी सञ्चालन भएमा राम्रो हुन्छ । ठाकुरबाबा नगरपालिकाकी उपप्रमुख बिना भट्टराईले बुरहान विश्वकै उत्कृष्ट गन्तव्यको सूचीमा परेपछि ओझेलमा परेको बर्दियाको पर्यटन क्षेत्रको अन्तर्राष्ट्रिय स्तरमा प्रचार हुने बताइन् । यो समाचारलाई विश्वभर फैलाएर जतिसक्दो धेरै पर्यटक आकर्षित गर्नुपर्छ, उनले भनिन्, त्यसका लागि संरक्षणकर्मी, पर्यटन व्यवसायी र जनप्रतिनिधिले हातेमालो गर्न जरुरी छ ।"
आखिर कहाँ जान्छ रासायनिक मल ?,"(काठमाडौं)हरेक वर्ष रोपाइँको सिजन सुरु भएसँगै किसान रासायनिक मलको अभाव झेल्नुपरिरहेको छ । सरकारले भने पर्याप्त मल वितरण गरेको दाबी गर्दै आएको छ । आखिर कहाँ जान्छ त मल ? जानकारका अनुसार वितरण प्रणाली नमिल्दा मल अभावको समस्या हुने गरेको छ । समस्या समाधान गर्न मल वितरणसम्बन्धी निर्देशिका संशोधनको अन्तिम तयारीमा रहेको कृषि तथा पशुपन्छी विकास मन्त्रालय जनाएको छ ।कृषि मन्त्रालयका अनुसार गत आर्थिक वर्ष २०८०८१ सम्म ४ लाख ६३ हजार टन मल आयात भएको छ । यसमध्ये ४ लाख ५४ हजार टन किसानलाई वितरण भइसकेको छ । बाँकी ७८ हजार ४ सय २९ टन छ । सरकारी तथ्यांकमा पर्याप्त मल वितरण भएको देखिन्छ, तर सबै किसानले पाएनन्, नेपाल किसान महासंघका अध्यक्ष गणेशचन्द्र तिमिल्सिनाले भने । मन्त्रालयका अनुसार वर्षमा २३ बाली लगाउँदा करिब १२ लाख टन मल आवश्यक पर्छ । यसपालि मल आयातमा सुधार भएको र थप १ लाख ४० हजार टन आउने क्रममै रहेको मन्त्रालयको भनाइ छ । मन्त्रालयका सूचना अधिकारी महानन्द जोशीका अनुसार कृषि सामग्री कम्पनी र साल्ट ट्रेडिङ कर्पोरेसन लिमिटेडको गोदाममा मल टनाटन छ । अनुदानको मल वितरण व्यवस्थापन निर्देशिका, २०७७ अनुसार प्रदेश समितिले प्रत्येक वर्षको असार १५ भित्र स्थानीय तहका लागि मलको कोटा निर्धारण गर्छ । त्यहीअनुसार साल्ट र कृषि सामग्री कम्पनीले सहकारीलाई मल दिन्छन् । तर सहकारीले समयमै ढुवानी नगरिदिँदा, धेरै किसान भएको स्थानमा थोरै कोटा निर्धारण हुँदा र नचाहिने ठाउँमा बढी कोटा तोकिँदा सबै किसानले मल पाएका छैनन् । कतिपय स्थानीय तहमा आफ्नो पार्टीका कार्यकतालाई लक्ष्य गरेर बढी कोटा दिइएको छ, कृषि कम्पनीका एक अधिकारीले भने, कोटा तोकिएपछि मल उठाइदिए हुन्थ्यो । मल नउठाउँदा सरकारी गोदाममा स्टक देखियो, किसानले समयमै पाउन सकेनन् । मन्त्रालयका सूचना अधिकारी जोशीका अनुसार बढी भएको मल ६० दिनसम्म एउटा स्थानीय तहबाट अर्कोमा लैजान मिल्दैन । वितरण प्रणालीमा देखिएको समस्या समाधान गर्न निर्देशिका संशोधन गर्न लागिएको जोशीले बताए । भदौसम्ममा टुंगो लाग्छ, उनले भने । किसानलाई सहुलियत दिन सरकारले युरियामा प्रतिकिलो ६४४९ प्रतिशत, डीएपीमा ५२३८ प्रतिशत र पोटासमा ४६०९ प्रतिशत अनुदान दिएको छ । कृषि सामग्रीले ७० र साल्टले ३० प्रतिशत कोटाको आधारमा मल आयात गर्छन् । पछिल्लो समय आयातमा समस्या नभए पनि कोटा प्रणालीका कारण किसानले मल नपाएको साल्टका नायब प्रमुख कार्यकारी अधिकृत कुमार राजभण्डारीले बताए । साल्टसँग युरिया १३ हजार ९ सय, डीएपी १४ हजार ५ सय, पोटास २ हजार २ सय टन मौज्दात छ । कृषि सामग्री कम्पनीसँग युरिया २३ हजार ८ सय टन, डीएपी १७ हजार ३ सय टन र पोटास ६ हजार ४ सय टन मौज्दात छ । सरकारले चालु आर्थिक वर्षका लागि रासायनिक मल किन्न २७ अर्ब ९५ करोड विनियोजन गरेको छ । गत आर्थिक वर्षका लागि ३० अर्ब विनियोजन भएको थियो ।"
पहिलो खेलबाटै बाहिरिए स्यान्टु,"(काठमाडौं)नेपाली टेबलटेनिस खेलाडी स्यान्टु श्रेष्ठले शनिबार पराजय बेहोरेसँगै पेरिस ओलम्पिकबाट बाहिरिएका छन् । टेबलटेनिस पुरुष एकलका प्रतिस्पर्धी स्यान्टु प्रारम्भिक चरणको खेलमा सेनेगलका इब्राहिमा डायवसँग पराजित भए । उनी ४० को सोझो सेटमा हारे । उनले पहिलो सेटमा डायवलाई कडा टक्कर दिए पनि उनले १२१० ले सेट सुम्पिए । त्यसपछि उनले लगातार ११५, ११४, ११५ ले सेट गुमाएका थिए । यो खेल जितेर डायव राउन्ड अफ ६४ भित्र प्रवेश गरेका छन् । फ्रान्समै जन्मेका डायवले जुनियरस्तरमा फ्रान्सबाटै खेलेका थिए । ३१ वर्षे डायव १३ औं अफ्रिकन गेम्सका पदक विजेता हुन् । अघिल्लो दिन उद्घाटन समारोहको मार्चपासमा नेपालको झन्डा उनै स्यान्टु र जुडोकी मनिता श्रेष्ठ प्रधानले संयुक्त रूपमा बोकेका थिए । स्यान्टु दक्षिण एसियाली छनोट प्रतियोगिता जित्दै ओलम्पिक पुगेका हुन् । छनोट जितेर ओलम्पिक पुग्ने तेक्वान्दोका संगीना वैद्य र दीपक विष्टपछि उनले आफ्नो नाम लेखाएका थिए । ओलम्पिकमा नेपाली टेबलटेनिस पहिलोपल्ट पुर्याएका स्यान्टुले खेलपछि नेपाली सञ्चारकर्मीलाई दिएको प्रतिक्रियामा आफूले सोचेजस्तो खेल्ने नसकेको बताएका छन् ।उनले ओलम्पिक अनुभवबारे सुनाउँदै यस्तो माहोलमा पहिलो पटक खेल्दा दबाबमा महसुस भएको बताए । उनी चार पटकका राष्ट्रिय च्याम्पियन तथा १३ औं दक्षिण एसियाली खेलकुदका पदक विजेता हुन् । स्यान्टु र मनितासहित नेपालका ७ खेलाडीले पेरिस ओलम्पिकमा भाग लिएका छन् । अन्य खेलाडीमा एथलेटिक्सकी सन्तोषी श्रेष्ठ, ब्याडमिन्टनका प्रिन्स दाहाल, पौडीका एलेक्जेन्डर शाह र डुवाना लामा तथा सुटिङकी सुस्मिता नेपाल छन् । पहिलोपल्ट ओलम्पिक खेल्न लागेको ब्याडमिन्टनतर्फ मेन्स सिंगलमा प्रिन्सले शनिबारै राति खेल्ने तालिका छ । यस विधामा ३६ देशका ४१ प्रतिस्पर्धी छन् । प्रिन्स समूह पी मा छन् । पोर्टे डे ला चापेल एरिनामा प्रिन्सले विश्व नम्बर दुई वरीयता तथा दुईपल्टका विश्व च्याम्पियन डेनमार्कका भिक्टोर एक्सेल्सनसँग पहिलो खेल खेल्नेछन् । सुटिङकी सुस्मिता र पौडीकी डुवानाको खेल आइतबार हुनेछ । सुस्मिताले महिला १० मिटर एयर राइफलमा प्रतिस्पर्धा गर्नेछिन् । डुवानाले २०० मिटर फ्रिस्टाइल प्रतिस्पर्धा गर्नेछिन् । जुडोकी मनिताको खेल सोमबार छ । महिला ५७ केजीमुनि तौल समूहमा मनिताले प्रारम्भिक चरणमा सर्बियाली खेलाडी मरिका पेरेसिकसँग प्रतिस्पर्धा गर्नेछिन् । रियो ओलम्पिकमा अन्तिम १६ सम्म पुगेकी मरिका युरोपियन जुनियर च्याम्पियनसिपकी स्वर्ण विजेता हुन् । पौडीका एक्लेक्जेन्डरले पुरुष १०० मिटर फ्रिस्टाइलमा प्रतिस्पर्धा गर्नेछन् । उनको प्रतिस्पर्धा जुलाई ३० मा छ । यस इभेन्टमा ६५ देशका ७९ पौडीवाजले प्रतिस्पर्धा गर्नेछन् । सन्तोषीको महिला म्याराथन अगस्ट ११ मा हुनेछ ।"
चीनले जित्यो पहिलो दुई स्वर्ण,"जर्जियनको दसौं ओलम्पिकजर्जियाकी सुटिङ खेलाडी निनो सालुकभाड्जे ओलम्पिकको १० संस्करण खेल्ने पहिलो महिला खेलाडी बनेकी छन् । उनको ओलम्पिक यात्राको सुरुआत सोभियत युनियनबाट भएको हो । उनले १९८८ यताको सबै ग्रीष्मकालीन ओलम्पिक खेल्दै आएका छिन् । उनी सोभियत युनियनबाट खेल्दा १९ वर्षकी थिइन् । शनिबार १० मिटर एयर पेस्तोलमा प्रतिस्पर्धा गर्दै उनले सबैभन्दा बढी ओलम्पिक खेल्ने कीर्तिमान बनाइन् । ३८औं स्थानमा रहेकीले उनी फाइनलमा छनोट हुन सकिनन् । शुक्रबार उनले २५ मिटर पेस्तोलमा पनि प्रतिस्पर्धा गर्नेछिन् । पाँच दशकको खेलयात्रामा सालुकभाड्जेले तीन फरक टिमबाट ओलम्पिक खेलेकी छन् । १९८८ मा सोभियत संघबाट खेलेकी उनले सोभियत संघ विघटनपछि १९९२ को बार्सिलोना ओलम्पिक युनिफाइड (संयुक्त) टिमबाट खेलिन् । सोभियतका पूर्वखेलाडीका लागि यो व्यवस्था मिलाइएको थियो । जर्जिया स्वतन्त्र भएपछि पछिल्ला ८ ओलम्पिक उनले आफ्नो राष्ट्रबाट खेलिरहेकी छन् । २००८ मा रुसले जर्जियासँग पुन छोटो युद्ध गरेपछि उनी फेरि चर्चामा आइन् । उनले कांस्य पदक जितिन् र पोडियममा रजत जितेकी नतालिआ पाडेरिनालाई अंकमाल गरेकी थिइन्, जसलाई व्यापक रूपमा शान्तिको प्रतीकमा हेरिएको थियो ।यो कार्यले कोही किन आश्चर्य हुनुपर्यो ? हामी खेलाडी हौं, हामी बीचमा कुनै युद्ध छैन, उनले त्यतिबेला भनेकी थिइन् । २०१६ को रियो ओलम्पिकमा उनी आफ्ना छोरा सोट्ने माचाभारिएनीसँगै खेलेकी थिइन् । छोरा पनि पेस्तोल सुटर हुन् । जसले उनीहरूलाई एउटै ओलम्पिकमा खेल्ने पहिलो आमाछोराको जोडी बनाएको थियो ।"
हृदयी र अनुश विजयी,"काठमाडौं (कास) राष्ट्रव्यापी जुनियर तथा विद्यालयस्तरीय छात्रछात्रा बक्सिङ प्रतियोगितामा शनिबार १३१४ वर्षतर्फ ४० केजी तौल समूहको छात्रा फाइनलमा भाइबका हृदयी मानन्धरले अल्फाका झरना थापालाई पराजित गरेकी छन् ।सोही उमेर समूहमा ४३ केजी तौलमा एबीसीका अनुश राईले सीजीजीका पासाङदेकी शेर्पालाई ४ः१ को स्पिलिट डिसिजनको आधारमा हराए । ४९ केजी तौलमा भक्तपुरका सायेरा गोसाईंले झापाका रीना राईलाई ४ः१ अंकको अन्तरबाट पराजित गरिन् । सीजीजीका सेलेस्टी बम्जन तेस्रो भइन् । छात्रातर्फ ५५ केजी तौलमा आरडीएसका सुदेस्ना राजवंशीले बक्समान्डुका आस्था शेरचनलाई युनानिमस डिसिजन ५ः० को आधारमा हराइन् ।जुनियर ५२ केजीमा भूमिका सरोज तामाङले जेनेक्सका आयोग घिसिङ, ५७ केजीमा अछामका विनोद नागार्जेले सीजीजीका हिमाल गुरुङ र ६६ केजीमा उदयपुरका रोजन मगरले ललितपुरका शब्द महर्जनलाई हराए ।"
