शीर्षक,विवरण
"फेरिँदै प्रदेश सरकार, अलपत्र पर्दै बजेट","लुम्बिनीमा नेतृत्व लिन कांग्रेसएमालेको दौडधुप लुम्बिनीमा बिहीबार माओवादीका मुख्यमन्त्री जोखबहादुर महरालाई दिएको समर्थन फिर्ता लिँदै एमालेका ५ मन्त्रीले राजीनामा दिएपछि आगामी सरकारको नेतृत्व लिन कांग्रेसएमाले नेताले दौडधुप बढाएका छन् । आफूले सरकारबाट समर्थन फिर्ता लिएपछि मुख्यमन्त्री अल्पमतमा परेकाले अर्को सरकार गठन प्रक्रिया अघि बढाउन एमालेले शुक्रबारै प्रदेश प्रमुख अमिक शेरचनलाई जानकारी पत्र दिएको थियो । केन्द्रमा सरकारको नेतृत्व टुंगिए पनि प्रदेशका विषयमा कुनै निर्णय र निर्देशन नभएको नेताहरूले बताएका छन् । एमाले संसदीय दलका नेता लीला गिरीले प्रदेशको सन्दर्भमा कसरी अघि बढ्ने भन्ने विषयमा अहिलेसम्म निर्देशन नआएको बताए । कांग्रेसका प्रमुख सचेतक जन्मजय तिमिल्सिनाले सरकार गठनबारे एमाले नेताहरूसँग औपचारिक छलफल हुन बाँकी रहेको बताए । केन्द्रबाट निर्देशन नआएसम्म हामीले अहिले नै छलफल गर्ने भन्ने भएन, उनले भने, केन्द्रबाटै नेतृत्वबारे टुंगो लागेपछि स्वतः छलफल सुरु हुन्छ । ८७ सदस्यीय लुम्बिनी प्रदेशसभामा एमालेकांग्रेस मिल्दा ५६ सांसद पुग्छन् । कोशी, गण्डकी र कर्णालीका मुख्यमन्त्री ॅढुक्कैनयाँ गठबन्धनबीच कोशी र कर्णालीमा एमालेकै र गण्डकीमा कांग्रेस नेतृत्वकै सरकार रहने सहमति बाहिरिएपछि यी तीनै प्रदेशका मुख्यमन्त्री ढुक्क जस्तै छन् । दुवै दलको प्रदेशसभामा सहजै बहुमत पनि छ । कोशी र कर्णाली सरकारबाट माओवादी बाहिरिने निश्चित छ भने गण्डकीमा सरकार बाहिरै छ । ९३ सांसद रहेको कोशी प्रदेशसभामा कांग्रेसका २९ र एमालेका ४० सदस्य छन् । यहाँ एमालेका हिक्मतकुमार कार्की नै मुख्यमन्त्री रहने निश्चितजस्तै छ । नयाँ गठबन्धनमा जनता समाजवादी पार्टीको एकमत पनि जोडिने पक्का छ । केन्द्रीय सत्ता गठबन्धनमा माओवादीलाई विश्वासको मत दिने निधो गरेको एस भने सत्ता बाहिरै रहने देखिन्छ । केन्द्रमा विश्वासको मत लिएपछि कोशी सरकारमा बस्नेनबस्ने टुंगो लाग्नेछ, माओवादी कोशी प्रदेशसभा संसदीय दलका नेता इन्द्रबहादुर आङ्बोले भने, मुख्यमन्त्रीसँग असमझदारी बनेको छैन र केन्द्रमा पनि ठोस परिस्थितिको विकास भइसकेको छैन, त्यसैले अहिले नै सरकारबाट बाहिरिइहाल्नुपर्नेबारे सोचिसकेका छैनौं । गण्डकीमा कांग्रेस र एमाले मिल्दा मात्र पनि दुईतिहाइभन्दा बढी झन्डै ८२ प्रतिशत मत पुग्छ । कांग्रेस र एमाले मिल्दा सहजै सरकार बन्ने भएपछि सरकारलाई समर्थन जुटाउनकै लागि एकएक सांसदलाई मन्त्री दिनुपर्ने बाध्यताको अन्त्य हुनेछ । गण्डकी प्रदेशसभामा ६० सदस्यमध्ये कांग्रेसका २७ र एमालेका २२ सांसद छन् । माओवादीका सभामुखसहित ७, राप्रपाका २, नेपाल समाजवादीका १ र स्वतन्त्र १ सांसद छन् । कांग्रेस र एमालेको मात्रै जोड्दा पनि ४९ सांसद पुग्छन् । प्रदेशसभाको दोस्रो कार्यकालको पहिलो सरकार बनाउन एमालेका खगराज अधिकारीलाई सघाएको माओवादीले दोस्रोपल्ट कांग्रेसका सुरेन्द्रराज पाण्डेको पक्षमा मत दिएको थियो । तेस्रोपल्ट पुनः अधिकारीलाई नै माओवादीको समर्थन रह्यो । चौथोपल्ट सरकार गठन हुँदा भने पाण्डे राप्रपा, नेसपा सांसद फणीन्द्र देवकोटा र स्वतन्त्र सांसद राजीव गुरुङ (दीपक मनाङे) को समर्थनमा मुख्यमन्त्री चुनिए । एक सांसदको समर्थनले मात्र पनि सरकार परिवर्तन हुने अवस्था रहँदा सांसद दीपक मनाङेले पटकपटक मन्त्री हुने अवसर पाए । प्रदेशको अघिल्लो कार्यकालमा एमालेका पृथ्वीसुब्बा गुरुङ र कांग्रेसका कृष्णचन्द्र नेपालीको कार्यकालमा युवा तथा खेलकुदमन्त्री भएका मनाङेले दोस्रो कार्यकालमा अधिकारी र पाण्डेको सरकारमा भौतिक योजना जस्तो महत्त्वपूर्ण मन्त्रालय सम्हाल्ने अवसर पाए । कर्णाली प्रदेशमा पनि नयाँ सरकार गठनमा दुवै पार्टीको स्पष्ट बहुमत छ । ४० सदस्यीय कर्णाली प्रदेशसभामा कांग्रेसका १४ र एमालेका १४ सांसद छन् । अहिलेका मुख्यमन्त्री एमालेका यामलाल कँडेल आफ्नो नेतृत्वमा सरकारले निरन्तरता पाउनेमा आशावादी देखिन्छन् । उनी माओवादी र एमालेको समर्थनमा मुख्यमन्त्री बनेका थिए । केन्द्रमा शीर्ष नेताहरूबीच भएको प्रारम्भिक सहमतिअनुसार कर्णालीको नेतृत्व आफ्नै पार्टीले गर्ने एमाले सांसद तुलसा मल्लले दाबी गरिन् । अहिले कांग्रेस पनि संसदीय दलको नेताविहीन अवस्थामा छ, उनले भनिन्, केन्द्रमा पनि एमालेले नै मुख्यमन्त्री पाउने प्रारम्भिक सहमति भएको कुरा आयो, हामी पनि त्यसैमा आशावादी छौं । कांग्रेस संसदीय दलका नेता रहेका जीवनबहादुर शाहीविरुद्ध वाइडबडी जहाज खरिद अनियमितता प्रकरणमा अख्तियारले मुद्दा दायर गरेकाले निलम्बनमा छन् । तर कांग्रेसले दलको नेता चयन गरेको छैन । कांग्रेस संसदीय दलका प्रमुख सचेतक हिक्मत विष्टले केन्द्रको निर्देशनअनुसार निर्णय हुने बताए । एमाले प्रमुख सचेतक टेकराज पछाईंले केन्द्रमा सरकार नबनिसकेकाले प्रदेश तहमा छलफल सुरु नभएको जनाए ।पर्वत पोर्तेल (विराटनगर), सन्तोष सिंह (धनुषा), सुवास बिडारी (मकवानपुर), घनश्याम गौतम (बुटवल), दीपक परियार (पोखरा), कृष्णप्रसाद गौतम (सुर्खेत) र अर्जुन शाह (धनगढी)"
"साउदीमा मृत्युदण्ड सजाय, नेपालमा जीवनदान","काठमाडौंस्थित कन्सुलर विभागले गत चैत १२ मा नै जिल्ला प्रशासन कार्यालय रूपन्देहीलाई ब्लडमनी मा सम्झौताका लागि पत्र पठाएको हो । रूपन्देहीका प्रमुख जिल्ला अधिकारी गणेश अर्यालका अनुसार कन्सुलर विभागले पीडक र पीडितबीच ब्लडमनी सम्झौता भएनभएको लेखेर पठाउन भनेको थियो । आफ्नो एउटा हस्ताक्षरले कसैले मृत्युदण्ड पाउनेनपाउने निर्णय हुने भएपछि अर्याल ठूलो सोचमा परे । त्यसपछि दुई परिवारबीच सम्झौता गराउने पहलमा जुटे अर्याल । त्यसपछि धनुषा प्रशासनलाई ब्लडमनी जुटाउन पहल गरिदिन अनुरोध गरे । धनुषा प्रशासनसित पटकपटक कुरा भयो, अर्यालले भने, यादव परिवारले पनि पहल गरिदिन भन्दै रूपन्देही प्रशासनमा धाए । तर त्यताबाट खासै पहल भएन । उता, पीडित शर्मा परिवार ब्लडमनी मा सम्झौता नगर्ने अडानमा थिए । तर जिल्लास्थित निजी क्षेत्र र राजनीतिक दलको सहयोगमा सम्झौताको वातावरण बनाउन कसरतमै लागिरहे सीडीओ अर्याल । मार्ने र मर्न दिने कुरा फरक हुन भनेर पीडित परिवारलाई पनि बुझायौं, उनले भने, पाँच वर्ष जेल सजाय काटिसकेपछि यादवलाई मर्न नदिऊँ भनेर मृतकका परिवारसित बारम्बार छलफल गर्यौं । व्यक्तिगत रूपमा पनि अर्यालले धेरैपटक पीडित परिवारसित सम्झौताका लागि पहलकदमी लिए । परिस्थितिले तपाईको सिउँदो पुछियो तर, तपार्इंको निर्णयले अर्की एक महिलालाई एकल नबनाऊँ भनेर सम्झाएँ, अर्यालले भने, नियतिले तपाईंलाई ठग्यो, अब उदार बनिदिनुस् भनेर अनुरोध गरे, महान् व्यक्तिले मात्रै माफी दिन सक्छन् भनेर सम्झायौं । यसमा कञ्चन गाउँपालिका अध्यक्ष र मृतकका दाजु मेघनाथ शर्माले सहयोग गरेको उनले बताए । धेरै पटकको सम्झाइबुझाइपछि पीडित परिवार ५० लाखको ब्लडमनी मा सम्झौता गर्न सहमत भए । जनकपुरमा १३ धुर जमिन र फुसको घर मात्रै रहेको यादव परिवारले त्यत्रो रकम जुटाउन सक्ने अवस्था थिएन । यादव पत्नी रेनो कुमारीलाई तीन छोरी हुर्काउनै हम्मेहम्मे थियो । सबै जायजेथा बेच्दा पनि मुस्किलले १० लाख जुट्थ्यो । त्यसपछि अर्यालले ब्लडमनी जुटाउन रूपन्देहीका व्यवसायीसँग अनुरोध गरे । पीडक र पीडित दुवै परिवारको आर्थिक अवस्था नाजुक रहेको र यादव परिवारले ब्लडमनी जुटाउन नसक्ने भएपछि उद्योग वाणिज्य महासंघ लुम्बिनी प्रदेश अध्यक्ष कृष्णप्रसाद शर्मा र उद्योग वाणिज्य संघ सिद्धार्थनगरका अध्यक्ष ठाकुरकुमार श्रेष्ठले सहयोग जुटाउन अग्रसर भए । रूपन्देहीका ३० व्यवसायीले मंगलबारसम्म ३६ लाख २५ हजार, सीडीओ अर्यालले ५० हजार, दुई सहायक सीडीओले २५२५ हजार, तीन सुरक्षा अधिकारीबाट ७५ हजार रूपैयाँ जुटेको छ । यादव परिवारले पनि १० लाख जोरजाम गरेपछि ४८ लाख ब्लडमनी महासंघ लुम्बिनी प्रदेश अध्यक्ष शर्माले मंगलबार नै मृतक पत्नि सीताकुमारी शर्मालाई हस्तान्तरण गर्दै सम्झौता गराइएको छ । सम्भवतः बुधबार नै सम्झौताको पत्र कन्सुलर विभागमा पठाइने अर्यालले बताए । ब्लडमनी बुझाउने कार्यक्रममा व्यवसायीका प्रतिनिधि, यादव परिवार, पीडित परिवार, जिल्ला प्रशासन, सुरक्षा निकाय प्रमुख, कञ्चन गाउँपालिका अध्यक्षलगायतको उपस्थिति थियो । रूपन्देहीमा रहेका पीडित परिवारले धनुषाका नागरिकलाई जीवनदान दिनुभएको छ, अध्यक्ष शर्माले भने, दुवै परिवारको आर्थिक अवस्था दयनीय छ । यस्तोमा यादव फर्किएपछि परिवारको लालनपालन गर्लान्, पीडित परिवारलाई पनि ब्लडमनीले आर्थिक रूपमा राहत हुन्छ, सामाजिक उत्तरदायित्व सम्झेर सहयोग जुटाएका हौं । उद्योग वाणिज्य संघ सिद्धार्थनगरका अध्यक्ष श्रेष्ठले आर्थिक अवस्था राम्रो नभएका बेला पनि निजी क्षेत्रका प्रतिनिधिले सामाजिक दायित्व सम्झिएर रकम जुटाएको बताए । एउटा नेपालीले मृत्युदण्ड पाए पनि पीडित परिवारले केही पाउने अवस्था थिएन, उनले भने, हाम्रो पहलमा पीडित परिवारले यादवलाई जीवनदान दियो, यो सकारात्मक कुरा हो । अहिले पीडितलाई आर्थिक रूपमा राहत मिलेको र यादवले जीवनदान पाउने अवस्था बनेको भन्दै उनले खुसी व्यक्त गरे । रकम बुझ्ने क्रममा मृतककी पत्नी भक्कानिएकी थिइन् । ब्लडमनी मा सम्झौता गरेका पीडित परिवारले प्रतिक्रिया दिन भने मानेनन् । हाम्रो कुनै प्रतिक्रिया छैन, मृतकका दाजु मेघनाथले भने, यो विषयमा नबोलौं ।जनकपुरबाट आएकी यादव पत्नी रेनो कुमारीले पति फर्किने वातावरण बनेकोमा खुसी व्यक्त गरिन् । यस्तो वातावरण तयार गरिदिएकोमा प्रमुख जिल्ला अधिकारी र पीडित परिवारलाई धन्यवाद दिइन् । उक्त घटनामा पति पक्राउ परेको जानकारी उनले ६ महिनापछि पाएकी थिइन् । त्यसपछि तीन छोरीको पढाइ पनि छुटेको उनले रुँदै सुनाइन् । मेरो जिल्लामा धेरै ठाउँमा पुगेर गुहार मागे, उनले भनिन्, कसैले सहयोग गरेनन् । रूपन्देहीका प्रमुख जिल्ला अधिकारी र व्यवसायी आफ्ना लागि भगवान्सरह भएको बताइन् । रेनो कुमारीका मामा प्रभु यादवले रामाशिष फर्किने आस मारिसकेको अवस्थामा जीवनदान पाउने विश्वास पलाएको बताए । भान्जी र नातिनीको स्याहार गर्नुपरेको थियो, उनले भने, रूपन्देहीमा भगवान् पायौं, सीडीओको फोटो लगेर घरमा पूजा गर्छु । प्रशासनले कन्सुलर विभागको आवश्यकताअनुसारका सबै कागजात र फारम भरेर बुधबार पठाउने तयारी भएको जनाएको छ ।"
सुनकको अपत्यारिलो उदय अप्रत्याशित बहिर्गमन,"(लन्डन) बेलायतमा भर्खरै सम्पन्न संसदीय निर्वाचनमा कन्जरभेटिभ पार्टीले लज्जास्पद हार बेहोरेपछि त्यसका नेता तथा निवर्तमान प्रधानमन्त्री ऋषि सुनकले तुरुन्तै आफ्नो सरकारी निवास टेन डाउनिङ स्ट्रिट छाडे । सुनक जसरी अपत्यारिलो रूपमा प्रधानमन्त्री बनेका थिए, बेलायती जनताले मतदानमार्फत कन्जरभेटिभ पार्टीको १४ वर्षे शासनकाल अन्त्य गरिदिएपछि त्यसैगरी उनको बहिर्गमन पनि भएको छ । सुनकले आफ्नो पार्टीले हार बेहोरेपछि त्यसलाई सहर्ष स्वीकार गर्दै जुन राजनीतिक संस्कार प्रस्तुत गरे, त्यसको प्रशंसा अहिले सर्वत्र भइरहेको छ । डेली मेल अनलाइन संस्करणले लेखेको छ, बेलायतको ५७ औं प्रधानमन्त्री बन्ने क्रममा सुनक आफू चुनौतीबाट कत्ति आतंकित नभएको भन्दै टेन डाउनिङ स्ट्रिट प्रवेश गरेका थिए । तर, ६ महिना बाँकी छँदै आमनिर्वाचन घोषणा गरेर उनले जुन जुवा खेले, निर्वाचन परिणामले सुनक फेरि फाइनान्स करिअरका लागि अमेरिका फर्कने त होइनन् भन्ने अड्कलबाजी गरिँदै छ । सुनक लेबर पार्टीलाई सत्ता सुम्पेर बहिर्गमन हुँदा ब्रिटेन विभाजन, राजनीतिक अस्थिरता र आर्थिक संकटको चेपुवामा छ । सुनकले विश्वको छैटौं ठूलो अर्थतन्त्र भएको बेलायतलाई नियन्त्रण गर्ने जिम्मा मध्यवामपन्थी लेबर पार्टीका नेता किअर स्टार्मरलाई सुम्पेका छन् । सुनकले कार्यालय छाड्नुअघि गत शुक्रबार टेन डाउनिङ स्ट्रिटबाहिर सम्बोधन गर्दै भनेका थिए, देशवासीलाई म भन्न चाहन्छु, मलाई माफ गर्नुहोस् । मैले तपाईं (जनता) को क्रोध र निराशा सुनेको छु । म यस निर्वाचनमा भएको सबै क्षतिको जिम्मेवारी लिन्छु ।आफ्नो उत्तराधिकारी छान्ने औपचारिक व्यवस्था भइसकेपछि पार्टी नेताबाट पनि राजीनामा दिने उनले घोषणा गरेका छन् । एकपटक पदमा पुगिसकेपछि हत्तपत्त त्यसबाट बाहिरिन नचाहने परिपाटीविपरीत उनी आफूले विजय हासिल गरे पनि पार्टीले सर्मनाक पराजय बेहोरेसँगै दलको नेताबाट पनि राजीनामा दिने तयारीमा छन् । संसदीय निर्वाचनमा लेबर पार्टीले ४१२ सिटसहित भारी बहुमत प्राप्त गरेर नयाँ सरकार गठन गरिसकेको छ भने कन्जरभेटिभले १२१ सिटमात्र जितेर पार्टी इतिहासमै सबैभन्दा नराम्रो पराजय भोगेको छ । कन्जरभेटिभ पार्टीले उसले ५ वर्षअघिको तुलनामा २५१ सिट गुमाएको हो ।विपक्षी पार्टीका रूपमा जेजस्ता असहमति भए पनि सुनकले नवनियुक्त प्रधानमन्त्री स्टार्मरलाई एउटा शिष्ट, उत्साही राष्ट्रसेवक भन्दै सम्मान व्यक्त गरेका छन् । नयाँ प्रधानमन्त्री स्टार्मरले पनि बेलायतमा एसियाली मूलको पहिलो प्रधानमन्त्रीका रूपमा सुनकले हासिल गरेको उपलब्धि र देशको सेवामा पुर्याएको योगदानको खुलेरै प्रशंसा गरेका थिए ।कन्जरभेटिभ पार्टीका नेताहरूले पहिले आफ्नो पार्टीलाई मतदान गर्ने ठूलो संख्याका मतदाताले देश सुधारका लागि मतदान गरेको स्वीकार्दै पार्टीले अब फेरि समर्थन जित्न गम्भीर भएर सोच्नुपर्ने बताएका छन् । ४२ वर्षको उमेरमा टेन डाउनिङ पुगेका थिए कान्छा प्रधानमन्त्री सुनक । करिब १४ वर्षको विजनेस करिअर पछि राजनीतिक करिअर सुरु गरी सांसद भएको ७ वर्षमै सुनक प्रधानमन्त्री बनेका थिए । भारतीय मूलको पहिलो प्रधानमन्त्रीका रूपमा डाउनिङ स्ट्रिट प्रवेश गर्दा उनले विश्वकै ध्यान खिचेका थिए । आधुनिक समयमा धनीहरूको सूचीमा नम्बर टेन मा छिर्ने उनी सबैभन्दा कान्छो ब्रिटिसभारतीय पनि हुन् । बोरिस जोन्सनपछि लिज ट्रसको उत्तराधिकारीका रूपमा २५ अक्टोबर २०२२ मा सुनक प्रधानमन्त्री बनेका थिए । उनी यसअघि १३ फेबुअरी २०२० देखि ५ जुलाई २०२२ सम्म अर्थमन्त्री भएका थिए । पहिलो पुस्ताका आप्रवासीका छोरा सुनकलाई महँगो विन्चेस्टर कलेजमा पढाउन उनको परिवारले कडा मिहिनेत गरेका थिए । हाल ४४ वर्षीय सुनकका आमाबाबु पूर्वी अफ्रिकाबाट बेलायत आएका थिए र उनीहरू दुवै भारतीय मूलका हुन् ।सुनक सन् १९८० मा बेलायतको साउथह्याम्पटनमा जन्मिएका थिए । उनले विन्चेस्टर कलेज, अक्सफोर्ड युनिभर्सिटी र स्ट्यानफोर्ड युनिभर्सिटीबाट शिक्षा लिएका हुन् । उनका बुबा जनरल प्राक्टिस (जीपी) डाक्टर थिए भने आमाले आफ्नै फार्मेसी चलाएकी थिइन् । सुनककी श्रीमती अक्षतामूर्ती धनाढ्य बाबुआमाकी उद्यमी छोरी हुन् । सुनकले अमेरिकाको स्ट्यानफोर्ड युनिभर्सिटीमा पढ्दा अक्षता मूर्ति (श्रीमती) लाई भेटेका थिए । उनी भारतीय टेक कम्पनी इन्फोसिसका अर्बपति संस्थापककी छोरी हुन् । सन्डे टाइम्स का अनुसार २०२४ उनको सम्पत्ति ६५१ मिलियन पाउन्ड छ । उनीहरू बेलायती राजा चार्ल्स तृतीयभन्दा पनि धनी रहेको तथ्यांक उल्लेख गरिएको छ । उनीहरूका दुई छोरी छन् । रिचमन्ड योर्कसायर उनको संसदीय निर्वाचन क्षेत्र हो । अहिले सो क्षेत्र रिचमन्ड एन्ड नर्थआलेटनमा परिवर्तन भएको छ, जहाँबाट सुनक यसपटक पनि विजयी भएका छन् । सुनकले केही समय अमेरिकाको क्यालिफोर्नियामा पनि बिताएका थिए । राजनीतिमा प्रवेश गर्नुअघि उनले लगानी बैंक गोल्डम्यान स्याक्स र दुईवटा मल्टिबिलियन डलर हेज फन्ड्समा काम गरे । उनले बोरिस जोनसनको राजीनामापछि नेतृत्वको लडाइँमा लिज ट्रससँग पराजय भोगे । तर, पूर्ववर्ती लिज ट्रसको प्रधानमन्त्री कार्यकाल पनि उथलपुथलबीच ४५ दिनमात्र टिक्यो । अक्टोबर २०२२ मा आफ्ना चान्सलर (अर्थमन्त्री) को मिनी बजेटमा ठूलो मात्रामा कर कटौती गर्ने र ऋण लिने जस्तो आर्थिक अस्थिरता निम्त्याउने घोषणापछि हंगामा भएर उनले राजीनामा दिएकी थिइन् । लिज ट्रसको राजीनामापछि सुनक असाधारण परिस्थितिमा प्रधानमन्त्री बनेका थिए । कन्जरभेटिभ पार्टीका तर्फबाट ८ वर्षमा पाँचौं प्रधानमन्त्री भएका थिए उनी । ट्रसले बोरिस जोनसनको राजीनामापछि पार्टी नेतृत्वको लडाइँमा सुनकलाई हराएकी थिइन् । बोरिस मुख्यतया कोभिड१९ महामारी ह्यान्डल गर्ने सवालमा निकै विवादित बने । आफ्नो पार्टीभित्र गहिरो ध्रुवीकरण गर्ने नेता मानिएका उनी जुन २०२२ मा अविश्वासको मतबाट जोगिए तर आफ्नो क्याबिनेटबाट सामूहिक राजीनामा आउन थालेपछि जुलाईमा राजीनामा दिन बाध्य भएका थिए । सुनककै निर्वाचन क्षेत्रमा विगत १२ वर्षदेखि काउन्सिलर रहेका डा जगन्नाथ शर्माको भनाइमा आर्थिक रूपमा देशलाई बलियो बनाएर इनोभेसन, आइडियामार्फत मात्र जनताले रोजगारी पाउँछन् भन्ने विश्वास सुनकमा थियो । शर्माले सुनकलाई सन् २०१५ मा सांसद उम्मेदवार छनोट प्रक्रियाबाट नै राम्ररी चिन्ने अवसर पाएको बताए । उहाँ निकै नम्र र अरूलाई आदर र सम्मान गर्ने स्वभावको हुनुहुन्छ । उहाँ बहुसंस्कृतिमा जोड दिनुहुन्थ्यो, सुनकको चुनावी अभियानमा समेत सामेल शर्माले कान्तिपुरसँग भने, सुनक साउथ र नर्थ इंग्ल्यान्डलाई स्तरीकरण गरे जनताले हरेक सेवा सुविधामा पहुँच पाउँछन् भन्नुहुन्थ्यो । फ्री पोर्ट र हिमालयन डेल्स् मल्टिकल्चरल हल बनाउन उहाँ क्रियाशील रहनुभयो ।बेलायती परराष्ट्रमन्त्रीको सल्लाहकार भएर काम गरिसकेका लिड्स विश्वविद्यालयमा अन्तर्राष्ट्रिय कानुनका प्राध्यापक डा सूर्यप्रसाद सुवेदी सुनकले राजनीतिक होस् वा धार्मिक आस्था, आफ्ना मूल्य र मान्यतामा कुनै सम्झौता नगरी शिर ठाडो गरी निष्कलंक रूपमा राजनीति गर्न सकिन्छ भन्ने उदाहरण प्रस्तुत गरेको बताउँछन् । आफ्नो युवा शक्ति र विचारको परिपक्वतालाई तालमेल गर्न सक्ने र मुलुकको दूरकालीन हितमा सोच्न र काम गर्न सक्ने व्यक्तिका रूपमा उनले आफ्नो छवि बनाएका थिए, सुवेदी भने ।गत वर्ष जनवरी २०२३ मा सुनकले बेलायती जनतालाई प्राथमिकताका साथ पाँचवटा वाचा गरेका थिए । मुद्रास्फीति घटाउने, अर्थतन्त्र वृद्धि गर्ने, कर्जा कम गर्ने, एनएचएसमा प्रतीक्षा समय घटाउने र गैरकानुनी रूपमा आप्रवासी छिर्ने डुंगा रोक्ने । तर, उनका वाचामध्ये मुद्रास्फीति मात्र लक्ष्यअनुरूप घटेको थियो । कतिपय विश्लेषकहरूले सुनकले मुद्रास्फीति घटेका बेला मतदाताको समर्थन बटुल्न ६ महिनाअगावै आमनिर्वाचन घोषणा गरेको बताएका थिए । कन्जरभेटिभ पार्टीको पराजयको प्रमुख कारण उक्त दलमा बारम्बार नेता परिवर्तन हुनु र दलभित्रको अस्थिर राजनीति, निर्वाचन र त्यसपछि गरेका वाचा एवं आफ्ना नीति कार्यान्वयन गर्न नसक्नु तथा देखिने गरी जनताको स्तर, देशको अवस्था र अर्थतन्त्रमा अपेक्षित परिवर्तन गर्न नसक्नु नै मुख्य समस्या रहेको लेबर पार्टीबाट सांसदका उम्मेदवार भइसकेका डा बच्चु कैलाश कैनीको बुझाइ छ । सन् २०१९ को आमनिर्वाचनपछि उक्त दलमा तीन पटक नेता फेरिए । जनता स्थिर राजनीति र सरकारको पक्षमा रहे । कुल आप्रवासी संख्या हजारको संख्यामा मात्रै सीमित राख्ने भनिएकामा डिसेम्बर २०२३ मा नेट माइग्रेसन वा कुल आप्रवासी संख्या ६ लाख ८५ हजार पुगेको थियो । आप्रवासी नीति घटाउने उनको नीति पूर्ण असफल भयो । कैनीका अनुसार नेसनल हेल्थ सर्भिस (एनएचएस) मा पनि नीतिमा लेखेअनुसार प्रगति हुन सकेन र अर्थतन्त्र, दैनिक जनजीविकाको सवालमा पनि सरकार चुक्यो ।अल्कोहल कहिल्यै नपिउने सुनकले गुलियो भने एकदम मन पराउने दी टेलिग्राफ अखबारले लेखेको छ । उनका समकालीनहरू उनी बारम्बार केकको टुक्राका साथ डाउनिङ स्ट्रिट वरिपरि देखिने गरेको बताउँछन् । एक भाइरल भिडियो क्लिपमा सुनकले एकपटक दुई स्कुलका सहपाठीलाई आफू कोकको दुर्व्यसनी भएको बताएका थिए । सुनक क्रिकेटका फ्यान पनि हुन् ।ए लेभल सकेर लिंकन कलेज, अक्सफोर्डमा स्थान पाइसकेपछि उनले करी हाउसमा वेटरका रूपमा केही समय बिताएका थिए । त्यतिखेर उनी १८ वर्षका थिए । बुबाले साउथह्याम्प्टन डक्स् नजिकैको कुटिज् ब्रोसेरीमा काम गर्न जोड गरेका थिए, सुनकले भनेका छन्, किनभने उनी आफ्नो छोरालाई कडा परिश्रमको मूल्य सिकाउन चाहन्थे । सुनक तुरुन्तै रेस्टुरेन्टको वातावरणमा पनि घुलमिल भए । जागिरको सुरुवातमा टेबल क्लिनरबाट सुरु गरेर उनी जागिर छाड्ने बेला पूर्ण रूपमा अनुभवी वेटर भइसकेका थिए ।"
सुनकपछि अब स्टार्मर,"सुनकले आफ्नो पार्टीको पराजयसँगै लेबर पार्टीका ६१ वर्षीय किअर स्टार्मरलाई सत्ता हस्तान्तरण गरेका छन् । स्टार्मर पनि बेलायती राजनीतिका नयाँ व्यक्ति हुन् । उनी पहिलो पटक सन् २०१५ मा सांसद निर्वाचित भएका थिए । उनी हल्बोर्न एन्ड सेन्ट प्यानक्रास निर्वाचन क्षेत्रबाट निर्वाचित भएका हुन्, जहाँ उनी आफ्नो परिवारसँग धेरै वर्षदेखि बस्दै आएका छन् ।वासिङ्टन पोस्ट का अनुसार स्टार्मर प्रतिपक्षमै बसे पनि छायामन्त्रीका रूपमा निरन्तर खटिरहे । दक्षिणी इंग्ल्यान्डको एउटा सानो सहरका बासिन्दा स्टार्मर पूर्वअभियोजक र मानवअधिकार अधिवक्ता हुन् । उनी सन् २०२० अप्रिलमा मात्र लेबर नेता बनेका थिए । स्टार्मरका बुबा उपकरण निर्माता (टुल मेकर) थिए । अखबारहरूका अनुसार स्टार्मरले आफ्ना बुबाको व्यापारबारे सुनाउँदा राजनीतिक वर्ग र कहिलेकाहीँ मतदाताले खिल्ली उडाउने गरेको सार्वजनिक रूपमै बताउने गरेका छन् । त्यसो त उनले आफूलाई वर्किङ क्लास को प्रतिनिधिका रूपमा चिनाउँछन् । १६ वर्षको उमेरसम्म उनको विद्यालय शुल्क स्थानीय परिषद्ले तिर्ने गरेको बीबीसीले जनाएको छ । विश्वविद्यालय जाने उनी परिवारकै एक्ला सदस्यसमेत हुन् । उनले अक्सफोर्ड विश्वविद्यालयबाट एलएलबी गरेका छन् । वकालतकै सिलसिलामा उनले क्यारेबिया तथा अफ्रिकामा समेत काम गरेका छन् । मृत्युदण्ड सुनाइएका कैदीबन्दीको पक्षमा उनले थुप्रै मुद्दा लडेका छन् । उनकी आमा नेसनल हेल्थ सर्भिस (एनएचएस) की एक नर्स थिइन् । आमा जिन्दगीभर बिरामी हुँदा स्टार्मरले नै रेखदेख गर्थे । बाबुआमाले उनको नाम लेबर पार्टीका पहिलो नेता किअर हार्डीको नामबाट राखेका थिए ।"
टेलस्टार स्याटेलाइट प्रक्षेपण,"विश्वमा पहिलो पटक विद्युतीय सञ्चारका लागि सहयोगी स्याटेलाइट टेलस्टार १ सन् १९६२ मा आजकै दिन (जुलाई १०) मा अन्तरिक्षमा पठाइएको थियो । टेलस्टार १ स्याटेलाइटलाई थोर डेल्टा नामको रकेटबाट अन्तरिक्षमा पठाइएको थियो । यसको प्रक्षेपणपछि विद्युतीय सञ्चार नयाँ युगमा प्रवेश गरेको मानिन्छ ।यो स्याटेलाइट विश्वभर एकै समयमा लाइभ टेलिभिजन कार्यक्रम प्रसारणका लागि सहयोगी साबित भएको थियो । साथै, टेलिभिजन तस्बिर, टेलिफोन, टेलिग्राफ तस्बिर आदानप्रदान पनि यही स्याटेलाइटका कारण सम्भव भएको थियो । टेलिस्टार २ स्याटेलाइट भने ७ मे १९६३ मा प्रक्षेपण गरिएको थियो ।अमेरिकी वैज्ञानिक जोन रबिन्सनले यो स्याटेलाइट बनाएका हुन् । उनले सुरुवातमा टेलिफोनको संकेत यो स्याटेलाइटले प्राप्त गर्ने र पृथ्वीमा परावर्तित गर्ने जनाएका थिए । पछि यो स्याटेलाइटको मद्दतले एन्टेनामार्फत टेलिभिजन कार्यक्रम, तस्बिर विश्वको एक भागबाट अर्को भागमा प्रसारण सम्भव भएको थियो । अहिले यो स्याटेलाइटमा निष्क्रिय भइसकेको छ ।"
'गीतको पनि समयकाल हुन्छ,"(काठमाडौं)म्याग्दीको नर्सिङ युवा क्लबले दसैंतिहारमा हुने सांस्कृतिक कार्यक्रममा सधैं गायन कला पस्कन्थ्यो । क्लबमा हुँदा दीपक शर्मा गीत लेख्थे, लय मिलाउँथे । साथीहरू मादल, बाँसुरी बजाउन माहिर, नृत्य र गायनमा दीपकभन्दा अगाडि थिए । तर, संगीतमा दीपकको झुकाव साथीहरूको भन्दा धेरै थियो । वाद्यवादनमा उति साह्रो ननिखारिए पनि संगीत सिर्जना गर्न उनी औधि रुचाउँथे । कहाँ मादलको धुन राख्ने, बाँसुरीको धुन कहाँ मिसाउने ? त्यतातिर दीपकको ध्यान जान्थ्यो । अहिले दीपकले बुझेका छन्, संगीतकार हुने छाँटकाँट विद्यालय छँदै क्लबको कार्यक्रममा उनीभित्र हुर्कंदै थियो । विसं २०५९ मा एसएलसी दिएर ०६१ सालतिर काठमाडौं आइपुग्दा यो सहरजस्तै संगीतकार भन्ने शब्द पनि दीपकका लागि नौलो थियो । संगीत सिक्न काठमाडौंमा संघर्ष गरिरहँदा दीपकले कहिले भारी बोके, कहिले जुत्ता पसलमा काम गरे । श्रुति संगीत विद्यालयको रिसेप्सनिस्ट बने, लुगा पसलदेखि होटलको म्यानेजरका रूपमा समेत काम गरे । तर, संगीतप्रतिको लगाव भने कहिल्यै कम भएन ।रेडियो नेपालले संगीतकार शम्भुजित बाँस्कोटा भन्दै उद्घोष गर्दा दीपकलाई लाग्थ्यो मादल, बाँसुरी एकै पटक बजाउन जान्ने व्यक्ति पो संगीतकार हो कि ! त्यतिन्जेल पनि संगीतकारले लय बनाउँछ, धुन बनाउँछ भन्ने हेक्का थिएन । वाद्यवादनमा पोख्त व्यक्तिलाई नै उनी संगीतकार ठान्थे । पुतलीसडकस्थित श्रुति संगीत विद्यालयमा पढ्न थालेपछि बल्ल आफ्ना आँखा खुलेको उनले बताए । कस्तो शैलीको गीत बनाउने भनेर त्यसको रूपरेखा कोर्नेलाई पो संगीतकार भनिँदो रहेछ, दीपक संगीतमा प्रवेश गर्दाको सुरुवाती ज्ञान सुनाउँछन्, त्यहाँ संगीत सिक्न थालेपछि मात्रै मलाई संगीतकार के हो भन्ने थाहा भो । अनि गाउँको क्लबमा हुँदा मैले निर्वाह गरेको भूमिका संगीतकारको रहेछ भन्ने थाहा पाएँ । संगीत विद्यालयमा हुँदा दीपकले गायन पनि अभ्यास गरे । तर, सिकाइको एक वर्ष नबित्दै आफूभित्र गायन कला भेटेनन् । तर, संगीतबाट टाढिनुपर्छ भन्ने लागेन । जतिबेला पनि संगीत सुन्नुपर्ने । अनि संगीतका कुनै विधामा त मेरो दक्षता भेटिएला नि भन्ने लागिरह्यो, उनले भने । संगीत संयोजनमा भविष्य बनाउने सोच्दै पियानो, गितार सिक्न थाले । पहिलो पटक आफ्नै लेखन र संगीतमा निकालेको ढल्के पिपल असफलतातिरै ढल्कियो । त्यसपछि रमित ढुंगाना अभिनीत तेजाब फिल्ममा जहाँ तिमी त्यहीँ फूलको वर्षा लगायतका ४ गीत गरे । फिल्म डब्बा भएसँगै, गीत पनि डब्बाभित्रै बन्द भएजस्तै भयो । डाक्टर भोला रिजालले लेखेको मलाई माया गरिदेऊ गीतमा संगीत भर्दै अञ्जुको आवाजमा रेकर्ड गराए । त्यो गीत पनि दर्शकले रुचाइदिएनन् । त्यसपछि तहल्का डटकम लगायत केही फिल्ममा निरन्तर संगीत गरे । तिनताका गरेका फिल्मका कुनै गीत चलेनन् । लगातारको असफलताले संगीतमा आफूलाई तिखार्नुपर्ने लाग्यो, अनि गुरुदेव कामतसँग क्लासिकल भोकल सिके, राजकुमार मालाकारसँग गितारको ज्ञान बटुले । प्रेमचन्द्र ओझैयासँग तबला पनि सिके । तीन वर्ष रेकर्डिङ बन्द गरेर सिकेका यही सिकाइसँगै फेरि उनी संगीत संयोजनमा फर्किए । त्यतिबेलाका ती गीत हिट भइदिएको भए अहिले आफू यो स्थानसम्म आइपुग्न असम्भव रहेको दीपकको भनाइ छ । किन त ? त्यतिबेला ती गीत चलेका भए संगीत त सजिलो रहेछ, सस्तो लोकप्रियता रहेछ भन्ने लाग्ने थियो होला, उनले भने । उनी निरन्तर सुन्दर सिर्जनातर्फ लागिरहे । राम्रा ब्यानरका निर्देशककहाँ धाइरहे । अडियो क्यासेटबाट सीआरबीटी र पीआरबीटीतर्फ संगीत रूपान्तरण हुँदै गर्दाको समयमा यो क्षेत्रमा प्रवेश गरेका हुन्, दीपक । बिस्तारै युट्युब फस्टाउँदै आयो । तीन वर्षको अन्तरालपछि गरेको सम्झिराख है भन्ने फिल्मको हरपल मनमा बोलको गीत चल्यो । मलाई आफ्नो बनाएर, जिन्दगीको सवाल छ भन्ने गीतलाई सीआरबीटी लक्षित गर्दै बजारमा ल्याए, ती गीत केही हदसम्म चले पनि । त्यसपछि निर्देशक छविराज ओझाको हवल्दार सुन्तली का लागि संगीत भरेको गीत तिम्रो डोला डोला हातमा निकै चल्यो । आफ्नो शब्द तथा संगीतको गीत चलेपछि भने दीपकले आफ्नो पहिचान बनाउँदै आए । छविकै फिल्म किस्मत २ को अर्को गीत तिम्रो पिक्चर पनि हिट भयो । छक्का पञ्जा को देखन चम्पा लाई दर्शकले अत्यधिक रुचाइदिएसँगै फिल्मतिर दीपक जम्न थाले । त्यसअघि थुप्रै फिल्म निर्माताहरूले अस्वीकृत गरेको यो गीतलाई छक्का पञ्जा को टोलीले मन पराउँदाको समय अझै दीपकले बिर्सेका छैनन् । त्यो दिन पशुपति प्रसाद को प्रिमियर थियो । प्रिमियरअघि दीपकराज आफ्नो टिमसहित उनको अफिस आइपुगे । उनीहरूका अगाडि ३४ वटा गीत गाइसकेपछि देखन चम्पा सुनाए, टिमलाई गीत मन पर्यो । खासमा अरु ३४ वटा फिल्मलाई मैले पहिल्यै यो गीत सुनाइसकेको थिएँ । उनीहरूले खासै रुचि नदेखाउँदा, यो गीत खासै रहेनछ भन्ने सोचेर कति साथीलाई एल्बममा राख्न भनें । उनीहरूले पनि मानेका थिएनन् । तर, गितार बजाएर मैले जब यो गीत गाएँ, छक्का पञ्जा को टोलीले गीत मन परायो, दीपकले त्यो क्षण सम्झे । खासमा देखन चम्पा कुनै ब्यानरले राउटे शीर्षकमा बनाउँदै गरेको फिल्मका लागि तयार पारिएको थियो । राउटे समुदायले कताको भेगको लवज पकड्दो हुन् त ? तमी, हमी लबज मिसाए हुन्छ होला भन्ने सोचले लेख्न लगाए । गीतलाई त्यो टोलीले मन पराएन, उनीसँग त्यो गीत लामो समयसम्म रह्यो । छक्का पञ्जा को त्यो गीतलाई बजारमा आइरहेको भन्दा फरक स्वादका रूपमा दर्शकले मन पराइदिएसँगै चर्चित बन्यो । मंगलम को पर्ख पर्ख मायालु बोलको गीतको कथा पनि देखन चम्पा को जस्तै छ । सुरुमा छविलाई दीपकले अन्य २४ गीत सुनाए । जब, पर्खपर्ख मायालु गाएर सुनाए, छविले त्यही गीत रोजेको दीपकले सुनाए । दीपककै शब्द तथा संगीत रहेको पिरिम नलाउने पनि उनको अत्यधिक चलेको गीतमध्येमा पर्छ । मेलिना राई र आशिष सचिनको शब्दमा तयार भएको यो गीतलाई अहिलेसम्म ११ करोडले युट्युबमा हेरेका छन् । आफ्नो अनुभूतिलाई शब्दमा उतारेर दीपकले यो गीत तयार पारेको बताए । १८ वर्षको उमेरमै दीपकको दाह्री फुल्यो, चस्मा लगाउँथे पावरवाला । कम उमेरमै दाह्री फुलेको कुरालाई मनमा खेलाउँदै ऐना हेर्दै गर्दा शब्द फुर्यो दाह्री फुल्यो बैंसैमा, चस्मा लाउँछौ पावर ! आफ्नी प्रेमिकाले आफूलाई हेर्दै गुनासो गरिरहेको अवस्थालाई शब्दमा गुन्न थाले । त्यसमा लाहुर जाने अनि ती लाहुरेलाई पर्खनेहरूका भावना मिसाउँदै अन्तरा लेख्दै गए । गीतको उठान त मेरै व्यक्तिगत जीवनबाट थियो । तर, गीतका शब्दले मलाई गाउँ फर्कायो अनि वास्तविक रूपमा विदेश जाने अनि बिदेसिएकाहरूलाई पर्खनेतर्फ शब्द मोडिँदै गयो, उनले भने । छक्का पञ्जा ३ कै लागि गरेको पहिलो नम्बरमा चलिरहँदा हिजोआजको कुरा को माया जदौ ले फिल्म क्षेत्रमा दीपकको पहिचानको आयतन बढाइदियो । आनन्द अधिकारीले लेखेको माया जदौ बोलको गीत रामकृष्ण ढकालको एल्बमका लागि लेखिएको रहेछ । एल्बममा त्यो गीत नआउँदै फिल्मको टिमले गीतलाई हिजोआजको कुरा मा राखे । यसबीच लभ स्टेसन को घाम जून चाहिँदैन, डिसेम्बर फल्स को फकाउनै जानिनँ लगायतका गीत पनि गरे, तर दीपकका अन्य गीतले झैं तिनले दर्शकको मन जितेनन् । अहिले उनी छक्का पञ्जा ५ का लागि काम गरिरहेका छन् । ८ सयभन्दा बढी गीतमा संगीत भरेको दाबी गर्ने दीपकले २ सय गीत आफैंले लेखेका छन् । तर उनी आफूलाई गीतकारभन्दा पनि संगीतकारका रूपमा चिनाउन बढी रुचाउँछन् । मेरा लगभग २०२५ गीत करोड क्लबमा पुगेका छन् । खासमा गीत चल्ने र नचल्ने कुरा दर्शकको स्वादमा भर पर्ने रहेछ । कहिलेकाहीँ हामी दर्शकलाई यो गीत मन पर्छ भनेर बनाउँछौं तर त्यो गीत उनीहरूले मन पराइदिँदैनन् । खासमा गीतको पनि समयकाल हुँदो रहेछ, दीपकले भने ।आफूले गरेका गीत चर्चामा आइदिँदाको खुसीमा रमाइरहँदा रोयल्टीको विषयले भने दीपकलाई चिमोट्छ । आफूले लेखेका, संगीत गरेका गीतले करोडौं भ्युज कमाइरहँदा आफूले भने रोयल्टीका नाममा केही हजार पनि प्राप्त नगरेको गुनासो उनीसँग छ । मैले गरेका अधिकांश फिल्मका गीत हिट छन् । हामीले फिल्मका लागि गीत त दिन्छौं, तर त्यो गीत दिइरहँदा हामीले हाम्रो बौद्धिक अधिकार त बेचेका होइनौं नि ! हामीले त व्यापारिक प्रयोजनका लागि दिएका हौं, उनले भने, तर, ती फिल्म डिजिटल प्लेटफर्ममा जाँदा ती फिल्मका गीत चल्दा रोयल्टीका हिसाबले मैले आजसम्म केही पाएको छैन ।"
वातावरण जोगाउन सारंगी अभियान,"(दाङ)रूख रोपौं, वन जोगाऔं हजुरहरियो वनमा नाच्ने छन् मजुरआगो बल्ने सलाई, चुरोट वनमा फाल्न हुन्नडढेलोले वनै जल्दा कसको मन रुन्नवनको चरी वनमै रमाउँछहरियो वनले संसारै रमाउँछ ।बाँकेको कोहलपुर नगरपालिकाका११ गन्धर्व बस्तीका दिलबहादुर गन्धर्व यी गीत गुन्जाउँदै गाउँसहर पसिरहेका छन् । उनले वन, वातावरण संरक्षणका लागि सारंगी अभियान सुरु गरेका हुन् । प्राकृतिक स्रोतसाधनको अत्यधिक दोहन भई वातावरणमा प्रतिकूल प्रभाव परेको थाहा पाएपछि आफूले सारंगीको भाकामा गीत गाउँदै चेतना जगाउने अभियान सुरु गरेको उनले बताए । जलवायु परिवर्तनको प्रभावले समयमा पानी नपर्ने, सुक्खा र खडेरी हुने, अनावश्यक समयमा बढी पानी पर्ने जस्ता समस्यालाई मध्यनजर गर्दै उनले एक महिनाअघि वातावरण संरक्षणको अभियान थालेका हुन् । बर्दिया, बाँके हुँदै उनले अहिले दाङमा सारंगीमार्फत वातावरण संरक्षणका गीत सुनाइरहेका छन् । विद्यालय, क्याम्पस, सार्वजनिक स्थल र विभिन्न समूहमा पुगेर उनले सारंगीका साथ चेतनामूलक गीत गाइरहेका छन् ।सारंगी बजाउनु उनको पुर्ख्यौली पेसा हो । १५ वर्षको उमेरदेखि उनले सारंगी बजाउन थालेका हुन् । बुवाआमासँग हिँड्दाहिँड्दै उनले बुवाको सारंगी बजाउने पेसालाई निरन्तरता दिए । उनी सारंगी बजाउँदै बुवाआमासँग दाङबाट सल्यान, रुकुम, रोल्पा र प्यूठानसम्म पुग्थे । उनका बुवाआमा दाङको घोराही उपमहानगरपालिका११ नयाँबस्तीमा बस्थे । बुवाआमाको मृत्युपछि उनी कोहलपुर गएर बसे । आफ्नो दर्ता जग्गा नभएपछि उनी जीविका चलाउने अवसर खोज्दै कोहलपुर गएका हुन् । पहिले जग्गाको महत्त्व थाहा भएन । एक ठाउँ स्थायी बसाइँ पनि भएन, उनले भने, गाउँदै हिँड्दै गर्दा आफ्नो घरजग्गा कतै भएन । जता ज्यान पाल्न सजिलो हुन्छ, त्यतै हिँड्ने गरियो । कोहलपुरको लोकनगर गन्धर्व बस्तीमा २७ घरपरिवार गन्धर्व छन्, जसलाई स्थायी घरजग्गाको चिन्ता छ ।उनका तीन छोरा र पाँच छोरीमध्ये कसैले पनि सारंगी बजाउँदैनन् । उनी मात्रै एक्लै सारंगी बजाउँदै हिँड्छन् । म मरेपछि मेरो परिवारमा सारंगी पनि मर्छ । अबको पुस्ताले सारंगी बजाउने मन गरेन, उनले भने, म वातावरण संरक्षणसँगै सारंगी जीवित छ भन्ने सन्देश पनि दिन चाहन्छु । वन, वातावरण बाँचे मात्रै मान्छे बाँच्छ भन्ने बुझेपछि सारंगीमार्फत वातावरण संरक्षणको अभियानमा लागेको उनले बताए । त्यत्तिकै भनेर मानिसले मान्दैनन्, गीतमार्फत सन्देश दिए बुझाउन सजिलो होला भनेर हिँडेको छु, उनले भने, सबैतिरबाट राम्रो प्रतिक्रिया आएको छ । गीत सुनेपछि वनजंगल बचाउनुपर्छ भन्ने महसुस हुने गरेको छ । सारंगीसँग गन्धर्व जातिको पहिचान र इतिहास जोडिए पनि यसलाई समाजले हेयको दृष्टिले हेर्ने गरेको उनले गुनासो गरे । यही कारणले नयाँ पुस्ता सारंगीबाट टाढिएको उनको अनुभव छ । सारंगी बजाउँदै गाउँगाउँमा सूचना र सन्देश दिएर हिँड्ने हाम्रो परम्परा हो । यसलाई पहिलेपहिले सबैले चलन मानेर स्विकार्थे, उनले भने, अहिले सारंगी बोकेर हिँड्नेलाई मागी खान हिँडेको भन्छन् । दुर्वचन लगाउँछन्, दुर्व्यवहार गर्छन् । यस्तो देखेपछि छोराछोरीको मन सारंगीमा बस्न सकेन । वातावरण जस्तै सारंगी पनि संकटमा परिरहेको उनले बताए । वन र सारंगी बचाउन साह्रै गाह्रो छ । सबैले आफ्नो स्वार्थ हेर्न थाले, उनले भने, मान्छेमा संस्कार हरायो । नयाँ पुस्तालाई ज्ञान होस् भनेर स्कुल, कलेजमा बढी गीत सुनाउने गरेको छु । यो अभियानले नागरिकको वन, वातावरण र सारंगीप्रतिको दृष्टिकोणमा केही परिवर्तन आउने उनले अपेक्षा गरेका छन् । यो अभियान विभिन्न जिल्लामा विस्तार गर्दै जाने योजना रहेको पनि उनले बताए ।"
लाइसेन्समा लापरबाही,"२०७२ मंसिरयता जारी भएका १ लाख २ हजार ७ सय ११ वटा सवारी चालक अनुमतिपत्र (लाइसेन्स) शंकास्पद भेटिएका छन् । यातायात व्यवस्था विभागले समिति नै बनाएर गरेको अनुसन्धानबाट शंकास्पद देखिएका त्यस परिमाणको लाइसेन्समध्ये ३ सय ५० वटाको नेपाल प्रहरीको केन्द्रीय अनुसन्धान ब्युरो (सीआईबी) ले अनुसन्धान गर्दा सबै नक्कली फेला परेका छन् । साथै, सम्बन्धित यातायात कार्यालयका कर्मचारी र दलालको संलग्नतामा नक्कली लाइसेन्स बनाउने काम भइरहेको देखिएको छ । कतिपय पक्राउ पनि परेका छन् । यसबाट लाइसेन्स संसार मा रहेको ठूलो गडबडी प्रस्ट भएको छ । अनुसन्धान प्रक्रियालाई अझै व्यापक र तीव्र बनाउन तथा दोषीलाई कारबाहीको दायरामा ल्याउन आवश्यक छ ।विभागले निश्चित गरेका प्रक्रिया पूरा नगरी दलालले सिर्जना गरेका प्रक्रिया अपनाएर लिइएका लाइसेन्स शंकाको घेरामा परेका हुन् । हालसम्म ५६ लाख लाइसेन्स जारी भएको विभागको भनाइ छ । जबकि २०७२ मंसिरयता जारी भएकै शंकास्पद लाइसेन्सको संख्या अत्यासलाग्दो छ । त्यसैले चालकको गोजीमा रहेको लाइसेन्स, त्यसलाई बनाउने प्रक्रिया र वितरण गर्ने प्रणाली सबैमाथि तत्काल निर्मलीकरण आवश्यक रहेको देखिन्छ ।दलालमार्फत प्राप्त हुने आर्थिक लाभका कारण सम्बन्धित कार्यालयका कर्मचारीको मिलेमतोमा नक्कली लाइसेन्स बनाइने गरेको पाइन्छ । दलालमार्फत लाइसेन्स प्राप्त गर्ने प्रक्रियामा वास्तविक लाइसेन्सधारीको विवरणमा दखल पुर्याउने र किर्ते गर्ने गरेको पनि अनुसन्धानमा देखिएको छ । यसबाट विधि पूरा गरेर लाइसेन्स लिएकाहरूलाई पनि समस्यामा पारेको छ । सामान्यतया प्रक्रियागत रूपले लिन अयोग्य रहेका व्यक्तिहरूले नक्कली लाइसेन्स लिने हुन् । यसरी, आवश्यक सीपबिना नै लाइसेन्स प्राप्त गर्ने र प्रयोग गर्ने हुँदा सम्बन्धित व्यक्ति र अन्य बेसरोकारका व्यक्तिको समेत जीवनमाथि जोखिम बढेको छ । किनकि, सीपबिना नै सवारी चलाउँदा हुन सक्ने दुर्घटनाबाट चालकबाहेकका व्यक्ति पनि पीडित हुन सक्छन् । दलालमार्फत लाइसेन्स लिँदा हुने अनावश्यक खर्च अर्को पक्ष हो । खर्च हुने, जीवन पनि जोखिममा रहने र कानुनी कारबाहीको सम्भावनापनि कायम रहने हुँदा लाइसेन्स लिन अग्रसर सबैले व्यक्तिगत सचेतता अपनाउन जरुरी छ ।नक्कली लाइसेन्स बनाउन अग्रसर हुनुमा व्यक्ति विशेषका आफ्ना विशिष्ट कारण हुन सक्छन् । तर विभागले तोकेको प्रक्रियाअनुसार अगाडि बढ्न झन्झटिलो हुने तथा लाइसेन्स प्राप्त गर्न पनि ढिला हुने जस्ता कारण देखाएर मानिसहरू दलालको मार्ग हिँड्न रुचाउने गरेका छन् । लाइसेन्स बनाउन मात्रै होइन, प्रायः सबै सरकारी सेवा प्रणालीप्रति मान्छेको बुझाइ उस्तै छ । सँगसँगै, मान्छेको जीवनशैली फेरिएको छ । कुनै पनि प्रक्रियालाई घोरिएर बुझ्न तथा त्यसमा अल्झिन धेरैलाई फुर्सद छैन । यसकै फाइदा दलालले उठाउने गरेका छन् । उनीहरूले अतिरिक्त शुल्क लिएर हातमा नक्कली लाइसेन्स थमाइदिने गरेका छन् । अहिलेको समस्याको सुरुवात बिन्दु यही हो ।यो समस्या रोकथामका लागि प्रक्रियागत र प्राविधिक सुधार आवश्यक छ । मापदण्ड पूरा गरेका दक्ष व्यक्तिले सहजै लाइसेन्स लिन सक्ने प्रक्रियाको अवलम्बन गर्न आवश्यक छ । अहिले जसरी दक्ष व्यक्तिले पनि विभागले तय गरेको प्रक्रिया पूरा गर्न झन्झट मान्ने गरेका छन्, त्यसप्रति विभाग स्वयं गम्भीर हुनुपर्छ । झन्झट नमानिने खालको प्रक्रियाको सुरुवात उसले गर्नुपर्छ । साथै, सूचनालाई व्यवस्थित गर्नुपर्छ । सम्बन्धितको पहुँचमा सूचना पुग्ने सुनिश्चित गर्नुपर्छ । सूचनाको अभावमा कतिपयले आफू दलालबाट ठगिएको थाहा पनि पाउने गरेका हुँदैनन् । उनीहरूलाई दलाल मार्ग नै वास्तविक लागिरहेको हुन्छ । जब थाहा पाउँछन्, ढिला भइसकेको हुन्छ । साथै, सम्बन्धित कार्यालयमा आधिकारिक सहयोगी राख्न पनि सकिन्छ । आजकाल त सरकारी सेवा लिनुपर्ने कार्यालय वरपर दलालको साम्राज्य हुन्छ, उनीहरूले सेवाग्राहीदेखि सम्बन्धित कर्मचारीलाई प्रभावमा लिएर सहजै काम गरिदिन्छन् । आधिकारिक सहयोगी राख्ने हो भने सेवाग्राहीलाई दलालसम्म पुग्नु पर्दैनथ्यो ।लाइसेन्स प्राप्त गर्ने प्रक्रियामध्येको ट्रायलमा हुने सेटिङ रोक्न एडीटीटी (अटोमेटेड ड्राइभिङ टेस्ट ट्र्याक) प्रविधि तत्काल लागू गर्न पनि आवश्यक छ । अहिले ट्रायल पास वा फेल भएको निर्धारण गर्न मानवीय दृष्टि प्रयोग हुँदै आएको छ । जसले गर्दा फेल भएकालाई समेत सेटिङ गरेर पास हुन सजिलो भएको छ । जसले विकृतिको ठाउँ उपलब्ध गराएको छ । तर, एडीटीटी प्रविधिमा क्यामेराले ट्र्याक मोनिटर गर्दै तत्कालै पास र फेल छुट्याइदिन्छ । यसो हुँदा दलालले फेल भएकाहरूलाई पनि पास गराइदिने आश्वासनमा रकम असुल्ने र नक्कली लाइसेन्स थमाइदिने बाटो बन्द हुन्छ । त्यसपछि त्यहाँ सेटिङको ठाउँ बन्द हुन्छ ।विभागले आफ्नो डाटा भण्डारण प्रणालीलाई थप बलियो र चलखेल गर्न नसकिने खालको बनाउन आवश्यक छ । सम्बन्धित कार्यालयका कर्मचारीलाई प्रदान गरिने युजर आईडी र पासवर्ड को दुरुपयोग गर्दै नक्कली लाइसेन्स बन्ने गरेको देखिन्छ । त्यसैले त्यसको दुरुपयोग रोक्नका लागि आवश्यक सतर्कता अपनाउन आवश्यक छ । सुधारका लागि यी लगायतका अनेक उपाय पहिल्याउन सकिन्छ । तर सबैभन्दा पहिले आजसम्म प्रक्रियामा किर्ते गरेर नक्कली लाइसेन्स वितरण गर्न भूमिका खेल्ने सबैलाई कारबाहीको दायरामा ल्याइहाल्न ढिलाइ गर्नु हुँदैन । त्यसपछि प्रक्रियागत र प्राविधिक सुधारका लागि सम्भव भएका सबै उपाय अवलम्बन गर्न जरुरी छ ।"
मुकुल ढकालमाथि कारबाही ठीक कि बेठीक ?,हटाउँदाभन्दा पहिला खटाउँदा विचार पुर्याउनुपर्ने । गफ गरे जस्तो सजिलो पार्टी चलाउन छैन । हरि पाण्डे
राष्ट्रिय परिचयपत्र वितरणमा ढिलासुस्ती,"राष्ट्रिय परिचयपत्र पाउन नागरिकले अझै कति वर्ष कुर्नुपर्ने हो थाहा छैन तर आगामी आर्थिक वर्षदेखि वृद्धभत्ता प्राप्त गर्ने हरेक ज्येष्ठ नागरिकलाई राष्ट्रिय परिचयपत्र अनिवार्य पेस गर्न सूचना जारी गरिसकिएको छ । आजसम्मको तथ्यांकअनुसार देशभर ७ लाख ४६ हजार २ सय ८७ जनालाई मात्र राष्ट्रिय परिचयपत्र वितरण गरिएको छ ।त्यसमध्ये काठमाडौंमा १ लाख २८ हजार ३ सय २५ जनालाई, झापामा ९० हजार १ सय १२ जनालाई, कञ्चनपुरमा ६२ हजार ५ सय ३ जनालाई र चितवनमा ५३ हजार ५२ जनालाई वितरण गरिएको छ । अन्य जिल्लामा राष्ट्रिय परिचयपत्रको वितरण संख्या अत्यन्त न्यून देखिन्छ । पूर्वी नवलपरासीबाट २०७७ माघ २० मा दर्ता गरिएको आवेदनअनुसारको परिचयपत्र अझै बन्न सकेको देखिँदैन । यही गतिले नेपालका सबै नागरिकका हातहातमा राष्ट्रिय परिचयपत्र पुग्न अझै एक दशक लाग्ने हो कि ! सूचना र प्रविधिको वर्तमान युगमा नेपालको यो ढिलासुस्तीमा छिट्टै घाम लागिदिए हुन्थ्यो । मतिप्रसाद ढकाल, गैंडाकोट, नवलपरासी"
बीआरआईमा अनिच्छा नै हितकर,"कान्तिपुरमा मंगलबार प्रकाशित विष्णु रिजालको बीआरआईमा अनिच्छा कि लापरबाही शीर्षकको लेख पढें । मलाई लाग्छ, चीनले पूर्वकालमा हामीलाई राम्रै सहयोग गरेको छ । तर नेपालको हालको राजनीति र चीनको वर्तमान सहयोग नीति देख्दा यसमा अनिच्छा देखाउनु नै हितकर होला । उदाहरण स्वरूप राजधानीकै रिङरोडको स्थिति हेरे हुन्छ । कुमारसिंह बस्नेत, लाजिम्पाट, काठमाडौं"
नेपालचीन सीमाका मुख्य मामिला,"निचोडचीनले सीमा अतिक्रमण गर्यो भन्ने समाचार बेलाकुबेला प्रकाशन भएको सन्दर्भमा त्यस्ता भूभागमा किचोला छ कि छैन भन्ने विषयमा नेपाल र चीनको सीमा निरीक्षण प्राविधिक टोलीले संयुक्त रूपमा स्थानीय बासिन्दा, गाउँपालिका पदाधिकारी र जिल्लास्तरीय राजनीतिक नेता तथा स्थानीय प्रशासनलाई राखेर सीमानक्सा र खम्बाको तथ्यांकलाई जमिनमा भिडाउँदै क्षेत्रगत तरिकाले जमिनमा देखाउँदै, बुझाउँदै गरे सीमा मिचिएको हो वा होइन भन्ने निर्क्योल हुन्छ । एकतर्फी रूपमा सीमाखम्बामा फलामे बार, तारजाली लगाइएको पाइए त्यसलाई अविलम्ब हटाउने व्यवस्था गरिनुपर्छ । यस्तो प्रक्रिया अपनाएर दुवैतर्फका सीमावर्ती स्थानीय बासिन्दालाई जानकारी गराइए यस्ता समाचार फेरि आउने छैनन् ।चौथो प्रोटोकल तयार पार्नका लागि सन् २००६ मा गठित संयुक्त सीमा समितिले सन् २०१२ सम्म काम गरेपछि त्यो सुषुप्त अवस्थामा रह्यो । अहिले त्यो संयन्त्र ब्युँतिएको छ । अब यसको विज्ञ समूहले नयाँ परिवेशमा सीमारेखाको निरीक्षण, भत्केबिग्रेका सीमास्तम्भको मर्मत सम्भार, लोप भएका खम्बा यथास्थानमा पुनर्निर्माण गराउने, विवाद समाधान गर्ने र मूलतः चौथो प्रोटोकल हस्ताक्षरका लागि तयार पार्ने काम गर्नुपर्छ । सन् २०१२ देखि हालसम्म कतिपय सीमाखम्बा जीर्ण भएका र लोप भएका हुन सक्छन् । केही नदीले धार परिवर्तन गरेको पनि हुन सक्छ । यस्ता मामिला सदाका लागि हटाउन हाल ब्युँत्याइएको संयुक्त सीमा प्राविधिक समूहको निरीक्षण टोलीले सीमावर्ती जनतालाई सीमारेखाबारे तत्काल आवश्यक जानकारी गराउँदै चौथो प्रोटोकल नवीकरणको काम सकेर जनस्तरमा आपसी मित्रता प्रगाढ बनाउनुपर्छ ।"
विश्वव्यापी द्वन्द्वबीच नेपालको हित,"विश्व राजनीतिमा तीव्र गतिमा उतारचढाव भइरहेको छ । फ्रान्समा हठात् मध्यावधि चुनाव भयो, इरानमा राष्ट्रपतिको निधनपछि चुनाव गराइयो । अमेरिकाले तिब्बतका सम्बन्धमा थप एउटा कानुन पारित गर्यो । रुसी राष्ट्रपति भ्लादमिर पुटिनले हालै उत्तर कोरिया भ्रमण गरे । यी घटनाक्रमले विश्व राजनीतिमा ज्वारभाटा चलाइरहेका छन् । कैयन् मुलुकमा हालसालै आमचुनाव भएका छन्, कैयन् मुलुक आमचुनावको संघारमा छन् । यस्ता अनेक कारणले विश्व राजनीति तरंगित हुँदा नेपालमा पनि प्रभाव पर्न सक्छ, जसको पहिचान गर्न गम्भीर विमर्श आवश्यक छ ।विश्व राजनीतिमा हुने हेरफेर एवं उतारचढावले हरेक देशलाई असर गर्छ । खासगरी अमेरिकाचीन सम्बन्धमा आएको उतारचढावले नेपाललाई अस्वाभाविक रूपमा असर गर्न सक्छ । अमेरिकाले चीन सम्बन्धमा आफ्नो रणनीति निरन्तर फेरबदल गर्दै आएको छ । अमेरिकी संसद्ले हालै तिब्बत रिजुलोसन एक्ट पारित गर्यो । उक्त कानुनले तिब्बत ऐतिहासिक रूपमा चीनको भूमि होइन भनेको छ । यसमार्फत अमेरिकाले आफ्नो तिब्बत नीतिमा ठूलै परिवर्तन भएको संकेत दिएको छ । अहिले विश्वले भोगिरहेको नयाँ शैली, नयाँ चरित्र र नयाँ प्रवृत्तिको द्वन्द्वको कुनै नाम छैन । कतिपयले यसलाई शीतयुद्ध२ भनेका छन् । शीतयुद्ध र अहिलेको द्वन्द्वको आधारभूत चरित्र नै फरक छ । अहिलेको द्वन्द्वलाई सार्थक रूपमा चित्रण गर्न सक्ने बहुस्वीकार्य नाम कसैले प्रस्ताव गर्न सकेको छैन । आजको विश्वमा द्वन्द्वका विषयगत र भौगोलिक आयाम दुवै विस्तारित हुँदै गएका छन् । यही सन्दर्भमा तिब्बत प्रकरणको नयाँ संस्करण आएको छ ।चीन र अमेरिका विश्व महाशक्ति हुन् । उनीहरूको द्वन्द्वले समग्र विश्व प्रभावित हुन्छ । चीन र अमेरिकाबीच कैयन् भूक्षेत्र र विषयमा द्वन्द्व चलिरहेको छ । तर तिब्बत मामिलाको द्वन्द्वले नेपाललाई प्रत्यक्ष असर गर्न सक्छ । किनभने तिब्बतसँग नेपालको सिमाना गाँसिएको छ । चीनतिब्बतमा अस्थिरता हुँदा त्यसको दुष्प्रभाव नेपालमा पर्ने गरेको इतिहास छ । तिब्बत मामिलामा अमेरिकाले द्वन्द्वको नयाँ अध्याय सुरु गरिसकेको छ, यस अवस्थामा द्वन्द्वको अतीत स्मरण गर्नुपर्ने हुन्छ । अमेरिकी पूर्वविदेशमन्त्री हेनरी किसिन्जरको गत मंसिर १३ मा निधन भयो । किसिन्जर ती मुख्य पात्र थिए, जसले चीन र अमेरिकालाई नजिक ल्याएका थिए । शीतयुद्ध कालमा सोभियत संघविरुद्ध अमेरिकालाई चीनको साथ चाहिएको थियो । अमेरिकालाई साम्राज्यवादी भनेर कडा आलोचना गर्ने चीनलाई शत्रुबाट मित्रमा परिणत गर्न सजिलो थिएन । त्यस कालखण्डमा लगभग असम्भवझैं लाग्ने यो काम फत्ते गर्नमा निर्णायक भूमिका थियो किसिन्जरको । मृत्युभन्दा केही महिनापहिले सामान्य अमेरिकी नागरिकको हैसियतमा बेइजिङ पुगेका किसिन्जरलाई चीनले भव्य स्वागत गरेको थियो । त्यस्तो स्वागत दिइनुका पछाडि अमेरिकासँग सम्बन्ध सुधारमा उनको योगदानलाई चीनले अर्थपूर्ण स्मरण गरेको हो । किसिन्जरको निधनलगत्तै चीनअमेरिका सम्बन्ध फेरि उही पुरानै तनावमा फर्किनु संयोग मात्र हुन सक्छ ।किसिन्जरले चीनको घाँटीमा अड्किएको एउटा काँडा पनि निकालिदिएका थिए । त्यसबेला तिब्बतका खम्पाहरूको समूहले अमेरिका र भारतको सहयोगमा नेपालको हिमाली क्षेत्रमा बसेर सशस्त्र गतिविधि चलाइरहेका थिए । सन् १९७१ जुलाईमा पाकिस्तानबाट गुप्त रूपमा पहिलो पटक किसिन्जर चीन पुगे । सम्बन्ध यति नराम्रो थियो कि औपचारिक भ्रमण हुन सक्दैनथ्यो, त्यसैले गुप्त भ्रमण गरिएको थियो । किसिन्जरको गोप्य भ्रमणपछि चीनअमेरिका सम्बन्धमा सुधार भयो । चीनअमेरिका सम्बन्ध सुधारको पहिलो असर तिब्बत मामिलामा पर्यो । किसिन्जरको भ्रमणपछि अमेरिकाले नेपाली भूमिमा बसेर चीनविरुद्ध सशस्त्र गतिविधि गरिरहेको खम्पा समूहलाई सहयोग बन्द गरिदियो । त्यसपछि भारत पनि पछाडि हट्यो । नेपाली सेनाले खम्पाहरूको सशस्त्र गतिविधि निस्तेज बनायो, सेनाको हातबाट खम्पाका कमान्डर वाङ्दी मारिए । यो इतिहास स्मरणको अर्थ हो, तिब्बत मामिलामा चीन र अमेरिकाबीच द्वन्द्व हुँदा नेपालले दुःख पाउने गरेको छ, नेपाली भूमिको समेत दुरुपयोग हुने गरेको छ । खम्पा समूहको सशस्त्र अभियानको अन्त्य तथा चीनसँगको सम्बन्ध सुधारपछि पनि अमेरिकाले तिब्बती पृथकतावादी आन्दोलनलाई निरन्तर सहयोग गर्दै आएको छ तर हतियार दिएर होइन । किसिन्जरको त्यो पहिलो भ्रमण यता अथवा खम्पा विद्रोह निस्तेज पारिएयता अमेरिकाले आफूलाई तिब्बतको मानवअधिकार र नागरिक स्वतन्त्रताको मुद्दामा मात्र सीमित राख्दै आएको थियो । अब अमेरिकाले आफूलाई त्यतिमा मात्र सीमित नराख्ने सन्देश तिब्बत रिजुलोसन एक्ट मार्फत दिएको छ । अमेरिकी नीतिमा आएको यो फेरबदलमा चीनको निकै कडा प्रतिक्रिया आइसकेको छ । आगामी दिनमा यो मामिलामा चीन र अमेरिकाको टक्कर कडै हुने देखिन्छ । यो नयाँ परिवेशलाई नेपालले मिहिन ढंगले विश्लेषण गरेर तटस्थ परराष्ट्र नीतिलाई झन् दह्रो बनाउनैपर्ने हुन्छ । चीन र अमेरिकाबीच दक्षिण चीन समुद्रदेखि जिबुटीको सैन्य अखडासम्म विवाद छ । रुसयुक्रेन युद्धमा दुई देशबीच १८० डिग्रीको दृष्टि भिन्नता छ । लगभग सबैजसो अन्तर्राष्ट्रिय मञ्चमा उनीहरूको आपसी मतभेद छ । त्यस्ता सबै द्वन्द्व र मतभेदले नेपाललाई प्रत्यक्ष असर नपार्न सक्छ तर तिब्बत मामिलाले प्रत्यक्ष असर गर्छ । शीत युद्धकालमा सोभियत संघ र अमेरिकाबीच प्रत्यक्ष युद्ध हुने चिन्ता सधैं हुन्थ्यो । वर्तमान विश्व अमेरिकाचीन द्वन्द्वले आक्रान्त छ । यसमा युद्धको सम्भावना दूर क्षितिजसम्म देखिँदैन भने शीतयुद्धकालमा जस्तो तनाव पनि छैन । चीन र अमेरिकाबीच यावत् क्षेत्रमा द्वन्द्व भए पनि सहकार्य व्यापक छ । दुवै देश निरन्तर संवादमा छन् । कूटनीतिक आदानप्रदान प्रभावकारी छ । व्यापार, आर्थिक क्षेत्र तथा विभिन्न विश्व मामिलामा सहकार्य पनि यथेष्ट छ । यस्तो सहकार्य तत्कालीन सोभियत संघ र अमेरिकाबीच कल्पनासमेत गर्न सकिँदैनथ्यो । सहकार्य र द्वन्द्व एकसात् गर्ने सन् ९० पछिको नवीन अन्तर्राष्ट्रिय शैलीमा चीन र अमेरिका दुवै पारंगत छन् । द्वन्द्व र सहकार्य एकसात् गरे पनि छद्म युद्ध अहिलेको विश्वको सबैभन्दा डरलाग्दो र घृणित पक्ष हो । कमजोर देशलाई युद्धमा फसाउने र आफू पर्दापछाडि बसेर युद्धरत एउटा पक्षलाई सघाउने विश्वशक्तिहरूको चलन अब नयाँ रहेन । नेपाली समाज र सरकारले यस्तो प्रवृत्तिलाई गहिरोसँग बुझ्न आवश्यक छ ।तिब्बतका नाममा गरिने द्वन्द्वमा क्षेत्रीय शक्तिका रूपमा रहेको भारत पनि विभिन्न प्रकारले जोडिन्छ नै । तिब्बती नेता दलाई लामा स्वयं भारतमा स्वनिर्वासित जीवन बिताइरहेका छन् । अमेरिकी संसद्ले तिब्बत रिजुलोसन एक्ट पारित गरेलगत्तै त्यहाँका सांसद्हरूको एउटा टोलीले भारत आएर दलाई लामासँग भेट्यो । सो टोलीले दलाई लामाले बनाएको निर्वासित तिब्बती संसद् को बैठकलाई समेत सम्बोधन गरेको थियो । अमेरिकी सांसद्हरूको टोली फर्किएलगत्तै दलाई लामा उपचार गर्न अमेरिका पुगे । अमेरिकामा गरिएको दलाईको भव्य स्वागतले धेरै गहिरो अर्थ दिन्छ । भारतमा दलाई लामा भेट्न पुगेका सांसदहरूको टोलीलाई दिइएको मान्यताले पनि गहिरो अर्थ दिन्छ ।चीन र अमेरिकाबीचको द्वन्द्व विश्वको राजनीतिक, आर्थिक, सामाजिक, सामुद्रिक यावत् क्षेत्रमा देख्न सकिन्छ । तर तिब्बत र ताइवान अमेरिकाका यस्ता हतियार हुन् जसले चीनको मुटुमै प्रहार गर्छ । त्यसो त अमेरिकाले चीनका उइगुर अतिवादीलाई पनि सघाउँदै आएको छ । उइगुर मुद्दाभन्दा तिब्बत मुद्दा गुणात्मक रूपमै फरक र व्यापक छ । ताइवान मामिलाको अन्तर्य र इतिहाससग तिब्बत मामिला मिल्दैन । तिब्बत मामिलालाई ताइवानकै उचाइमा राजनीतिक र सामरिक रूपमा उठाउने अमेरिकी प्रयत्नले समग्र एसिया, विशेषगरी दक्षिण एसियामा व्यापक प्रभाव पर्न सक्छ । चीन नेपालको जमिनको छिमेकी हो भने अमेरिका आकाशे छिमेकी हो । द्वन्द्व गर्ने मामिलामा अमेरिकालाई विश्वको कुनै पनि भूगोल टाढा लाग्दैन भन्ने बुझ्न दोस्रो विश्वयुद्धपछि अमेरिका संलग्न विभिन्न युद्धलाई हेरे पुग्छ । आफ्नो छरछिमेकलाई सेरोफेरो बनाएर विश्व राजनीतिमा आएको यस फेरबदललाई नेपालले गहिरोसँग हेरेर, सुनेर र मनन गरेर राष्ट्रिय हितको रक्षा र प्रवर्द्धन गर्नुपर्छ । न्यौपाने राष्ट्रिय सभा सदस्य हुन् ।"
लोक सेवा तयारीमा ऊर्जाशील समय,"नेपालमा सरकारी जागिरलाई सम्मानित तथा सुरक्षित पेसाका रूपमा हेरिँदै आएको पाइन्छ । सरकारी सेवाप्रति आकर्षणका कारण धेरै छन् । तथापि लोक सेवा आयोगको परीक्षा प्रणालीको निष्पक्षताले पहुँचबाट वञ्चित क्षमतावान् युवा वर्गलाई आकर्षण गरिरहेको यथार्थलाई नकार्न सकिँदैन । सरकारी सेवा प्रवेशपछि जागिर सुरक्षित हुने मनोविज्ञान, सेवा निवृत्तिपश्चात् पेन्सनको सुविधा, काममा सहजता र सरलता, सामाजिक प्रतिष्ठा जस्ता कारणले पनि युवा वर्गलाई निजामती सेवातर्फ आकर्षण गरिरहेको छ । छोटो समयमै आर्थिक उन्नतिको सपना, राजनीतिक सम्बन्धको बलियो आधार, सामाजिक जीवनमा शक्तिको प्रभाव जस्ता कारणले पनि एउटा पुस्ता निजामती सेवातर्फ आकर्षित भएको अनुमान लगाउन सकिन्छ ।नेपाल सरकारले निजामती कर्मचारीतर्फ राजपत्र अनंकित द्वितीय श्रेणी खरिदारसरह कर्मचारीको पारिश्रमिक ३२ हजार ९ सय २ रुपैयाँ हुने व्यवस्था गरेको छ । राजपत्रांकित तृतीय श्रेणी अधिकृतसरहको कर्मचारीको तलब ४३ हजार ६ सय ८९ रुपैयाँ निर्धारण गरिएको छ । अपवाद छाडेर निजामती कर्मचारीले प्राप्त गर्ने उक्त तलबमान र उसको जीवनशैलीलाई हेर्दा सरकारी सेवाभित्रको सुशासन र भ्रष्टाचारको अवस्थालाई सहजै अनुमान लगाउन सकिन्छ । सरकारी सेवामा इमानदार र कुशल राष्ट्रसेवक छँदै छैनन् भन्ने भाष्य निर्माण गर्नु अन्याय हुन सक्छ । लोक सेवा आयोगले सेवा प्रवेशका लागि १८ वर्षदेखि ३५ वर्षसम्म उमेरको हद तोकेको छ, महिलाका हकमा त ४० वर्षसम्म उमेर हद छ । जीवनको ऊर्जाशील समयलाई लोक सेवाको नशामा लठ्ठाइदिने लामो उमेर अन्तराल कत्तिको वैज्ञानिक छ ? यसमा सूक्ष्म विश्लेषण जरुरी छ । नेपालमा बेरोजगारी समस्याले विकराल रूप लिँदै गर्दा दिनहुँ हजारको संख्यामा उत्पादनशील युवा शिक्षा र रोजगारका नाममा बिदेसिने क्रम तीव्र छ । अर्को एउटा उत्पादनशील युवा पंक्ति उच्च शिक्षा प्राप्त गरी सरकारी सेवा प्रवेश गर्ने धुनमा छ । कमजोर आर्थिक अवस्था, शैक्षिक योग्यताको अभाव र कमजोर पारिवारिक अवस्थाका कारण बिदेसिन नसकेको र गैरसरकारी संघसंस्थामा नजोडिएको अथवा सरकारी सेवा प्रवेशको मापदण्डको पहुँच बाहिरको युवा पंक्तिले मात्र यतिबेला कृषि उत्पादन तथा ज्याला मजदुरीको काममा केही योगदान गरिरहेको देखिन्छ । लोक सेवा आयोगले प्रकाशन गरेको २०७९०८० को वार्षिक प्रतिवेदनअनुसार संघतर्फ विभिन्न सेवा समूहका लागि माग गरिएको जम्मा सिट संख्या ३ हजार ३ सय ५७ का लागि ४ लाख ८३ हजार २ सय ३ दरखास्त परेको थियो । यसमा खास निवेदक संख्या भने १ लाख ६५ हजार ८ सय ७४ हो किनभने एकै जनाले विभिन्न तह र सेवा समूहका लागि आवेदन दिएका हुन्छन् । प्रदेश लोक सेवा आयोगअन्तर्गत कोशीमा विभिन्न तह र सेवा समूहका लागि १ हजार १ सय २५ सिटमा प्राप्त जम्मा दरखास्त संख्या १ लाख ४६ हजार ६९ छ । वाग्मतीमा ९ सय ५० सिटका लागि ५२ हजार २ सय ३९ वटा दरखास्त परेका थिए । गण्डकीमा माग गरिएको केही संख्याका लागि २३ हजार २ सय ३४ दरखास्त परेको देखिन्छ । लुम्बिनीमा १ हजार १ सय ३८ सिटका लागि प्राप्त दरखास्त संख्या १ लाख ८० हजार १ सय ७६ देखिन्छ । कर्णालीमा ९ सय ७१ पदका लागि ७३ हजार ३ सय ३० जनाको दरखास्त परेको थियो । सुदूरपश्चिममा ६ सय ३४ सिटमा ८८ हजार ४ सय ३९ दरखास्त परेको तथ्यांक छ । मधेशको अवस्था पनि उस्तै अनुमान लगाउन सकिन्छ यद्यपि लोक सेवा आयोग मधेश प्रदेशले ०७९८० को वार्षिक प्रतिवेदन अझै सार्वजनिक गरेको छैन । संघीय लोक सेवा आयोगको तथ्यांकलाई आधार मानेर विश्लेषण गर्दा निजामती सेवामै सेवारत तथा संघ तथा प्रदेश लोक सेवा आयोगहरूले खुलाएका विज्ञापनमा दोहोर्याएर आवेदन दिनेहरूको संख्या घटाउँदा पनि लाखौंको संख्यामा उत्पादनशील शैक्षिक जनशक्ति सरकारी सेवाको मोहमा अल्झिएको अनुमान लगाउन सकिन्छ । लोक सेवा आयोगको परीक्षाको तयारीमा लागिरहँदा अधिकांश शैक्षिक बेरोजगारहरूको उत्पादनशील समय खेर गइरहेकोतर्फ ध्यान दिएको पाइँदैन । सीमित पदपूर्तिको विज्ञापनमा लाखौं युवा झुम्मिएको अवस्थाले मुलुकमा बेरोजगारी समस्या बढिरहेको संकेत गर्छ । यसरी निजामती सेवाको मोहमा अल्झिएको ठूलो पंक्तिलाई उत्पादनसँग कसरी जोड्न सकिएला ? राज्यको ध्यान यतातर्फ केन्द्रित हुन जरुरी छ । सरकारी सेवालाई नै आफ्नो सफलताको अन्तिम बिन्दु ठानिरहेको युवा पंक्ति निश्चित समयावधिसम्म सेवा प्रवेशका लागि प्रयासरत रहनु स्वाभाविक नै हो, तथापि सयौं पटकको असफलताका बाबजुत पनि आफ्नो सेवा प्रवेशको आशामा जीवनको ऊर्जाशील समय व्यतीत गर्दैगर्दा अन्य ढोका बन्द हुँदै गएकोतर्फ उनीहरू सचेत देखिँदैनन् । त्यही कारण निजामती सेवा प्रवेशमा पटकपटकको प्रयास असफल भएपछि कतिपय युवा मानसिक रोगको सिकार हुन सक्छन् । अहिलेको युवा पंक्तिमा देखिएको यस्तो समस्याको प्रमुख कारक नै नेपालको अवैज्ञानिक शिक्षा प्रणाली हो । बेरोजगारी समस्या न्यूनीकरण गर्ने गरी शिक्षा प्रणालीमा आमूल परिवर्तन गर्नेतर्फ राजनीतिक नेतृत्व पंक्ति गम्भीर देखिँदैन । बरु उत्पादनशील बेरोजगार युवा पंक्तिलाई विभिन्न बहानामा अल्झनमा पारिरहेको पाइन्छ । अपवाद छाडेर निश्चित शैक्षिक योग्यता प्राप्तिपश्चात् विदेशको सपना देख्नु कि त आफ्नो भविष्य केवल सरकारी जागिरमा देख्नु अहिलेको पुस्ताको विशेषता नै बनेको छ । यस लेखको आशय सरकारी सेवा प्रवेशमा लागिरहेकाहरूलाई निरुत्साहित गर्ने नभई निश्चित समयमा लक्ष्य प्राप्ति नभएको अवस्थामा आफ्नो उत्पादनशील समय खेर नफाली वैकल्पिक अवसरको खोजीतर्फ लाग्नुपर्छ भन्ने हो । बढीमा चार वर्षको निरन्तर प्रयासबाट सफलता प्राप्ति हुन सकेन भने आत्ममूल्यांकन गर्ने क्षमता राख्न सक्नुपर्छ । सरकारी सेवा प्रवेशको नशाबाट मुक्त नभएसम्म प्रगतिका सबै बाटा बन्द हुनेतर्फ युवा पंक्ति समयमै सचेत हुन जरुरी छ । सरकारी सेवा प्रवेशलाई नै आफ्नो प्रतिष्ठा ठानिरहनु हुँदैन । सफलता प्राप्तिका लागि आफ्नै मुलुकमा धेरै अवसर सिर्जना गर्न सकिने अवस्था छ । गाउँमा अरू केही छैन, पैसै पैसा छ भन्ने युवा पंक्ति पनि हाम्रै समाजमा भेट्न सकिन्छ । शैक्षिक डिग्री हासिल गरेपछि सरकारी जागिरको मोह र बिदेसिने युवाको भीडबाट अलग्गिएर गाउँमै व्यावसायिक भैंसीपालनमा लागेका गुल्मीका एक युवाले पंक्तिकारलाई फोनमा भनेका थिए, काठमाडौंमा बस्दा महिनामा १० हजार बचाउन मुस्किल पर्थ्यो, अहिले गाउँमा सजिलोसँग मासिक ५० हजार बचत गरिरहेको छु । ती युवालाई विश्वविद्यालय तहको सर्टिफिकेटले कृषि कर्ममा लाग्न रोकेन । उनी अलमलिएको युवा पंक्तिका लागि प्रेरणाको स्रोत बन्न सक्छन् । पछिल्लो समयमा व्यावसायिक कृषि कर्ममा लागेर मनग्य आम्दानी गरिरहेको युवापुस्ताका कथा हेर्दा, सुन्दा र पढ्दा लोभलाग्दा नै छन् । तर राज्यको प्रभावकारी नीतिकै अभावमा उत्पादनशील युवा पंक्तिले कृषि पेसामा आफूलाई सुरक्षित महसुस गर्न सकिरहेको छैन ।विकसित मुलुकहरूको शैक्षिक प्रणाली व्यावसायिक प्रकृतिको रहेको पाइन्छ । विद्यालयस्तरमा नसकीनसकी किताबको भारी बोकेर हिँड्नुपर्छ, अनि आफ्नो स्वतन्त्र समय घरमा पुगेर पनि विद्यालयकै गृहकार्यमा खर्चिनुपर्छ । भविष्यमा कुन पेसा अँगाल्ने भन्ने निर्धारण विद्यालय तहमै हुने गर्छ । घोकन्ते शिक्षा प्रणालीकै कारण नेपालमा बेरोजगारी समस्याले विकराल रूप लिँदै गएको यथार्थता स्विकार्नै पर्छ । लोक सेवा आयोगले केही प्राविधिक सेवा समूहका अलावा निजामती सेवा प्रवेशमा तोकेको शैक्षिक मापदण्ड पनि अवैज्ञानिक देखिन्छ । निजामती सेवा प्रवेशका लागि विषय विज्ञता अनिवार्य हुन जरुरी छ । सेवा समूहहरूको वर्गीकरणअनुसार विषय विज्ञतासहितको शैक्षिक योग्यताको मापदण्ड निर्धारण हुनुपर्छ । जसरी शिक्षा सेवा प्रवेशमा शिक्षक सेवा आयोगले शिक्षण अनुमतिपत्रको अनिवार्यतालाई एउटा मापदण्ड बनाएको छ, भलै सुधार हुनुपर्ने विषयहरू त्यहाँ पनि छन् । निजामती प्रशासन सेवा प्रवेशका लागि पनि प्रशासन विषयको अनिवार्यता विद्यालय तहदेखि नै निर्धारण गर्न जरुरी छ । निजामती सेवा प्रवेशका लागि निर्धारित खुकुलो शैक्षिक योग्यताको मापदण्डलाई वैज्ञानिक तवरले पुनर्व्याख्या गर्दै व्यवस्थित गर्न सके मात्र सुशासनमुखी सेवा प्रवाहको अपेक्षा गर्न सकिन्छ । बेरोजगार शैक्षिक जनशक्तिको ऊर्जाशील समयलाई उत्पादनसँग जोड्ने कार्यक्रम ल्याउन नीति निर्माता र राजनीतिक दलहरूले पनि ध्यान दिनुपर्छ ।"
उद्योगीको माग,"(काठमाडौं)नेपाल विद्युत् प्राधिकरणले डेडिकेटेड र ट्रंकलाइन बक्यौता विवादमा पूर्वन्यायाधीश गिरीशचन्द्र लालको नेतृत्वमा गठित न्यायिक आयोगको सिफारिस कार्यान्वयन नगरेर व्यवसायीहरूलाई धम्क्याउने काम गरेको उद्योगीहरूले आरोप लगाएका छन् । काठमाडौंमा पीडित उद्योगीको समूहले मंगलबार पत्रकार सम्मेलन गर्दै न्यायिक आयोगको सिफारिस अवज्ञा गर्दै प्राधिकरण विवाद बढाउनतर्फ लागेको आरोप लगाएको हो ।प्राधिकरणले न्यायिक आयोगको सिफारिसअनुसार मन्त्रिपरिषद्को निर्णय कार्यान्वयन गर्न भन्दै यही असार ९ मा ६१ वटा उद्योगलाई पत्र पठाएको थियो । उद्योगीहरूले भने न्यायिक आयोगको सिफारिस तथा मन्त्रिपरिषद्को निर्देशनविपरीत हुने गरी प्राधिकरणले उद्योगीलाई तर्साउने र धम्क्याउने काम सुरु गरेको प्रेस विज्ञप्तिमा उल्लेख छ । प्राधिकरणको यस्तो कार्यप्रति आफूहरूको गम्भीर ध्यानाकर्षण भएको र डेडिकेटेड तथा ट्रंकलाइन विवाद तत्काल समाधान गर्न आवश्यक रहेको नेपाल सिमेन्ट उत्पादक संघका अध्यक्ष ध्रुव थापाले बताए । मन्त्रिपरिषद्को निर्देशक र न्यायिक आयोगले सिफारिस गरिसकेको अवस्थामा समस्या निर्क्योल गर्नुपर्थ्यो, उनले भने, प्राधिकरण समस्या समाधानतर्फ लागेको छैन, बरु २५ प्रतिशत क्षमतामा सञ्चालित उद्योगलाई बन्द गर्ने स्थितिमा पुर्यायो ।प्राधिकरणले ०७५ पछाडिको ०७२ अगाडिको मात्रै नराखी बाँकी पुरानै बिल बनाई त्यसमा अतिरिक्त २५ प्रतिशत शुल्कसमेत जोडेर पठाएको उद्योगीहरूले बताएका छन् । ०७२ साल माघ २ देखि ०७५ वैशाख मसान्तसम्मको छुट भएकाले विद्युत् शुल्क १५ दिनभित्र तिर्न पत्र पठाएको थियो । डेडिकेटेड ट्रंकलाइन विवाद समाधानका लागि गठन भएको आयोगको प्रतिवेदन लागू हुनुपर्ने नेपाल उद्योग परिसंघका अध्यक्ष राजेश अग्रवालले बताए । मन्त्रिपरिषद्ले न्यायिक आयोगको प्रतिवेदन कार्यान्वयन गर्न प्राधिकरणलाई दिएको निर्देशनलाई प्राधिकरणले अटेरी गर्न नमिल्ने उनको भनाइ छ । उद्योगी व्यवसायीहरूले प्राधिकरणलाई पैसा नतिर्ने नभनेको भन्दै प्रमाण दिए तत्काल तिर्ने उनले जनाए । प्राधिकरणले उद्योगीहरूसँग बिनाप्रमाण पैसा लिन नमिल्ने उद्योगी साहिल अग्रवाल बताउँछन् । डेडिकेटेड ट्रंकलाइन विवाद समाधान गर्न नसके व्यवसायी अदालतसम्म पुग्छौं, उनले भने, प्राधिकरणले मन्त्रिपरिषद्ले न्यायिक आयोगको प्रतिवदेन कार्यान्वयन गर्न दिएको निर्देशन पालना गर्दा मात्रै पनि समस्या समाधान हुनेछ । डेडिकेटेड र ट्रंकलाइन विवादलाई ५ वर्षसम्म लम्ब्याएर उद्योगीहरूको मनोबल कमजोर बनाउने काम गर्न नहुने उनको तर्क छ ।डेडिकेटेड ट्रंकलाइनको विद्युत् महसुल तिर्न बिल पठाएर विद्युत् प्राधिकरणले समस्यालाई गिजोल्न खोजेको नेपाल उद्योग वाणिज्य महासंघका पूर्वअध्यक्ष पशुपति मुरारकाको भनाइ छ । प्राधिकरणले ट्रंकलाइनको हकमा पनि ०७३ सालदेखिको बिल उद्योगमा पठाएको उनले जनाए । न्यायिक आयोगले दिएको प्रतिवेदनमा उल्लेख गरेको साढे ६ अर्बबाहेक २५ प्रतिशत थप दस्तुरसमेत पठायो, उनले भने, प्राधिकरणले भनेको २१ अर्बबाट ६ अर्ब ६० करोडमा आउँदा फर्जी बिल भएको प्रमाणित भएको छ ।"
प्राधिकरणले काट्यो ३ उद्योगको बिजुली,"काठमाडौं (कास) नेपाल विद्युत् प्राधिकरणले तीन वटा उद्योगको बिजुली काटेको छ । प्राधिकरणले मंगलबार रिलायन्स स्पिनिङ मिल्स, अर्घाखाँची सिमेन्ट र घोराही सिमेन्टको बिजुली काटोको हो । प्राधिकरणले असार ९ मा १५ दिनभित्र डेडिकेटेड र ट्रंकलाइनको बक्यौता तिर्न भन्दै ६१ उद्योगलाई पत्र पठाएको थियो । उक्त पत्रको म्याद मंगलबार सकिएसँगै प्राधिकरणले बिजुली काट्न थालेको हो । उद्योगीहरूले तिर्नुपर्ने कुल बक्यौता रकम ६ अर्ब ६० करोड रुपैयाँ रहेको प्राधिकरणले जनाएको छ । विद्युत्को बिल तिर्न ६० दिन कटिसकेकाले त्यसमा २५ प्रतिशत थप दस्तुर जोडेर भुक्तानी गर्न प्राधिकरणले उद्योगीलाई भनेको छ । थप दस्तुरसहित अर्घाखाँची सिमेन्टको ४४ करोड ८६ लाख, रिलायन्स स्पिनिङ मिल्सको ७५ करोड ३६ लाख र घोराही सिमेन्टको ५० करोड ८५ लाख रुपैयाँ बक्यौता छ । उद्योगी पशुपति मुरारकाले पनि यी तीन उद्योगको बिजुली काटिएको पुष्टि गरे ।"
नक्कली लाइसेन्स प्र्रकरणमा उपसचिवसहित १५ विरुद्ध मुद्दा,"बीजीएफए लाइसेन्स बनाउन प्रवीन ड्राइभिङ सेन्टर कावासोतीका सञ्चालक प्रवीन सापकोटालाई १ लाख रुपैयाँ दिएको उनले प्रहरीसामु बताएका हुन् । कुनै झन्झटबिना लाइसेन्स बनाइदिन्छु भन्दै मसँग एक लाख रुपैयाँ लगे । त्यसपछि यातायात व्यवस्था कार्यालय, कावासोतीमा पुर्याएर बायोमेट्रिक गराई प्रयोगात्मक र लिखित परीक्षा भने नगराई एकैचोटि राजस्व तिर्न लगाए । पछि उक्त राजस्व तिरेको रसिद पाए पनि लाइसेन्स नआएको उनको भनाइ छ । आफूले दिएको रकम बिचौलिया सापकोटाले कर्मचारीहरूलाई दामासाही हिसाबले बाँडेको बताइएको छ । सापकोटा फरार छन् । सेवाग्राहीलाई छिटो लाइसेन्स पाउने आस देखाएर मोटो रकम लिई नक्कली लाइसेन्स बनाउने कार्यमा सापकोटा बढी सक्रिय रहेको अदालतमा पेस भएको अभियोगपत्रमा देखिन्छ । यातायात व्यवस्था कार्यालय, नवलपरासीमा कम्प्युटर अधिकृतका रूपमा पदमराज आचार्य कार्यरत थिए । ०७२ सालयता जारी भएका १ लाख २ हजार ७ सय ११ लाइसेन्स शंकास्पद देखिएका हुन् । यातायात व्यवस्था विभागले समिति बनाएर गरेको अनुसन्धानबाट उल्लिखित परिमाणका लाइसेन्स नक्कली रहेको प्रतिवेदन तयार पारेको हो । तर यी सबै लाइसेन्समाथि अनुसन्धान भएको छैन । यातायात कार्यालय बुटवलमा काम गर्दा तत्कालीन कार्यालय प्रमुख अर्यालले रोलमा दिएको कामबाहेक काम नगरेको अर्का अभियुक्त पदमराज आचार्यले प्रहरीमा बयान दिएका छन् ।मेरो युजर आईडी एक्टिभ र डिएक्टिभ गर्ने कामसमेत कार्यालय प्रमुख अर्यालबाटै हुने हो, अन्यले गर्न मिल्दैन, आचार्यले भने, म सरुवा भएर जाँदासमेत मेरो युजर आईडी एक्टिभ र डिएक्टिभ र रोल दिने कार्य भएको देखिएको छ, यसमा केकसो भएको हो, मलाई थाहा छैन । नक्कली लाइसेन्स देखिएका केही सेवाग्राहीका नामको फेक विवरण इन्ट्री भएको उनले स्विकारेका छन् । विभिन्न व्यक्तिको नामको फेक विवरण मबाट इन्ट्री भएको हुन सक्छ, उनले भनेका छन्, सेवाग्राहीको भिडभाड हुने भएकाले केकसरी प्रणालीमा केकस्तो विवरण इन्ट्री गरें, पुरानो कुरा याद छैन । तत्कालीन कार्यालय प्रमुख अर्यालले आफू अपराधबाट बच्ने हिसाबले आफ्नो युजर प्रयोग गरेको हुन सक्ने अभियोगपत्रमा आचार्यले बताएका छन् । अर्यालले नै अन्य प्रतिवादीहरूसँग मिलेर किर्ते गरेको र रकम असुल गरेको हुन सक्छ, उनले अभियोगपत्रमा भनेका छन्, यसमा रकम असुली बाँडफाँट गर्ने जिम्मा कसलाई दिइएको थियो अर्याल नै थाहा होला, मैले आर्थिक लाभ लिएको छैन । आफूलाई आईटीबारे ज्ञान नभएको र आफ्नो युजर मिसयुज भएको हुन सक्ने पक्राउ परेका उपसचिव अर्यालको दाबी छ । अनुसन्धानमा संलग्न एक अधिकृत भने मिलेमतोमै अर्यालसहितको गिरोहले नक्कली लाइसेन्स जारी गर्ने गरेको र यसबाट मोटो रकम असुल्ने गरेको पाइएको बताए । अर्यालले बयानमा कर्मचारीहरूले कागजपत्र जाँच गरेर ठीक पाइए मात्र विवरण प्रणालीमा इन्ट्री गरी नियमानुसार लाइसेन्स जारी वा नवीकरण हुनुपर्ने दाबी गरेका छन् । तर कर्मचारीहरूले केकुन कारण नक्कली विवरण इन्ट्री गरी लाइसेन्स वितरण गरे, मलाई जानकारी छैन, उनले भनेका छन् । बिचौलियाहरूले लाइसेन्स बनाउँदा यातायातका कर्मचारीलाई पैसा दिनुपर्छ भन्दै प्रतिव्यक्ति ३५ हजारदेखि १ लाख रुपैयाँसम्म रकम उठाएको पीडितहरूले प्रहरीसामु कागज गरेका छन् । तर मैले कर्मचारीहरूलाई नक्कली विवरण राखी फेक काम गर्न भनेको छैन, अभियोगपत्रमा अर्यालले भनेका छन्, उनीहरूले केकति लाभ लिएका छन, मलाई थाहा छैन, मैले आर्थिक लाभ लिएको छैन । नक्कली लाइसेन्स प्रकरणमै यसअघि ९ जनाविरुद्ध सीआईबीकै अनुसन्धानका आधारमा काठमाडौं जिल्ला अदालतमा मुद्दा दायर भइसकेको छ । यही प्रकरणको दोस्रो चरणको अनुसन्धान गर्ने क्रममा थप आरोपितको संलग्नता खुलेपछि उनीहरूविरुद्ध सीआइबीले अनुसन्धान गरेकोमा त्यसकै आधारमा मुद्दा दायर भएको हो । ०७२ यता ९ वर्षको अवधिमा चन्द्रमान श्रेष्ठ, रूपनारायण भट्टराई, लावण्यकुमार ढकाल, कुमाप्रसाद दाहाल, गोगनबहादुर हमाल, नमराम घिमिरे, सुरेश राउत, टोकराज पाण्डे, तुलसीनाथ गौतम र नारायणप्रसाद भट्टराई विभागको महानिर्देशक भए ।"
वित्तीय प्रणाली नबिगारी आर्थिक गतिविधिले प्रश्रय पाउने मौद्रिक नीति,"(काठमाडौं) मुलुकमा आर्थिक गतिविधि चलायमान हुन सहयोग पुग्ने खालको मौद्रिक नीति ल्याउन उद्योगी व्यवसायीले नेपाल राष्ट्र बैंकलाई सुझाएका छन् । उद्योगी व्यवसायीको अपेक्षाअनुरूप वित्त नीति (बजेट) ले अर्थतन्त्रका विद्यमान समस्या सम्बोधन गर्न नसकेको अवस्थामा मौद्रिक नीतिले उद्योगी व्यवसायी र वित्तीय क्षेत्रलाई प्रोत्साहन गर्ने खालको मौद्रिक नीति ल्याउनुपर्नेमा उनीहरूको जोड छ । नेपाल उद्योग वाणिज्य महासंघले मंगलबार आयोजना गरेको आगामी मौद्रिक नीतिसम्बन्धी अन्तरक्रियामा उद्योगी व्यवसायीले वित्तीय प्रणाली नबिग्रिने तर आर्थिक गतिविधिले प्रश्रय पाउने, साना तथा मझौला उद्योगहरू तंग्रिन सक्ने, ठूला उद्योगहरूले उत्पादन तथा उत्पादकत्व बढाउन सक्ने खालका नीति आगामी मौद्रिक नीतिमा समेट्न सुझाएका हुन् । मागमा आएको संकुचनका कारण उद्योगहरूको ऋण तिर्ने क्षमता कम भएकाले मौद्रिक नीतिले त्यसलाई सम्बोधन गर्नुपर्ने नेपाल उद्योग वाणिज्य महासंघका अध्यक्ष चन्द्रप्रसाद ढकालले बताए । लगानी प्रोत्साहन गर्ने नीति आउनुपर्ने हाम्रो माग हो, पर्यटन तत्काल प्रतिफल दिने क्षेत्र हो । पर्यटन पूर्वाधार र व्यवसायलाई प्रवर्द्धन गर्ने विषयमा मौद्रिक नीतिले केही सोच्नुपर्छ । यसमा कर्जा प्रवाह सहज र सुलभ गरिनु उपयुक्त हुन्छ, उनले भने, गत वर्षभन्दा कर्जाको ब्याजदर घटे तापनि निक्षेपको तुलनामा कर्जा प्रवाह आधा मात्रै बढेको छ । नगद प्रवाहमा भएको समस्या, न्यून उत्पादन, निजी क्षेत्रको गिर्दो मनोबलका कारण नयाँ लगानीका योजनासमेत स्थगन भइरहेका छन् । अहिले पुराना लगानीकर्ताले समेत लगानी बढाउने र नयाँ व्यवसाय गर्ने आँट गर्न नसक्ने भएकाले मौद्रिक नीतिमार्फत उनीहरूको आत्मविश्वास बढाउनुपर्नेमा ढकालले जोड दिए । उत्पादनमूलक उद्योगको क्षमता बढाउन ब्याजदर अन्यभन्दा कम गर्ने विषय यसअघि नै घोषणा भए पनि अझै कार्यान्वयन भएको छैन । उक्त व्यवस्था कार्यान्वयनबारे मौद्रिक नीतिले सम्बोधन गर्नुपर्ने ढकालको भनाइ छ । बजारमा माग सिर्जना गर्न गाउँ र साना सहरहरूमा सानो कर्जा सुविधा विस्तार गर्न बैंक वित्तीय संस्थालाई प्रोत्साहन गरिनुपर्छ । सहकारी र लघुवित्तमा आएको समस्याले अहिले रकम प्रवाह हुन सकेको छैन । यो विषयलाई पनि नीतिले समेटनुपर्छ, अध्यक्ष ढकालले थपे, अहिलेको अवस्थामा उद्योग व्यवसाय बन्द गर्नुपरे साँवा ब्याजको किस्ता तिर्ने प्रतिबद्धता भएका उद्योग बन्द गर्न पाउने व्यवस्था गरी सहज कर्जा राफसाफको व्यवस्था गर्नुपर्छ । कर्जा चुक्ता गरिसकेपछि पनि ऋणीलाई लामो समयसम्म कालोसूचीमै राख्नुपर्ने विद्यमान व्यवस्थाले पनि व्यवसायीलाई निरुत्साहित गरेको महासंघले जनाएको छ । सेयर घरजग्गा, गर गहना कारोबारलाई सहज बनाउनेतर्फ पनि सोच्नुपर्ने हुन्छ । यसले बजार चलायमान बनाउन मद्दत पुग्छ, अध्यक्ष ढकाल थप्छन्, बैंक र व्यवसायी एउटै समस्यामा छौ । बैंक वित्तीय संस्थामा पनि समस्या देखिने हो कि भन्ने चर्चा हुन थालेको छ । खराब कर्जा अनुपात बढिरहेको छ । वित्तीय क्षेत्रलाई जोगाउनुपर्ने मात्र हैन अगाडि बढ्न पनि दिइनुपर्छ । सबै व्यवसायीको नियत खराब होइन । परिस्थितिका कारण समस्यामा पर्ने धेरै छन । नीति निर्माता पनि सुधारमै लागिरहेका छन् । तर नतिजा आउन सकेको छैन । यसकारण निजी क्षेत्र, सरकार राष्ट्र बैंक सबै एकै डुंगामा रहेकाले सबै मिलेर सुरक्षित तबरले अवतरण गर्नुपर्ने महासंघको धारणा छ । अब हामीले समीक्षा गर्नुपर्ने बेला भएको छ । विगतमा फरक परिस्थितिमा ल्याइएका नीति अहिलेको अवस्थामा सान्दर्भिक भए नभएको मूल्यांकन गरिनुपर्छ, महासंघको विज्ञप्तिमा भनिएको छ, आयात निरुत्साहित गर्ने, कर्जा नियन्त्रण गर्ने नीतिले असर अहिलेसम्म कायम छ भने सुधार गर्नुपर्छ । चालु पुँजी कर्जासम्बन्धी व्यवस्था अहिलेको परिस्थितिमा केकति र कति मात्रामा आवश्यक छ यसबारे पनि खुला छलफल हुनु आवश्यक छ ।कार्यक्रममा राष्ट्र बैंकका गभर्नर महाप्रसाद अधिकारीले अर्थतन्त्रको अवस्था हेरेर आगामी मौद्रिक नीतिको दिशा तय गरिने बताए । राष्ट्र बैंकका आफ्नै सीमा र कार्यादेश छन्, सोही परिधिमा बसेर मौद्रिक नीति निर्माणको अन्तिम तयारी गरिरहेको उनको भनाइ छ । अहिले अर्थतन्त्रका बाह्य क्षेत्र निकै सबल छन् । तरलता पर्याप्त छ भने ब्याजदर घटिरहेको छ । तर उद्यम व्यवसाय चल्न नसकेका कारण आम्दानी घटेको छ । नयाँ लगानी हुन नसक्दा रोजगारीका नयाँ अवसर पनि खुल्न सकेका छैनन् । रेमिट्यान्स आप्रवाह १० महिनामै झन्डै १२ खर्ब पुगेको छ, जुन हालसम्मकै उच्च छ । यसरी आएको रकम बैंक वित्तीय संस्थामा जम्मा भएको छ । तर, यसले नयाँ माग सिर्जना गर्न नसकेकाले किन यो अवस्था आयो भन्नेबारे गहन छलफल हुनुपर्ने महासंघको धारणा छ । औद्योगिक कच्चा पदार्थ र मध्यस्थ वस्तुहरूको आयात पनि उत्साहजनक छैन । यसको अर्थ हो औद्योगिक गतिविधि संकुचित भइरहेका छन् । उत्पादनमूलक उद्योगहरू ३० देखि ४० प्रतिशत क्षमतामा चलिरहेका छन् । यी क्षेत्रहरूलाई राहत हुने खालको मौद्रिक नीति आउनुपर्ने उनीहरूको माग छ ।"
दुई दशकदेखि सहकारीका बेथिति लुकाइरहेका केबी उप्रेती,"(काठमाडौं) राष्ट्रिय सहकारी बैंकका अध्यक्ष केबी उप्रेतीकै आइडल यमुना हाम्रो बहुउद्देश्यीय सहकारी संस्थाले रकम फिर्ता गर्न नसक्दा ५४ हजार बचतकर्ताको करिब ८ अर्ब रुपैयाँ जोखिममा परेको छ । बचतकर्ताकै उजुरीका आधारमा प्रहरीले गत बुधबार राष्ट्रिय सहकारी बैंक र आइडियल यमुना हाम्रो सहकारी संस्थाका अध्यक्ष उप्रेतीलाई पक्राउ गरेको छ । उप्रेतीलाई बालाजु प्रहरी वृत्त हुँदै अहिले प्रहरी वृत्त महाराजगन्जमा राखिएको जिल्ला प्रहरी परिसरमा राखिएको छ । बचतकर्ताले उप्रेतीसँगै सहकारीका अन्य सञ्चालकमाथि पनि बचतकर्ताहरूले उजुरी हालेका छन् भने प्रहरीले उनीहरूका नाममा पनि पक्राउ पुर्जी जारी गरेको छ । संस्थामा बचत फिर्ताको माग गर्दै बचतकर्ताको भीड लाग्न थालेपछि केही महिना उप्रेती सम्पर्कमा थिएनन् । पारिवारिक स्रोतले उनी उपचारका लागि भारतमा रहेको बताए पनि संस्थाका सबै मानिसहरूसँग पनि उनी सम्पर्कमा नरहनुलाई शंकाका दृष्टिले हेरिएको थियो । यद्यपि करिब दुई महिनाअघि मात्र उनी नेपाल फर्किएका थिए । उप्रेती अध्यक्ष रहेको सहकारी संस्थाले ठूलो रकम घरजग्गालगायत अनुत्पादक क्षेत्रमा लगानी गरेको र अहिले त्यो क्षेत्रमा समस्या भएपछि कर्जा असुलीमा हुन सकेको छैन । यही कारण बचतकर्ताको रकम पनि फिर्ता गर्न नसक्ने अवस्था आएको सहकारी स्रोतले बताएको छ । रोचक त यो छ, झन्डै २१ वर्षदेखि उप्रेती लगातार राष्ट्रिय सहकारी बैंकको नेतृत्वमा छन् । यो बैंक ०६० सालमा स्थापना भएको हो । ०६० मा संस्थापक प्रबन्ध सञ्चालक (एमडी) रहेका उनी ०७५ मा बैंकका अध्यक्ष बनेका हुन् । बैंक अध्यक्षमा अहिले उनको दोस्रो कार्यकाल हो । डेढ दशकभन्दा लामो समयदेखि उप्रेती राष्ट्रिय सहकारी महासंघमा पनि नेतृत्वदायी भूमिकामा थिए । सुरुका १० वर्ष (दुई कार्यकाल) राष्ट्रिय सहकारी महासंघमा लेखा सुपरिवेक्षण समितिको संयोजक रहेका उप्रेती त्यसपछि एक कार्यकाल महासंघमा सञ्चालक थिए । यति धेरै भूमिकामा रहँदा पनि उप्रेती प्रारम्भिक सहकारी संस्था साविकको आइडल यमुना हाम्रो बहुउद्देश्यीय सहकारी संस्था (साविकको हाम्रो सगरमाथा बहुउद्देश्यीय सहकारी संस्था) मा समेत अध्यक्ष छन् । राजनीतिक रूपमा पनि उनी पहुँचवाला व्यक्ति हुन् । पछिल्लो दुई दशकभन्दा धेरै समयदेखि उनले नेकपा एमालेको सहकारी तथा गरिबी निवारण विभागमा रहेर काम गर्दै आएका थिए । पछिल्लो समय उनी आबद्ध प्रारम्भिक सहकारी संस्थामा समस्या आएपछि पार्टी सचिवालयले उप्रेतीलाई विभागको जिम्मेवारीबाट हटाएको नेकपा एमालेको सहकारी तथा गरिबी निवारण विभाग प्रमुख खगराज अधिकारीले बताए । उहाँको प्रारम्भिक सहकारीमा समस्या आएपछि त्यही संस्थालाई सुधार गर्नोस् भनेर सचिवालयले पार्टीको जिम्मेवारीबाट मुक्त गरेको हो, उनले भने, उप्रेतीले धेरै वर्षदेखि उक्त विभागमा रहेर काम गर्नुभएको थियो । प्रारम्भिक सहकारीमा समस्या भएकाहरू त्यही संस्था सुधारमा लाग्ने र उनीहरूले पार्टीमा जिम्मेवारी नलिने निर्णय गत भदौमा सचिवालयले गरेको र त्यसकै आधारमा उप्रेतीलाई जिम्मेवारीबाट हटाइएको अधिकारीको भनाइ छ । उप्रेतीको तत्कालीन सहकारी हाम्रो सगरमाथा बहुउद्देश्यीय सहकारी संस्था मा करिब एक वर्षदेखि नै समस्या देखिन थालेको स्रोतको भनाइ छ । संस्थामा समस्या हुन थालेपछि उनकै सक्रियतामा पाँच वटा संस्था आपसमा गाभेर आइडल यमुना हाम्रो बहुउद्देश्यीय सहकारी संस्था बनाइएको हो । ती सहकारी संस्थाको मर्जरमा पनि सबैभन्दा धेरै सक्रिय उप्रेती नै हुन् । उनले सन् २०१४ मा पनि ९ वटा संस्था गाभेर साविकको हाम्रो सगरमाथा बहुउद्देश्यीय सहकारी संस्था बनाएका थिए । त्यतिबेला समस्या लुकाउनकै लागि मर्जर गराइएको थियो । हाम्रो सगरमाथा बहुउद्देश्यीय सहकारी संस्था गत वर्ष आइडल यमुना बहुउद्देश्यीय सहकारी, तपाईं हाम्रो बहुउद्देश्यीय सहकारी, नागरिक कल्याण बहुउद्देश्यीय सहकारी र घेदुङ बहुउद्देश्यीय सहकारीसँग मर्जर भएर नयाँ संस्था बनेको थियो ।नियामक निकाय सहकारी विभागले उक्त संस्थालाई मर्जरको अन्तिम स्वीकृति दिए पनि मर्जरपछि बन्ने भनिएको नयाँ संस्थाले अझै एकीकृत कारोबार गर्न सकेको छैन । मर्जरकै प्रक्रियामा उप्रेती र अरु एकदुई वटा संस्थामा समस्या रहेको जानकारी भएपछि प्रक्रिया पूरा नहुँदै रद्द गर्ने निर्णय भएको नयाँ बन्न लागेको आइडल यमुना हाम्रो बहुउद्देश्यीय सहकारी संस्थाका उपाध्यक्ष एवं साविकको तपाईं हाम्रो बहुउद्देश्यीय सहकारी संस्थाका एक सञ्चालकले बताए । हाम्रो सगरमाथालगायत केही संस्थामा समस्या भएको थाहा पाएपछि गत भदौमा संयुक्त (पाँच वटै संस्थाका सदस्यहरूको भेला) विशेष साधारणसभाले मर्जर प्रक्रिया रद्द गर्ने र संस्था पुरानै अवस्थामा छुट्टाछुट्टै सञ्चालन हुने निर्णय पारित गरेको छ । त्यसपछि मर्जर प्रक्रिया रद्दको अनुमति माग्दै सहकारी विभागमा आवेदन पनि दिएका हौं । तर आजसम्म मर्जर रद्द गर्ने अनुमति विभागले दिइसकेको छैन, ती सञ्चालकले भने । विभागले मर्जर रद्दको अनुमति नदिँदा राम्रो गरिरहेका सहकारी संस्थालाई पनि समस्या भएको उनको भनाइ छ । अहिले पनि पाँच वटै संस्था छुट्टाछुट्टै सञ्चालन भएका छन्, सबैको फरकफरक सफ्टवेयर र प्यान नम्बर छ, स्रोतले भन्यो, तीमध्ये मुख्य गरी दुई वटा सहकारीमा समस्या आयो । बाँकी तीन वटा सहकारीमा अहिले पनि समस्या छैन । सँगै अघि बढ्न सक्ने अवस्था नभएपछि अहिले जस्तै एक्लाएक्लै सञ्चालन हुनको विकल्प नरहेको स्रोतको दाबी छ । मर्जरपछि आइडल यमुना हाम्रो बहुउद्देश्यीय सहकारी संस्थाका नामबाट सञ्चालनमा आउने प्रस्ताव हो, त्यो हुन सकेन, स्रोतले भन्यो, यही मर्जरमा समावेश भएका पाँचमध्ये २ वटा संस्थामा मात्र धेरै समस्या हो बाँकीमा छैन । तर सबै संस्थामा समस्या रहेको रूपमा विश्लेषण गरिएको छ । त्यो सत्य होइन । तर अहिले सबै संस्थामा समस्या भएजस्तो गरी हल्ला चलाइएको दाबी स्रोतको छ । मर्जरपछि बन्ने नयाँ संस्थामा कुल सदस्य (बचतकर्ता) संस्था ५४ हजार ३ सय ५८ छन् । ०८० असारसम्म संस्थाको बचत ६ अर्ब १३ करोड र कर्जा प्रवाह ६ अर्ब ३९ करोड छ । मर्जर प्रक्रियामा रहेका पाँच वटा संस्थामध्ये आइडल यमुना र हाम्रो सगरमाथा ठूला सहकारी हुन् । बाँकी दुई मध्यम र एउटा सानो कारोबार रहेका संस्था हुन् । ०८० असारसम्म हाम्रो सगरमाथा सहकारीमा १३ हजार ५ सय ११ सदस्य १ अर्ब ९० कारोड बचत र १ अर्ब ७४ करोड लगानी रहेको कम्पनीको वार्षिक प्रतिवेदनमा उल्लेख छ । आइडल यमुनामा २४ हजार ४ सय ८ जना सदस्य, २ अर्ब ९३ करोड बचत र २ अर्ब ८० करोड कर्जा लगानीमा छ । ९ हजार ५ सय ४ जना सदस्य रहेको नागरिक कल्याणमा भने ७२ करोड बचत र ६१ करोड कर्जा लगानीमा छ । तपाईं हाम्रो सहकारीमा ६ हजार ७ सय ४२ जना सदस्य, ४२ करोड बचत तथा ६१ करोड कर्जा अनि घेदुङ सहकारीमा २ सय ३३ जना सदस्य, १६ करोड बचत र १४ करोड लगानीमा छ । मुख्य समस्या हाम्रो सगरमाथा र नागरिक कल्याणमा हो, उजुरी पनि ती संस्थाकै विरुद्धमा परेको छ, स्रोतले भन्यो, तपाईं हाम्रो, आइडल र घेदुङमा सामान्य तरलताको असर परे पनि अरू समस्या छैन ।"
अर्थ संक्षेप,"नेपाल भित्रिँदै अनर २०० सिरिज काठमाडौं (कास) नेपालका लागि अनरको आधिकारिक वितरक सेल्ट्रोनले अनर २०० को सिरिज नेपालमा भित्र्याउने भएको छ । अनर २००, अनर २०० प्रोका सिरिज नेपालमा भित्र्याउने भएको कम्पनीले जनाएको छ । यो सिरिजको स्मार्टफोनमा एआई पोट्रेट फोटोग्राफी, ५२ सय एमएएच सिलिकन ब्याट्री, सय वाटको चार्जर, एआई नाइट डिस्प्ले र ३८४० हर्जको कम जोखिम रहेको डिमिङ विशेषता रहेको कम्पनीले बताएको छ । कम्पनीले अनर २०० सिरिजको मूल्य भने प्रिबुकिङमा बताउने जनाएको छ । सुजलको नयाँ उत्पादन ॅडिलाइट डेरी वाइटनर काठमाडौं (कास) सुजल फुड्सले बजारमा आफ्नो नयाँ उत्पादन डिलाइट डेरी वाइटनगर पाउडर दूध ल्याएको छ । देशभरबाट संकलित दूधलाई नवीनतम तथा उच्च प्रविधिको प्रयोगबाट गुणस्तर मापन गरी आफ्नो नयाँ उत्पादन डिलाइट डेरी बजारमा ल्याएको कम्पनीले जनाएको छ । उत्पादन भएको मितिदेखि १२ महिनासम्म नबिग्रिने कम्पनीको दाबी छ । कम्पनीको अनुसार यो उत्पादन बाक्लो र क्रिमी छ । यो देशभरका किराना पसल र डिपार्टमेन्टल स्टारेमा उपलब्ध हुनेछ ।नेसनल लाइफ इन्स्योरेन्सको नेसनल अवार्ड काठमाडौं (कास) नेसनल लाइफ इन्स्योरेन्स कम्पनीले नेसनल अवार्ड अन्तर्गत नेसनल रत्न कार्यक्रम गरेको छ । एक समारोहबीच नेपालगन्ज र महेन्द्रनगरमा दुई छुट्टाछुट्टै कार्यक्रम आयोजना गरिएको थियो । सम्मान कार्यक्रममा कम्पनीका प्रमुख कार्यकारी अधिकृत सुरेशप्रसाद खत्रीले अवार्ड विजेतालाई चाँदीको मेडल र प्रमाणपत्र प्रदान गरे । जगदम्बा मिलमा एनआईबीएल इक्विटी पार्टनर्सको लगानी काठमाडौं (कास) एनआईएमबी एस क्यापिटलको व्यवस्थापनमा रहेको एनआईबीएल इक्विटी पार्टनर्स र जगदम्बा स्पिनिङ मिलबीच सम्झौता भएको छ । सोमबार भएको दुई सम्झौताअनुसार इक्विटी पार्टनर्सले जगदम्बा मिलमा लगानी गर्नेछ । सम्झौतामा एनआईएमबी एस क्यापिटलका प्रमुख कार्यकारी अधिकृत शिवान्तबहादुर पाँडे तथा जगदम्बा स्पिनिङ मिलका प्रबन्ध निर्देशक विष्णु न्यौपानेले हस्ताक्षर गरे । इक्विटी पार्टनर्स नेपाल धितोपत्र बोर्डमा विशिष्टीकृत लगानी कोष नियमावली०७५ अन्तर्गत दर्ता भएको प्राइभेट इक्विटी फन्ड हो । सन् २००५ मा स्थापना भएको जगदम्बा स्पिनिङ मिल नेपाली प्रिमियर धागो उत्पादक कम्पनी हो ।"
एक वर्षमा १५ सय २० विरुद्ध अख्तियारको भ्रष्टाचार मुद्दा,"(काठमाडौं)अख्तियार दुरुपयोग अनुसन्धान आयोगले १ वर्षको अवधिमा १ हजार ५ सय २० जनाविरुद्ध भ्रष्टाचार मुद्दा दायर गरेको छ । सार्वजनिक पदको दुरुपयोग गरी सरकारी सम्पत्ति हानिनोक्सानीदेखि गैरकानुनी सम्पत्ति आर्जन गरी अनियमितता गरेको अभियोगमा अख्तियारले प्रदेश सरकारका मन्त्रीसांसद, नेपाल सरकारका मुख्यसचिव, सचिव, स्थानीय तहका प्रमुखउपप्रमुख, व्यापारीबिचौलियासहितलाई प्रतिवादी बनाएर विशेष अदालतमा भ्रष्टाचार मुद्दा दायर गरेको हो । अख्तियारका प्रवक्ता नरहरि घिमिरेका अनुसार मुद्दा दायर गरिएका प्रतिवादीहरूविरुद्ध करिब साढे ८ अर्ब ४० करोड ५५ लाख रुपैयाँ बिगो कायम गरिएको छ । यो अवधिमा अख्तियारले विशेष अदालतमा २ सय १ वटा अभियोगपत्र दायर गरेको प्रवक्ता घिमिरेले बताए ।२०८० साउनदेखि २०८१ असार २५ सम्म अख्तियारले विशेष अदालतमा दायर गरेको अभियोगपत्रअनुसार प्रतिवादीमध्ये प्रदेश सरकारका मन्त्रीसांसद, नगरपालिकाका र गाउँपालिकाका प्रमुख, उपप्रमुख, वडाध्यक्षसहित १ सय जना जनप्रतिनिधि छन् । त्यस्तै मनोनीत पदाधिकारी १ सय ८१ जना छन् । भ्रष्टाचार मुद्दा दायर भएकामा नगरपालिकाका मेयर १६ जना, उपमेयर ११ जना, गाउँपालिकाका अध्यक्ष ७ जना, उपाध्यक्ष ८ जना, वडाध्यक्ष ४२, कार्यपालिका सदस्य र वडा सदस्य ७७ जना गरी कुल १ सय १ जना छन् ।त्यस्तै नेपाल सरकारका मुख्यसचिव वैकुण्ठ अर्याल र सचिव मधु मरासिनीसहितका उच्च पदस्थ कर्मचारीदेखि खरिदार तहसम्मका कर्मचारी पनि भ्रष्टाचार मुद्दामा प्रतिवादी बनेका छन् । भ्रष्टाचार मुद्दा दायर भएका मध्ये घूससहित पक्राउ पर्नेमा ४० जना छन् । जसमध्ये २९ जना कर्मचारी छन् । अख्तियारको अभिलेखअनुसार यो अवधिमा मुख्यसचिवसहित विशिष्ट श्रेणीका १२ जना, सहसचिव तहका २५ जना, उपसचिव तहका ७२ जना, शाखा अधिकृत तहका १६७ जना, लेखापाल ५४ जना, नासु तहका १४४ जना, खरिदार तहका ३१ र कार्यालय सहयोगी २ गरी राष्ट्रसेवक कर्मचारीतर्फ ५ सय २० जनाविरुद्ध मुद्दा दायर भएको छ । प्रतिवादी बनाइएका कतिपय जनप्रतिनिधि र कर्मचारीले विशेष अदालतमा सफाइ पनि पाएका छन् । तर, धेरैजसो मुद्दा हाल विशेष अदालतमै विचाराधीन अवस्थामा छन् । सार्वजनिक सम्पत्ति हानिनोक्सानी र गैरकानुनी सम्पत्ति आर्जनको अभियोगमा एउटै पालिका प्रमुख र उपप्रमुख दुवै निलम्बनपछि पछिल्लो पटक बजेट ल्याउनेदेखि नीतिगत र प्रशासनिक काममा पनि अवरोध पुगेको छ ।अख्तियारका अनुसार रौतहटको कटहरिया नगरपालिकाका मेयर अजय प्रकाश र उपमेयर रीतादेवीविरुद्ध गैरकानुनी हानिनोक्सानीको मुद्दा परेपछि दुवै जना निलम्बनमा छन् । सर्लाहीको वाग्मती नगरपालिकाका मेयर भरतकुमार थापा र उपमेयर लीलाकुमारी मोक्तान, जिल्ला समन्वय समिति सर्लाहीका प्रमुख मेथुर चौधरी, सिरहाको नवराजपुर गाउँपालिका, सिरहाका अध्यक्ष विश्वमोहनप्रसाद र उपाध्यक्ष शोभाकुमारी यादव, ललितपुरको गोदावरी नगरपालिकाका मेयर गजेन्द्र महर्जन र उपमेयर मुना अधिकारी, महोत्तरीको जलेश्वर नगरपालिकाका मेयर सुरेश साह सोनार र उपमेयर रौशन खातुन, हुम्लाको चंखेली गाउँपालिकाका अध्यक्ष धनलाल चौलागाईंलगायत भ्रष्टाचार मुद्दापछि हाल निलम्बनमा छन् ।भ्रष्टाचार मुद्दा दायर भएकामा अधिकांशले सार्वजनिक पदको दुरुपयोग गरी खरिदमा अनियमितता गरेको, पदको दुरुपयोग गरी गैरकानुनी सम्पत्ति आर्जन गरेको लगायत अभियोग लगाइएको छ । खासगरी स्थानीय तहको भ्रष्टाचारमा नदीजन्य पदार्थको दोहन र कम मूल्यमा बिक्री गरी सार्वजनिक सम्पत्ति हानिनोक्सानी गरेका, सडक तथा अन्य पूर्वाधार निर्माणमा अनियमितताजस्ता कसुरमा जनप्रतिनिधिहरू प्रतिवादी बनेका छन् । केही साताअघि मात्रै मुख्यसचिव वैकुण्ठ अर्यालविरुद्ध मदिराको स्टिकर खरिदमा भ्रष्टाचार गरेको अभियोगमा विशेष अदालतमा मुद्दा दायर भएको थियो । मुद्दा दायरसँगै अर्याल निलम्बनमा छन् ।"
सर्पदंश उपचार केन्द्रमा भ्रष्टाचारी ठहर ५ जनालाई जनही ८ वर्ष कैद,"काठमाडौं (कास) सर्पदंश उपचार केन्द्र स्थापनाका लागि राज्यको ढुकुटीबाट रकम खर्च हुने गरी पूर्वप्रधानमन्त्री तथा नेकपा एकीकृत समाजवादीका नेता झलनाथ खनालका नाममा खोलिएको प्रतिष्ठानको बजेट हिनामिना गरेको अभियोगमा मधेश सरकारका तत्कालीन मन्त्री विजय कुमारसहित ५ जनालाई अदालतले जनही ८ वर्ष कैद सजायको फैसला सुनाएको छ । अदालतले दोषी ठहर पाँचै जनालाई १७ करोड ९८ लाख ३३ हजार रुपैयाँ जरिवाना र ११ करोड ७६ लाख ४६ हजार ८ सय ४० रुपैयाँ असुल गर्न पनि आदेश दिएको हो ।२०८१ असार ११ मा विशेष अदालतका अध्यक्ष टेकनारायण कुँवर तथा सदस्यद्वय तेजनारायण सिंह राई र मुरारीबाबु श्रेष्ठको इजलासले सर्पदंश केन्द्र प्रकरणमा मधेस सरकारका पूर्वमन्त्री विजय कुमारसहित ५ जनालाई दोषी ठहर गरेको हो । सोही इजलासले मंगलबार सजाय निर्धारण गरेको हो । अदालतले प्रतिष्ठानका अध्यक्ष रेवतीप्रसाद पन्त, महासचिव नवराज भण्डारी, कोषाध्यक्ष नीरज भण्डारी र सदस्य देवेन्द्र रायलाई दोषी ठहर गरेको थियो । लालबन्दी नगरपालिकाका तत्कालीन प्रमुख मानबहादुर खड्का र मधेश सरकारका तत्कालीन सचिव प्रेमकुमार श्रेष्ठलाई भने अदालतले सफाइ दिएको छ ।तत्कालीन मन्त्री विजय कुमारलाई मुख्य प्रतिवादीका रूपमा दोषी ठहर गरिएको छ । अदालतले उनलाई ८ वर्ष कैद सजाय सुनाएकामा मन्त्रीको हैसियतमा बसेर भ्रष्टाचार गरेकामा थप १ वर्ष १ महिना सजाय हुने फैसला सुनाएको छ । यादवबाट ३ करोड ५९ लाख ६६ हजार ६ सय रुपैयाँ जरिवाना र २ करोड ३५ लाख २९ हजार ३ सय ६८ रुपैयाँ असुल हुने आदेश गरेको हो । मन्त्रीका रूपमा भ्रष्टाचार गरेकामा यादवलाई थप ५० हजार रुपैयाँ जरिवानाको सजाय भएको छ । बाँकी चार प्रतिवादी पन्त, नवराज भण्डारी, नीरज भण्डारी र रायलाई मतियारका रूपमा दोषी ठहर गर्दै जनही ३ करोड ५९ लाख ६६ हजार ६ सय रुपैयाँ जरिवाना र जनही २ करोड ३५ लाख २९ हजार ३ सय ६८ रुपैयाँ असुलउपर गर्ने सजाय गरेको छ । उपचार केन्द्र स्थापनाका लागि किनिएको ८ बिघा ९ कट्ठा ६३३ धुर जग्गा पनि जफत गर्न अदालतले आदेश दिएको छ । प्रतिष्ठानका नाममा रहेको प्रदेश ३०१०२३च४७३४ नम्बरको सवारीसाधन जफत गर्न पनि अदालतले आदेश दिएको छ । २०८० असोज २१ मा अख्तियार दुरुपयोग अनुसन्धान आयोगले प्रतिष्ठानमा भ्रष्टाचार भएको अभियोगसहित ७ जनाविरुद्ध विशेष अदालतमा मुद्दा दायर गरेको थियो । नेपाल सरकार र मधेश प्रदेशको बजेटले आर्थिक दायित्व बेहोर्ने गरी झलनाथ खनाल स्वास्थ्य विज्ञान प्रतिष्ठान (हाल राष्ट्रिय स्वास्थ्य विज्ञान तथा अनुसन्धान परिषद्) का नाममा उपचार केन्द्र खोल्ने गरी विनियोजित १७ करोड ९८ लाख ३३ हजार रुपैयाँ रकम हिनामिना गरेको अभियोगमा अख्तियारले मुद्दा दायर गरेको थियो । यो प्रकरणमा सर्त र सम्झौताअनुसार काम नै नगरी सरकारी सम्पत्ति हानिनोक्सानी गरेकोमा उनीहरूलाई दोषी ठहर गरिएको हो ।समपूरक अनुदान रकम सर्पको विष संकलन, प्रशोधन, उत्पादन केन्द्र स्थापनाका लागि संरचना निर्माण गर्न कानुनअनुसार लेखा उत्तरदायी अधिकृतले कार्यान्वयन गर्ने गरी अख्तियारी प्रदान गरेको अवस्थामा आफूलाई नभएको अधिकार प्रयोग गरी कानुनविपरीत लागत साझेदारी शून्य रहेको गैरसरकारी संस्थालाई सरकारी खर्च अधिकार दिएको, सोही संस्थाबाटै कार्यक्रम कार्यान्वयन र खर्चको लेखांकन गरेर बदनियतपूर्वक सरकारी रकम निकासा दिएको अभियोग लगाइएको थियो । २०७१ मंसिर १९ मा कम्पनी रजिस्ट्रार कार्यालयमा र माघ २३ मा समाज कल्याण परिषद्मा उक्त प्रतिष्ठान दर्ता भएको देखिन्छ । २०७० को संविधानसभा निर्वाचनमा सर्लाहीबाट चुनाव लडेका नेता खनालले काठमाडौं आएर सर्पदंश उपचार केन्द्र स्थापना गर्ने भन्दै आफ्नै नाममा प्रतिष्ठान खोल्न लगाएका थिए । सोही प्रतिष्ठानमार्फत उपचार केन्द्र स्थापना गर्ने नाममा सरकारी खर्च हुने गरी मधेश सरकार, लालबन्दी नगरपालिका र प्रतिष्ठानबीच ७२ करोड रुपैयाँको आयोजनामा सञ्चालन गर्ने समझदारी गरेर पहिलो चरणमा विनियोजित करिब १८ करोड रुपैयाँ हिनामिना गरेका थिए ।"
समाजवादी मोर्चा ब्युँताउने कसरतमा दाहालनेपाल,"(काठमाडौं)कांग्रेससँगको सत्ता गठबन्धनका बेला प्रधानमन्त्री पुष्पकमल दाहालको अग्रसरतामा अघि सारिएको समाजवादी मोर्चाको अभियानलाई यतिबेला दाहालको सरकारबाट बहिर्गमन हुने निश्चित भएपछि पुनः ब्युँताउन कसरत थालिएको छ । मोर्चाका रूपमा विपक्षी वाम दलहरूको साझा थलो बनाउन छलफल भइरहेको बुझिएको छ ।कांग्रेस, एमाले गठबन्धनमा बन्न लागेको सरकारविरुद्ध अहिलेदेखि नै संसद् र सडकमा उभिने गरी दाहाल र एकीकृत समाजवादी अध्यक्ष माधवकुमार नेपालले मोर्चालाई सक्रिय गराउने तयारी थालेका हुन् । कांग्रेसएमाले गठबन्धन बनेपछि माओवादी र एस विपक्षी दलको हैसियतमा रहनेछन् । त्यसपछि मोर्चाले कांग्रेसएमाले सरकारलाई चेक एन्ड ब्यालेन्स गर्ने उनीहरूको दाबी छ । यसअघि कांग्रेससहितको गठबन्धन सरकार छँदै सत्ता सहयात्री कांग्रेसलाई नै दबाबमा राख्न दाहाल नेतृत्वको सरकारलाई थप बलियो बनाउने गरी माओवादी, एस, तत्कालीन जसपा नेपाल र संसद् बाहिर रहेको नेपाल कम्युनिस्ट पार्टी मिलेर समाजवादी मोर्चा बनाइएको थियो । कांग्रेस, माओवादी गठबन्धनका बेला सक्रिय मोर्चा गत वर्ष फागुन तेस्रो साता एमालेसँग सत्ता समीकरण बनेपछि निष्क्रिय भएको थियो । एमालेले समीकरणभित्र अर्को मोर्चा आवश्यक नभएको बताएपछि दाहालले मोर्चालाई निष्क्रिय बनाएका थिए ।नेकपा महासचिव एवं समाजवादी मोर्चाका संयोजक नेत्रविक्रम चन्द (विप्लव) ले माओवादी, एस सरकारबाट बाहिरिएपछि मोर्चाको गतिविधि तीव्र हुने बताए । केही समययता नेपाली राजनीतिमा उतारचढाव आयो । समाजवादी मोर्चा त्यति सक्रिय भएन, उनले भने, प्रमुख दल सरकारबाट बाहिरिएपछि मोर्चाको गतिविधिलाई तीव्रता दिन्छौं । उनले यही साता मोर्चाको बैठकमा आगामी कार्यक्रमबारे छलफल गर्ने बताए । वामपन्थी, कम्युनिस्ट र समाजवादी शक्तिहरूबीच ध्रुवीकरण गरी जनताका मुद्दालाई उठाउँछौं, उनले भने, मोर्चामा समाजवादी विचार राख्ने अरू दललाई समेटेर जाने भन्ने छ । मोर्चालाई पुनर्गठन गरी यसको दायरालाई अझै फराकिलो बनाइने उनको भनाइ छ ।माओवादी र एस सरकारबाट बाहिरिएपछि समाजवादी मोर्चा स्वतः सक्रिय हुने माओवादी महासचिव देव गुरुङको भनाइ छ । राजनीतिक, वैचारिक र समाजवादी आन्दोलनका रूपमा मोर्चाका गतिविधि केन्द्रित गर्ने बताउँदै उनले भने, यो अब आन्दोलनका रूपमा अघि बढ्छ । बाबुराम भट्टराईले नेतृत्व गरेको नेपाल समाजवादी पार्टीबाट अलग भएको महेन्द्र यादव र अरू वामसमाजवादी समूहलाई समेट्ने उनको भनाइ छ । नेपालमा वाम र समाजवादीबीच ध्रुवीकरण आवश्यक भइसकेको छ, गुरुङले भने, आर्थिक समृद्धिका लागि समाजवादी क्रान्ति अघि बढाउन पनि यस्तो शक्ति चाहिन्छ ।एसका सम्मानित नेता झलनाथ खनालले मोर्चाको उद्देश्य पुनःपरिभाषित गरी नेपाली मौलिकताको समाजवादी क्रान्तिको आधार निर्माणमा केन्द्रित हुने बताए । बदलिँदो राजनीतिक परिस्थितिमा मोर्चालाई दीर्घकालीन राजनीतिक उद्देश्यका साथ परिभाषित गरेर अघि बढ्नुपर्छ, उनले भने, प्रतिपक्षमा गएपछि नयाँ ढंगले अघि बढाउनु पर्ने हुन्छ । त्यसरी नै कार्यक्रम बनाइनेछ । अघिल्लो समीकरणमा रहँदै विभाजन भोगेको जसपा नेपाल भने मोर्चाबाट बाहिरिने सम्भावना छ । यसका नेता प्रकाश अधिकारीले समाजवादी आन्दोलनलाई अघि बढाउने दीर्घकालीन उद्देश्यका साथ मोर्चा गठन भए पनि त्यसलाई सरकार जोगाउने हतियारका रूपमा बनाइएको टिप्पणी गरे । मोर्चाभित्रको पार्टीलाई टुक्र्याउने क्रियाकलाप हुन्छ भने कसरी बस्ने भन्ने प्रश्न छ, विगतमा सत्ता टिकाउने बहानाको रूपमा मोर्चा प्रयोग भयो, उनले भने । २०८० असार ४ मा घोषणा भएको मोर्चाले संघीयता, लोकतन्त्र, सुशासन, समृद्धि र सामाजिक आर्थिक न्यायसहितको नेपाली विशेषताको समाजवादको स्थापना गर्ने प्रमुख उद्देश्य लिएको थियो । संघीय लोकतान्त्रिक गणतन्त्रको रक्षा र सुदृढीकरण गर्दै नेपाली समाजवादको विशेषताहरू पहिचान गरी समाजवादको नेपाली बाटो तय गर्ने प्रमुख उद्देश्यमा भनिएको छ । वाम झुकाव राख्ने दलहरू मिलेर मोर्चालाई अघि बढाएका थिए । जनआन्दोलन, जनयुद्ध, मधेश जनविद्रोहलगायतका विभिन्न समुदायले गरेका आन्दोलनबाट विकसित २०६२६३ को जनक्रान्तिका उपलब्धिस्वरूप प्राप्त संघीय लोकतान्त्रिक गणतन्त्रलाई सुदृढीकरण र संस्थागत विकास गरी मुलुकको विकास, समानता, सुशासन, सम्पन्नता, सामाजिक सुरक्षा, आर्थिक एवम् सामाजिक न्यायसहितको अग्रगामी रूपान्तरण तथा नेपाली विशेषताको समाजवादको लक्ष्य प्राप्तितर्फ दृढतापूर्वक अगाडि बढ्ने संकल्प गरे पनि यो मोर्चा त्यतिबेला प्रमुख प्रतिपक्षमा रहेको दल एमालेप्रति आक्रामक थियो । प्रधानमन्त्री हुँदा ओलीले गरेको संसद् विघटनको मुद्दालाई प्राथमिकतामा साथ उठाएका थिए ।मोर्चाले सातै प्रदेशमा केन्द्रीय स्तरको सभा गरेर दाहाल, नेपाललगायत प्रमुख नेताहरूले सम्बोधन गरी मुलुकमा आर्थिक समृद्धिसहित समाजवाद स्थापना गर्ने दाबी गरेका थिए । हाल कांग्रेस, एमालेबीच समझदारी भएको संविधान संशोधनलाई मोर्चाको उद्देश्यमा लेखिएको छ । त्यस्तै संविधान कार्यान्वयन गर्ने दाबी गरेका उनीहरूले प्रदेशलाई अति आवश्यक पर्ने कानुन अघि बढाएनन् । शान्ति प्रक्रियाका बाँकी काम पूरा गर्ने प्रतिबद्धता गरे पनि दलहरूबीच विवादका कारण सहमति हुन सकेन । मोर्चाले अघि सारेका राजनीतिक, आर्थिक, सामाजिक र सांस्कृतिक रूपले बहिष्करणमा परेका वा पारिएका मधेशी, आदिवासी जनजाति, खस, दलित, मुस्लिम, थारु, पिछडावर्ग, अल्पसंख्यक समुदाय, विपन्न वर्ग लगायतका सीमान्तकृत समुदायहरूको पहिचानको मान्यता, समावेशीकरण र सामाजिक न्यायको प्रत्याभूति गराउने कार्य अगाडि बढाउन पनि सरकारको नेतृत्व गरेको माओवादी, एकीकृत समाजवादी र जसपा नेपालले प्राथमिकतमा राखेनन् ।"
दुवैको लक्ष्य 'संकटमोचन,"डर्टमन्ड (रोयटर्स) यस युरोमा अहिलेसम्मको यात्रा न इंग्ल्यान्डलाई सजिलो छ न त नेदरल्यान्ड्सलाई । यी दुईमध्ये जुन एक टिमले बुधबारको दोस्रो सेमिफाइनलमा आफ्नो प्रतिष्ठाअनुसार अलिकति बढी राम्रो खेल्नेछ, उही टिमको संकटमोचन हुनेछ । स्विट्जरल्यान्डविरुद्ध टाइब्रेकरमा प्राप्त जितपछि इंग्ल्यान्ड टिममा खुसीको लहर छाएको थियो । तर यो कुनै संकटमोचन दिएन, बरू राहतमात्रै थियो । नेदरल्यान्ड्सामु त आफ्नो पूरै आक्रमणलाई नवीकरण गर्नुपर्नेछ, यदि फाइनल पुग्ने हो भने । अन्तिम चारसम्मको यात्राका क्रममा इंग्ल्यान्डले आफ्ना सबै विपक्षी टिमलाई हराउन संघर्ष गरेको छ । भलै, कागजमा यी खेल इंग्ल्यान्डले सजिलै जित्नुपर्ने थियो । नेदरल्यान्ड्स पनि प्रतियोगिताबाट बाहिरिएको संघारमा पुगेर उतारचढवपूर्ण यात्रा गर्दै यहाँसम्म आइपुगेको हो । टर्कीविरुद्ध टोलीको पछिल्लो जित भने कम्ती गाह्रो रहेन । अन्तिम आठमा रोमानियाविरुद्धको खेलमा भने नेदरल्यान्ड्स आफ्नो वास्तविक रंगमा देखिएको थियो । अन्य खेलमा नेदरल्यान्ड्स सुरुमै पछाडि पर्नुपर्ने बाध्यता बनिरहेको छ । यी दुईबीच दाँज्ने नै हो भने इंग्ल्यान्डको तुलनामा नेदरल्यान्ड्सले दुई गुणा नै गोल गरेको छ । त्यस अर्थमा डच आक्रमण केही तिखारिएको देखिन्छ । नेदरल्यान्ड्सले यस युरोमा गरेका २० प्रयासमा ९ गोलमा परिणत भएको छ । इंग्ल्यान्डले भने अहिलेसम्म नै १५ आक्रमणमा बुनेको छ । त्यसमध्ये कमै मात्र गोल भएको छ । अन्यथा ह्यारी केन, फिल फोडेन र जुड बेलिङ्घमले गर्ने आक्रमण बलियो हुनुपर्ने नै हो । इंग्ल्यान्डको प्रदर्शन स्विस टिमविरुद्ध केही सुधारिएकै थियो । तर त्यसमा पनि बुकायो साकाले ८० मिनेटमा बराबरी गोल गर्नुपरेको थियो । कम्तीमा यस्तो समस्या नेदरल्यान्ड्सले भोग्नुपरेको छैन । प्रतियोगितामै सर्वाधिक गोल गर्ने खेलाडी सूचीमा संयुक्त रूपमा शीर्षमा रहेका कोडी गाक्पोले इंग्लिस डिफेन्सविरुद्ध समस्या सिर्जना गर्न सक्नुपर्ने हो । तर, इंग्ल्ल्यान्डको रक्षात्मक कवच असाध्यै बलियो देखिएको छ । बरू इंग्ल्यान्डको कमजोरी त आक्रमण नै हो । इंग्लिस व्यवस्थापक गारेथ साउथगेट आफ्ना खेलाडीलाई मिडियाले बढी आलोचना गरेकोमा खुसी छैनन् । टाइब्रेकरमा स्विसविरुद्ध ५ गोल हुनुलाई उनी राम्रै मान्छन् । प्रशिक्षक गारेथ साउथगेट भन्छन्, राष्ट्रिय टिमबाट खेल्दा हुने भनेको नै चर्को दबाब हो । खासमा हामीलाई सुरुदेखि नै दबाब थियो । तर, हाम्रा खेलाडीले राम्रो गरिरहेका छन् । यो नै खुसी हो । पक्कै पनि हामीले एकपछि अर्को गोल गर्न सकेकै छैनौं । हामीले जति पनि टिमको सामना गरेका छौं, ती सबैले रक्षापंक्तिमा ५ खेलाडी उतारेको छ । प्रत्येक टिमले हाम्रोविरुद्ध कडा डिफेन्स तयार पारेको छ । यो खेलमा उनले पुरानै टिमलाई उतार्ने विश्वास गरिएको छ । चाहिएमा उनी पहिलो हाफमै सब्स्टिच्युट गर्न भने पछाडि पर्दैनन् ।नेदरल्यान्ड्सका प्रदर्शन भने साँच्चै निकै उतारचढावपूर्ण देखिन्छ । सन् १९९८ यता पहिलो पटक टिम फाइनलमा पुग्ने हो भने नेदरल्यान्ड्सलाई यसअघिका खेलेजस्तो प्रदर्शनले पुग्ने छैन । अस्ट्रिया र टर्कीले सेटपिसमा डच डिफेन्सको कमजोरी छताछुल्ल पारेको थियो । हुनसक्छ, इंग्ल्यान्डले पनि यसबाट शिक्षा लिएर खेल्नेछ । साउथगेट मात्रै होइन, आलोचना त कोमनको पनि उत्तिकै भएको छ । केही फुटबल पण्डितले डच खेलाडीको समर्पणमै शंका गरेका छन् । यस्तो आरोपमा कोमन खुसी छैनन् । उनी टर्कीविरुद्धको जितमा आफ्ना खेलाडीले अथक मिहिनेत गरेको दाबी गर्छन् । उनले यस खेलमा प्राप्त पुनरागमन जितमा सबैले खेलाडीले उत्तिकै मिहिनेत गरेर खेलेको बताए । उनी भन्छन्, हामीलाई जसरी भए पनि सेमिफाइनल जित्ने छ । यो खेल आफैंमा रोमाञ्चक हुनेछ, किनभने फुटबलमा ऐतिहासिक रूपमा बलिया दुई टिम भिड्दै छन् । इंग्ल्यान्डसँग धेरै राम्रो खेवाडी रहेको छ । तर हाम्रा खेलाडी पनि कम्तीका छैनन् ।"
सबैको नजर रेफ्रीप्रति,"डर्टमन्ड (एपी) इंग्ल्यान्ड र नेदरल्यान्ड्स भिड्दा सबैको नजर रेफ्रीप्रति पनि हुनेछ । किनभने उनी विवादास्पद छन् । खेल मिलेमतो आरोपमा कारबाहीमा परिसकेका हुन् । उनी हुन्, फेलिक्स ज्वयेर । यसपल्टको युरोमा उनको यो चौथो खेल हुनेछ । नेदरल्यान्ड्सले रोमानियामाथि प्राप्त गरेको जितमा उनी नै रेफ्री थिए । यूईएफए र जर्मन फुटबल संघले उनको नाम सेमिफाइनलका लागि निश्चित गरेको हो । यही बेला किन पनि उनको चर्चा छ भने उनी इंग्ल्यान्डका खेलाडी जुड बेलिङ्घमसँग कुनै न कुनै रूपमा जोडिन्छन् । सन् २०२१ मा उनी जर्मन बुन्डेसलिगामा बोरुसिया डर्टमन्डका लागि खेल्थे । ज्वयेरलाई आफ्नो खेलमा नियुक्त गरिएपछि बेलिङ्घमले त्यसको आलोचना गरेका थिए । त्यसैका लागि उनलाई ४० हजार युरो जरिवाना गरिएको थियो । सन् २००६ मा ज्वयेर युवा रेफ्री छँदा उनलाई खेल मिलेमतोको आरोपमा ६ महिना प्रतिबन्ध लगाइएको थियो । उनीमाथि आजीवन प्रतिबन्धमा परेका रेफ्री रोबर्ट होयजरबाट पैसा लिएको आरोप लागेको थियो । ज्वेयरले सन् २००४ मा होयजरबाट ३ सय युरो लिए पनि त्यसको बदलामा खेलमा बदमासी गरेको वा नगरेको त्यो भने पुष्टि भएको थिएन ।"
इंग्ल्यान्डलाई कोमनको फ्रिकिक झल्को,"इंग्ल्यान्डविनाको विश्वकपसन् १९७० यता इंग्ल्यान्ड जम्माजम्मी एकैपल्ट मात्र विश्वकपमा छनोट हुन असफल रहेको छ । यो हो, सन् १९९४ मा अमेरिकामा भएको विश्वकप । इंग्ल्यान्डलाई छनोट चरणमा निर्णायक ढंगले रोक्ने टिम थियो, उही नेदरल्यान्ड्स । छनोटमा ग्राहम टेलरको इंग्ल्यान्डको प्रदर्शन वास्तवमै फिक्का थियो । नर्वेविरुद्ध दुई लेगको खेलमा इंग्ल्यान्डले एकै अंकमात्र बटुलेको थियो । पछि नर्वे नै यो छनोटको समूह विजेता रह्यो । नेदरल्यान्ड्सविरुद्ध वेम्बलीमा भएको खेल बराबरी रह्यो । त्यसमा इंग्ल्यान्डले दुई गोलको अग्रता कायम राख्न सकेको थिएन । रोटरड्याममा भएको रिटर्न फिक्सरमा २० ले स्तब्ध रह्यो । त्यसमा पहिलो गोल गरेका थिए तिनै कोमनले । त्यो पनि फ्रिकिकबाट । इंग्ल्यान्डले यो गोल कहिले पनि बिर्सन सक्ने छैन । पछि डेनिस बर्गक्याम्पले दोस्रो गोल थपेका थिए । सिएरर र सेरिङ्घमको गोलयुरो १९९६ मा इंग्ल्यान्ड र नेदरल्यान्ड्स फेरि समूह चरणमै भिडेका थिए । दुवै टिमले सुरुआती दुई खेलबाट समान ४ अंक प्राप्त गरिसकेका थिए । खेल वेम्बलीमा भएको थियो । त्यसमा इंग्ल्यान्ड मज्जाले ४१ ले विजयी रह्यो । इंग्ल्यान्डको डिफेन्सको जिम्मेवारी अहिलेका प्रशिक्षक गारेथ साउथगेटको काँधमा थियो । गोल भने एलान सिएरर र टेडी सेरिङ्घमको नाममा रह्यो । दुवैले समान दुई गोल गरे । हारका बावजुत नेदरल्यान्ड्स समूह उपविजेता रह्यो । अन्तिम आठको खेलमा नेदरल्यान्ड्स भने फ्रान्ससँग पराजित रह्यो । इंग्ल्यान्ड भने सेमिफाइनलमा पेनाल्टी शुटआउटमा जर्मनीसँग पराजित भयो । त्यसमा इंग्ल्यान्डबाट गोल गर्न चुक्ने खेलाडी थिए, साउथगेट । नेसन्स लिगमा डच हाबीत्यो युरो १९९६ पछि नेदरल्यान्ड्स र इंग्ल्यान्डबीच एकैपल्ट मात्र भेट भएको छ । त्यो हो, सन् २०१९ को यूईएफए नेसन्स लिग । त्यति बेलासम्म साउथगेट इंग्लिस टिमको व्यवस्थापक भइसकेका थिए अनि कोमनले पहिलो पटक डच टिमको जिम्मा पाएका थिए । खेल पोर्चुगलको गुमारेरमा भएको थियो । यो खेल नेदरल्यान्ड्सको पक्षमा ३१ ले रह्यो । अतिरिक्त समयमा गएर खेल टुंगो लागेको हो । डच टिमका लागि क्वान्सी प्रोमेसले तेस्रो गोल गरे । टोलीको अग्रता भने कायल वाल्करको आत्मघाती गोलमा भएको थियो । अग्रता त मार्कस रसफोर्डको गोलबाट इंग्ल्यान्ड नै लिएको हो । तर, डच स्टार म्याथ्युज डे लिग्टले बराबरी गोल फर्काएका थिए ।"
