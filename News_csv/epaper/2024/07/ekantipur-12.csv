शीर्षक,विवरण
नयाँ प्रधानमन्त्रीको प्रक्रिया आजैदेखि,"सरकारकी प्रवक्ता मन्त्री रेखा शर्माले पनि प्रधानमन्त्रीले विश्वासको मत नपाए धारा ७६ को उपधारा (३) बाट सरकार गठन हुने दाबी गरिन् ।तर, प्रमुख दुई दल कांग्रेसएमाले भने संविधानको धारा ७६(२) बमोजिमकै सरकार बनाउन प्रतिबद्ध देखिएका छन् । त्यसका लागि कांग्रेस र एमालेले केपी शर्मा ओली नेतृत्वमा संविधानको धारा ७६(२) अनुसारकै सरकार गठन हुने संस्थागत निर्णय नै गरिसकेका छन । नयाँ सरकार गठनका लागि शीतल निवासमा बुझाउन दुईतिहाइ सांसदको हस्ताक्षरसमेत तयारी अवस्थामा राखिएको कांग्रेस महामन्त्री विश्वप्रकाश शर्माले बताए ।महामन्त्री शर्माले संविधानको धारा ७६(२) बमोजिम नियुक्ति भएका प्रधानमन्त्रीले उपधारा (४) बमोजिम विश्वासको मत नपाएमा मात्र उपधारा (३) आकर्षित हुने भएकाले राष्ट्रपतिले संविधानको धारा ७६(२) अन्तर्गत नै सरकार निर्माणको आह्वान गर्ने बताए । दाहालले अहिले संविधानको धारा ७६(४) बमोजिम नभएर धारा १००(२) अन्तर्गत विश्वासको मत लिन लागेका हुन् । राष्ट्रपति पौडेलसमेत दुई ठूला दलले बलियो सरकार दिन खोजिरहेका बेला कमजोर सरकारको विकल्पमा नजाने मनस्थितिमा रहेको शीतल निवास स्रोतले बताएको छ ।नयाँ सरकार निर्माणको बाटो खुल्नासाथ दुईभन्दा बढी दलहरूबाट जुटाइएको दुईतिहाइ बढी समर्थन प्राप्त हस्ताक्षरसहित केपी शर्मा ओलीले प्रधानमन्त्रीका लागि दाबी पेस गर्ने तयारी भइरहेको शर्माले बताए ।विश्वासको मतमा असफल भएपछि दाहाल स्वतः पदमुक्त हुने संवैधानिक व्यवस्था रहे पनि सम्मानजनक बहिर्गमनका लागि उनले राष्ट्रपतिकामा गएर राजीनामा बुझाउन सक्ने विकल्प पनि खुला छ । राजीनामा दिएमा राष्ट्रपतिले त्यसैलाई आधार मानेर नयाँ सरकार गठन प्रक्रिया अघि बढाउनेछन् । अथवा सभामुखले संसद्मा प्रधानमन्त्रीले विश्वासको मत गुमाएको विवरणसहितको पत्र राष्ट्रपति कार्यालयमा पठाएपछि राष्ट्रपतिलाई नयाँ सरकार गठनका लागि प्रक्रिया अघि बढाउने बाटो खुल्नेछ ।०७९ पुस १० मा प्रधानमन्त्रीमा नियुक्त भएका दाहालले पहिलोपल्ट त्यसै महिनाको पुस २६ मा विश्वासको मत लिएका थिए । एमालेको समर्थनमा प्रधानमन्त्री भए पनि दाहाललाई प्रमुख प्रतिपक्ष कांग्रेसले पनि विश्वासको मत दिएको थियो । त्यति बेला दाहालले झन्डै सर्वसम्मत अर्थात् २६८ मत पाएका थिए । एमालेको समर्थनमा प्रधानमन्त्री भएका दाहालले उक्त पार्टीलाई छाडेर कांग्रेससँग जोडिएपछि दोस्रो पटक ०७९ चैत ५ मा विश्वासको मत लिएका थिए । त्यति बेला दाहालले १ सय ७२ मत प्राप्त गरेका थिए । कांग्रेससँगको गठबन्धन तोडेर एमालेसँग पुनः सहकार्यमा जोडिएपछि कांग्रेस सरकारबाट अलग भएका कारण दाहालले गत फागुन ३० मा तेस्रो पटक विश्वासको मत लिएका हुन् । त्यति बेला उनले १५७ मत प्राप्त गरेका थिए । सरकारमा सहभागी जसपा नेपाल सरकारबाट अलग भएपछि दाहालले ०८१ जेठ ७ मा चौथो पटक विश्वासको मत लिएका थिए । त्यति बेला पनि उनले १५७ मत नै प्राप्त गरे ।यस पटक कांग्रेस, एमाले, राप्रपाले बिहीबार नै आफ्ना सांसदलाई विश्वासको प्रस्तावको विपक्षमा मतदान गर्न ह्विप जारी गरिसकेका छन् । यस्तै जसपा, जनमत, जसपा नेपाल, लोसपा, नागरिक उन्मुक्ति पार्टी तथा स्वतन्त्र सांसदहरू अमरेशकुमार सिंह र योगेन्द्र मण्डल पनि दाहाल सरकारको विपक्षमा उभिएका छन् । प्रधानमन्त्री दाहाललाई आफ्नो दलबाहेक अहिले २१ सांसद रहेको रास्वपा र १० सांसद रहेको एसको मात्र समर्थन देखिएको छ । प्रधानमन्त्री दाहालले शुक्रबार आफूलाई प्रतिनिधिसभामा विश्वासको मत दिन आग्रह गर्दै सम्बोधन गर्ने तयारी छ । माओवादीका मुख्य सचेतक हितराज पाण्डेका अनुसार सम्बोधनका क्रममा दाहालले संविधान पक्षधर दलहरू एकजुट हुन आग्रह गर्नेछन् । बिहीबार बसेको मन्त्रिपरिषद् बैठकमा दाहालले विश्वासको मतको परिणामका आधारमा अघि बढ्ने बताएका छन् । प्रतिनिधिसभाबाट विश्वासको मत लिँदा जे परिणाम आउँछ, त्यसलाई सामना गरेर अघि जाने कुरा हुन्छ, दाहालको भनाइ उद्धृत गर्दै सरकारकी प्रवक्ता शर्माले भनिन् ।"
"बाढी, पहिरो र डुबानबाट १० वर्षमा १८ सयले गुमाए ज्यान","खासगरी हिमाली र पहाडी भेगमा पहिरो तथा काठमाडौं उपत्यका सहित तराईमधेसमा बाढी र डुबानले बर्सेनि जनधनको क्षति गरेको छ । गृह मन्त्रालयका अनुसार २०७२ यता प्रकोपबाट १ हजार ८ सय ४८ जनाको ज्यान गएको छ । ३ सय ९८ जना अझै बेपत्ता छन् । गत वर्ष प्रकोपबाट ७० जनाले ज्यान गुमाएका थिए । गएको वर्षको मानवीय क्षतिभन्दा यो पटक मनसुन सुरु भएयताको क्षति बढी छ । विज्ञहरूले साबिकभन्दा वर्षात धेरै हुने अनुमानसहित विपद्का घटना पनि बढ्न सक्ने चेतावनी बेलैमा दिए पनि त्यसअनुसार कार्ययोजना लागू हुन सकेन । एक दशकमा प्रकोपबाट मानवीय मात्रै होइन, सर्वसाधारणले गुमाएको धनमालको क्षतिको अवस्था पनि विकराल छ ।बाढी, पहिरो र डुबानजन्य प्रकोपबाट यो अवधिमा २ अर्ब ६० करोड ७६ लाख रुपैयाँ बराबर धनमाल नष्ट भएको छ । गृह मन्त्रालयअन्तर्गत राष्ट्रिय आपत्कालीन कार्य सञ्चालन केन्द्रको तथ्यांकअनुसार विपद्जन्य साढे २१ हजार घटनाबाट दशकमा ७७ लाख परिवार प्रत्यक्षपरोक्ष रूपमा प्रभावित बनेका छन् । २०७७ सालमा प्रकोपबाट सबैभन्दा बढी ३ सय ५८ जनाले ज्यान गुमाएका थिए । गृह मन्त्रालयका विपद् व्यवस्थापन महाशाखा प्रमुख भीष्मकुमार भुसाल वर्षातमा पहिरोले सबैभन्दा बढी क्षति पुर्याउने गरेको बताउँछन् । प्रकोपनियन्त्रण र प्रकोपपछिको खोज, उद्धार तथा राहत व्यवस्थापनमा सरकार सक्रिय रहे पनि प्रकोप कसैको नियन्त्रणमा नहुँदा कतिपय क्षति सरकारको नियन्त्रणभन्दा बाहिर रहने उनले बताए ।बाढीबाट हुने क्षति क्रमशः घट्दै गएको छ तर पहिरोबाट क्षति कम गर्न स्थानीय तह र स्थानीय प्रशासन (जिल्ला प्रशासन कार्यालय) को साथ सहयोग लिएर गृह मन्त्रालयले काम गरिरहेको छ, उनले भने । यो वर्ष गएको जेठ २८ गतेदेखि बाढी, पहिरोलगायतका घटनामा परी काठमाडौं उपत्यकामा १, कोशी प्रदेशमा १९, मधेशमा ४, वाग्मतीमा ५, गण्डकीमा २५, लुम्बिनीमा २३, कर्णालीमा ४ र सुदूरपश्चिम प्रदेशमा ७ जनाले ज्यान गुमाएका छन् । काठमाडौं उपत्यकामा ३, कोशी प्रदेशमा ३१, मधेसमा ७, वाग्मतीमा ४, गण्डकीमा २६, लुम्बिनीमा ९, कर्णालीमा १५ र सुदूरपश्चिम प्रदेशअन्तर्गतका जिल्लामा १९ जना गरी १ सय ६ जना घाइते भएका छन् । ५ जना बेपत्ता छन् । १ सय ६१ घर डुबानमा परेका छन् । ९४ घर, ५३ वटा गोठ, ४१ वटा पुल, १ वटा विद्यालय र २ वटा सरकारी कार्यालयमा क्षति पुगेको छ । मनसुनजन्य विपद्मा २ हजार २ सय ९६ घरपरिवार विस्थापित भएका छन् । आव २०७२७३ को वर्षायाममा १ सय ३५, ०७३७४ मा २ सय ५७, ०७४७५ मा २ सय ५४, ०७५७६ मा १ सय २२, ०७६७७ मा १ सय ६५, ०७८७९ मा २ सय ७६, ०७९८० मा १ सय २३ र आव २०८०८१ मा ७० जनाको ज्यान गएको थियो । गृह मन्त्रालयका सहसचिव भुसाल सर्वेक्षणबाट जोखिमयुक्त भनी किटान गरेका भन्दा फरक स्थानमा प्रकोपका घटना भएको बताए ।खानी तथा भूगर्भ विभागले पहिरोको जोखिम किटान गरिएका स्थानका विवरण उतारेर त्यसअनुसार विपद् व्यवस्थापनको तयारी गर्न यसअघि नै गृह मन्त्रालयलाई पठाएको थियो । तर, राष्ट्रिय विपद् जोखिम न्यूनीकरण तथा व्यवस्थापन प्राधिकरणले त्यसअनुसार प्रभावकारी रूपमा काम गर्न सकेको छैन । भूगर्भ विभागका उपमहानिर्देशक तथा प्रवक्ता मोनिका झाले विपद् जोखिम न्यूनीकरण र व्यवस्थापन प्राधिकरणबाट हुनुपर्ने कार्यसम्पादन प्रभावकारी नभएको बताइन् । हामीले देशभर पहिरोको अवस्था र जोखिमलाई भूगर्भीय दृष्टिकोणबाट नक्सा तयार पारेर सरकारलाई विवरण उपलब्ध गराउँदै आएका छौं । यो वर्ष पनि कोशी, वाग्मती, गण्डकी र लुम्बिनी प्रदेशअन्तर्गतका पहिरोको जोखिमयुक्त विवरण गृह मन्त्रालयलाई दिइसकेका थियौं, प्रवक्ता झाले भनिन्, तर, योअनुसार प्राधिकरणबाट जोखिम न्यूनीकरण र त्यसका लागि गर्नुपर्ने काम नै भएनन् । प्राधिकरण कागजी रूपमा केन्द्रित भयो, व्यवहार र वास्तविकता भने अर्कै छ । प्राधिकरणका अधिकारीसहितको बैठकमा पनि यो विषय आफूहरूले बारम्बार उठाए पनि त्यसअनुसार कहिल्यै काम नभएको उनको टिप्पणी छ । प्राधिकरणले राज्यका स्थायी संयन्त्र, जस्तै खासमा सुरक्षा निकाय, भूगर्भ विभाग, गृह मन्त्रालयका डेडिकेटेड संयन्त्र र स्थानीय सरकारसँग प्रभावकारी सहकार्य र समन्वय गरेर भन्दा पनि गैरसरकारी संयन्त्रमार्फत अघि बढेको देखिन्छ, यसबाट विपद् नियन्त्रण र न्यूनीकरणमा खासै प्रभावकारी काम हुने देखिँदैन, उनले भनिन् । प्राधिकरणका प्रमुख कार्यकारी अनिल पोखरेलले विपद् व्यवस्थापनमा सबैसँग समन्वय गरेरै काम भइरहेको बताए । भूगर्भ विभाग र प्राधिकरणलगायतले गरेका अध्ययनकै आधारमा विपद् न्यूनीकरणमा काम भइरहेको उनको भनाइ छ । देशभर ६ सयभन्दा बढी स्थानमा जोखिमयुक्त क्षेत्रको पहिचान प्राधिकरण एक्लैले गरेको हो, अरू ठाउँमा यस्तै पहिचान गर्ने र त्यसबाट धनजनको क्षति हुन नदिन पूर्वतयारीका काम पनि भइरहेकै छन्, पोखरेलले भने, विभागसँग जनशक्ति माग्दा चाहिएका बेला पठाउँछौं भन्नुहुन्छ, उहाँहरूसँग पनि सीमित जनशक्ति भएकाले हामीले बाहिरबाट हायर गर्नुपरेको हो ।प्राधिकरणले गैरसरकारी तवरबाट आव २०८०८१ को अवधिमा मात्रै विभिन्न १ सयभन्दा बढी स्थानका लागि नक्सांकन र विवरण संकलन गर्न करिब ३ सय प्राविधिक जनशक्ति नियुक्ति गरेको पोखरेलले नै बताए । गैरसरकारी संस्थासँगको सहकार्यमा उनीहरू नियुक्ति भएका हुन् । यसरी नियुक्त गर्दा प्राधिकरणले विपद् व्यवस्थापनमै सक्रिय अन्य सरकारी संयन्त्रसँग समन्वय नगर्दा प्राधिकरणअन्य निकाय खटपट हुने गरेको देखिन्छ । पोखरेलको भनाइले पनि यसलाई पुष्टि गर्छ । पोखरेलले कान्तिपुरसँग भने, सरकारी निकायमा कार्यरत जनशक्ति अपुग भएपछि विकल्पका रूपमा आफ्नै पहलमा पनि काम गर्ने गरेका छौं । यसलाई अन्यथा लिन मिल्दैन । गृह मन्त्रालयका सहसचिव भुसालले सबै मिलेर मात्रै प्रकोप व्यवस्थापनमा काम गर्न आवश्यक रहेको बताए ।प्राधिकरणले गृह मन्त्रालयसँग समन्वय नगर्ने, गृहले पनि संस्था जन्मिएपछि त्यसअनुसार प्राधिकरणलाई सक्षम बनाउनतर्फ नजाने अनि प्रकोप रोकथाम तथा नियन्त्रणमा जोडिएका निकाय आफूखुसी हिँड्दा पक्कै पनि नतिजा कमजोर हुन्छ, यसबाट हामी सबैले पाठ सिकेर अघि बढ्न आवश्यक छ, उनले भने । गृह मन्त्रालयसँग प्राधिकरणले प्रभावकारी समन्वय नगरेको भन्ने आरोप आउने गरे पनि यसलाई सबै मिलेर समाधान गर्न आवश्यक रहेको भुसालको टिप्पणी छ । गृह मन्त्रालयको अभिलेखअनुसार पहिरोको जोखिममा परेका सयौं स्थानका बस्ती स्थानान्तरण गर्नुपर्ने अवस्थामा छन् । तर, २०७२ को भूकम्पपछि सरकार, स्थानीयस्तर र निजी पहलबाट हालसम्म ५२ स्थानको मात्रै बस्ती स्थानान्तरण भएको छ । वर्षौंदेखि जोखिमयुक्त मानिएका नदीखोला किनार अतिक्रमण गरेर बसेका बस्ती व्यवस्थित गर्न कसैको ध्यान नगएको भुसालले स्वीकार गरे ।बाढीको पूर्वसूचना दिन मुलुकभर ४९ स्थानमा साइरन जडान गरिएको छ । साइरनले बाढी आउनु केही घण्टाअघि सूचना दिन्छ । तर त्यसअनुसार तयारी गरिँदैन । पूर्वचेतावनीको प्रणाली स्थानीय तहसम्म विस्तार गरिएको छ । बाढी, पहिरोबारेको सूचना, एसएमएसबाट दिने काम पनि गरिन्छ, भुसालले भने, तर, अब यो मात्रै उपाय होइन, डोजरे विकासको अन्त्य हुनुपर्यो, नगरसहरी विकासको खाका पनि त्यसअनुसार नै हुनुपर्यो । डुबान र बाढीबाट जोगिने उपाय पनि वैज्ञानिक हुनुपर्छ, अहिलेको तयारी भनेको प्रकोप आइसकेपछिको मात्रै हो । यसले पुग्दैन । मनसुनजन्य जोखिमबाट बच्ने उपायस्वरूप पछिल्लो मनसुन सुरु भएयता मात्रै ३६ लाख एसएमएस सरकारले नागरिकलाई प्रवाह गरेको छ ।त्रिभुवन विश्वविद्यालय भूगर्भ विभागका प्राध्यापक लालुप्रसाद पौडेल प्राकृतिक र मानवीय कारण बाढी, पहिरोलगायतका मनसुनजन्य विपद्का घटना हरेक वर्ष बढ्ने गरेको बताउँछन् । त्यसलाई रोकथाम गर्न सरकारी तवरबाटै प्रयास नहुँदा न्यूनीकरण गर्न नसकिएको उनको टिप्पणी छ । बाढी, पहिरोको पहिलो कारण प्राकृतिक र त्यसमा पनि पानी हो, दोस्रो मानवीय हो, उनले भने, अव्यवस्थित विकास निर्माणले गर्दा बाढी, पहिरोको जोखिम बढ्दै गएको छ, बिनाअध्ययन बाटोघाटो खन्ने प्रवृत्ति छ, डोजरवालाले जता भन्यो उतै सडक खन्ने प्रवृत्ति रोक्नुपर्छ । विकास निर्माणका काम गर्नुपूर्व अध्ययन, अनुसन्धान गर्ने परिपाटी हुनुपर्ने उनको सुझाव छ । बाढी, पहिरोको जोखिम भए पनि रोकथाम गर्ने र त्यसलाई टार्ने उपायहरू हुन्छन्, पौडेलले भने, त्यसमा कुनै पनि तहको सरकारको चासो देखिँदैन । जोखिमको सम्भावना रहेको स्थानमा सडक विस्तार गर्नेलगायत विकास निर्माणका काम गर्न नहुने र गर्नै परे पनि रोकथामका उपाय अपनाउन सकिने उनले औंल्याए । प्राकृतिक रूपमै जोखिममा रहेका स्थानमा पानीको निकास दिनुपर्ने, बस्ती स्थानान्तरण र थोरै पानी चाहिने खेतीपाती गरे क्षति न्यूनीकरण गर्न सकिने उनले सुझाए । त्यसका लागि सर्वसाधारणलाई सचेतना दिनुपर्ने उनको भनाइ छ ।"
महासागरको तापक्रम निरन्तर बढ्दै सार्क घट्दै,"(काठमाडौं)दशकौंदेखि सार्कको विकासक्रमबारे अध्ययन गरिरहेका अन्वेषकहरूका अनुसार १० करोड वर्ष पहिले महासागरमा भएको तापक्रम वृद्धिका कारण आज हामीले देखेको सार्क छिटो पौडिन सक्ने ठूला र शक्तिशाली सिकारी जीवका रूपमा विकास भएका हुन् । सुन्दा यो कुनै हलिउड फिल्मको स्क्रिप्टजस्तो लागे पनि सत्य आखिर यही नै हो । करेन्ट बायोलोजी जर्नलमा गत महिना प्रकाशित एउटा लेखमा वैज्ञानिकहरूले ५०० विलुप्त र जीवित सार्कहरूको पखेटाको आकार र शरीरको लम्बाइ नापेर त्यसलाई सार्क परिवारको विकासक्रमसँग तुलना गरेका थिए । त्यो नतिजाले करिब १२ करोड वर्ष पहिले क्रेटासियस अवधि (१४ करोड वर्षदेखि ६ करोड ५० लाख वर्ष पहिलेको अवधि) मा केही सार्क समुद्रमुनिको आफ्नो बासस्थान त्यागेर खुला महासागरमा सरेका थिए । बासस्थान परिवर्तनका कारण तिनका पखेटा र शरीरको संरचना परिवर्तन हुनुका साथै आकार र पौडिने क्षमतामा परिवर्तन आएको अनुमान गरिएको छ ।सार्क भनेको समुद्रको सतह नजिकै पौडिने रक्तपिपासु र शक्तिशाली मुख भएको जलचर हो भन्ने भ्रम पनि छ । हामीले धेरैजसो सार्क सधैं बेन्थिक हुन्छन्, जसको अर्थ तिनीहरू समुद्रको तल्लो तहमा रहेर खानपान गर्छन् । तिनीहरूको पेलाजिक वा खुला पानीका आफन्तहरूको विपरीत, बेन्थिक सार्कहरूलाई सास फेर्नका लागि निरन्तर पौडिन आवश्यक पर्दैन । तिनीहरू समुद्र तल नै आराम गर्न सक्छन् ।सास फेर्ने आवश्यकताले तथापि केही सार्कलाई समुद्रको सतहमा सर्नका लागि भूमिका भने खेलेको हुन सक्छ । करोडौं वर्ष पहिला महासागरको तल्लो भागमा अक्सिजन कम हुँदै गएको हुन सक्छ । धेरै आधुनिक सार्कहरूका पुर्खा बाँच्न र अन्ततः फस्टाउनका लागि समुद्रको तल्लो तहलाई त्याग गरेको देखिन्छ । बासस्थान परिवर्तनकै कारण सार्कहरूको पिक्टोरल फिन्स (छातीतर्फ रहेको पखेटा) मा पनि बदलाव हुँदै गरेको देखिन्छ । क्यालिफोर्नियाको क्लेरेमोन्ट म्याकेन्ना कलेजका जीव विज्ञान प्राध्यापक लार्स स्मिट्जका अनुसार धेरैजसो खुल्ला पानीका सार्कहरूमा लामो पखेटा हुन्छन् र बेन्थिक सार्कहरूको पखेटा कडा हुन्छन् । उनका सहलेखक एवं क्यालिफोर्नियामा रहेका सार्क अनुसन्धानकर्ता फिलिप स्टर्नेसले सार्कको पिक्टोरल फिनलाई विमानमा पखेटासँग तुलना गरेका छन् । सार्कमा पनि व्यावसायिक विमानका जस्तै लामा र साँघुरा पखेटा हुन्छन्, जसले लिफ्टटुर्ड्याग अनुपातलाई सन्तुलनमा राख्न मद्दत गर्छ । जसका कारणले विमानमा इन्धनको खपत घटाउन मद्दत मिल्छ, उनले भने, यसको विपरीत लडाकु विमानको छोटा, मोटा पखेटा लामो दूरीको यात्राका लागि उपयुक्त मानिँदैनन् ।सार्कका सम्बन्धमा पनि यही कुरा लागू हुने उनको तर्क छ । लामो पिक्टोरल फिन्सले ठूला शरीर भएका सार्कहरूको पौडिने क्षमतालाई अझ प्रभावकारी बनाएको हुन सक्छ । अझ सार्क त्यस्तो प्रजातिमा पर्छ, जसले सास फेर्नकै लागि पनि निरन्तर पौडी रहनुपर्छ । तर सार्कको शरीर र पखेटाको आकारमा मात्रै वृद्धि भएको भने होइन । करोडौं वर्ष पहिले तापक्रममा भएको परिवर्तनले उनीहरूको पौडिने गतिमा पनि असर पुर्याएको छ ।सार्क र अन्य माछाहरूको मांसपेसीको कार्य अन्य धेरैजसो जनावरसँग मिल्दोजुल्दो रहेको अर्का सहलेखक एवं क्यालिफोर्निया विश्वविद्यालयका प्राध्यापक टिमोथी हिहामले बताए । मांसपेसीका धेरै कार्य तापक्रममा निर्भर रहन्छन्, उनले भने, यदि मांसपेसीहरू न्यानो भयो भने तिनीहरूको संकुचन क्षमता पनि राम्रो हुन्छ ।न्यानो तापक्रम र मांसपेसीहरूमा छिटो संकुचन हुनुको मतलब सार्कले आफ्नो पछाडिको पुच्छरलाई छिटो हल्लाउन सक्छ । यसले सार्कहरूको बढ्दो गतिलाई प्रमाणित गर्छ । उनका अनुसार त्यसले गर्दा सार्कहरूलाई अझ बढी खुला पानीको बासस्थानमा विस्तार हुन, छिटोछिटो पौडी खेल्ने, सिकार समात्न र हाल लोप भइसकेका त्यसबेलाका आफ्ना सिकारीलाई छल्न मद्दत गरेको हुनुपर्छ । यी सबै प्रक्रिया सार्कहरूका लागि लाभदायक सुनिन्छ । हाल पृथ्वीमा भइरहेको तापक्रम वृद्धिले समुद्रको तापक्रम पनि बढ्दै गएको छ । यसका कारण सार्कहरूमा फेरि पनि त्यस्तै परिवर्तनहरू देखा परेका छन् त ? अर्को शब्दमा, के सार्कहरू अझै ठूला र अझै गतिवान् हुन सक्छन् ?लाखौं वर्ष पहिले ग्लोबल वार्मिङले केही सार्कहरूमा महत्त्वपूर्ण परिवर्तनको विकास गरेको हुन सक्छ । तर, डा हिहामलेका अनुसार आज द्रुत रूपमा परिवर्तन भइरहेको मौसमले भने समुद्री जीवलाई क्षति पुर्याउने सम्भावना बढी छ । किनभने त्यसबेलाको तापक्रम परिवर्तनले पनि सार्कबाहेकका अन्य जनावरलाई पूर्ण रूपमा क्षति पुर्याएको थियो । धेरै जीव पूर्ण रूपमा विनाश भएका थिए, उनले भने, केही सार्कहरूले त्यो परिवर्तनलाई आत्मसात् गर्न सके पनि यसले धेरै अन्य जनावर लोप पनि भए ।विश्वको तापक्रममा भइरहेको द्रुत वृद्धिले समुद्रमा रहेका विभिन्न जलचरका साथै सार्कहरूलाई पनि नकारात्मक असर परिरहेको वैज्ञानिक अध्ययनहरूले पुष्टि गरेका छन् । पृथ्वीको तापक्रममा भइरहेको वृद्धिका कारणले समुद्रको तापक्रम पनि बढिरहेको र त्यसका कारण जलचरको पर्यावरणीय चक्रमा नै नकारात्मक असर परिरहेको वैज्ञानिकहरूको ठहर छ । उनीहरूका अनुसार तापक्रम वृद्धिले समुद्रमा पानीमा हुनुपर्ने अक्सिजनको तहलाई घटाउँदै लगेको देखिन्छ । जसका कारण धेरै अक्सिजन आवश्यक पर्ने जलचर लुप्त हुने अवस्थामा पुगेका छन् भने अनगिन्ती लुप्त पनि भइसकेका छन् । यसको असर सार्कहरूमा पनि परेको हो । तातो पानीमा अक्सिजनको मात्रा कम हुने भएकैले खुला पानीमा बस्न रुचाउने सार्कहरू आफूलाई आवश्यक अक्सिजन प्राप्त गर्नकै लागि बढी पौडिन बाध्य भएका छन् । धेरै पौडिनका लागि धेरै शक्ति आवश्यक पर्ने भएपछि उनीहरूको खानपानमा पनि त्यसको असर परिरहेको छ । सँगै यसले उनीहरूको बासस्थान र बानीव्यवहारमा पनि परिवर्तन गरिरहेको छ । यसैको फलस्वरूप समुद्र किनारमा मान्छे र सार्कको आमनेसामने हुने घटनामा पनि बढोत्तरी भएको हुन सक्ने वैज्ञानिकहरू दाबी गर्छन् । यद्यपि, यस विषयमा बृहत् अध्ययन र अनुसन्धान भने आवश्यक रहेको उनीहरू बताउँछन् ।सार्कलाई समुद्री स्वास्थ्यका लागि महत्त्वपूर्ण जीव मानिन्छ । तिनीहरूबिना समुद्री पारिस्थितिकी तन्त्रहरू पतन हुन सक्छन् । तर सार्कको संख्या घट्दो छ । यसको मुख्य कारणमा मानिसलाई नै दोषी देखाइएको छ । हरेक वर्ष विश्वभरमा करिब १० करोड सार्कलाई मार्ने गरिएको छ । सार्कहरूमाथि भइरहेको मानव अतिक्रमणले पानीमुनि रहेको पारिस्थितिक प्रणालीलाई हानि पुर्याइरहेको छ । ठूला सार्कको धेरै सिकार गरिँदा सार्कले प्रायः आहार गर्ने मध्यम तथा साना खालका जलचरको संख्यामा अनियन्त्रित वृद्धि हुन्छ । मेसोप्रेडेटरहरूको संख्यामा वृद्धिले अन्य स्रोतहरूको कमी हुन सक्छ । तिनले अन्य जलचरको वातावरणमा दुष्प्रभाव निम्त्याउँछन् । उदाहरणका लागि, यदि रिफ सार्कको संख्यामा कमी आयो भने स्न्यापर र ग्रुपरहरू कोरलहरूमा धेरै संख्यामा रहन थाल्छन् । त्यसले लेउ खाने माछाको संख्यामा कमी आउँछ र लेउमा वृद्धि हुँदा कोरललाई क्षति पुग्न सक्छ । यसले समुद्रमुनि विनाशको चक्र नै सुरु गर्न सक्छ ।अर्को रोचक तथ्य भनेको सार्कको शरीर नीलो कार्बनको अर्को स्रोत हो विश्वको महासागर र तटीय पर्यावरणले कब्जा गरेको कार्बन । सार्क १०१५ प्रतिशत कार्बनले बनेको हुन्छ । जब तिनीहरू प्राकृतिक रूपमा मर्छन्, तिनीहरूको शरीर त्यो कार्बनसँगै समुद्रको गहिराइमा पुग्छ । तिनीहरू हजारौं वा लाखौं वर्षका लागि गहिरोसमुद्रमा कार्बनको खानीका रूपमा रहन्छन् । तर सार्कको अत्यधिक सिकार गर्दा कार्बन समुद्रबाट बाहिर निस्कन्छ र हाम्रो वायुमण्डलमा त्यसको असर देखिन थाल्छ ।समुद्री जीवहरूमध्ये सार्क हेर्दै निकै भयानक र डरलाग्दो देखिन्छ । सार्कको मुखमा रहेका तिखा दाँतको बनावटका कारण यो समुद्रमा आतंकको पर्यायजस्तै मानिन्छ । विश्वमा ५०१ प्रकारका सार्कहरू रहेका छन् । तिनका सयौं प्रकारमध्ये सबैले थाहा पाएको वा बुझ्ने भनेको सयौं तिखा दाँत भएका ठूला सार्क नै हुन् । सबैभन्दा सानो सार्क र्ड्वाफ ल्यान्ट्रन सार्क हो, जुन मान्छेको हत्केलामा नै अटाउन सक्छ । यस्तै सबैभन्दा ठूलो सार्क भनेको ह्वेल सार्क हो, जुन करिब ४६ फिटभन्दा पनि ठूलो हुन्छ ।सार्क विश्वका सबै समुद्रमा पाइन्छन् । केही समुद्रको तल्लो तहमा बस्छन् भने केही माथिल्लो सतहमै रहन्छन् । केही ताजा पानीमा बस्छन् भने केही नुनिलो पानीमा बस्छन् । तर प्रायः सार्क ताजा पानीमा बस्दैनन् । सार्कहरूले निकै किलोमिटर टाढाबाटै पानीमा परेको एक थोपा रगत पनि पत्ता लगाउन सक्छन् भन्ने चर्चा हामी सबैले सुनेकै हुनुपर्छ । तर वैज्ञानिक अध्ययनहरूका अनुसार त्यो केवल एउटा भ्रममात्रै हो । सबै प्रकारका सार्कको सुँघ्ने क्षमता एकै हुँदैन र त्यो धेरै कुरामा निर्भर रहन्छ । देख्दा डरलाग्दो र समुद्रको निडर शीर्ष सिकारी जीवका रूपमा चिनिए पनि विश्वमा सार्कको संख्या द्रुत रूपमा घट्दै गइरहेको छ । यसको प्रमुख कारण बासस्थान विनाश, प्रदूषण, अनियन्त्रित सिकार र मानव अतिक्रमण नै हुन् । अन्तर्राष्ट्रिय प्रकृति संरक्षण संघका अनुसार हालसम्म फेला परेका ५०१ प्रकारका सार्कमध्ये ७४ वटा त करिब करिब विलुप्त नै हुने अवस्थामा पुगिसकेका छन् भने अन्य २१० प्रकारका सार्कको अवस्था उपलब्ध नभएका कारण अज्ञात छ । खास गरेर सार्कको पखेटाको सुप र दाँतबाट विभिन्न सजावटका सामग्री बनाइने भएकाले यसको सिकार गर्ने क्रम बढिरहेको छ । यसका साथै चीनमा परम्परागत औषधि बनाउन पनि सार्कका पखेटा प्रयोग गरिन्छ । जसका कारण चीनमा यसको माग अत्यधिक रहेको बताइन्छ । तर हाल विश्वका धेरै देशले सार्कको सिकारमा प्रतिबन्ध लगाएका छन् । तैपनि विश्वभर हरेक वर्ष करिब १० करोड सार्कको सिकार भइरहेको संरक्षणकर्ताको दाबी छ ।सार्कका बारे बनाइएका फिल्महरूका कारण पनि यो निकै भयावह जीवका रूपमा स्थापित भए पनि वास्तवमा सार्क आफैंमा नरभक्षी जीव भने होइन । वैज्ञानिकहरूका अनुसार विश्वमा प्रायः हुने सार्क आक्रमणको घटनाका लागि मान्छे आफैं नै बढी जिम्मेवार रहेको देखिन्छ । मान्छेलाई सबैभन्दा बढी आक्रमण गर्ने सूचीमा टाइगर सार्कको नाम माथि आउँछ । त्यसपछि ह्वाइट सार्क र बुल सार्क पनि मान्छेलाई आक्रमण गर्ने सूचीमा गणना गरिन्छ । सन् २०२३ मा विश्वमा १२० वटा सार्कले मानिसमाथि आक्रमण गरी क्षति पुर्याएका घटना सार्वजनिक भएका थिए ।(एजेन्सीहरूको सहयोगमा)"
वृद्धभत्ता र पेन्सन लिन राष्ट्रिय परिचयपत्र नचाहिने,"काठमाडौं (कास) वृद्धवृद्धा भत्ता, पेन्सन लिनका लागि तत्काल राष्ट्रिय परिचयपत्र नचाहिने भएको छ । सरकार सामाजिक सुरक्षासम्बन्धी सेवा प्रदान गर्न राष्ट्रिय परिचयपत्र लागू गर्ने निर्णयबाट पछि हटेको छ । बिहीबार सिंहदरबारमा बसेको मन्त्रिपरिषद्को बैठकले सामाजिक सुरक्षासम्बन्धी सेवा प्रदान गर्न राष्ट्रिय प्ररिचयपत्र लागू गर्ने निर्णय भएकामा तत्कालका लागि पछि हटेको हो । बैठकको निर्णय सुनाउँदै सरकारका प्रवक्ता एवं सञ्चार तथा सूचना प्रविधिमन्त्री रेखा शर्माले मुलुकका विभिन्न स्थानमा भएको वर्षा, बाढी र पहिरोका कारण सामाजिक सुरक्षा भत्ता प्राप्त गर्ने नागरिकलाई राष्ट्रिय परिचयपत्र बनाउन असहज परिस्थिति सिर्जना भएकाले तत्कालका लागि उक्त निर्णय स्थगित गरिएको छ । तत्कालका लागि राष्ट्रिय परिचयपत्र लागू नगर्ने गरी पहल गर्न गृह मन्त्रालयलाई निर्देशन दिने निर्णय मन्त्रिपरिषद्ले गरेको छ, उनले भनिन्, अब सामाजिक सुरक्षा लिन राष्ट्रिय परिचयपत्र अनिवार्य गरिने छैन । सरकारले नयाँ आर्थिक वर्षदेखि सामाजिक सुरक्षा सेवा लिन राष्ट्रिय परिचयपत्र अनिवार्य गर्ने निर्णय भएपछि व्यापक गुनासो आएको थियो । सरकारले तोकेका स्थानमा गई परिचयपत्र बनाउन वृद्धवृद्धालाई कष्ट भएको भन्दै सरकारको आलोचना भइरहेको थियो । उक्त गुनासोलाई ध्यानमा राखी हाल लागू नगर्ने निर्णय गरेको मन्त्री शर्माले बताइन् । सरकारले सामाजिक सुरक्षा भत्ता, पेन्सन र बिमामा साउन १ देखि राष्ट्रिय परिचयपत्र अनिवार्य गर्ने निर्णय गरेको थियो । असार १० मा राजपत्रमा सूचना प्रकाशित गर्दै पहिलो चरणमा २८ जिल्लामा लागू गर्ने घोषणा गरेको थियो । उक्त घोषणाअनुसार पहिलो चरणमा झापा, मोरङ, सुनसरी, उदयपुर, सप्तरी, सिरहा, सिन्धुली, धनुषा, महोत्तरी, सर्लाही, काठमाडौं, ललितपुर, भक्तपुर, मकवानपुर, रौतहट, बारा, पर्सा, चितवन, कास्की, तनहुँ, रूपन्देही, कपिलवस्तु, दाङ, सुर्खेत, बाँके, बर्दिया, कैलाली र कञ्चनपुरमा राष्ट्रिय परिचयपत्र अनिवार्य गरिएको थियो । उक्त स्थानमा परिचयपत्र बनाउन वृद्धवृद्धाको घुइँचो लागेको थियो भने, कतिपय बनाउन जान नपाएर सामाजिक सुरक्षा भत्ताबाट वञ्चित हुने अवस्था सिर्जना भएको थियो । दोस्रो चरणमा आगामी माघ १ मा ३८ जिल्लामा र तेस्रो चरणमा २०८२ साउनदेखि ११ जिल्लामा लागू गर्ने गरी सरकारले घोषणा गरेको थियो । गत जेठ २४ को मन्त्रिपरिषद् बैठकले ७७ जिल्लामै परिचयपत्र लागू गर्ने निर्णय गरेको थियो । अब अर्को निर्णय नभएसम्मका लागि सामाजिक सुरक्षा भत्ताका लागि राष्ट्रिय परिचयपत्र अनिवार्य नहुने भएको हो ।"
बर्खाबाट बचाउनुपर्ने बजेट,"सरकार र गठबन्धन जति फेरिए पनि नफेरिएको प्रवृत्ति हो असारे विकास । विकासका काममा अधिकांश समय सुस्ताउने र आर्थिक वर्ष सकिन लागेपछि वार्षिक प्रगति उच्च देखाउन हतारहतार खर्च गर्ने विकृत अभ्यासले यसपालि पनि निरन्तरता पाएको छ । चालु आर्थिक वर्षको असार २६ सम्म संघीय सरकारले १ खर्ब ७२ अर्ब ६२ करोड पुँजीगत (विकास) खर्च गर्दा ३७ अर्ब ६४ करोड रुपैयाँ (करिब २२ प्रतिशत) असारको २६ दिनमा मात्रै खर्च भएको छ । सरकारको कुल खर्च (चालु, पुँजीगत र वित्तीय व्यवस्थापन) १३ खर्ब ५७ अर्ब ५२ करोड रुपैयाँ हुँदा यही २६ दिनमा मात्रै १ खर्ब ७६ अर्ब २२ करोड रुपैयाँ (करिब १३ प्रतिशत) सकिएको छ । प्रदेश र स्थानीय तहले बजेट खर्च गर्ने ढाँचा पनि यस्तै छ । यो असारे खर्च आफैंमा बेथिति हो । यस्तो विकास प्रक्रियाले कामको गुणस्तरमा पनि सम्झौता गर्नुपर्ने स्थिति बनेको छ ।विकास बजेट सदुपयोगकै मुख्य उद्देश्य राखेर जेठ १५ मै बजेट ल्याउनुपर्ने संवैधानिक व्यवस्था गरिएको छ । कानुनमार्फत प्रदेशले असार १ र स्थानीय तहले असार १० मा बजेट ल्याउनुपर्ने व्यवस्था गरिएको छ । विकासका काम समय छँदै पूरा गर्ने उद्देश्य राखेर केही नियमहरूमार्फत असारे विकासलाई निरुत्साहित गर्ने प्रयास पनि गरिएको छ । संविधान जारी भएपछिका वर्षहरूमा बजेट घोषणामा अनुशासन देखिए पनि खर्चमा अनुशासन कायम हुन सकेको छैन । असार महिनामा मात्रै २० प्रतिशतभन्दा बढी खर्च गर्न नहुने व्यवस्था छ तर हरेक वर्ष त्यो सीमा नाघ्ने गरेको छ । आर्थिक कार्यविधि तथा वित्तीय उत्तरदायित्व नियमावली, २०७७ को नियम ३० मा आर्थिक वर्ष समाप्त हुनुभन्दा कम्तीमा सात दिनअगावै भुक्तानी दिई निकासा र खर्चको लेखा अद्यावधिक गरी भुक्तानी निकासा बन्द गर्नुपर्ने व्यवस्था छ । महालेखा परीक्षकको पछिल्लो प्रतिवेदनले उक्त व्यवस्थाविपरीत मन्त्रालयहरूले उल्लेख्य रकम खर्च गरेको औंल्याएको छ ।आर्थिक कार्यविधि तथा वित्तीय उत्तरदायी नियमावली २०७७ को नियम ३२ मा बजेट विनियोजन नभएको खर्च शीर्षकमा रकमान्तर गर्न नपाइने उल्लेख छ । तर त्यसलाई बेवास्ता गर्दै आर्थिक वर्षको अन्त्यमा रकमान्तर ह्वात्तै बढाउने गरिएको छ । असार १० को मन्त्रिपरिषद् बैठकले अनुमति दिएअनुसार १४ गतेदेखि २५ गते रातिसम्म ३० अर्ब हाराहारी रकमान्तर गरिएको छ । यस्तो समस्या अघिल्ला आर्थिक वर्षमा पनि हुने गरेका थिए । त्यसैले महालेखाले खर्च क्षमता र आवश्यकतामा आधारित भई आयोजना र कार्यक्रमका लागि बजेट विनियोजन गर्न र सोबमोजिम खर्च गर्ने परिपाटी बसाल्न सुझाव दिएको थियो । संसद्का सार्वजनिक लेखा समिति र अर्थ समितिले पनि सुधारका लागि निर्देशनहरू दिएका थिए । त्यसलाई पालना गर्न सरकारले जरुरी ठानेन । यसरी सरकारले आर्थिक अनुशासनलाई पालना नगर्नु भनेको वित्तीय कुशासनतर्फको यात्रा हो । अर्कोतर्फ, असारमा हतारहतार विकास निर्माण हुँदा बजेट दुरुपयोग हुने र कामको गुणस्तरमा प्रश्न उठ्ने गरेको छ । असारे झरीबीच ठाउँठाउँका सडकमा कालोपत्र बिछ्याइएको देख्न सकिन्छ । यस्तो हतारोमा विकासकै उद्देश्यभन्दा पनि बजेट भुक्तानी लिने चलाखी बुझ्न सकिन्छ । समग्र सिलसिलामा सरकारसँग स्वअनुशासनको अभाव देखिन्छ, निर्माण व्यवसायीमा भने जिम्मेवारीबोधको । यसै पनि रोजगारी सिर्जना, उत्पादन, राजस्व वृद्धिमा योगदान गर्ने पुँजीगततर्फ जतिसक्दो बढी बजेट विनियोजन गर्नुपर्नेमा कुल बजेटको २० प्रतिशतभन्दा कम विनियोजन गर्ने अभ्यास छ । यति बजेट पनि सरकारले पूरै खर्च गर्न कहिल्यै सकेको छैन, जति हुन्छ, त्यसको ठूलो हिस्सा आर्थिक वर्षको अन्त्यतिर हतारहतार खर्च गरिन्छ । हतारमा गरिएको विकास निर्माणबाट लक्षित परिणाम हासिल हुन सक्दैन । बजेट खर्चको यस्तो विकृत अभ्यासलाई रोक्न केही उपाय अवलम्बन गरिहाल्न जरुरी छ । बजेटमा घोषित कार्यक्रमका लागि सरकारले आर्थिक वर्षको सुरुतिरै कार्यविधि बनाइदिनुपर्छ, विद्यमान कुनै नियमकानुन सुधार गर्नुपर्ने भए तत्कालै निकास दिइहाल्नुपर्छ । ठेक्का प्रक्रिया बेलैमा अगाडि बढाइदिनुपर्छ । प्रक्रियागत उल्झनहरू हटाइदिनुपर्छ । सरकारले बजेट बेलैमा निकासा नदिएर विकास आयोजना अल्झिएका दृष्टान्त थुप्रै छन्, त्यसमा सुधार ल्याउनुपर्छ । साथै, निगरानी र नियमन प्रभावकारी बनाइनुपर्छ । सरकारदेखि सम्बन्धित सबै सरोकारवालालाई जवाफदेही बनाउने र कानुननियम उल्लंघनकर्तालाई दण्डित गर्ने परिपाटी स्थापित गर्ने हो भने पुँजीगत (विकास) खर्चमा प्रगति हुन्छ । बजेट खर्चको लक्षित उद्देश्य हासिल गर्न सरकार दृढतापूर्वक लाग्ने हो भने असार कुर्नुपर्ने अवस्था नै आउँदैन ।"
गरिबको ओत लाग्ने ठाउँ कहाँ छ ?,"प्राकृतिक प्रकोपले सर्वस्व गुमाएका जनतालाई व्यवस्थापन गर्न नसक्नु सरकारको लाचारीपन हो । हालको वर्षा र त्यसले गरिब बस्तीमा पुर्याएको क्षतिमा केहीले गरिबहरूमाथि धज्जी उडाए । कतिले गरिब बस्तीमा बाढी पसेको ठीक हो भने । सामाजिक सञ्जालमा कतिले बालेनले उठाउन नसकेको बाढीले उठाएर ठीक गर्यो समेत भन्न भ्याए । यस्तो विपद्को समयमा उनीहरूको मानवता कता हरायो ? जसको छाक टार्न समस्या छ, ओत लाग्ने ठाउँ छैन । सरकारकै सहयोगको आसमा बाँचेका हुँदा खानेमाथि हुने खाने खनिनु कतिको सकारात्मक हो ? आलिसान महलमा बस्नेलाई के थाहा झुपडीको पीडा ! विलासी जीवन जिउनेलाई के थाहा अभावमा जीवन गुजार्नेको पीडा ! कोही पनि रहरले खोलाको छेउलगायत असुरक्षित स्थानमा बस्न सक्दैन । खोला तथा असुरक्षित जग्गामा बसोबास गर्नु उनीहरूको बाध्यता हो । तर सुकुम्बासीलाई न बालेन जस्ता स्थानीय सरकारले बुझ्यो । न सुकुम्बासीलाई मान्छे नदेख्ने बालेनका समर्थकले देखे । उनीहरूले केवल सुकुम्बासीलाई सधैं अपराधी बनाइराखे । विपद्मा परेका सुकुम्बासीमाथि सामाजिक सञ्जालमा तुच्छ बोल्नेहरूलाई प्रश्न छ तिमीहरूसँग जमिन थिएन र जीवन धान्ने कुनै आधार थिएन भने कहाँ गएर बस्थ्यौं ? एकपटक आफूलाई सुकुम्बासीको ठाउँमा रहेर सोच । हचुवाको भरमा किन सुकुम्बासीलाई हुकुमबासी बनाउँछौ ? अर्को कुरा, स्थानीय सरकारको बागडोर सम्हालेर बसेका महामानवले देखाइदिनुपर्यो गरिबले ओत लाग्ने ठाउँ कहाँ छ ? विष्णु रोका, नेपालगन्ज, बाँके"
विपद् व्यवस्थापनका सहज उपाय,"कान्तिपुरमा असार २४ मा प्रकाशित विपद्मा जीउधन सुरक्षालाई प्राथमिकता शीर्षकको सम्पादकीय सटीक लागेकाले केही अनुभव पोख्दै छु । यसपालि मनसुन सुरु भएसँगै बाढीपहिरोजस्ता मनसुनजन्य विपद्का कारण छोटो समयमै ७४ जनाले अकालमा ज्यान गुमाइसकेको तथ्यांक आए पनि सो संख्या बढी हुन सक्छ । बाढीपहिरो आउने, घरबारी, धान खेत मात्र नभई मानिससमेत बगाएर लाने समस्या एकातिर छँदै छ, समयमै पीडितलाई राहत प्रदानमा ढिलाइ हुने, त्यसमा पनि पहुँचका आधारमा राहत वा क्षतिपूर्ति प्रदान गरिने अर्को समस्या छ । विगत एक हप्तामै एक सयभन्दा बढी स्थानमा पहिरो गएर २४ भन्दा बढी चल्तीका सडक भत्केका छन्, यातायात अवरुद्ध छ । घरभित्र बाढी पसेर खाने, लाउने, ओढ्ने, ओछ्याउने सामानमा क्षति पुगेको छ । हुन त हाम्रो भौगोलिक अवस्था त्यस्तै खालको छ, अरू त अरू मौसम पूर्वानुमान पनि मेल खाँदैन । अर्कातिर पूर्वाधार निर्माणका नाममा जथाभाबी डोजर चलाउनाले पनि यस्तो भएको हो । पानी नै थुनिने गरी संरचना बनाइएका छन् । समयमै सूचना प्रवाह र विपद् व्यवस्थापन टोली परिचालनमा कमजोरी छ । स्थानीय सरकार पीडितको नजिकै छ तर पीडितले न्यूनतम राहतको हारगुहार गर्नुपरिरहेको छ । पीडितको तथ्यांक संकलन गर्न र पीडितलाई समयमै राहत प्रदान गर्नमा सरकार नै अलमलिने गरेको छ । हरेक जिल्लामा प्रमुख जिल्ला अधिकारी र स्वास्थ्य प्रमुखको समन्वयमा विपद्आपत्कालीन सूचना तथा व्यवस्थापन टोली (रेपिड रेस्पोन्स टिम) गठन एवम् परिचालन गरिने व्यवस्था छ । तर कार्यान्वयन पक्ष भने फितलो वा निष्क्रिय देखिएको छ, विपद्पूर्वको तयारी केवल कागजी रूपमा र झारा टार्ने खालको छ । पीडितले समयमै राहतक्षतिपूर्ति पाउन सकेका छैनन् । त्यसकारण विपद् व्यवस्थापन गर्न स्थानीय सरकारले जोखिमयुक्त स्थानको पहिचान, सुरक्षित स्थानमा सार्ने तरिका, राहत प्रदान गर्नैपर्ने पीडितको सहजै पहिचान, आर्थिक, सामाजिक गतिविधिको पहिचान गर्न सक्ने हुँदा मातहतका जनतालाई थप सचेत बनाउन जरुरी हुन्छ । पीडित जनतालाई आवश्यक परेमा सुरक्षित स्थानमा स्थानान्तरण गर्नुपर्छ, राहत बेलैमा उपलब्ध गराउनुपर्छ । विकासका नाममा खेतीयोग्य जमिन, पानीको मुहानमाथि डोजर चलाएर सडक बनाउने काममा तत्कालै रोक लगाउन अति जरुरी छ । पूर्वाधारका संरचनाका कारणले क्षति ननिम्तियोस् भन्नेतर्फ पनि सचेत रहनुपर्छ । गंगाराज अर्याल, पाणिनि८, अर्घाखाँची"
बर्खे विकासको विकृति,"कान्तिपुरमा बिहीबार सरकारी खर्चमा बेथिति, बर्खासँगै बग्यो पौने दुई खर्ब शीर्षकका समाचार पढेर मन साह्रै खिन्न भयो । पत्रिकाका अनुसार वर्षान्तमा खर्च गर्नकै लागि असार १४ देखि २५ सम्ममा मन्त्रिपरिषद्बाट निर्णय गरी ३० अर्ब रुपैयाँ रकमान्तर गरिएको छ । कुल पुँजीगत खर्चको करिब २२ प्रतिशत अर्थात् ३७ अर्ब ६४ करोड ५५ रुपैयाँ असारको २६ दिनमा खर्च भएको छ । अर्थविद् डिल्लीराज खनाल लेख्छन्, आफैंले बनाएको कानुनको परिपालना नगर्दा पनि दण्डित नहुने प्रवृत्तिलाई मलजल गरिरहेको परिणाम हो यो । नेपालमा बजेट सक्ने एक मात्र लगन भनेको यही असार जस्तो भएको छ । यो महिना आर्थिक वर्षको अन्त्य पनि भएकाले बजेट खर्च गर्दा सायद निगरानी कहींकतैबाट हुँदैन । यस्तो अनियमितता सबैले सधैंजसो बुझिरहे पनि नबुझेजस्तो गरेको देखिन्छ । यसमा जिम्मेवार व्यक्तिहरूले प्रोत्साहन गरिरहेका हुन्छन् । हेर्नुहोस् त, बेलायतमा भएको आम निर्वाचनको परिणामबाट तत्कालीन प्रधानमन्त्री ऋषि सुनकको दलले नराम्रो पराजय भोग्यो, सुनकले तुरुन्तै पदबाट राजीनामा दिए र सरकारी क्वार्टर पनि छोडिहाले । यो गल्ती सबै मैरै कारणले हो भनेर जनताको नाममा स्पष्टीकरण प्रस्तुत गर्दै नैतिकताको अब्बल उदाहरण दिए । नेपालमा भने ठूला दलहरू भन्दा पनि ससाना दलहरूले सरकार चलाउने दाउ हेरिरहेका हुन्छन् । गोहीले आहारा खान बाटो कुरेजस्तो भ्रष्टाचारीका नाइके बिचौलियाहरूले राजनीतिक आड र भरोसामा देशको ढुकुटी दोहन गर्न असारे विकास पर्खिरहेका हुन्छन् र माथि भनिएजस्तै वर्षभरि चुप लागेर असार आएपछि जथाभाबी खर्चमा जुट्छन् । जिम्मेवार नेताहरूलाई लाज लाग्नुपर्ने होइन र ! खिमराज गिरी, काठमाडौं"
यस्तै गरेर,"सत्ता र सुविधा अति मन पराउनेभ्रष्टाचार गर्ने र भ्रष्टाचार गराउने भ्रष्टाचार पढाउने भ्रष्टाचार लेखाउने नहेरी धर छैन भ्रष्टाचार देखाउनेमिली काण्ड मचाउने, दोषी बचाउने छानबिन गराएझैं प्रतिवेदन लुकाउने दोषीले दोषीलाई के भन्न सक्छ ?कारबाही कसले यहाँ गर्न सक्छ ?एकअर्कामा गाली सुन्दा कडा छसत्तापक्ष र विपक्ष एउटै खडा छ इन्द्रकुमार श्रेष्ठ, ओखलढुंगा"
माओवादीको ओरालो यात्रा,"सम्भावित असर माओवादीको ओरालो यात्राले नेपाली समाजले अपेक्षा गरेको अग्रगामी रूपान्तरणलाई थप कमजोर बनाउँदै लैजाने सम्भावना देखिन्छ । पहिलो संविधानसभामा माओवादी र उत्पीडित समुदायको प्रभावकारी प्रतिनिधित्व हुँदा संविधानको मस्यौदामा अग्रगामी सवाल समावेश भएका थिए । तर, दोस्रो संविधानसभामा माओवादी र सीमान्तीकृत समुदायको प्रतिनिधित्व कमजोर हुँदा उनीहरूका सवाल पनि कमजोर भए । राज्य पुनःसंरचना र समग्र सामाजिकआर्थिक रूपान्तरणको एजेन्डा माओवादीले उठाएको थियो, जसमा सबै पार्टीले उत्तिकै स्वामित्व ग्रहण गरेका थिएनन् । त्यसैले ती एजेन्डा अन्य पार्टीको प्राथमिकतामा पर्ने सम्भावना कमजोर छ । विशेषगरी संघीयता, समानुपातिक प्रतिनिधित्व र धर्मनिरपेक्षता माओवादी, प्रगतिशील राजनीतिक शक्ति र उत्पीडित समुदायको एजेन्डा थियो । सत्तामा हुँदा ती एजेन्डालाई माओवादीले पनि प्रभावकारी रूपमा कार्यान्वयन गरेन । संसारभरि बढ्दै गएको दक्षिणपन्थी प्रवाहसँगै यस्ता उपलब्धि पनि खोसिने हुन् कि भन्ने आशंका बढ्दै गएको छ । संविधान संशोधन वा अन्य कुनै बहानामा संघीयतालाई थप कमजोर बनाउने, उत्पीडित समुदायको प्रतिनिधित्व घटाउने वा विभेद र बहिष्करणलाई निरन्तरता दिने प्रयत्न भयो भने त्यसको जिम्मेवारी पनि माओवादीले नै लिनुपर्छ । राज्य पुनःसंरचनाको एजेन्डालाई चर्कोसँग उठाउने तर वास्तविक रूपमा अर्थराजनीतिक रूपान्तरण नगर्ने प्रवृत्तिले माओवादीको ओरालो यात्रालाई कसैले रोक्न सक्दैन ।"
राजनीतिक पितृसत्ताबाट निषिद्ध लैंगिक समानताका आवाज,"प्रसिद्ध महिलावादीसमाजशास्त्री डायान रिचार्डसनका भनाइमा एक्काइसौं शताब्दीको लोकतान्त्रिक समाज भनेको विविधताको स्वीकार्यतासहित समानता र अधिकारका मुद्दालाई सम्बोधन गर्न अघिल्लो शताब्दीमा गठनपुनर्गठन भएका आन्दोलनलाई एकीकृत रूपमा संस्थागत गर्ने युग हो । उनी भन्छिन्, महिला मुक्तिका मुद्दा र तिनको प्रकृति एवं प्रवृत्ति राजनीतिक घोषणापत्र र प्राज्ञिक सिद्धान्तका ठेलीमा होइन, महिलाका दैनिक जीवन भोगाइसँग जोडिनुपर्छ र अनि त्यसमा विभेद र समानताको अर्थ खोज्नुपर्छ । केही समयअगाडि मैले रिचार्डसनलाई भेट्दा यो जिकिरको थप व्याख्या गरिदिन अनुरोध गरेकी थिएँ । सक्रिय प्राज्ञिक जीवनबाट अवकाश लिए पनि निरन्तर लेखिरहेकी उनी भन्दै थिइन्, भोगाइसँग जोडिनु र त्यसमा अर्थ खोज्नु भनेको हामी बाँचेको समाज विभेदै विभेदले चर्किएर धाँजा परेको छ । विभेदका मुद्दा, प्रकृति र प्रवृत्ति त्यो चिरिएको समाजका छिद्र, चर र चेपहरूमा खिल जस्तै गढेर रहेका छन् र हाम्रा आन्दोलनले ती खिल उखेल्ने प्रयास गर्नुपर्छ, यद्यपि यो काम पछिल्लो पुस्तालाई चुनौतीपूर्ण हुन सक्छ । उनका अनुसार यो प्रयास महिलावादी र महिलावादीसँग विचारगत, मुद्दागत र व्यवहारगत रूपमा साझेदारी गर्ने सामाजिक, सांस्कृतिक पहिचान पक्षधर, फरक लैंगिक पहिचान पक्षधर, जातीयताविरोधी, औपनिवेश र रंगभेदविरोधीहरू संगठित भएर एकीकृत आन्दोलनबारे सोच्नु भनेको ज्ञान र विचार निर्माणको विद्यमान एकांगी पद्धति र प्रक्रियालाई चुनौती दिनु पनि हो । किनकि, ज्ञान र विचार निर्माण पद्धति र प्रक्रिया पुरुषकेन्द्रित, लक्षित, नियन्त्रित र परिभाषित छ, अझ पुरुषमा पनि उनको परिवेशमा त औपनिवेशिक धङधङीमा बाँचिरहेको श्वेत पुरुष । युरोपेली समाज अध्ययन गर्ने क्रममा उनले गरेको विचार र ज्ञान निर्माणसम्बन्धी यस तर्कलाई एकैछिन नेपाली समाजको परिवेशमा राखेर घोत्लिने हो भने झन् के प्रस्ट हुन्छ भने पुरुष पनि निश्चित जात, संस्कृति, पहिचान र वर्गका पुरुषकेन्द्रित, नियन्त्रित र परिभाषित छ । यही प्रवृत्ति र प्रक्रियालाई संस्थागत गरिरहेको अहिलेको हाम्रो अवस्थाबारे एउटा पक्षबाट खोतल्ने प्रयास यो आलेखमा गरिएको छ ।पुरुषकेन्द्रित, लक्षित, नियन्त्रित र परिभाषित भनिरहँदा हामीले के बुझ्नु जरुरी छ भने यहाँ पुरुष भनेर एउटा व्यक्ति वा जैविक रूपमा पुरुष भएर जन्मेको व्यक्ति वा समूह भन्न खोजेको नभई पुरुषत्वलाई उच्च, सर्वशक्तिमान र शुद्ध ठान्ने विषाक्त चिन्तन, प्रवृत्ति र व्यवहारको कुरा हो, जुन सबै लैंगिक पहिचान भएकाहरूमा पाइन्छ । स्वाभाविकै रूपमा गर्भमा रहेदेखि नमरुन्जेलसम्म समाजमा भएका सबै संरचना (परिवार, छरछिमेकसमाज, श्रम बजार र राज्य) बाट उपलब्ध हुने सामाजिक, सांस्कृतिक, आर्थिक र कानुनीलगायत सबै खाले सुविधा, सम्मान र विशेषाधिकार पोषित हुने पुरुष र विभेद भोग्ने महिला र अन्य फरक लैंगिक पहिचान हुनेहरू भएकाले यो संकीर्ण सोच तुलनात्मक रूपमा पुरुषमा बढी भेटिने नै भयो । अनि फेरि यसो हुनुमा जैविक र बौद्धिक कारण केही पनि होइन । हो के त भन्दा यिनै विशेषाधिकारको धरातलमा धर्मको भ्रम रोपेर समाज र संस्कृतिले जबर्जस्त पुरुषमा बढी भारी बोकाएको हुन्छ । पुरुषहरूले बुझ्नुपर्छ कि यो उनीहरूलाई विशेषाधिकारको बोझरूपी अन्याय पनि हो । किनकि, सामाजिक र सांस्कृतिक बुझाइ एवं परिभाषाहरू समाजसापेक्ष मानवसिर्जित हुन्, प्राकृतिक होइनन् । चिन्तन, प्रवृत्ति र वैचारिक धार र ज्ञान निर्माण प्रक्रियाको लिंग र जात हुँदैन ।सायद लामो समयको एकल जातीय, धार्मिक, सांस्कृतिक, लैंगिक र वर्गीयकेन्द्रित, नियन्त्रित र परिभाषित विचार एवं ज्ञान निर्माण गर्ने प्रवृत्ति शासन गर्ने संस्कृतिका रूपमा परिवार, श्रम बजार र राज्य संरचनामा संस्थागत भएकाले हुन सक्छ, करिब आठ दशक पुगेका र राणाहरूको अँध्यारो सुरुङबाट मुलुकलाई निकाली गणतन्त्रसम्मको फराकिलो माहोलसम्म नेतृत्व गरेका परिवर्तनकारी समाजवादी र पुँजीवादी शक्तिहरूमा समेत पुरानै प्रवृत्ति र संस्कार अहिले पनि भेटिनुलाई बुझ्न कठिन नहोला । सामाजिक सरोकारवाला विषयमा होस् वा घरपरिवार चलायमान गराउने सन्दर्भमा, अझभन्दा राष्ट्रिय राजनीतिको दिशा निर्धारण गरी राज्य चलाउने विषयमा नै किन नहोस्, हाम्रो परिवेशमा देखिएको ज्ञान र विचार निर्माण पद्धति र प्रक्रियाको स्थिति यही नै हो । यसलाई अझ प्रस्ट पार्दा माथि भनेझैं एकात्मक मात्र होइन, नेपाली समाजको चारित्रिक धरातल त जातीय, धार्मिक, लैंगिक र वर्गीयता मिश्रित रसायनहरूले सिञ्चित पितृसत्ताले निर्देश गरेको समाज हो, जुन पुरुष र पुरुषत्व चिन्तन, विचार र निर्णयलाई निर्बाध स्विकार्ने महिला र अन्य लिंगीय व्यक्ति, समूहको समेत सहमति र साझेदारी रहेको यथार्थता लुकेको छैन । विविधिताको स्वीकार्यताले सिर्जना गरेको सकारात्मक तर विविधताका नाममा उब्जेका अवसरवादका चुनौतीपूर्ण आजको परिवेश सम्बोधन गर्न पनि त्यत्तिकै जरुरी देखिन्छ । किनकि समावेशिता, समान सहभागिता र विविधताको प्रतिनिधित्वको व्याख्या, विश्लेषण र प्रयोग जसरी भइरहेको छ, त्यो नै मुद्दागत आन्दोलन, सवालगत साझेदारिता र अर्थपूर्ण सहअस्तित्वको बर्खिलाप हो भन्ने प्रशस्त उदाहरण हामीकहाँ छन् । विश्व महिलावादको सन्दर्भको कुरा गर्दा खास गरी समाजवादी धार र अलिक प्रगतिशील ठानिएको पुँजीवादी धारका अनुसन्धानकर्ता, विश्लेषक र लेखकहरू बीसौं शताब्दीको लैंगिक उपलब्धिमध्ये महिलालाई संगठित भई बोल्न पाउने आधार उपलब्ध भएको, आफ्ना कुरा राख्ने क्षमताको विकास भएको बताउँछन् । यस्तै, श्रम बजारमा प्रतिस्पर्धा गरेर आर्थिक रूपमा पहुँच बढाएको र निर्णय गर्ने टेबलमा बसेर निर्णयमा हस्तक्षेप गर्ने हैसियत बनाउन सकेको पक्षलाई पनि उपलब्धिका रूपमा लिन्छन् । यी सन्दर्भहरू ज्ञान र विचार निर्माण गर्ने प्रक्रिया हुन्, जुन प्रक्रियाद्वारा नेतृत्व निर्णयमा पुग्छ र विचारले संस्था, निकाय हाँक्छ । तर यी अनुसन्धानकर्ता र लेखकहरू के कुरामा सामूहिक चिन्ता व्यक्त गर्छन् भने जब महिलाहरू निर्णय तहमा पुग्छन् र माथि उल्लेख गरिएका उपलब्धिलाई सामाजिक, आर्थिक, राजनीतिक र कानुनीराज्यका संरचनामा संस्थागत गर्ने सन्दर्भ आउँछ, महिलाहरू आफ्नै आवाज, निर्णय लागू हुन नसकेको, संस्थागत हुन नसकेको वा नदिइएको र चुप लगाइएको अवस्थामा पाउँछन् । लेखिका क्यारी लिनका अनुसार नेतृत्वदायी महिलाहरूले नसकेर काम नगरेका भने होइनन् । उनको भनाइमा यो स्थिति त माथि भनेझैं संरचनागत छिद्र, चर र चेपहरूमा खिल भएर बसेको विभेदका कारण सिर्जित जटिल अवस्था हो । महिला नेतृत्वले या त त्यो बुझ्न चुके या त पुरुषत्वको निहित स्वार्थमा जानीनजानी उनीहरू सामेल भए र आफूलाई सहअस्तित्वको सहयात्री होइन, बरु नजानिँदो तरिकाले पितृसत्ताको सहयात्रीमा रूपान्तरण गरे । त्यसबापत पितृसत्ताले दिएको स्थान र पदीय स्वार्थमा उनीहरू चित्त बुझाएर चुप लागे । उनीहरू पुरुषत्वका लागि चुनौती होइन, बरु सारथि बने किन कि पुरुषत्व माथि भनिएझैं प्रवृत्ति हो, चरित्र हो, जुन सबै लैंगिक पहिचानमा भेटिन्छ । अझ नेपाल जस्तो परम्परालाई जगेर्ना गर्ने बहानामा संकीर्ण चिन्तनको संस्थाकरण, संस्कृति जोगाउने नाममा भ्रमित धार्मिक आडम्बरको बजारीकरण र आधुनिकतातर्फ लाग्ने नाममा लैंगिक र पहिचानको वस्तुकरण भइरहेको अवस्था एकातिर देखिन्छ भने यी प्रक्रिया र प्रवृत्तिले उत्पन्न गरेका विभिन्न विभेदका विषयमा सम्बन्धित सांगठनिक नेतृत्व केही नबोलिरहेको स्थिति पनि भेटिन्छ । यसैले त कतिपय महिला नेतामा लैंगिक संवेदनशीलता र चासो कतिपय पुरुषमा भन्दा कम पाइन्छ । कतिपय महिला नेता महिला अधिकारका विपक्षमा समेत उभिन्छन्, त्यो उनीहरू भित्रको पुरुषत्व हाबी भएको अवस्था हो । अहिले हाम्रा कतिपय विशिष्ट निकायहरूका नेतृत्वको कार्यशैली, लैंगिक र अन्य सीमान्तकृत लक्षित हिंसा र विभेदमा उनीहरूको असंवेदनशीलता सुन्दा, बुझ्दा र विश्लेषण गर्दा यही पुष्टि हुन्छ । हामीकहाँ यस्ता थुप्रै दृष्टान्त छन् । संघीय संसद्मा फरक लैंगिक पहिचान भएका व्यक्तिहरूबारे एक चर्चित महिला नेताले व्यक्त गरेको संकीर्ण विचार, बलात्कारका सन्दर्भमा झन् चर्चित कम्युनिस्ट पुरुष नेताले आरोपितका पक्षमा व्यक्त गरेको सार्वजनिक भनाइ र जातीयताका आधारमा गरिएको हत्यामा अपराधीको पक्षधरता लिएको सन्दर्भ केही पछिल्ला उदाहरण हुन् । यीभन्दा सान्दर्भिक उदाहरण त समुदायगत हकहित र सामाजिक न्यायका लागि गठन गरिएका आयोगहरूको हुन सक्छ । जस्तै महिला आयोग र दलित आयोग । भुक्तभोगी सेवाग्राहीको अनुभव सुन्दा, बुझ्दा र प्रत्यक्षदर्शी हुँदाको सन्दर्भलाई आधार बनाउने हो भने यी निकायहरूको नेतृत्वका चिन्तन, कार्यशैली र प्रवृत्ति पीडित सेवाग्राहीको होइन, पितृसत्ताको स्वार्थ लक्षित लाग्छन् । यी त केही प्रतिनिधि उदाहरण मात्र हुन्, यस्ता अनेक भेटिन्छन् । अझ चिन्ताको विषय त राजनीतिक, सामाजिक, सांस्कृतिक रूपान्तरणको नेतृत्व गरेका राजनीतिक पार्टी र तिनमा आबद्ध महिला संगठनहरूको बदलिँदो प्रवृत्ति, चरित्र र चिन्तनलाई पनि हामीले कतै पुरुषत्व र पितृसत्ताका साझेदार बन्नेतिर उन्मुख हो कि भन्ने लाग्छ । किनकि, पछिल्ला वर्षहरूमा यिनीहरूको मौनतालाई समय र परिवेशको सापेक्ष र संयोग मात्र भन्ने आधार छैन । जतिजति समाज विकृत हुँदै छ, विभिन्न हिंसा, अपराध र तिनको राज्यकरण झन् झाँगिँदो छ र सम्बन्धित निकायहरूको आवाज त्यति नै मत्थर हुँदै छ, आखिर किन ?यो मौनताको अन्तर्य बुझ्नका लागि हामी तहतहमा देखिने यी प्रवृत्ति र भेटिने पात्रहरूभन्दा पनि अझ गहिराइमा पुग्नुपर्ने हुन्छ । त्यो गहिराइ भनेको राजनीतिक पार्टीभित्र खिल भएर बसेको पुरुषत्व प्रवृत्ति र उसको पितृसत्तात्मक चरित्र हो । किनकि, संवैधानिक रूपमा तय भएका प्रतिनिधित्वका सन्दर्भमा निर्णय गर्ने माथि भनिएझैं एकल जातीय, धार्मिक, सांस्कृतिक, लैंगिक र वर्गीयकेन्द्रित, नियन्त्रित र परिभाषित विचार एवं ज्ञान निर्माण गर्ने प्रवृत्ति राज्य प्रणालीमा मात्र होइन, हाम्रा परिवर्तनकारी भनिएका राजनीतिक नेतृत्वमा पनि छ । त्यही नेतृत्व जसले संवैधानिक प्रावधान आफूले आफ्नो सहजताका लागि र शक्ति सञ्चय एवं संस्थागत गर्नका लागि तय गरेको ठान्छ र आफ्नो सहजताअनुरूप ती प्रावधानको व्याख्या विश्लेषण गर्छ । अनि त्यहीअनुरूप आफूलाई सहज हुने गरी या त पुरुषत्व प्रवर्धन गर्छ र पितृसत्ताको साझेदार बन्न सहमत पात्र खोज्छ वा कम्तीमा पनि आफूलाई चुनौती दिन नसक्ने पात्र छनोट गर्छ । अनि यसरी पुरुषत्व र पितृसत्ताका साझेदार हुन सक्नेहरू पार्टी बाहिरका वर्गीय हिसाबले सम्भ्रान्त महिलावादका हिमायती पनि हुने गर्छन्, जसले संवैधानिक प्रावधानका सन्दर्भमा आर्थिक रूपमा राजनीतिक नेतृत्वलाई प्रभावमा पार्न हैसियत राख्छन् । उनीहरूले पार्टीभित्रका प्रभावशाली महिला र पुरुष नेताहरूलाई पनि सवालगत भ्रम सिर्जना गरेर दिग्भ्रमित पार्छन् । किनकि लैंगिक र अन्य सीमान्तकृत वर्गको पहिचानको वस्तुकरण गर्न उनीहरू जुनसुकै व्यवस्था र राजनीतिक नेतृत्व सत्तामा आए पनि उसैअनुरूप आफ्नो चरित्र र प्रवृत्ति फेर्छन् । उनीहरूलाई समाजको सकारात्मक परिवर्तनको त्यति चासो हुँदैन, जति चासो सहज तरिकाले राज्यबाट सुविधा लिने र सवालगत मुद्दाको बजारीकरण गर्नमा रहन्छ । अहिलेको उदार लोकतन्त्रका नाममा बजारमुखी राजनीतिक संस्कृति उनीहरूका निम्ति उर्वर हुने गर्छ । त्यसैले त मारिया माईलगायत समाजवादी महिला प्राज्ञहरू तर्क गर्छन् सन् १९९० पछि बजार नियन्त्रित पुँजीवादको तीव्र विस्तारसँगै सुरु भएको ठानिएको विश्व महिलावादको विकासक्रमको तेस्रो चरणले लैंगिक समानतामा विविधता खोज्ने उद्देश्यले काम गर्दैगर्दा विविधताको गलत प्रयोग गरी सम्भ्रान्तहरूले आन्दोलन हाइज्याक गरिरहेका छन् ।उनीहरूको यस तर्कका सन्दर्भमा हाम्रो २०४६ सालको राजनीतिक परिवर्तनको केही समयपछि र खास गरी २०६२६३ पछिको स्थिति फर्केर हेर्ने हो भने शान्ति प्रक्रिया र संवैधानिक प्रक्रियासँगै मौलाएको स्वार्थी समूहको बिगबिगी देखिन्छ, जसका कारण मूलधारका महिला संगठनहरू बिस्तारै विचारले भन्दा पनि बजारले सञ्चालित छन् कि भन्ने आशंका गर्न सकिने ठाउँ सिर्जना भएको छ । किनकि सम्भ्रान्तहरूलाई परिचालन गर्ने विचारले होइन, बजारले हो । बजारले विषाक्त पितृसत्ता र उसको पुरुषत्वलाई नै संस्थागत गर्ने कुरा अनौठो भएन । उसो त विचार कमजोर हुँदै गर्दा पुरुषत्वको खाकामा विश्वास गर्ने राजनीतिक नेतृत्वलाई लैंगिक चुनौती पनि नहुने भयो ! महिला संगठनका नेताहरूका सार्वजनिक भनाइ, उनीहरूका कुराकानी र हामीले देख्दै आएको पनि के हो भन्दा अपवादका रूपमा केही महिलाले पार्टी नेतृत्वलाई प्रश्न गरे वा आलोचना गरे भने नेतृत्वको पुरुषत्वमा चोट पर्छ र पितृसत्तामा आँच आउँछ । त्यसैले नेतृत्वले महिलाका सुझाव, तर्क, विश्लेषण, प्रश्न र आलोचनालाई अनेक तरिकाले निषेध गरिदिन्छ, बरु सम्भ्रान्तहरूको प्रशंसा गर्नतिर लाग्छ । त्यसैले त लेखिका क्यारी लिनले भनेझैं पार्टीभित्र जुझारू पहिचान बनाएका र समाजले अपेक्षा गरेका अग्रणी र युवा भनेर चिनिएका पछिल्ला पुस्ताका महिला नेताहरू पनि पुरुषत्वको निहित स्वार्थको साझेदारका रूपमा आफूलाई सामेल गर्नतिर लागे कि भन्ने आशंका गर्ने आधारहरू बन्दै छन् । यदि यसो हो भने विख्यात समाजशास्त्री डायानले भनेझैं आन्दोलनलाई भोगाइसँग जोड्ने र त्यसमा अर्थ खोज्ने तथा विभेदै विभेदले चर्किएर धाजा परेको समाजका छिद्र, चर र चेपहरूमा गढेर रहेका खिलहरू उखेल्ने कुरा क्रमशः टाढिँदै गएको हो कि भन्ने नै आजको मूल प्रश्न हो ।"
बाढीको क्षति कसरी घटाउने ?,"क्षति न्यूनीकरणका उपायबाढी जोखिम र क्षतिको मूल्यांकनमा गेग्रान, कटान र पटान महत्त्वपूर्ण कारक हुन् तर यस्ता प्रकोपहरूको गहन अध्ययन गरी जोखिम र क्षतिको मूल्यांकन गरेको विरलै मात्र पाइन्छ । बाढी, डुबान, गेग्रान, कटान र पटानसमेतको एकीकृत प्रभावलाई ध्यानमा राख्दै जोखिम पहिचान र क्षतिको अनुमान गरेर बहाव क्षमताका आधारमा विभिन्न विधि विकास गर्नु आवश्यक छ । माथिल्लो र तल्लो तटीय क्षेत्रबीच पूर्वचेतावनी, सावधानी प्रणाली, रेडियो, टेलिभिजनबाट औपचारिक र अनौपचारिक सूचना प्रवाह प्रणाली, सूचना आदानप्रदान, विपद् शिक्षा, राहत उद्धार तालिम एवं अस्थायी तथा स्थायी आश्रय स्थलको व्यवस्थापन पनि प्रभावकारी हुनुपर्छ । बाढीबाट अत्यधिक प्रभावित क्षेत्रमा पक्की, अर्धपक्की र माटाबाट बनेका गरी मोटामोटी तीन प्रकारका घर छन् । माटाको घरहरूमा बढी क्षति देखिन्छ । अर्धपक्की र माटाका घरहरू जमिनको सतहभन्दा कम्तीमा ०५ मिटर उचाइबाट मात्र पनि निर्माण गर्न सके जोखिम केही कम हुन सक्छ । जीउधन र पूर्वाधार संरक्षणका लागि एकीकृत अध्ययन गरी बाढी, गेग्रान, कटान, पटानको जोखिम नक्सा तयार गर्नुपर्छ र त्यहीअनुसार जग्गा उपयोग नीति बनाइनुपर्छ । बाढी तथा विपद् प्रतिरोधी संरचना निर्माण पनि गर्नुपर्छ । सुवेदी बाढी डुबान, गेग्रान, पटान तथा कटानबाट हुन सक्ने जोखिम तथा क्षतिसम्बन्धी विषयमा विद्यावारिधि गर्दै छन् ।"
रुकुम पूर्वका ॅघरज्वाइँ र 'खुस्मा,"(रुकुम पूर्व)रुकुम पूर्व अब ठूलो पर्दामा देखिने भएको छ । लुम्बिनी प्रदेशको एक मात्र हिमाली जिल्ला, मगर खाम भाषीको बाहुल्य रहेको र नेपालको एकमात्र सिकार आरक्ष भएको उपमाले परिचित जिल्ला अब चलचित्र घरज्वाइँ र खुस्मा मार्फत ठूलो पर्दामा देखिने भएको हो ।रुकुम पूर्वको सुन्दर भूगोल, मौलिक भाषा, कला, संस्कृति र अर्गानिक जीवनशैली कथामार्फत दर्शकमाझ पस्किन लागिएको हो । शुक्रबारदेखि प्रदर्शनमा आउन लागेको चलचित्र घरज्वाइँ र अगामी असोज ३ देखि प्रदर्शनमा आउने तयारीमा रहेको चलचित्र खुस्मा ले रुकुम पूर्वलाई राष्ट्रियअन्तर्राष्ट्रिय रूपमा परिचत बनाउने आशा राखिएको छ । यसअघि विभिन्न लघु चलचित्र र डकुमेन्ट्रीमा देखिए पनि ठूलो पर्दामा पहिलोपल्ट आफ्नो जिल्लालाई देखाउन लागिएकामा गौरवान्वित भएको घरज्वाइँ का निर्देशक अनिल बुढा मगरले बताए । गत मंगलबार प्रिमियर सो समेत गरिसकेको घरज्वाइँ को अधिकांश छायांकन रुकुम पूर्वको तकसेरामा गरिएको हो भने केही भाग रुकुम पूर्वकै लकुम गाउँ र बागलुङको ढोरपाटन र आसपासमा गरिएको छ । प्रिमियर शोपश्चात् आएका प्रतिक्रियाले आफूलाई आशावादी बनाएको निर्देशक मगर बताए । घरज्वाइँ चलचित्रको कथा नै यहाँको परम्परागत जीवनशैलीमा आधारित छ, निर्माता जनक घर्तीले भने, सुन्दर रुकुम पूर्वलाई अब चलचित्रमा देखाउँदै छौं । घरज्वाइँ मा दयाहाङ राई र मिरुना मगरको शीर्ष भूमिका रहेको छ । यस चलचित्रमा शिशिर वाङ्देल, राज थापा मगर, कविता आले, बुद्धि तामाङ र सुनील मगरलगायत कलाकार पनि छन् । खुस्मा मा धीरज मगर र उपासना सिंह ठकुरीको शीर्ष भूमिका रहेको छ । अशोक थापाले निर्देशन गरेको यस चलचित्रका निर्माता वीरबहादुर लामा, चन्द्र भट्टचन, बेताने मगर र मानबहादुर धना मगर रहेका छन् । यस चलचित्रको करिब ७० प्रतिशत हिस्सा रुकुम पूर्वको मैकोट र आसपासमा छायांकन गरिएको छ । सन् २०१२ मा प्रदर्शनमा आएर ७ वटा राष्ट्रिय तथा अन्तर्राष्ट्रिय अवार्ड जितेको लुम्बा र सन् २०२२ मा प्रदर्शनमा आएर १३ वटा राष्ट्रिय तथा अन्तर्राष्ट्रिय अवार्ड जितेको आग्रे (द आइरन डिगर) डकुमेन्ट्री फिल्मको निर्देशन गरिसकेका अनिल बुढा मगरको निर्देशनमा तयार भएको घरज्वाइँ उनको पहिलो चलचित्र हो । हामीले यसमा सारा मिहिनेत खर्चिएका छौं । यसकारण पनि सुरुदेखि प्रिमियर शोसम्म आइपुग्दा सकारात्मक प्रतिक्रिया आएको छ, निर्देशक मगरले भने, चलचित्रले कति कमाउँछ भन्दा पनि चलचित्र बनाउन खोजेअनुसार बनाउन सकियो कि सकिएन र यसले के दियो भन्ने कुरा महत्त्वपूर्ण छ । त्यस्तै यसअघि द कोरियन ड्रिम नामक लघु चलचित्रको निर्देशन तथा चलचित्र निरफूल को सहनिर्माताका रूपमा काम गरेका खुस्मा का निर्देशक अशोक थापाको पनि यो डेब्यु फिल्म हो । मगर जाति र रुकुम पूर्वको भूगोललाई केन्द्र बनाएर छायांकन गरिएको भए पनि यो चलचित्रले सारा नेपालीको कथा भन्ने उनको दाबी छ । अभिनेता दयाहाङ राईले यहाँको सुन्दरताको प्रशंसा गरे भने अभिनेत्री मिरुना मगरले पनि रुकुम पूर्वमा आएर यहाँको क्यारेक्टरमा अभिनय गर्न पाएकामा खुसी व्यक्त गर्दै चलचित्र छायांकनका लागि भर्जिन ल्यान्ड भएको प्रतिक्रिया दिइन् । चलचित्र खुस्मा का नायक धीरज मगरको जन्मथलो पनि रुकुम पूर्व हो । पुथाउत्तरगंगाको उपल्लो सेरामा आफ्नो जन्मस्थान रहेको र आफू दुई वर्षको उमेरमा यहाँबाट आमासँगै सहर पसेको उनले जनाए । आफ्नो जन्मथलोमा चलचित्रको नायक भएर आउन पाउँदा निकै खुसी छु, उनले भने, जन्मस्थान पुनः टेक्न पाउँदा धन्य भएँ ।"
पहिलो मिस एआई केन्जा,"(काठमाडौं) मोरोक्कोकी केन्जा लइलीले विश्वको पहिलो मिस आर्टिफिसियल इन्टेलिजेन्स (मिस एआई) को उपाधि जितेकी छन् । विश्वभरका १५ सय एआई मोडलमध्ये केन्जा सर्वोत्कृष्ट बनेकी हुन् । आफ्नो देश र मध्यपूर्वका महिलाको सशक्तीकरणका लागि पहल गर्दै आएकी उनी एआई ब्लगर हुन् । उनी इन्स्टाग्राममार्फत जनचेतनामूलक भिडियो सम्प्रेषण गर्छिन् । मानिसहरूले जस्तो अनुभव त म गर्न सक्दिनँ तर पहिलो मिस एआई बनेकामा वास्तवमै उत्साहित छु, न्युयोर्क पोस्टसँगको अन्तर्वार्तामा केन्जाले भनेकी छन्, एआई प्रविधि अझै परिष्कृत गर्ने काममा मलाई यो उपाधिले थप प्रोत्साहन गरेको छ । मिस एआईमा फ्रान्सकी ललिना दोस्रो र पोर्चुगलकी ओलिभिया सी तेस्रो भएकी छन् । केन्जाले १३ हजार डलर, ललिनाले ५ हजार डलर र ओलिभियाले २ हजार डलर र अन्य पुरस्कारसमेत प्राप्त गरेका छन् । मिस एआईको ताज ग्रहण गर्ने बेला केन्जाले एआई सामान्य टुल मात्र नभएर यसले उद्योग क्षेत्रलाई नै रूपान्तरण गर्न सक्ने, विद्यमान मान्यतालाई चुनौती दिन सक्ने र पहिले नभएका अवसरहरू सिर्जना गर्न सक्ने धारणा राखेकी थिइन् । हिजाब पहिरनमा देखिने केन्जा आफूलाई अभियन्ता र इन्फ्लुएन्सरका रूपमा चिनाउँछिन् । मोरोक्कोको फिनिक्स एआई एजेन्सीकी संस्थापक मेरियम बेस्साले केन्जाको निर्माण गरेकी हुन् ।केन्जाको मुहारमा देखिएको एकरूपता उत्कृष्ट थियो, उनका हात, आँखा र पहिरनमा निर्माताले विशेष ध्यान दिएर राम्रो काम गरेका छन्, मिस एआईकी निर्णायकमध्ये एक एतियानाले भनेकी छन्, केन्जाको व्यक्तित्व र वास्तविक विश्वको समस्या सम्बोधन गर्ने उनको प्रयत्नले पनि हामीलाई प्रभावित बनायो । केन्जाले आफ्नो प्रभाव लाई महिला सशक्तीकरणसँगै वातावरण संरक्षण र रोबोटका सकारात्मक पक्षबारे जनचेतना फैलाउने कार्यमा लगाउने प्रण गरेकी छन् । वर्ल्ड एआई क्रिएटर अवार्ड्स (वाइका) र फ्यानभुले संयुक्त रूपमा आयोजना गरेको प्रतियोगितामा दोस्रो भएकी ललिना आफ्ना कन्टेन्टमा समावेशिता प्रवर्द्धन गर्न चाहन्छिन् । पोर्चुगलकी एआई मोडल ओलिभिया ट्राभल ब्लगर हुन् । उनका निर्माताले मिडजर्नी प्रयोग गरी ओलिभियाका तस्बिर सिर्जना गर्ने गरेका छन् । तिनलाई अझै सुन्दर बनाउन एडोबी एआई प्रयोग गर्ने गरेको बिजनेस इनसाइडरले उल्लेख गरेको छ ।सौन्दर्य भनेको हेर्ने नजरमा भर पर्ने कुरा हो भनिन्छ तर वाइकाको प्रतियोगिताले यो सत्यको नयाँ आयाम उजागर गरेको छ, ओलिभियाको भनाइ छ, यसको हिस्सा बन्न पाउनु मेरा लागि गौरवको कुरा हो । प्रतियोगितामा मिस ग्रेट ब्रिटेनकी निर्णायक स्याली एन फसेट र उद्यमी एवं लर्ड सुगर्सका जनसम्पर्क सल्लाहकार एन्ड्रिउ ब्लोचसँगै एमिली पेल्लेग्रिनी र एतिएना लोपेज निर्णायक थिए । एमिली र एतिएना इन्टरनेसनल एआई इन्फ्लुएन्सर हुन् । गत वैशाखमा आवेदन खुला गर्दा विश्वभरका १५ सय एआई मोडलले प्रतियोगिताका लागि अनलाइन फारम भरेका थिए । तीमध्ये उत्कृष्ट १० को सूची गत जेठमा वाइकाले आफ्नो वेबसाइटमा सार्वजनिक गरेको थियो । त्यसमा भारत र बंगलादेश गरी दक्षिण एसियाका दुई एआई मोडल पनि छानिएका थिए । उत्कृष्ट १० को सूचीमा मासिक १५ हजार डलर आम्दानी गर्ने मोरोक्कोकी केन्जासँगै महिला स्वास्थ्यको पक्षमा सचेतना फैलाउँदै आएकी भारतकी जारा शताभरी पनि थिइन् ।रोमानियामा यौनिक तथा लैंगिक अल्पसंख्यक समुदाय (एलजीबीटीआईक्यु) को अधिकारका पक्षमा वकालत गर्ने अइयना रेनबोसँगै पुरुषप्रधान पेसामा आफूलाई प्रस्तुत गर्ने टर्कीकी सेरेन अइलगायतका एआई युवती प्रतियोगिताको उत्कृष्ट १० मा परेका थिए । फ्रान्सकी एना केर्डी, टर्कीकी असेना इलिक, बंगलादेशकी इलिजा खान र ब्राजिलकी अइल्या लोउ पनि उत्कृष्ट १० मा परेका थिए ।"
कवि पाब्लो नेरुदाको जन्म,"सन् १९०४ मा आजकै दिन (जुलाई १२) मा चिलीका कवि पाब्लो नेरुदाको जन्म भएको थियो । उनी कविका अलावा कूटनीतिज्ञ र राजनीतिकर्मी पनि थिए । उनले सन् १९७१ मा साहित्यतर्फ प्रतिष्ठित नोबेल पुरस्कार प्राप्त गरेका थिए । उनको मृत्यु सन् १९७३ सेप्टेम्बर २३ मा भएको थियो । नेरुदाको खास नाम नेफ्ताली रिकार्डो रेयेस बासोल्तो हो । १३ वर्षको उमेरदेखि कविता लेख्न थालेका पाब्लोलाई ल्याटिन अमेरिकाको २० औं शताब्दीकै महान् कवि मानिन्छ । दोस्रो विश्वयुद्धपछि शीतकालीन समयमा साम्राज्यवाद, वैदेशिक हस्तक्षेप र मानवताविरोधी तानाशाही शासनको विरुद्धमा उनले क्रान्तिकारी कविता लेखेका थिए । सामान्य परिवारमा जन्मिएका पाब्लोले तानाशाही शासकविरुद्ध कविता लेखेका कारण धेरै वर्ष निर्वासित जीवन बिताउनु परेको थियो । पाब्लोका ट्वान्टी लभ पोयम्स् एन्ड अ सङ अफ डिस्पेयर, कान्टो जनरल, मेमोर्स, द पोयट्री अफ पाब्लो नेरुदा, रेजिडेन्स अन अर्थ लगायत पुस्तक प्रकाशित छन् ।"
धराप बन्दै काठमाडौंका सडक,"(काठमाडौं)यही असार १९ को बिहान विकल शाक्य लैनचौरबाट मोटरसाइकलमा बालाजुतर्फ जाँदै थिए । नयाँ बजार पुगेपछि सडकमा बनेको खाल्डोमा खसे । पानीले भरिएको खाल्डोबाट जसोतसो आफू त निस्किए तर मोटरसाइकल निकाल्न उद्धार टोली नै बोलाउनुपर्यो । काठमाडौं महानगर र सशस्त्र प्रहरी बलको संयुक्त उद्धार टोलीले करिब ३ घण्टा लगाएर ११ फिट गहिरो खाल्डोबाट मोटरसाइकल निकाल्यो । संघीय राजधानीभित्रकै सडकको यात्रा कति जोखिमपूर्ण छ भन्ने यो एउटा प्रतिनिधि उदाहरण मात्र हो । काठमाडौंका भित्रीदेखि चक्रपथसम्ममा सडकमा प्रशस्त खाल्डाखुल्डी भेटिन्छन् । खानेपानीको पाइप फुटेर बाटोमा पानी बग्ने, कालोपत्र उप्किएर ठूला खाल्डो हुने, ढल बिग्रेर बाटो नै भासिने, बिजुलीको पाइप राख्न कालोपत्र उप्काउने र राम्रोसँग मर्मत नगरी अलपत्र छाड्ने गरेका दृश्य उपत्यकाका सडकमा देखिने गरेका छन् । बर्खाको बेला निकास नपाएर सडकमै पानी जम्ने समस्या पनि छ । उपत्यकाबाहिर जाने सवारीसाधनका कारण व्यस्त रहने कंलकीको बस बिसौनीमा कालोपत्र उप्किएर खाल्डाखुल्डी बनेको छ । यस्तै अवस्था स्वयम्भू, ठूलो भर्याङ र सानो भर्याङको बस बिसौनीको छ । चक्रपथको दोस्रो खण्ड विस्तारअन्तर्गत कलंकीदेखि धोबीखोला (चाबहिल) सम्मको सडक स्तरोन्नति लामो समयदेखि अलपत्र पर्दा यो खण्डमा यात्रा गर्ने र सर्वसाधारण वर्षामा हिलो र हिउँदमा धूलोको मारमा छन् । वनस्थलीबाट अगाडि बढ्दा चक्रपथ, नारायण गोपाल चोकसम्म ओभरटेक गर्नर् बिग्रेको सडकबाट चाकलले गाडी गुडाउने गरेका छन् ।पशुपतिदेखि तीनकुनेसम्म नेपाल विद्युत् प्राधिकरणले बिजुलीको तारलाई भूमिगत गर्न खनेको सडक राम्रोसँग मर्मत गरेको छैन । तारलाई जमिनमुनि राख्न कालोपत्र काटेर निकालेको माटोको व्यवस्थापन हुन नसकेको हो । कति ठाउँमा निकै ठूलो खाल्डो बनाएर त्यतिकै छोडिएको छ, जसमा पानी जमेको छ । कोटेश्वरदेखि कलंकीसम्म चक्रपथ विस्तार भए पनि केही स्थानमा पानीको निकासको समस्या छ । महालक्ष्मी, एकान्तकुना, बल्खु र कलंकीमा वर्षाको पानी जम्ने समस्या छ । चक्रपथमा गाडी चलाउँदै आएका हेटौंडाका राजकुमार खड्का कहिले बाटो बन्ला र आरामले चलाउन पाइएला भन्ने आशामा छन् । १५ वर्षदेखि गाडी चलाउँदै आएका उनी भन्छन्, हामीलाई राम्रो बाटोमा कुदाउन मनपर्छ । खाल्डाखुल्डीमा चलाउन समस्या हुन्छ । बेलैमा सडक बने सबैलाई सजिलो हुन्छ तर खै बन्दैन ? उपत्यकाको अस्तव्यस्त सडकमा बर्खामा झन् समस्या हुने गरेको छ । तर सरकारी निकाय भने एकअर्कालाई दोष दिएर पन्छिने गरेका छन् । नयाँ बजारमा मोटरसाइकल खाल्डोमा खस्नु २३ दिनअघि नै पानी निस्किरहेको काठमाडौं महानगरका नगर उपरीक्षक राजुनाथ पाण्डे बताउँछन् । पुरानो मेलम्चीको पाइप फुटेको देखेपछि मर्मतका लागि सम्बन्धित निकायलाई बोलाउँदा पनि नआएको उनको भनाइ छ । महानगरभित्र खानेपानीदेखि लिएर विद्युत् प्राधिकरणको समस्या देखिन्छ खबर गरिरहेका हुन्छौं । तर मर्मतका लागि समयमा आउँदैनन्, उनले भने । महानगरपालिका प्रवक्ता नवीन मानन्धर सबैले आफ्नो क्षेत्राधिकार भन्ने तर काम नगर्ने प्रवृत्ति देखिएका बताउँछन् । राम्रो सडकमा हिँड्न पाउनु नागरिकको अधिकार हो, उनले भने, त्यसका लागि तीन तहको सरकार बनेको हो । त्यसैले कुनै पनि हालतमा यो फलानोको हो भन्ने तोक्न पाइँदैन । जहाँ जुन समस्या देखिन्छ त्यसलाई तत्काल समाधान गरेपछि मात्र आफ्नो क्षेत्राधिकार खोज्नुपर्ने उनको भनाइ छ । सडक डिभिजन काठमाडौं सूचना अधिकारी प्रमोद खतिवडा सबै दोष सडक विभागको मात्र नभएको बताउँछन् । अस्ति भासिएको सडकको जिम्मा सडक विभागको मात्र होइन, उनले भने, सडक हाम्रो हो तर काठमाडौं उपत्यका खानेपानी लिमिटेडको पानीको पाइप फुटेर खाल्डो परेको हो । सडक विस्तारका क्रममा ढल, खानेपानी, विद्युत्लगायतका धेरै पाइपहरू परेका छन् । कुन बेला कुन चिज बन्यो भनेर समन्वय हुने गरेको देखिँदैन । काठमाडौं उपत्यका खानेपानी लिमिटेड प्रवक्ता प्रकाशकुमार राईले भने नयाँ बजारको घटनामा त्यसको क्षेत्राधिकार हस्तान्तरण नभएको बताए । पूर्वसचिव किशोर थापा स्थानीय तह र अन्य सरकारी निकायबीच समन्वय नहुँदा सर्वसाधारणले सास्ती व्यहोर्नुपरेको बताउँछन् । पालिका र संघीय निकायबीच समन्वय संस्कारको अभावमा गरिएको कामको नतिजा सधैं नराम्रो आउने गरेको उनको भनाइ छ । समन्वयको संस्कार विकास गर्न एकअर्काको अस्तित्वलाई स्वीकार गर्नुपर्ने उनको सुझाव छ । एकअर्काको क्षेत्र र दक्षतालाई स्विकारेर काम गर्नुपर्छ । दोष लगाउन पाइएन, उनले भने, संघीय सरकारले स्थानीय निकायसँग मिलेर काम गर्नुपर्छ । मिलेर काम गरेकोमा राम्रो परिणाम आएको छ । नमिलेर काम गर्दा नराम्रो परिणाम आएको छ । पछिल्लो न्युरोडको घटना नै हो । यसका साथै दुवै तहले सडक बनाउँदा एउटै मापदण्ड पालना गर्नुपर्ने, राजनीतिमा घोचपेच सामान्य भए पनि काम गर्दा गम्भीर हुनुपर्ने, सहर विकासको काम गर्दा के र कहाँ गर्दै छु भनेर स्पष्ट योजना बनाउनुपर्ने, भद्रगोल काम गर्ने संस्कृति त्याग्नुपर्ने र आफूले गरेको कामको जवाफदेही हुनुपर्ने थापाको सुझाव छ । समन्वय भनेको सिंहदरबारमा गएर बैठक गर्ने नभई फिल्डमा खानेपानी, बिजुली, सडकको सबै निकायले अनुगमन गरेर प्रत्यक्ष उपस्थितिमा काम गर्ने हो, उनले भने, सन् २०१४ मा सार्क समिट हुँदा त्यतिबेला सबैको निकायको समन्वयमा सरसफाइ गरिएको थियो । समन्वयको संस्कार विकास गर्नुपर्यो ।"
उपसचिव अर्याल र अधिकृत आचार्य पुर्पक्षका लागि थुनामा,"(काठमाडौं)यातायात व्यवस्था विभागको प्रणालीभित्रै छिरेर नक्कली सवारी चालक अनुमतिपत्र (लाइसेन्स) बनाएको अभियोगमा एक उपसचिव र अधिकृतलाई काठमाडौं जिल्ला अदालतले पुर्पक्षका लाथि थुनामा पठाउने आदेश दिएको छ ।यातायात कार्यालय बुटवलका तत्कालीन प्रमुख केशव अर्याल र यातायात व्यवस्था कार्यालय, नवलपरासीका कम्प्युटर अधिकृत पदमराज आचार्यलाई न्यायाधीश माधवप्रसाद अधिकारीको इजलासले बिहीबार पुर्पक्षका लागि थुनामा पठाउने आदेश दिएको हो । अन्य तीन कर्मचारी र एक बिचौलियालाई भने धरौटीमा छाड्ने आदेश दिएको अदालतका सूचना अधिकारी मेलिस बाँस्कोटाले बताए । यातायात व्यवस्था कार्यालय, बुटवलका तत्कालीन शाखा अधिकृत सुवास पौडेल, यातायात व्यवस्था कार्यालय, चितवनमा कार्यरत सहायक कम्प्युटर अपरेटर राजेश लम्साल, यातायात व्यवस्था कार्यालय जनकपुरमा कार्यरत सहायक कम्प्युटर अपरेटर दिलीपकुमार साहलाई दुईदुई लाख धरौटी लिएर छाड्ने आदेश भएको छ । बिचौलिया सिन्धुपाल्चोकका केशव पौडेललाई भने एक लाख धरौटीमा छाड्ने आदेश भएको सूचना अधिकारी बाँस्कोटाले बताए । थुनामा पठाइएका अर्याल लुम्बिनी प्रदेशको वन तथा वातावरण मन्त्रालयको प्रशासन महाशाखा प्रमुखका रूपमा कार्यरत थिए । प्रहरीको केन्द्रीय अनुसन्धान ब्युरो (सीआईबी) को अनुसन्धानका आधारमा जिल्ला सरकारी वकिलको कार्यालय, काठमाडौंले गत सोमबार उपसचिव अर्यालसहित १५ विरुद्ध किर्तेसम्बन्धी कसुर गरेको अभियोगमा मुद्दा दायर गरेको थियो, जसमध्ये ६ जना पक्राउ र ९ जना फरार छन् ।बिचौलियाहरू लक्ष्मण पाण्डे, विनोद भण्डारी, ज्ञानराज पाण्डे फरार छन् । यातायात व्यवस्था कार्यालय बुटवलमा सहायक कम्प्युटर अपरेटरमा करारमा कार्यरत नारायणप्रसाद पाण्डे, विवेक भण्डारी, प्रवीन भन्ने फानेश्वर सापकोटा, सन्दीप श्रेष्ठ पनि फरार छन् । उनीहरूलाई फरार अवस्थामै राखेर मुद्दा अदालतमा लगिएको हो ।प्रतिवादीविरुद्ध कसुर पुष्टि भए मुलुकी अपराध संहिताको किर्तेसम्बन्धी अपराधमा ७ वर्षसम्म कैद र ७० हजार रुपैयाँ जरिवाना हुन सक्छ । आर्थिक वर्ष ०७२ यता जारी भएका लाइसेन्समध्ये केहीमाथि शंका लागेर अनुसन्धान गर्दा उपसचिव अर्यालसहितका कर्मचारी र बिचौलियाको मिलेमतोमा ३ सय ५० वटा लाइसेन्स नक्कली रहेको पुष्टि भएको थियो । प्रतिवादीमध्येका एक बिचौलिया विजय चौधरी भने जिल्ला कारागार झापामा कैदमा छन् । लाइसेन्स बनाउन सेवाग्राहीले बिचौलियालाई ३५ हजारदेखि एक लाख रुपैयाँसम्म बुझाएको अभियोगपत्रमा उल्लेख छ ।अदालतमा मुद्दा पेस भएर फरार सूचीमा रहेकाहरूको खोजी भइरहेको सीआईबीका प्रवक्ता एसपी होविन्द्र बोगटीले बताए । विभिन्न यातायात कार्यालयहरूबाट ०७२ सालयता जारी भएका १ लाख २ हजार ७ सय ११ लाइसेन्स शंकास्पद देखिएका हुन् । यातायात व्यवस्था विभागले समिति बनाएर गरेको अनुसन्धानबाट उल्लिखित परिमाणका लाइसेन्स नक्कली रहेको प्रतिवेदन तयार पारेको हो । तर यी सबै लाइसेन्समाथि अनुसन्धान भएको छैन ।नक्कली लाइसेन्सको कुरा बाहिर आउन थालेपछि सीआईबीमा लाइसेन्स लिएर सरेन्डर गर्न आउनेको संख्या दैनिक बढ्दो छ, एसपी बोगटीले भने, अधिकांश सरकारी कर्मचारी छन् जसमा उपसचिव, अधिकृत, डाक्टर, इन्जिनियर, सर्वसाधारण आफूहरूको लाइसेन्स नक्कली हो, पैसा तिरेर बनाएको भन्दै आउने गरेका छन् । कारबाही नगरी लाइसेन्स नै रद्द गरिदिनुपर्यो भन्दै आउनेको भीड लाग्ने गरेको उनले बताए । यसरी आउनेहरूलाई कहाँबाट कसरी लाइसेन्स बनाएको सबै कुरा सोधपुछ गरेर मात्र कागज गराउँछौं, उनले भने, त्यसपछि प्रहरीले खोजेको बेला उपस्थित हुने गरी छाड्ने गरेका छौं ।"
अवतरण गर्दा भैरहवा विमानस्थलमा चिप्लियो बुद्धको जहाज,भैरहवा (कास) भैरहवास्थित गौतम बुद्ध अन्तर्राष्ट्रिय विमानस्थलमा बिहीबार राति अवतरणका क्रममा बुद्ध एयरको जहाज रनवेबाट ४५ मिटर चिप्लिएर किनारमा पुगेको छ । विमानस्थल प्रशासनका अनुसार जहाजको चक्काले माटो छोएको छ । रूपन्देही प्रहरी प्रमुख एसपी रञ्जितसिंह राठौरका अनुसार जहाजबाट सबै यात्रुलाई सुरक्षित बाहिर निकालिएको छ । बुद्ध एयरको प्राविधिक टिम र प्रहरी तैनाथ गरी जहाजलाई तानेर एराइभलतर्फ ल्याउन प्रयास गरिरहेको विमानस्थल स्रोतले जानकारी दिएको छ । काठमाडौंबाट साढे ९ बजे उडेको जहाज भैरहवा विमानस्थलमा पूर्वबाट पश्चिमतर्फ अवतरण गर्ने क्रममा चिप्लिएको रूपन्देहीका प्रहरी प्रवक्ता मनोहरप्रसाद भट्टले बताए । उनका अनुसार जहाजमा ५९ यात्रु सवार थिए । सबै यात्रुलाई जहाजबाट सुरक्षित निकालिएको छ । उनीहरू आफ्नो गन्तव्यमा गइसकेको भट्टले बताए ।
"लक्ष्यको आधा मात्रै कर्जा प्रवाह, बैंकमा थुप्रियो पौने ८ खर्ब","मंसिर, पुस र माघमा ६ खर्बभन्दा बढी ऋणयोग्य रकम रहे पनि फागुन र चैतमा ६ खर्बभन्दा तल झरेको थियो । त्यो सरकारले बैंकलाई स्थानीय तहको खातामा रहेको पैसा निक्षेपमा गणना गर्न दिएको सुविधा हटाएको बेला हो । त्यसपछि फेरि वैशाख र जेठमा ६ खर्ब बढी र असारमा पौने आठ खर्ब लगानीयोग्य रकम बैंकमा थुप्रिएको छ । यस्तो अवस्थामा अर्थ मन्त्रालय र राष्ट्र बैंक दुवैले निजी क्षेत्रसँग प्रभावकारी रूपमा संवादमार्फत उनीहरूलाई लगानी विस्तारका लागि प्रोत्साहन गर्नुपर्ने जानकार बताउँछन् । यस्तो अवस्थामा सरकारले ऋण लिएर दायित्व बढाउनुको साटो सडकलगायत ठूला पूर्वाधार आयोजना निर्माणको जिम्मा निजी क्षेत्रलाई दिनुपर्छ । यो प्रक्रियामा निजी क्षेत्रलाई प्रोत्साहन गर्न सरकारले ब्याज छुटलगायत सुविधा दिन सकिने उनीहरूको भनाइ छ । चालु आर्थिक वर्ष राष्ट्र बैंकले साढे ११ प्रतिशत कर्जा विस्तारको लक्ष्य लिए पनि करिब आधा मात्रै प्राप्त हुने भएको छ । बैंकमा पर्याप्त ऋण दिन मिल्ने (तरलता) रहेको तथा ब्याजदर निकै तल झरिसके पनि शिथिल अर्थतन्त्रका कारण आर्थिक गतिविधिमा सुधार हुन नसकेपछि कर्जा माग बढ्न नसकेको हो । कर्जा माग नबढेपछि कर्जा विस्तारको लक्ष्य प्राप्त हुन नसकेको हो । गत साउनदेखि सोमबार (असार २४) सम्म ६ खर्ब ६२ अर्ब रुपैयाँ निक्षेप संकलन हुँदा २ खर्ब ७८ अर्ब रुपैयाँ कर्जा प्रवाह भएको छ । यो अवधिमा निक्षेपको वृद्धिदर ११४७ र कर्जाको ५७२ प्रतिशत मात्र छ । कर्जाको वृद्धिदर चालु आर्थिक वर्षका लागि राष्ट्र बैंकले तय गरेको कर्जा विस्तारको लक्ष्यको तुलनामा आधाभन्दा धेरैले कम हो । चालु आर्थिक वर्ष सकिन अब पाँच दिन मात्र बाँकी रहेकाले त्यो अवधिमा कर्जाको लक्षित वृद्धिदर प्राप्ति गर्न नसकिने र वृद्धिदर ६ प्रतिशत हाराहारीमा मात्र हुने जानकार बताउँछन् । कर्जा विस्तार धेरै हुन नसके पनि निक्षेप भने निरन्तर बढिरहेको छ । यसअनुसार यही असारको २५ दिनमा मात्र १ खर्ब ७३ अर्ब रुपैयाँ निक्षेप थपिएको छ । रेमिट्यान्ससँगै सरकारी खर्च पनि बढेकाले यो अवधिमा निक्षेप धेरैले बढेको हो । यस वर्ष लक्ष्यअनुसार कर्जा विस्तार नभए पनि गत वर्षको भन्दा बढी नै छ । गत आर्थिक वर्षभरमा १ खर्ब ६४ अर्ब (वृद्धिदर ३३८ प्रतिशत) कर्जा विस्तार हुँदा निक्षेप संकलन ६ खर्ब १२ अर्ब (वृद्धिदर ११३१ प्रतिशत) भएको थियो । अर्थतन्त्रका बाह्य सूचकमा सुधार, घट्दो ब्याजदर, पर्याप्त तरलतालगायत कारणले चालु आर्थिक वर्षको सुरुदेखि कर्जा माग बढ्ने अपेक्षा गरिएको थियो । तर अर्थतन्त्रको स्थिति सोचेअनुरूप सुधार नहुँदा कर्जा प्रवाह अपेक्षित रूपमा बढ्न नसकेको हो । यो आर्थिक वर्षमा अपेक्षित रुपमा कर्जा प्रवाह बढ्न नसके पनि आगामी आर्थिक वर्षमा कर्जा माग बढ्ने संकेत देखिएको नेपाल बैंकर्स संघका उपाध्यक्ष सन्तोष कोइरालाले जनाए । पुराना ऋणीहरूबाट पनि व्यवसाय विस्तारका लागि कर्जा माग आउन थालेको छ भने कृषि लगायत क्षेत्रबाट ठूला ठूला आयोजनाहरू पनि स्थापना हुन लागेको देखिन्छ, उनले भने, ब्याजदर पनि घटेकाले नयाँ आर्थिक वर्ष देखि कर्जा माग बढ्नेमा हामी आशावादी छौं ।समग्र वित्तीय प्रणालीमा पर्याप्त तरलता रहे पनि केही बैंकहरू प्राथमिक पुँजी कोष र कुल पुँजी कोषको दबाबमा छन् । यो समस्या समाधान गर्नकै लागि राष्ट्र बैंकले पर्पेचुअल प्रिफरेन्स सेयर नामक वित्तीय औजार प्रयोगमा ल्याउने सुविधा बैंक तथा वित्तीय संस्थालाई दिने व्यवस्था गरेको छ । अर्थतन्त्र चलायमान बन्न नसक्दा आर्थिक गतिविधिमा सुस्तता आएको र त्यसको असरले कर्जा माग बढ्न नसकेकाले वार्षिक लक्ष्य प्राप्ति हुन नसक्ने राष्ट्र बैंकका अधिकारी स्विकार्छन् । कर्जा माग बढेर आर्थिक गतिविधि चलायमान बन्न सहयोग पुगोस् भन्ने उद्देश्यले पछिल्लो समयमा आफूहरूले मौद्रिक लचकता अपनाएको उनीहरूको भनाइ छ । वित्तीय प्रणालीमा अधिक तरलताको स्थिति छ । तरलता व्यवस्थापनकै लागि राष्ट्र बैंकले ठूलो रकम खर्चिनुपरेको मासिक प्रतिवेदनहरूले देखाएका छन् । उद्योग र निर्माण क्षेत्रमा ऋणात्मक वृद्धि हुनुका साथै थोक तथा खुद्रा व्यापार क्षेत्रको विस्तार सीमान्त हुँदा चालु आर्थिक वर्ष पनि नेपालको आर्थिक वृद्धिदर लक्ष्यभन्दा निकै कम हुने राष्ट्रिय तथ्यांक कार्यालयको प्रतिवेदनले देखाएको छ । यसअनुसार आर्थिक वर्ष ०८०८१ मा आधारभूत मूल्यमा मुलुकको आर्थिक वृद्धिदर ३५४ प्रतिशत हुने प्रारम्भिक अनुमान छ । पर्यटन सेवा, होटल तथा आवास, विद्युत् आपूर्तिलगायत क्षेत्रको विस्तार राम्रो हुँदा यत्तिको वृद्धिदर देखिएको छ । तर अर्थतन्त्रका महत्त्वपूर्ण क्षेत्र निर्माण, म्यानुफ्याक्चरिङको वृद्धि ऋणात्मक छ भने व्यापार क्षेत्रको वृद्धिदर सकारात्मक मात्र छ ।चालु आर्थिक वर्षमा वित्तीय र बिमा क्षेत्रको वृद्धिदर ७८० प्रतिशत हुने राष्ट्रिय तथ्यांक कार्यालयको प्रारम्भिक अनुमान छ ।"
काटिएको बिजुली नजोडिदिए अरू उद्योगमा आफैं काट्छौं : उद्योगी,"(काठमाडौं)नेपाल विद्युत् प्राधिकरणले ५ उद्योगमा काटिदिएको बिजुली जडान नगरे थप उद्योगमा आफैं बिजली कटौती गर्ने उद्योगीहरूले चेतावनी दिएका छन् । पीडित तथा प्रताडित उद्योगी समूहले बिहीबार प्रेस विज्ञप्ति जारी गर्दै यस्तो चेतावनी दिएका हुन् । काटिएका उद्योगमा तत्काल विद्युत् आपूर्ति निरन्तर नबनाए हामी उद्योगीहरू निर्बाध रूपमा आआफ्नो उद्योगको बिजुली आफैं कटौती गर्छौं, विज्ञप्तिमा भनिएको छ ।प्राधिकरणले यही असार ९ मा १५ दिनभित्र डेडिकेटेड तथा ट्रंकलाइनको बक्यौता तिर्न भन्दै ६१ उद्योगलाई पत्र पठाएको थियो । प्राधिकरणले मंगलबार रिलायन्स स्पिनिङ मिल्स, अर्घाखाँची सिमेन्ट र घोराही सिमेन्टको बिजुली काटेको थियो । बुधबार जगदम्बा सिन्थेटिक र हुलाल स्टिलको लाइन काटेको थियो । उद्योगीहरूले तिर्नुपर्ने कुल बक्यौता रकम ६ अर्ब ६० करोड रुपैयाँ रहेको प्राधिकरणले जनाएको छ । विद्युत्को बिल तिर्न ६० दिन कटिसकेकाले त्यसमा २५ प्रतिशत थप दस्तुर जोडेर भुक्तानी गर्न प्राधिकरणले उद्योगीलाई भनेको छ । प्राधिकरणका अनुसार थप दस्तुरसहित अर्घाखाँची सिमेन्टको ४४ करोड ८६ लाख, रिलायन्स स्पिनिङ मिल्सको ७५ करोड ३६ लाख र घोराही सिमेन्टको ५० करोड ८५ लाख रुपैयाँ बक्यौता छ । जगदम्बा सिन्थेटिकको २० करोड ५० लाख रुपैयाँ छ । हुलास स्टिलको भने १४ करोड १२ लाख रुपैयाँ बक्यौता छ । डेडिकेटेड तथा ट्रंकलाइन विवाद सम्बन्धमा अध्ययन गर्न गठन भएको सर्वोच्च अदालतका पूर्वन्यायाधीश गिरीशचन्द्र लालको नेतृत्वमा गठित न्यायिक आयोगको सिफारिस कार्यान्वयन गर्न मन्त्रिपरिषद्ले निर्देशन दिएको छ, विज्ञप्तिमा भनिएको छ, मन्त्रिपरिषद्को निर्देशन कार्यान्वयन नगरी नेपाल विद्युत् प्राधिकरणले उद्योगीलाई तर्साउने र धम्काउने काम सुरु गरेको छ ।प्राधिकरणले असार ९ मा उद्योगीहरूलाई पत्र पठाएलगत्तै असार १२ मा उद्योगीहरूले पनि अतिरिक्त महसुल भुक्तानी गर्नुपर्ने हो, त्यसको आधार र कारणसहितको प्रमाण पठाउन पत्र पठाएको थियो । प्राधिकरणले अतिरिक्त रकम लिनुपर्ने आधार कारण र प्रमाण दिन नसकेको उद्योगहरूको आरोप छ । उल्टै मंगलबार बेलुका ३ वटा उद्योगमा छापामार शैलीमा बिजुली आपूर्ति बन्द गर्यो, बुधबार २ वटामा बन्द गर्यो, विज्ञप्तिमा भनिएको छ । प्रमाण दिएको अवस्थामा महसुल तिर्न तयार रहँदारहँदै औद्योगिक वातावरण बिगार्ने र विवाद बढाउने गरी उद्योगहरूमा बिजुली आपूर्ति कटौती गरेको उद्योगहरूको दाबी छ ।तत्कालीन विद्युत् महसुल निर्धारण आयोगको १०३औं र १०८औं बैठकले तोकेका सर्त पूरा हुने गरी प्रमाण दिए सबै महसुल चुक्ता गर्ने उद्योगीहरूको भनाइ छ । तत्कालीन महसुल निर्धारण आयोगले डेडिकेटेड लाइनबाट लोडसेडिङको समयमा निर्बाध र निरन्तर २४ घण्टा बिजुली प्रयोग गर्ने ग्राहकबाट थप प्रिमियम लिन ०७२ पुस २९ मा स्वीकृति दिएको थियो ।"
दिनहुँ कस्तो तेल खाँदै छौं हामी ?,"यसमध्ये तेल र घिउका ६ वटा मुद्दा दर्ता भएको महर्जनले बताए । तेल र घिउमा कम गुणस्तरकै कारण मुद्दा दायर भएको उनको भनाइ छ । विगतमा धेरै समस्या थियो, अहिले कच्चा पदार्थ आयात गरी रिफाइन गरेर मात्रै प्याकेजिङ गर्न पाइन्छ । त्यसले गर्दा पेरोक्साइडको समस्या कम छ । भण्डारणका कारणले पनि केही लटमा समस्या आएको हुन सक्छ, महर्जनले भने, तेल पुरानो भएपछि गन्ध आउँछ, त्यसरी पनि पत्ता लाग्छ । प्याकेजिङ कस्तो गरिएको छ, त्यसमा पनि निर्भर हुन्छ । पेरोक्साइड भ्यालु पुरानो तेल वा भण्डारण राम्रोसँग नगर्दा देखिन्छ । तातोले पनि बढ्न सक्छ । तर पेरोक्साइडकै कारण क्यान्सर भएको प्रमाणित नभएको महर्जनको दाबी छ ।"
बेलहियामा पर्यटकका लागि एकीकृत जाँच बिन्दु,"(भैरहवा) स्थलमार्ग हुँदै भित्रिने पर्यटकका लागि आवश्यक सेवा एकै ठाउँबाट उपलब्ध गराउन रूपन्देहीको बेलहिया नाकामा बुधबार एकीकृत सेवा जाँच बिन्दु स्थापना गरिएको छ । पर्यटकले यस्ता सेवाका लागि नाकामा भौतारिनुपरेको पर्यटन व्यवसायीको गुनासोपछि आवश्यक सेवा एकै स्थानबाट दिन जाँच बिन्दु स्थापना गरिएको हो । जाँच बिन्दुमा नेपाल प्रहरी, सशस्त्र प्रहरी, ट्राफिक र भन्सारका कर्मचारी संयुक्त रूपमा खटिनेछन् । उनीहरूले त्यहीँबाट सुरक्षा जाँचलगायत पर्यटकका लागि आवश्यक सबै सेवा उपलब्ध गराउने छन् । यस्तो व्यवस्थाले मुलुक भित्रिने पर्यटकलाई सुरक्षाकर्मीले ठाउँठाउँमा जाँच गर्दा बेहोर्नुपर्ने झन्झटबाट छुटकारा मिल्नेछ । सवारीसाधन लिएर नेपाल आउने पर्यटकलाई लक्ष्य गरी सेवा सुरु गरिएको जिल्ला प्रशासनले जनाएको छ । तेस्रो मुलुकका पर्यटकलाई अध्यागमन जानै पर्छ तर भारतीय पर्यटकलाई अध्यागमन जान पर्दैन । कुनकुन निकायले के जाँच गर्नुपर्छ एकै ठाउँमा गर्छन्, त्यसपछि भारतीय गाडीमाथि जिल्लाभर जाँच हुँदैन, प्रमुख जिल्ला अधिकारी गणेश अर्यालले भने, तर, सुरक्षा अधिकारीलाई शंका लागेमा भने जुनसुकै बेला जाँच गर्न सक्छन् ।एकीकृत बिन्दुमा सवारीको सम्पूर्ण जाँचपछि चालकको नाम, ठेगाना, गाडी नम्बर, गन्तव्य लेखिएको विवरणसहितको पहेंलो कार्ड दिइनेछ । यस्ता सवारीले रूपन्देहीभित्र सुरक्षा जाँच भइरहेको ठाउँमा अन्य कागजात नदेखाई त्यही कार्ड देखाएर गन्तव्यसम्म पुग्नेछन्, अर्यालले भने । यसअघि सुरुमा भन्सार, सशस्त्र, नेपाल प्रहरी, ट्राफिक प्रहरीले जाँच गरेर मात्रै पर्यटकीय सवारी नाकाबाट गन्तव्यतर्फ लाग्थे । यसरी भन्सार बिन्दुबाट जाँच पूरा गरेर छुटेका गाडीलाई अन्य स्थानमा सुरक्षाकर्मीले रोक्ने गरेको गुनासो थियो । पछिल्लो पटक ट्राफिक प्रहरीले पर्यटकका सवारी जाँच गर्न छाडेको थियो । सशस्त्र र नेपाल प्रहरीले मात्रै गर्थे । अब एकीकृत बिन्दुमा मात्रै सम्पूर्ण जाँच गरिनेछ । गृह सचिव एकनारायण अर्यालले बुधबार एकीकृत सेवाको शुभारम्भ गरे । प्रशासनको अगुवाइमा रूपन्देहीमा अनुकरणीय कामको थालनी भएको उनले बताए । पर्यटनलाई हामीले समृद्धिको आधार मानेका छौं, धेरैभन्दा धेरै पर्यटक भित्र्याउन चाहन्छौं तर त्यसअनुसारको वातावरण सिर्जना गर्नुपर्ने हुन्छ, उनले भने, यो काम रूपन्देहीबाट सुरु भएको छ । प्रशासनले नेतृत्व गरे पनि पालिका र निजी क्षेत्रका राम्रो साथ रहेछ, यसलाई निरन्तर दिनुपर्छ ।"
आईएमएफले नेपाललाई निकासा गर्यो अन्तिम किस्ता,"(काठमाडौं) अन्तर्राष्ट्रिय मुद्रा कोष (आईएमएफ) ले विस्तारित कर्जा सुविधाअन्तर्गत चौथो किस्ताबापत करिब साढे ५ अर्ब (४ करोड १३ लाख अमेरिकी डलर) नेपाललाई उपलब्ध गराउने भएको छ । कोषको सञ्चालक समिति बैठकले बुधबार यसअघि आईएमएफ टोलीले गरेको मूल्यांकन प्रतिवेदनका आधारमा विस्तारित कर्जाको चौथो किस्ता निकासा गर्ने निर्णय गरेको हो । गत जेठ अन्तिम साता आईएमएफका एसिया प्रशान्त डिभिजनअन्तर्गत डेपुटी डिभिजन प्रमुख तथा नेपालका लागि आवासीय प्रमुख टिडियान किन्डा नेतृत्वको चौथो मूल्यांकन टोली लेपाल आएको थियो । सोही टोलीले तयार पारेको प्रतिवेदनका आधारमा कोषले चौथो किस्ता भुक्तानी दिने निर्णय गरेको हो । आईएमएफ कार्यकारी बोर्डले कोरोना महामारीको समयमा ०७८ पुसमा नेपाललाई ईसीएफअन्तर्गत चार वर्षभित्र ३९ करोड ८८ लाख अमेरिकी डलर सहुलियतपूर्ण कर्जा दिने निर्णय गरेको थियो । यसमध्ये यसअघि नै तेस्रो किस्ता निकासा भइसकेको छ भने अन्तिम अर्थात् चौथो किस्ताबापत करिब साढे ५ अर्ब (४१३ मिलियन अमेरिकी डलर) उपलब्ध गराउन बाँकी थियो । विस्तारित कर्जा सुविधाको प्रत्येक किस्ता रकम निकासा गर्नुअघि कोषले यसअघिको प्रतिबद्धताको समीक्षा गर्ने गरेको छ । विस्तारित कर्जा सुविधा (ईसीएफ) अन्तर्गतको उक्त रकम नेपालले बजेटरी सहायता शीर्षकमा राखेर खर्च गर्दै आएको छ । विस्तारित कर्जा सुविधा कार्यक्रम कार्यान्वयनबाट नेपालले राम्रो प्रगति गरेको कोषले जनाएको छ । यसले आर्थिक गतिविधिमा महामारी र विश्वव्यापी धक्काको प्रभावलाई न्यूनीकरण गर्न, जोखिममा रहेका समूहहरूको संरक्षण गर्न र समष्टिगत आर्थिक र वित्तीय स्थायित्वको संरक्षण गर्न मद्दत गरेको कोषको दाबी छ । खासगरी कोभिड संक्रमणपछि अर्थतन्त्रले केही चुनौती सामना गर्नु परिरहे पनि आर्थिक वर्ष २०२४२५ मा ४९ प्रतिशतको वृद्धिदर हासिल गर्ने कोषको प्रक्षेपण छ । मौद्रिक नीतिमार्फत राष्ट्र बैंकले लिएको अडान, बजेटमार्फत पुँजीगत खर्चमा वृद्धि, थप जलविद्युत् उत्पादन र पर्यटकको आगमनमा निरन्तर वृद्धिले आन्तरिक माग र वृद्धिदर बढाउने कोषको अपेक्षा छ । चालु आर्थिक वर्षमा मुद्रास्फीति नेपाल राष्ट्र बैंकको लक्ष्य ५५ प्रतिशतभित्र रहने अनुमान पनि कोषले गरेको छ । यद्यपि मुलुकमा देखिएको राजनीतिक अस्थिरताले नीतिको निरन्तरता र सुधार कार्यान्वयनमा बाधा पुर्याउने कोषको निष्कर्ष छ । बैंक तथा वित्तीय संस्थाको खराब कर्जामा वृद्धि, सहकारी वा लघुवित्तका ऋणदाताहरूको असफलताले बैंकिङ प्रणालीको सुदृढता दबाबमा पर्ने पनि कोषले जनाएको छ ।"
निर्माण व्यवसायीको भुक्तानी नदिए आन्दोलन चेतावनी,"काठमाडौं (कास) सरकारले निर्माण व्यवसायीलाई भुक्तानी गर्नुपर्ने रकम उपलब्ध नगराए आन्दोलन गर्ने चेतावनी दिएका छन् । नेपाल निर्माण व्यवसायी महासंघले बिहीबार गरेको पत्रकार सम्मेलनमा सरकारले भुक्तानीको समस्या समाधान नगरे आन्दोलनको विकल्प नभएको बताइयो । चालु आर्थिक वर्ष सकिन लाग्दा पनि पाउनुपर्ने रकम नपाएपछि व्यवसायी समस्यामा परेको महासंघको भनाइ छ । देशको अस्थिर राजनीतिको मार निर्माण व्यवसायीलाई परेको उसको दाबी छ । अस्थिर सरकारको मार निर्माण उद्योगले खेप्नुपर्यो, महासंघ अध्यक्ष रवि सिंहले भने, भुक्तानी नदिने कार्यालयमा अब क्रमशः तालाबन्दीसहित अन्य अवरोध सिर्जना गर्छौं । बजेट कार्यान्वयनमा रहेको परम्परागत प्रणाली अन्त्य नभएसम्म निर्माण उद्योगको समस्या समाधान नहुने उनले जनाए । बैंकको किस्ता र अन्य कर तिर्न नसकी हजारौं व्यवसायी मात्र प्रताडित भएका छैनन् । यसमा आश्रित उद्योग तथा परिवारमा समेत ठूलो मनोवैज्ञानिक दबाब परेको छ, उनले भने । रकम भुक्तानी नभए व्यवसाय टाट पल्टिने अवस्था रहेको उनले जनाए । खानेपानी, सिँचाइ, सहरी विकास मन्त्रालयका आयोजना, भौतिक पूर्वाधार तथा यातायात मन्त्रालय मातहतको सडक विभागअन्तर्गत पुलसहित स्थानीय सडक आयोजना निर्माण गरेका व्यवसायी भुक्तानी समस्याबाट गुज्रिएको महासंघले जारी गरेको विज्ञप्तिमा उल्लेख छ । प्रधानमन्त्री, अर्थमन्त्रीलगायत नेतृत्व सकारात्मक हुँदाहुँदै पनि अर्थ मन्त्रालयका कर्मचारीका कारण व्यवसायीहरूको भुक्तानी नभएको महासंघको आरोप छ । सरकारबाट निर्माण व्यवसायीलाई करिब ६० अर्ब रुपैयाँ रकम भुक्तानी गर्न बाँकी रहेको महासंघले बताएको छ ।"
अर्थ संक्षेप,"बजारमा आइटेलको नयाँ स्मार्टफोन ॅपी ५५ काठमाडौं (कास) आइटेलको आधिकारिक विक्रेता महालक्ष्मी मोबाइलले नेपाली बजारमा आफ्नो नयाँ स्मार्टफोन पी ५५ भित्र्याएको छ । पी ५५ का दुई भेरिएन्ट बजारमा उपलब्ध हुने कम्पनीले जानकारी दिएको छ । यो स्मार्टफोन ४ र ८ जीबी र्याम गरी दुई भेरिएन्टमा उपलब्ध छन् । यी दुवैमा १२८ जीबी रोम, ५० मेगापिक्सल क्यामेरा, ६६ इन्चको एचडी डिस्प्ले, ५ हजार एमएएचको ब्याट्री र १८ वाटको चार्जिङ क्षमतालगायत विशेषता छ । पी ५५ मा ग्राहकले १२ महिनाको वारेन्टी र सय दिनको रिप्लेसमेन्ट ग्यारेन्टी पाउने कम्पनीले बताएको छ । आरबीबी सेक्युरिटिजको धितोपत्र व्यावसायिक कारोबार सुरुकाठमाडौं (कास) राष्ट्रिय वाणिज्य बैंकको पूर्ण स्वामित्वमा स्थापित सहायक कम्पनी आरबीबी सेक्युरिटिज कम्पनीले धितोपत्रको व्यावसायिक कारोबार सुरु गरेको छ । कम्पनीले बुधबारदेखि धितोपत्रको व्यवसाय सुरु गरेको हो । कम्पनीले धितोपत्र दलालका रूपमा ग्राहकलाई ब्रोकरेज सेवा प्रदान गर्ने लक्ष्य राखेको जनाएको छ । आरबीबीको कुल चुक्ता पुँजी २० करोड रुपैयाँ छ । कम्पनीले धितोपत्र दलालका रूपमा नेपाल धितोपत्र बोर्डबाट ०८० साउनको ३२ मा स्वीकृति पाएको थियो । कम्पनीले ०८१ माघ ३ मा नेपाल स्टक एक्सचेन्जबाट ९७ सदस्यता नम्बर पाएको थियो ।एलजीको मनसुन ड्रायर वासिङ मेसिनकाठमाडौं (कास) एलजीको आधिकारिक विक्रेता सीजी इलेक्ट्रोनिक्सले नेपाली बजारमा एलजीको नयाँ मनसुन ड्रायर वासिङ मेसिन ल्याएको छ । वर्षामा कपडा नसुक्ने समस्यालाई ध्यानमा राखेर कपडा पनि सुकाउन मिल्ने एलजीको वासर ड्रायर मेसिन बजारमा ल्याएको हो । यी वासिङ मेसिनमा २ घण्टाभित्र कपडा धुने र सुकाउन सकिने कम्पनीले बताएको छ । यो मेसिनमा न्यूनतम आठदेखि २१ केजीसम्म लुगा धुन र सुकाउन सकिन्छ । ग्राहकले एलजीको उक्त वासिङ मेसिनमा १० वर्षको वारेन्टी र निःशुल्क जडान गरी परीक्षणसमेत पाउने सीजीले जानकारी दिएको छ । एलजीको विभिन्न क्षमताका वासिङ सिजीको पाँच सयभन्दा बढी डिलर र २५ आधिकारिक सोरुमबाट खरिद गर्न सकिने बताइएको छ । हिरो सुपर स्प्लेन्डरको माइलेज च्यालेन्ज क्याम्पकाठमाडौं (कास) नेपालमा हिरो मोटरसाइकल र स्कुटरको आधिकारिक वितरक सीजी मोटर्सले सुपर स्प्लेन्डरको माइलेज च्यालेन्ज क्याम्प गरेको छ । यसमा विजेता सुपर स्प्लेन्डर १२५ ले ग्राहकको अपेक्षालाई पार गरी ९० प्लस केएमपीएलको माइलेज प्राप्त गरेको कम्पनीले जनाएको छ । यो क्याम्पेनमा नेपालगन्जबाट विजेता बनेका जगदीश चौधरीले ९७५४ किलोमिटर प्रतिलिटर माइलेज हासिल गरेका छन् । यसैगरी कावासोतीबाट टीकाराम कँडेल ९०२७, विराटनगरबाट उपेन्द्र मुखिया ८८७८ र बुटवलबाट कमल पन्थी ९०३२ किलोमिटर प्रतिलिटर माइलेजका साथ विजेता बनेका छन् । सीजीले दुईपांग्रे सवारीका लागि इन्धन दक्षता र कार्यसम्पादनमा नयाँ बेन्चमार्क स्थापना गर्दै असारमा उक्त क्याम्प गरेको घोषणा गरेको छ । सीजीले आफ्ना ग्राहकमाझ डिलरसिपमा माइलेज च्यालेन्ज क्याम्प सञ्चालन गरेको थियो ।ग्लोबलको निक्षेप ५ खर्ब नाघ्योकाठमाडौं (कास) ग्लोबल आईएमई बैंकको निक्षेप पाँच खर्ब रुपैयाँ नाघेको छ । बैंकको निक्षेप बुधबार ५ खर्ब १ अर्ब रुपैयाँ पुगेको जनाइएको छ । राष्ट्र बैंकले गत साता प्रकाशन गरेको विवरणअनुसार वाणिज्य बैंकको कुल निक्षेप ५६ खर्ब ७४ अर्ब रुपैयाँ छ । ग्लोबलको निक्षेप र सूचकमा पनि अन्य बैंक तथा वित्तीय संस्थाभन्दा अगाडि रहेको दाबी गरिएको छ । वाणिज्य बैंकको कुल निक्षेपसँग तुलना गर्दा ग्लोबलको निक्षेपतर्फको बजार हिस्सा ८८३ प्रतिशत हाराहारी रहेको जनाइएको छ । ग्लोकल टिन हिरो नेपालको आवेदन खुलाकाठमाडौं (कास) ग्लोकलले ग्लोकल टिन हिरो नेपाल २०२४ का लागि आवेदन खुला गरेको छ । ग्लोकलले उल्लेखनीय नेतृत्व, नवीनता र सामाजिक परिवर्तनप्रति प्रतिबद्धता भएका किशोरकिशोरीलाई उक्त अवार्डबाट सम्मानित गर्दै आएको छ । आयोजक ग्लोकलले यस प्रतिस्पर्धामा १३ देखि १९ वर्षका किशोरकिशोरीले पुरस्कारका लागि आवेदन दिन सक्नेछन् । छनोट भएका आवेदक आउँदो भदौ १६ मा सार्वजनिक गरिने ग्लोकलले जनाएको छ ।सनसिल्कको ॅक्रिएटर अनर्स अवार्डविजेता घोषितकाठमाडौं (कास) सनसिल्क नेपालले अपट्रेन्डलीसँगको सहकार्यमा ल्याएको क्रिएटर अनर्स अवार्डको विजेता सार्वजनिक गरेको छ । विभिन्न विधामा आयोजित उक्त अवार्डमा राइजिङ स्टारको उपाधि स्विटी डंगोलले हात पारेकी छन् । यस्तै ब्रेक थ्रु कन्टेन्टमा भावना रेग्मी, सनसिल्कबर्न टु साइनमा सिम्रन श्रेष्ठ, बेस्ट ब्रान्ड कोलाब्रेसनमा विजया प्रधान, बेस्ट युजअफ ट्रेन्डमा सिद्धार्थ तामाङ, बेस्ट अडियोभिजुवलमा करिश्मा श्रेष्ठ र फलोवर लभमा प्रजिता श्रेष्ठले जित हासिल गरे । सनसिल्कले लाइफस्टाइल, ब्युटी तथा फेसन विधाका ट्यालेन्टलाई स्पट लाइट गर्न उक्त अवार्ड ल्याएको हो ।"
एकै त्रिपालमुनि २२ पहिरोपीडितको बास,"कञ्चनपुरका विस्थापित अझै घर फर्किन सकेनन्बाढी र डुबानका कारण गत शनिबार र आइतबार विस्थापित भएकामध्ये १ सय ३५ जना अझै घर फर्किन सकेका छैनन् । उनीहरू अहिले पनि विद्यालयमै बसिरहेका छन् । जिल्ला प्रहरी कार्यालयका डीएसपी उमेश जोशीका अनुसार दोधारा चाँदनी नगरपालिकामा ९० र भीमदत्त नगरपालिकामा ३५ जना घर फर्किन नसकेका हुन् । अन्य स्थानीय तहका सबै विस्थापित घर फर्किसकेका छन् । बाढी र डुबानका कारण जिल्लाभरिमा ५ हजार जना विस्थापित भएका थिए । यस्तै, गत आइतबार चौधर नदीमा माछा मार्ने क्रममा बेपत्ता भएका कञ्चनपुर बेलडाँडी३ वैवाहका डम्बर चौधरीको शव बिहीबार नेपालभारत सीमाभन्दा ५ किलोमिटर तल शारदा नदीमा भेटिएको डीएसपी जोशीले बताए । जल तथा मौसम विज्ञान विभागले गत असार २३ र २४ मा कञ्चनपुरमा भएको उच्च वर्षाको अध्ययन सुरु गरेको छ । विभागले वर्षा मापन सुरु गरेको ७८ वर्षयताकै उच्च वर्षा मापन भएको जनाउँदै त्यसको प्राविधिक सँगै अन्य विषयको अध्ययन थालेको हो । विभागका सिनियर डिभिजनल मेट्रोलोजिस्ट डा इन्दिरा कँडेलको नेतृत्वमा तीन सदस्यीय टोलीले बिहीबार दोधारा चाँदनी पुगेर अध्ययन थालेका हुन् । टोलीले मापन केन्द्रका उपकरणको अवस्था सँगै वर्षाका बारेमा स्थानीयसँग समेत छलफल गर्नेछ । उपकरणहरूको अवस्था ठीक भए नभएको र त्यतिबेलाको वर्षाको अवस्थाबारे स्थानीयसँग छलफल गरिने कँडेलले बताइन् । विभागको वर्षा मापनको ७८ वर्षयताकै उच्च वर्षा देखिएपछि जनचासो बढेको छ, त्यो ठीक हो वा होइन, विश्वसनीय हो वा होइन भन्ने अध्ययन गरिनेछ, कँडेलले भनिन् ।असार २४ गते बिहान ८ बजेर ४५ मिनेटमा दोधारा चाँदनी वर्षामापन केन्द्रमा ६२४ मिलिमिटर, वेदकोट नगरपालिका ३ हनुमाननगर वर्षामापन केन्द्रमा ५ सय ७३ दशमलब ६ मिलिमिटिर र वेदकोटकै सुन्दरपुर वर्षामापन केन्द्रमा ५ सय ५५ दशमलब ८ मिलिमिटर वर्षा भएको छ । विभागले मापन सुरु गरेयताको यो नै उच्च वर्षा हो । यसअघि सन् २०१७ अगस्ट १७ मा हेटौंडामा ५ सय १६२ मिलिमिटर वर्षामापन भएको थियो ।"
अन्तिम मिनेटमा वाटकिन्सको त्यो गोल,"डर्टमन्ड (एपी) इंग्ल्यान्ड एक अर्को युरो फाइनल पुगेको छ । यसका लागि एक अर्को नाटकीय जित आवश्यक रह्यो, नेदरल्यान्ड्माथि । र, यो पनि इंग्ल्यान्डको एक अर्को पुनरागमन जित रह्यो । यो जित कति तनावपूर्ण रह्यो भने बेलायती राजा चार्ल्स तृतीय पनि तनावमा देखिए । युरो २०२४ को दोस्रो सेमिफाइनलमा ओली वाटकिन्स कप्तान ह्यारी केनको स्थानमा सब्स्टिच्युट हुँदै मैदानमा आएका थिए । यो प्रशिक्षक गारेथ साउथगेटले उठाएको ठूलै जोखिमको निर्णय थियो । तिनै वाटकिन्सले अन्ततः निर्णायक गोल गरे । अब फाइनलमा इंग्ल्यान्ड स्पेनसँग भिड्ने छ । इंग्ल्यान्डको अहिलेसम्मको नकआउट चरणको यात्रा कुनै पनि हालतमा सजिलो रहेन । स्लोभाकियाविरुद्ध हारको संघारमा रहेको इंग्ल्यान्डका लागि अन्तिम १६ को खेलमा जुड बेलिङ्घमले अन्तिम क्षणमा गोल गरेका थिए । स्विट्जरल्यान्डविरुद्ध क्वाटरफाइनल जित पनि पेनाल्टी शुटआउटको तनावबीच सम्भव भएको थियो । अब भने इंग्ल्यान्ड फेरि एकपल्ट सन् १९६६ यता पहिलो ठूलो उपाधि जित्ने संघारमा पुगेको छ । यो यात्रामा उनीहरूका राजा पनि उत्साहित देखिए । पछि राजाले बधाई सन्देशमा भने, अन्तिम क्षणको उत्कृष्ट गोलले हामी जित्यौं । नत्र पेनाल्टी शुटआउटको सम्भावना थियो । खेलका बेला सबै समर्थकले तनाव महसुस गरेको हुनुपर्छ र सबैको रक्तचाप बढेको हुनुपर्छ । यता वाटकिन्सले यस खेल अगाडि प्रतियोगितामा एकैपल्ट मात्र मैदानमा उत्रने मौका पाएका थिए । यो समूह चरणमा डेनमार्कविरुद्ध थियो । त्यसैले ८० औं मिनेटमा केन निकालेर उनलाई छिराउने साउथगेटको निर्णय जोखिमपूर्ण थियो । तर, यसले अन्ततः मीठो फल दियो । अर्का सब्स्टिच्युट खेलाडी कोल पाल्मरको पासमा कठिन कोणबाट बटन कर्नर च्यापेर गरेको वाटकिन्सले चलाखीपूर्ण प्रहार सुन्दर गोलमा परिणत भएको थियो । यो अविश्वसनीय रह्यो, पछि तिनै एस्टन भिल्लाका खेलाडी वाटकिन्सले प्रतिक्रिया दिए, म अहिले जहाँ जसरी उभिएको छु, त्यसका लागि निकै कडा मिहिनेत गरेको छु । मैले एउटा मौका पाएँ र त्यसलाई खुसीले सहर्ष दुई हातले समातें । इंग्लिस प्रिमियर लिगको गत सिजन उनी सर्वाधिक गोल गर्ने खेलाडी सूचीको चौथो स्थानमा थिए । उनले आफ्नो क्लबका लागि लिगमा १९ गोल गरेका थिए । सन् २०१५ सम्म उनी किशोर खेलाडीका रूपमा इंग्ल्यान्डका छैटौं डिभिजनको क्लब वेस्टन सुपर मेरका लागि खेलिरहेका थिए । त्यतिबेलासम्म उनले आफूले इंग्ल्यान्डका लागि खेलेको कहिले पनि सपना देखेनन् । आफ्नो निर्णायक गोलबारे उनको प्रतिक्रिया थियो, सायद मैले आफ्नो खेलजीवनमा बललाई यति मीठो ढंगले कहिले पनि प्रहार गरेकै थिइनॅ होला । यस युरोमा उनले खेलेको समय बल्ल २४ मिनेट पुगेको छ । नेदरल्यान्ड्सका लागि त यो पक्कै पनि दुःख रह्यो नै । अब इंग्ल्यान्डले फाइनलमा लामिन यमलको स्पेन सामना गर्नेछ । सन् १९६६ मा आफ्नै भूमिमा भएको विश्वकप जितेको इंग्ल्यान्डसामु विदेशी भूमिमा पहिलो उपाधि जित्ने अवसर पनि बनेको छ । युरो २०२० मा भने इंग्ल्यान्ड वेम्बलीमा भएको फाइनलमै हारेको थियो, जहाँ टोलीले यसअघि विश्वकप जितेको थियो । यो खेल भने गाह्रै हुने मान्छन्, कप्तान केन । उनले भने, फाइनल अविश्वसनीय रहनेछ, यो सजिलो पनि हुने छैन । हामीसामु इतिहास बनाउन एक अर्को खेल रहेको छ । स्पेनलाई केन मात्र होइन, धेरैले प्रतियोगिताकै सबैभन्दा राम्रो टिम मानेको छ । प्रशिक्षक साउथगेट भने अहिलेको परिस्थितिमा खुसी नै छन् । उनको निचोड थियो, हाम्रा समर्थकका लागि अबका केही रात अझै गाह्रो हुनेछ । तर, हामी समाप्त भएका छैनौं । नेदरल्यान्ड्सले जाभी सिमोन्सको गोलमा अग्रता लिएको थियो सातौं मिनेटमै । यस्तोमा इंग्ल्यान्डमाथि फेरि खेलमा पुनरामगन रच्नुपर्ने चुनौती बनेको थियो । तर त्यसका लागि इंग्ल्यान्डले लामो समय भने कुर्नुपरेन । केनले पेनाल्टीबाट १८ औं मिनेटमा बराबरी गोल फर्काए । वाटकिन्सको गोल अगाडिसम्म खेल अतिरिक्त समय जाने निश्चितजस्तै देखिएको थियो । तर, उनको गोलले पूरा खेलको पटकथा फर्काउने काम गर्यो र उनी इंग्लिस फुटबलको नयाँ नायक बने ।"
फुटसलबाट उदाएका कोबीको प्रदर्शन,"डर्टमन्ड (एएफपी) यस युरोमा स्पेनका लागि किशोर खेलाडी लामिन यमल आफ्नो उत्कृष्ट प्रदर्शनको सहयोगमा सबैको आकर्षण बनेका छन् । इंग्ल्यान्डसँग पनि उत्तिकै प्रभावशाली किशोर खेलाडी रहेको छ । उनी हुन्, कोबी मैनु । इंग्ल्यान्डलाई प्रतियोगिताको दोस्रो सेमिफाइनलमा नेदरल्यान्ड्सविरुद्ध जित दिलाउन उनले महत्त्वपूर्ण भूमिका खेले । यसपल्टको युरोमा इंग्ल्यान्डको अहिलेसम्ममै उच्च प्रदर्शनमा १९ वर्षीय कोबीले मिडफिल्डबाट उच्च प्रदर्शन गरेका छन् । म्यानचेस्टर युनाइटेडका यी किशोर खेलाडी अब गारेथ साउथगेटको मूल टिमको एक हिस्सा बनिसकेका छन् । उनले सन् २०२३ मा इंग्लिस प्रिमियर लिगमा डेब्यू गरेका थिए र त्यतिबेला उनी १७ वर्षका थिए । प्रिमियर लिगको पछिल्लो सिजनमात्रै उनले आफूलाई युनाइटेडका पनि प्रमुख खेलाडीका रूपमा स्थापित गरेका हुन् । नेदरल्यान्ड्सविरुद्धको खेलपछि भने उनी इंग्ल्यान्डका लागि ठूलो प्रतियोगिताको सेमिफाइनल खेल्ने कान्छा खेलाडी बनेका छन् । प्रतियोगिता सुरु हुनु अगाडि उनी आफ्नो भूमिकामा तेस्रो रोजाइका खेलाडी थिए, ट्रेन्ट एलेक्जान्डर आर्नोल्ड र कोनर गालेघरपछि । स्लोभाकियाविरुद्धको खेलमा हाफटाइमबाट मौका पाएपछि कोबी पछाडि फर्केर हेर्नुपरेको छैन् । डच टिमविरुद्ध उनको प्रदर्शनपछि प्रभावित प्रशिक्षक साउथगेटले भनेका छन्, उनको खेल उनको उमेरभन्दा धेरै परिपक्व छ । हाम्रो टिममा ठ्याक्कै उनी जस्ता खेलाडीको अभाव थियो ।तीव्र गतिमा खेलेर सटिक पास निकाल्न सिपालु मानिएका कोबीको पृष्ठभूमि भने फुटसल हो । उनी सानो मैदानमा ५ खेलाडीको टिमबाट खेल्दै अहिलेसम्मको यात्रामा आइपुगेका हुन् । नेदरल्यान्ड्सविरुद्धको खेलमा उनले आफ्ना विपक्षीको आधा भागमा गएर लगातार दबाब सिर्जना गरिरहे । इंग्ल्यान्डले बल नियन्त्रणमा राख्दा नेदरल्यान्ड्सले कोबीकै कारण फेरि त्यसमाथि अधिकार जित्न सकेको थिएन । साउथगेट स्पेनसॅग पनि उनबाट यस्तै खेलको अपेक्षा रहेको बताउँछन् ।"
