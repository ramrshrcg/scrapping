शीर्षक,विवरण
महिला एसिया कपमा नेपालको पहिलो जित,"३५ बलमा अर्धशतक पूरा गरेकी सम्झनाले कुल ४५ बलमा ११ चौका प्रहार गरिन् । विजयी चौका पनि उनकै ब्याटबाट आयो । नेपालको सुरुआत राम्रो थिएन । सीता रानामगर १७ बलमा ७, कविता कुँवर १० बलमा २, कप्तान इन्दु बर्मा १० बलमा ६ र पूर्व कप्तान रुविना क्षेत्री ८ बलमा १० रनमा आउट भएका थिए ।तर सम्झनाको एकल प्रयासमा नेपालले सानदार जित हात पारेको हो । सम्झनालाई ओपनिङ ब्याटिङमा पठाउने प्रशिक्षक र आफ्नो निर्णय भएको जनाउँदै कप्तान इन्दुले भनिन्, हामीलाई उनले ओपनिङमा राम्रो गर्छिन् भन्ने लागेको थियो । सम्झनालाई साथ दिनेक्रममा पूजा महतो ७ बलमा ७ रन बनाई अविजित रहिन् । यूएईबाट कभिसा इगोडागेले ४ ओभरमा १ मेडन राख्दै १२ रन खर्चेर ३ विकेट लिइन् । लाभान्य केनीको नाममा १ विकेट रह्यो ।यूएई धेरै राम्रो र एसीसी प्रिमियर कप च्याम्पियन टोली हो । टेस्ट राष्ट्रबाहिर यूएई उत्कृष्ट टोली हो । यस्तो टोलीलाई हराउनु ठूलो उपलब्धि हो, कटुवालले भने, नेपाललाई यो विजयले ठुलो अर्थ राख्छ । नेपाली टोलीका लागि यो प्रतियोगिता ठूलो प्लेटफर्म हो । यसले नेपाली महिला क्रिकेटमा अझै अवसर सिर्जना गर्न सक्छ । भोलिका दिनमा वुमन्स प्रिमियर लिगलगायतका फ्रेन्चाइज प्रतियोगितामा नेपाली खेलाडीका लागि ढोका खुल्छ जस्तो लाग्छ । नेपालले टस जितेपछि ब्याटिङ गरेको यूएईले निर्धारित २० ओभरमा ८ विकेट गुमाई १ सय १५ रन बनाएको थियो । प्रिमियर कप विजेता यूएईबाट खुसी शर्माले सर्वाधिक ३६ रन बनाइन् । ३९ बल खेलेकी उनले २ चौका प्रहार गरिन् । काभिसाले २६ बलमा २२, समइरा धर्निधर्काले १३ र कप्तान इशा ओजाले १० रन बनाए । नेपालबाट इन्दुले ४ ओभरमा १९ रन खर्चेर ३ विकेट लिइन् । सवनम राई र कृतिका मरासिनीले ११ विकेट लिए । समूह ए मा रहेको नेपालले आइतबार पाकिस्तान र मंगलबार भारतविरुद्ध खेल्नेछ । पाकिस्तानविरुद्ध जित निकाले नेपाल सेमिफाइनल पुग्नेछ । नेपाल त्यही टोली हो, जो २०१६ को एसिया कपमा क्रमशः भारतविरुद्ध २१, श्रीलंकाविरुद्ध २३, बंगलादेशविरुद्ध ४१, पाकिस्तानविरुद्ध ४७ रनमा अलआउट भएको थियो ।एसिया कपको यात्रा नेपालले घुमाउरो बाटोबाट गरेको हो । फेब्रुअरीमा मलेसियामा भएको एसीसी वुमन्स प्रिमियर कपमा यूएईले मलेसियालाई फाइनलमा पराजित गरी उपाधि जितेको थियो । नेपाल सेमिफाइनलमा मलेसियासँग पराजित भएको थियो । प्रिमियर कपको फाइनलमा पुग्ने दुई टोलीमात्र एसिया कपमा पुग्ने प्रावधान थियो । तर पछि सेमिफाइनलमा पुग्ने २ टोलीलाई समावेश गर्ने निर्णय भएपछि नेपाल र थाइल्यान्डले एसिया कप खेलिरहेका हुन् ।यो पल्ट फिल्डिङ पनि राम्रो र बलिङ पनि स्तरीय भएकाले जित सम्भव भएको कटुवालले बताए । विगतमा खेलेको इतिहास भइसकेको थियो र यसमा धेरै वर्षको अन्तर छ, उनले विगतको नेपाली टोलीसँग तुलना गर्दै भने, अहिले हाम्रो टोलीले धेरै इम्प्रुभ गरेका छौं । यसपटक लामो क्याम्प राखेका थियौं । मैले पनि नेपाली टोली सम्हालेको ६ महिना भयो, फिटनेसको समस्या थियो, यसमा धेरै सुधार गर्यौं । पुरुष राष्ट्रिय टोलीका ट्रेनर अब्दुल सतारलाई क्यानले महिला क्रिकेट टोलीका लागि खटाएको थियो । उहाँले हामीलाई धेरै समय दिनु भयो । फिल्डिङमा सुधार भएपछि हाम्रो ब्याटिङ र बलिङमा पनि परिवर्तन आयो ।अहिले टोलीमा रहेका खेलाडी आफ्नो क्षमतामा विश्वास गर्छन्, यो नै विजय आधार रहेको कटुवाल जनाउँछन् । नेपाली महिला क्रिकेट टोलीले २००७ देखि अन्तर्राष्ट्रिय प्रतियोगिता खेल्दै आएको छ । आफ्नो क्षमताअनुरूप खेल्न नसक्दा नेपाललाई एसिया कपमा छनोट हुनु नै ठूलो उपलब्धि बन्दै आएको थियो ।"
'मानव तस्करी नै हो,"तर, उपभामुखको पत्रमा दूतावास विश्वस्त नभएकाले पाँच जनाले भिसा पाएनन् ।यसबारे उपसभामुखको चर्को अलोचना भइरहेको छ भने, रास्वपा भने मौन छ । प्रहरीका पूर्वएआईजी देवेन्द्र सुवेदीले घटनाको प्रकृतिलाई हेर्दा मावन तस्करी उद्योगको अनुसन्धान गर्न सकिने प्रस्ट पारे । अनुसन्धानपछि मानव तस्करीको प्रयास हो वा होइन भन्ने थाहा हुन्छ । प्रहरीले अनुसन्धान गर्छ, उनले भने, उहाँ जस्तो व्यक्तिले यसरी पत्राचार गर्न हुन्थ्यो वा हुन्न भन्ने विषय पनि महत्त्वपूर्ण हो । पूर्वगृह सचिव खेमराज रेग्मीले उपसभामुखले गरेको पत्राचारलाई गलत भन्दै यसलाई अख्तियार दुरुपयोग अनुसन्धान आयोगबाट अनुसन्धान हुनुपर्ने बताए । यो पदीय दुरुपयोगको पराकाष्ठा हो । नियत पनि असल देखिएन । असम्बन्धित व्यक्तिहरूलाई पठाउनका लागि पत्राचार अख्तियारको दुरुपयोग हो, उनले भने, अख्तियारको दुरुपयोग भनेको भ्रष्टाचारको विषय हो । भ्रष्टाचारमा अख्तियारले कारबाही गर्नुपर्छ । पैसा लेनदेनको कुरा पनि सुनिएको छ, पैसा नलिए पनि अनाधिकृत रूपमा मानिसहरू पठाउने र कानुनको दुरुपयोग गर्नु भ्रष्टाचारै हो । यस्तै, अधिवक्ता ओमप्रकाश अर्यालले उपसभामुखको अनधिकृत पत्राचारलाई अपराध उन्मुख कार्य भएको टिप्पणी गरे । त्यो अपराधको उद्योगचाहिँ हो कि होइन भन्ने कुरा अनुसन्धानमा गरे पनि थाहा हुन्छ । तर, यो अपराध उन्मुख कार्य हो, अर्यालले भने, अनुसन्धानपछि उपसभामुखले मानव तस्करी हुन्छ भन्ने देखियो भने यो राज्यविरुद्धकै अपराध पनि हुन सक्छ । त्यसकारण अध्ययन र अनुसन्धान गर्नुपर्ने विषय हो ।उपसभामुखविरुद्ध संसद्को कार्यव्यवस्था परामर्श समितिमा प्रश्न उठेको छ भने शुक्रबारै राज्य व्यवस्था तथा सुशासन समितिमा उजुरी परेको छ । उजुरीमा उपसभामुखमाथि छानबिन गरी जिम्मेवारीबाट हटाउनसमेत माग गरिएको छ । राज्य व्यवस्था समितिका सभापति रामहरि खतिवडाले सभामुख देवराज घिमिरेको नेतृत्वमा रहेको कार्यव्यवस्था परामर्श समितिको बैठकमा उपसभामुखविरुद्ध उजुरी परेको जानकारी दिएका थिए । उपसभामुखले अनधिकृत व्यक्तिलाई भिसा सिफारिस गरेको सम्बन्धमा सभामुखलाई जानकारी गराउँदै यसबारेमा छलफल गर्नुपर्ने आवश्यक छ, खतिवडाले बैठकमा आफूले सभामुखलाई भनेको कुरा जानकारी दिँदै भने, यो संसद्को नियम र गरिमाविपरीत उपसभामुखबाट काम भएको देखियो । खतिवडाले उक्त टिप्पणी गरिरहँदा उपसभामुख राना पनि समितिको बैठकमा उपस्थित थिइन् । खतिवडालाई सभामुख घिमिरेले यस विषयमा आफूले पनि बुझ्नुपर्ने भन्दै जानकारी पाएपछि बोल्ने जवाफ दिए । सभामुखज्यूले यो विषय गम्भीर भएकाले कार्य व्यवस्था परामर्श समितिको अर्को बैठकमा छलफल गर्न सकिने बताउनुभयो, खतिवडाले भने । उपसभामुख रानाले पदको दुरुपयोग गरी काठमाडौंस्थित अमेरिकी राजदूतावासमा गैरसांसदलाई भिसा सिफारिस गरेको भन्दै भक्तपुरका अर्जुन बाँस्कोटाले राज्य व्यवस्था समितिमा उजुरी दिएका छन् ।एमालेका प्रमुख सचेतक महेश बर्तौलाले उपसभामुखको विषयमा सभामुखले बुझ्ने भनेको उल्लेख गर्दै घटनाले लज्जित पारेको टिप्पणी गरे । सभामुख र उपसभामुख भनेको संसद्को मुख्य जिम्मेवार हुन् । उनीहरूमा उच्चतम नैतिकता, स्वच्छता र गरिमा हुनुपर्छ । उनीहरूले संस्थाको नेतृत्व गर्ने हो, उनले भने, उपसभामुख कार्यक्रममा नजाने भन्ने होइन । तर सम्बन्ध नै नभएको व्यक्तिलाई आफ्नो लेटरप्याड प्रयोग गरेर पदीय मर्यादालाई घटाउने काम गरेको छ । उपसभामुखको पदीय आचारणा नभएको भन्ने कुरा उठाएको छ । सार्वजनिक प्रश्न उठाएपछि सम्बन्धित व्यक्तिले यसबारेमा प्रस्ट पार्नुपर्छ । संस्थाको गरिमामाथि हिलो छ्याप्ने काम कदापि गर्नु हुँदैन ।सत्तारूढ दल कांग्रेसकी सचेतक ईश्वरी न्यौपाने पनि उपसभामुखले पदीय हैसियत भुलेर पत्राचार गरेको बताइन् । उपसभामुखले मेरो किर्ते हो पनि भन्नुभएको छैन । उहाँले साइकल चलाएर भाइ आयो र त्यसपछि सिफारिस गरे भन्नुभएको छ । साथै, उहाँले गरिबका लागि सेवा गर्न खोज्दा पाइएन पनि भन्नुभयो । उपसभामुख पदमा बसेपछि आफ्नो लेटरप्याडमा यसरी दूतावासमा चिठी लेख्नु कसरी कति उचित हो ? उहाँ संवैधानिक परिषद्को सदस्य पनि हो, उनले भनिन्, यस विषयमा सभामुखको पनि ध्यानाकर्ष भएको छ भने राज्य व्यवस्था समितिमा पनि उजुरी परेको छ । आइतबारबाट संसद् चल्दै छ, यो विषय कसरी उठ्छ भन्ने हेर्न बाँकी छ ।यस्तै, रास्वपाका प्रमुख सचेतक सन्तोष परियारले उपसभामुखले अन्तर्वार्ताको मितिका लागि गर्नुभएको प्रयासलाई राजनीतिक रूपमा उचाल्न नहुने बताए । अप्ठेरोमा परेका लागि सहयोग गरेको देखियो । उही कार्यक्रममा जाने भनेर सहयोग गरिएको हो । भिसा इन्टरन्भुका लागि समय पाउन गाह्रो भएको कारणले गर्दा उहाँले एउटै कार्यक्रममा जाने भएर सहजीकरण मात्र गरिएको हो, उनले भने, यसलाई अर्कै रूपमा हेर्न मिल्दैन । तर यसलाई जति उचाल्न खोजिएको छ, त्यो ठीक होइन । एउटा घटना र परिघटनालाई लिएर यसरी उचाल्न थालियो भने हाम्रो राजनीतिक र देश सही दिशामा जाँदैन । करुणा भावले सहयोग गर्न खोजेको होउपसभामुख रानाले दूतावासमा पठाएको विवादित पत्रबारे शुक्रबार स्पष्टीकरणसहितको विज्ञप्ति गर्दै आफूविरुद्ध नियोजित कदम चालिएको बताइन् । आफूले करूणा भावले उक्त पत्र लेखेको तर पत्र लेखेको डेढ वर्षपछि विवादित बनाउन खोजिनुको पछि नियोजित कदम रहेको उल्लेख गरेकी छन् । मैले करुणाभावले सहयोग गर्न खोजेको विषयलाई उक्त पत्र लेखेको झन्डै डेढ वर्षपछि विवादित गराउन खोज्नु मविरुद्ध नियोजित कदम रहेको देखिन्छ । मलाई नजिकबाट चिनेहरू मेरो स्वभावसँग जानकारै हुनुहुन्छ । मेरा स्वभावगत कमजोरी धेरै होलान्, त्यसबाट फाइदा उठाउने पनि धेरै होलान् तर अनैतिक कार्य मबाट भएको छैन, हुने छैन, उपसभामुख रानाले भनेकी छन्, आम जीवनबाट राजनीतिमा आइपुग्दा मैले दशकौं लगाएर आर्जन गरेको प्रतिष्ठा र सेवामा समर्पित सार्वजनिक जीवनमाथि लान्छना लगाउने कुत्सित प्रयासबाट कत्ति पनि विचलित नभई म नेपाल र नेपालीको सेवामा निरन्तर लागिरहेको जानकारी गराउन चाहन्छु । गत वर्ष २०२३ मार्चमा यूएनसीएसडब्लूको सम्मेलनसँगै समानान्तर रूपमा आयोजना भएको एनजीओसीएसडब्लू ६७ औं कमिसन अन द स्टाटस अफ वुमेन मा आफूलगायत अन्य सहभागीलाई आएको निमन्त्रणा स्वीकार गरेको उल्लेख गर्दै उनले अमेरिका जाने क्रममा यात्रा गर्नुपर्ने समयावधि अत्यन्त छोटो रहेको तर राजदूतावासमा अन्तर्वार्ताको मिति लिन लामो समय कुर्नुपर्ने अवस्था रहेकोले आफूले पत्र लेखेको उल्लेख गरेकी छन् ।"
एसईईका पूरक परीक्षार्थीलाई निःशुल्क पढाउँदै काठमाडौं महानगर,"महानगरभित्रबाट ५८ वटा सामुदायिक विद्यालयबाट ३ हजार ९ सय ६१ जना विद्यार्थी एसईई परीक्षामा सहभागी भएका मध्ये ८ सय ७३ जना विद्यार्थीले ग्रेडवृद्धि परीक्षाको तयारी गरिरहेका छन् । देशभरका ५२ प्रतिशत विद्यार्थी नन्ग्रेडिङमा परेपछि शिक्षा मन्त्रालयले यस पटक सबै विद्यार्थीलाई ग्रेडवृद्धि परीक्षा दिन पाउने व्यवस्था गरेको छ । साउन २३ गतेदेखि ग्रेडवृद्धि परीक्षा सञ्चालन हुँदै छ ।महानगरभित्रका सामुदायिक विद्यालयबाट एसईईमा शतप्रतिशत नतिजा ल्याउने लक्ष्य राखेको महानगर शिक्षा आयोगका सदस्य शैलेन्द्र झा बताउँछन् । उनका अनुसार महानगरले अहिले सञ्चालन गरिरहेको कक्षा कोचिङ सेन्टर नभई खुला वातावरणमा सिक्ने शैक्षिक क्याम्प हो । विद्यार्थी र शिक्षकले खुला वातावरणमा सिक्न तथा सिकाउनका लागि कोचिङ सेन्टर नभई शैक्षिक क्याम्पका रूपमा कक्षा सञ्चालन गरिरहेका छौं, उनले स्रोत केन्द्र क्याम्पबारे जानकारी दिँदै भने, यो क्याम्प सकारात्मक वातावरणमा विद्यार्थी र शिक्षकबीच सिक्ने र सिकाउने माध्यम हो । महानगरले २०८० को एसईई नतिजामा ७८ प्रतिशत नतिजा ल्याए पनि बाँकी २२ प्रतिशत लक्ष्य हासिल गर्न विद्यार्थीका लागि निःशुल्क कक्षा सञ्चालन गरिरहेको उनको भनाइ छ ।महानगरले तीन वर्षयता एसईईमा सहभागी विद्यार्थीको अवस्थाबारे अध्ययन पनि गर्दै आइरहेको छ । हाम्रो अध्ययनले धेरै अनुत्तीर्ण हुने विद्यार्थीको पारिवारिक पृष्ठभूमि केलाउँदा परिवारको आर्थिक अवस्था कमजोर हुने, अभिभावकले आफ्ना छोराछोरीलाई सिकाउन नसक्ने, कक्षामा कमजोर प्रस्तुति रहने पाइयो, आयोगका सदस्य झाले भने, यसमा अझै अध्ययन गर्दै छौं । यसलाई कसरी कम गर्दै लान सकिन्छ भनेर अहिले यो क्याम्प सुरु गर्यौं । विद्यार्थीको आर्थिक अवस्थालाई सहयोग गर्न र सकारात्मक वातावरणमा सिक्ने व्यवस्था गर्न यस किसिमको अवधारणामा आधारित पहिलो क्याम्प सुरु गर्यौं । अब निरन्तर हुन्छ ।हाल एसईईको पूरक परीक्षाको तयारी कक्षाका लागि महानगरले ११ वटा स्रोत केन्द्रमार्फत सय जना विभिन्न विषयका शिक्षक राखेर शैक्षिक क्याम्प सुरु गरेको हो । महानगरले यी क्याम्पमार्फत फरकफरक विषयका बिहानदेखि दिउँसोसम्म ६७ वटा कक्षा सञ्चालन गरिरहेको छ । स्रोत केन्द्रमार्फत खटिरहेका शिक्षकलाई महानगरले दैनिक पाँच सय रुपैयाँ दिने प्रस्ताव गरेको छ भने विद्यार्थीका लागि खाना र खाजाको समेत व्यवस्था गरेको छ । मेयर बालेन शाहका सहयोगी सस्मित पोखरेलले सामुदायिक विद्यालयबाट एसईईमा एनजी ल्याएका सबै विद्यार्थीलाई सहभागी गराउने लक्ष्य रहेको सुनाए । यो क्याम्पमा सामुदायिक विद्यालयका एनजी ल्याएका सबै विद्यार्थीलाई समावेश गराएका छौं । केही विद्यार्थीले कक्षा लिएका छैनन् तर सबैलाई सहभागी गराउने लक्ष्य हो, उनले भने, हामीले स्रोत केन्द्रमा बुझ्दा कुनैमा ५० प्रतिशत र कुनैमा ९० प्रतिशतसम्म विद्यार्थी सहभागी भइरहेका छन् । एसईईमा नन्ग्रेड आएका विद्यार्थीलाई हौसला प्रदान गर्दै पठनपाठन गराइराखेको गणित विषयका शिक्षक चक्रबहादुर विष्टले बताए । महानगरको स्रोत केन्द्र क्याम्पअन्तर्गत विश्व निकेतनमा एसईई पूरक परीक्षाको तयारी गरिरहेका विद्यार्थीलाई उनले पढाइरहेका छन् । महानगरले विश्व निकेतन, परोपकार आदर्श, पद्मकन्या, विद्याश्रम, शान्ति विद्यागृह र जुद्धोदय माविलगायत २३ वटा सामुदायिक विद्यालयमार्फत एसईई ग्रेडवृद्धि परीक्षाका लागि कक्षा सञ्चालन गरिरहेको छ ।त्यस्तै कक्षामा एसईईको पूरक परीक्षाको तयारीमा जुटेकी विद्यार्थी हुन् १६ वर्षीया शर्मिला परियार । शर्मिलाले डिल्लीबजारस्थित पद्मकन्या विद्याश्रम माविमा कक्षा लिइरहेकी छन् । पहिलो एसईई परीक्षा दिँदा आत्तिएर राम्रोसँग दिन सकिनँ । एसर्ईईमा तीन विषय अंग्रेजी, विज्ञान र भूगोलमा एनजी आयो, शर्मिलाले भनिन्, सुरुमा आत्तिएँ । परिवारको सहयोग र हौसलाले फेरि परीक्षा दिन तयार भएँ । क्याम्पमा गएर परीक्षाको तयारी गरेको उनले सुनाइन् ।"
जनस्तरमा कूटनीति विस्तार गर्दै विदेशी राजदूत,"(काठमाडौं) चीनका उपपरराष्ट्रमन्त्री सुन वेइदोङले गत असार ११ र १२ मा नेपालको दुईदिने भ्रमण गरे । उनी चीननेपाल कूटनीतिक परामर्शको १६ औं चरणको बैठकका लागि नेपाल आएका थिए । त्यस अवसरमा परराष्ट्र सचिव सेवा लम्सालसँग द्विपक्षीय कूटनीतिक परामर्श बैठक गरेका उपपरराष्ट्रमन्त्री वेइदोङले राष्ट्रपति रामचन्द्र पौडेल, तत्कालीन प्रधानमन्त्री पुष्पकमल दाहाल र तत्कालीन उपप्रधान तथा परराष्ट्रमन्त्री नारायणकाजी श्रेष्ठसँग शिष्टाचार भेटवार्ता गरे । उक्त बैठक र भेटवार्ताको विषयमा नेपालस्थित चिनियाँ राजदूत छन सोङले असार १४ मा आफ्नो सामाजिक सञ्जाल एक्स (ट्वीटर) मा नेपाली भाषामै विस्तृत रूपमा जानकारी दिएका थिए । नेपालमा यसरी चिनियाँ राजदूतले नेपाली भाषामै सार्वजनिक रूपमा भेटवार्ताको जानकारी दिएको त्यो पहिलो पटक हो । नेपालस्थित अमेरिकी दूतावासकी प्रवक्ता जेहरा नक्भीले केही महिनायता सामाजिक सञ्जाल फेसबुकमा हरेक महिना आफ्नो दूतावासले गरेको गतिविधिबारे जानकारी दिइरहेकी हुन्छिन् । अमेरिकी कूटनीतिज्ञ भए पनि नेपाली भाषा राम्रोसँग बुझ्न र बोल्न सक्ने नक्भीले चलाएको कार्यक्रम दूतावासको सामाजिक सञ्जालमार्फत आउने गर्छ । जसलाई प्रयोगकर्ताहरूले हेरेको र त्यसमा कमेन्ट गरेको देख्न सकिन्छ । अर्कोतर्फ नेपालस्थित अमेरिकी राजदूत डिन आर थम्पसनले दूतावासले गर्ने हरेक गतिविधिहरूबारे ट्वीटर (एक्स) ह्यान्डलबाट जानकारी दिइरहेका हुन्छन् । नेपालस्थित भारतीय राजदूत वा प्रवक्ताको भने ट्वीटर ह्यान्डल छैन । तर दूतावासले इन्डिया इन नेपाल ह्यान्डल फेसबुक र ट्वीटर दुवैमा प्रयोग गर्छ । भारतीय दूतावासको सहयोग र पहलमा भएका विभिन्न क्रियाकलापका साथै द्विपक्षीय भेटवार्ता र सम्बन्धबारे त्यही इन्डिया इन नेपाल बाट जानकारी दिने गरिएको छ । पछिल्लो समय उक्त ह्यान्डलमा भारतका प्रधानमन्त्री नरेन्द्र मोदी, विदेशमन्त्री एस जयशंकरदेखि अन्य उच्च तहको भेटवार्ता र कुराकानी नेपाली भाषामा ट्वीट गर्न थालिएको छ । जुन कुरा अहिले आएर चिनियाँ दूतावासले पनि गर्न थालेको हो । हाल नेपालस्थित बेलायती राजदूत हुन् रब फेन । उनकै भाषामा भन्दा उनलाई अलि अलि नेपाली बोल्न आउँछ । उनले नेपालका विभिन्न स्थानमा घुमेको दृश्य बेलायती दूतावासको ट्वीटर ह्यान्डल यूके इन नेपाल मा देख्न सकिन्छ । िििमाथि उल्लेख गरिएका नेपालस्थित चार विदेशी दूतावासले सामाजिक सञ्जालहरूमा गरेका पछिल्ला क्रियाकलाप हेर्दा के प्रस्ट हुन्छ भने उनीहरू नेपालमा सरकारी तहमा मात्र होइन, जनस्तरमा पनि आफ्नो सम्बन्ध विस्तार गर्न चाहन्छन् । उनीहरू सिधै नेपाली जनतासमक्ष पुग्नका लागि प्रयत्न गरिरहेका छन् । ती चार मात्र होइन, नेपालमा रहेका करिब २५ भन्दा बढी दूतावासले आआफ्ना गतिविधि जनस्तरसम्मको सम्बन्धलाई विस्तार गर्न पब्लिक डिप्लोमेसी अर्थात् सार्वजनिक कूटनीतिलाई विस्तार गरिरहेका छन् । सार्वजनिक कूटनीति आफूमा निहित हुन्छ र यसले स्वदेशी तथा विदेशी सार्वजनिक क्षेत्रहरूमा दबदबा बढाउने काम गर्छ । लोकतान्त्रिक मूल्य र मापदण्डले सार्वजनिक कूटनीतिमा थप खुला गतिविधि र अभ्यासहरूको माग गर्दछ । देशको प्रजातान्त्रिक वातावरणमा प्रत्यक्ष संलग्नताको माध्यमबाट धेरैभन्दा धेरै विदेशी जनता भेटिने भएकाले सार्वजनिक कूटनीतिको अभ्यास अझ व्यावहारिक छ, नीति अनुसन्धान प्रतिष्ठानद्वारा प्रकाशित नेपालको परिपेक्ष्यमा सार्वजनिक कूटनीतिको प्रभावकारी प्रयोग नामक अनुसन्धान दस्ताबेजमा उल्लेख छ । पूर्वराजदूत खगनाथ अधिकारी र त्रिभुवन विश्वविद्यालयअन्तर्गत पुस्तकालय र सूचना विज्ञान केन्द्रकी सहायक प्राध्यापक लीला न्याइच्याईंले गरेको अनुसन्धानका आधारमा सन् २०२२ मा दस्ताबेज तयार पारिएको हो । सार्वजनिक कूटनीतिमा प्रयोग हुने प्रमुख उपकरणहरू सूचना, शिक्षा र संस्कृति हुन् । र, यसका लक्षित श्रोताहरू आम मानिस, पत्रकार, सरकारी अधिकारीहरू, शिक्षाविद्हरू, थिंकट्यांकहरू, गैरसरकारी संस्थाका कार्यकर्ताहरू, व्यवसायी नेताहरू र कला समाजलगायत विदेशी जनताहरू हुन्, अनुसन्धानमा थप भनिएको छ । अनुसन्धानअनुसार सार्वजनिक कूटनीतिले सामान्यतः विदेशमा सरकारको राजनीतिलाई भरपर्दो र अर्थपूर्ण तरिकाले व्याख्या र वकालत गर्ने, देश, जनता, मूल्य र संस्थाका बारेमा जानकारी प्रदान गर्नु, मानिसहरू र विचारहरूको आदानप्रदानमार्फत दिगो सम्बन्ध र आपसी समझदारी निर्माण गर्नु तथा विदेशी मनोवृत्ति र यसका नीतिहरूका लागि तिनीहरूको प्रभावहरूमा गृह देशका निर्णयकर्तालाई सल्लाह दिने गर्छ । पूर्वपरराष्ट्र सचिव मधुरमण आचार्य विदेशी मुलुकमा आफ्नो देशको पक्षमा आम जनताको धारणा परिवर्तन गराउने विषय नै सार्वजनिक कूटनीति भएको बताउँछन् । सरकारी तह, निजी क्षेत्र, थिंक ट्यांकलगायतबारे आफ्नो पक्षमा धारणा बनाउने हो । यो सबै मुलुकले गर्छन् । हामीले पनि अब सार्वजनिक कूटनीतिको डिभिजन खोल्न लागेको भन्ने सुनेको छु । हामीले सार्वजनिक कूटनीतिबारे कुरा बुझे पनि त्यहीअनुसारको प्रभावकारी रूपमा काम गरेका छैनौं, पूर्वराजदूतसमेत रहेका आचार्यले भने, उदाहरणका लागि भारतीय मिडियामा नेपालबारे हेर्नुभयो भने कस्तो धारणा आउँछ ? नेपालबारे धारणा त राम्रो छैन नि । त्यो धारणाले नेपालको पक्षमा नीति बनाउन त दिँदैन । हाम्रो छिमेकी भए पनि चीनको वकालत गर्छन् भन्ने भाष्य भारतीय मिडियाको छ । त्यो भनेको नेपालले सार्वजनिक कूटनीतिमा हाम्रो धारणा नबनाईकन यस्तो भयो । अमेरिकाले पनि नेपालमा पब्लिक डिप्लोमेसी बलियोसँग प्रयोग गरिरहेको आचार्यको बुझाइ छ । एकपटक राजदूतले जनतासँग कार्यक्रम गर्न खोजेका थिए । भारतसँग पनि नेपालको संस्कृति र पुरानो सम्बन्ध छ । यो सार्वजनिक कूटनीति भियना कन्भेन्सनअनुसार गर्न पाइन्छ । तर यसको सीमितता के हुन्छ भने आन्तरिक मामिलामा हस्तक्षेप नहुने गरी द्विपक्षीय सम्बन्धलाई बलियो पार्ने वातावरण बनाउने हो । विदेशीले कडासँग गर्छन् । नेपालले भने भर्खरै सुरुआत गरेको छ, उनले भने । सार्वजनिक कूटनीति शब्द पहिलो पटक सन् १८५६ जनवरी १५ मा लन्डनको टाइम्स पत्रिकाले प्रयोग गरेको थियो । अमेरिकी राष्ट्रपति फ्रान्कलिन पियर्सको बेलायत भ्रमणका गतिविधिको आलोचना गर्दै उक्त पत्रिकाले लेखेको थियो, अमेरिकाका राजनेताहरूले सम्झनुपर्छ कि यदि उनीहरूले हामीमाथि आफ्नो प्रभाव राख्न खोज्ने हो भने उनीहरूले आफ्नै जनताका लागि पनि उदाहरण खडा गर्नुपर्छ । सार्वजनिक कूटनीतिको प्रयोग सुरुमा विकसित देशहरूले अभ्यासमा ल्याएका हुन् । जुन खासगरी अमेरिकाले दोस्रो विश्वयुद्धको अन्त्यपछि सार्वजनिक कूटनीति अघि बढाएको हो । कुनै समय सार्वजनिक कूटनीतिलाई प्रोपागान्डाका रूपमा पनि प्रयोग गरिन्थ्यो । तर पछि नयाँ परिवेशमा सार्वजनिक कूटनीति भन्दै अघि बढाउन थालिएको छ । साथै, सार्वजनिक कूटनीतिलाई सफ्ट पावर का रूपमा पनि लिइन्छ । सार्वजनिक कूटनीति र सफ्ट पावरसँगसँगै अघि बढिरहेका हुन्छन्, उनीहरू एकअर्काका परिपूरक हुन् । नेपालको परराष्ट्र नीति२०७७ ले पनि सार्वजनिक कूटनीतिलाई महत्त्व दिएको छ । सार्वजनिक कूटनीतिलाई परराष्ट्र नीतिअन्तर्गत राखिएको छ । सार्वजनिक कूटनीतिको माध्यमबाट मुलुकको छवि र विशिष्ट पहिचानलाई सफ्ट पावरका रूपमा प्रवर्द्धन गरी अन्तर्राष्ट्रिय जगत्को समर्थन, सहयोग र सद्भाव आर्जन गर्ने, नीतिमा भनिएको छ, सार्वजनिक कूटनीतिका सबै पक्षहरूमा सामाजिक सञ्जाललगायत सूचना प्रविधिको अधिकतम प्रयोग गरी डिजिटल डिप्लोमेसीमार्फत अन्तर्राष्ट्रिय जगत्मा यथार्थ र तथ्यपरक सूचना तथा सन्देश प्रवाह गरी नेपालप्रति सकारात्मक धारणा प्रवर्द्धन गर्ने । नेपालले सार्वजनिक कूटनीतिमा सामाजिक सञ्जाललगायत सूचना प्रविधिको अधिकतम प्रयोग गरी डिजिटल डिप्लोमेसीमार्फत अघि बढ्ने उल्लेख गरिरहेका बेला नेपालस्थित विदेशी मुलुकका दूतावासले त्यही शैली अपनाइरहेका छन् । तर नेपाल भने यसमा कमजोर देखिएको छ । नेपालमा हाल दुई दर्जनभन्दा बढी विदेशी दूतावास छन् । ती दूतावासहरूले पछिल्लो समय सामाजिक सञ्जालको सक्रिय प्रयोग गर्दै सार्वजनिक कूटनीतिलाई महत्त्व दिइरहेका छन् । नेपालका दुई छिमेकी भारत र चीन तथा अमेरिका र युरोपेली संघ र बेलायत सामाजिक सञ्जालमार्फत सार्वजनिक कूटनीतिमा बढी सक्रिय देखिन्छन् । उनीहरूले सामाजिक सञ्जालमा नेपाल, नेपाली भाषा, संस्कृति, परम्परा, खाना, वेशभूषा, विभिन्न पर्यटकीय स्थल, विभिन्न भेटवार्तालगायत विषयमा केन्द्रित भएर लगातार रूपमा पोस्ट गरिरहेका हुन्छन् । सामाजिक सञ्जालमार्फत सार्वजनिक कूटनीतिमा सबैभन्दा अगाडि अमेरिकी दूतावास देखिन्छ । अमेरिकी दूतावासको ट्वीटर ह्यान्डलमा ४ लाख ४९ हजार फ्लोअर छन् भने फेसबुक पेजलाई ४ लाख ३ हजारले पछ्याएका छन् । साथै, राजदूत आफैंले पनि ट्वीटर चलाउँछन्, जसका फ्लोअर २ लाख ६३ हजार छन् । अमेरिकापछि सोसल मिडियामा सबैभन्दा बढी भारतीय दूतावासको एक्स ह्यान्डल र फेसबुकमा इन्डिया इन नेपाल छन् । जसमा एक्सतर्फ ८८ हजार ८ सय र फेसबुकमा २ लाख १७ हजार फ्लोअर छन् । नेपालमा यसअघिकी चिनियाँ राजदूत होउ यान्छीले एक्स ह्यान्डल खोलेकी थिइन् । अहिले राजदूत छन सोङले चलाउने उक्त ह्यान्डललाई ७३ हजार २ सयले पछ्याइरहेका छन् । साथै, चिनियाँ दूतावासको प्रवक्ताको नाममा पनि एक्स ह्यान्डल छ । अर्को सबैभन्दा बढी पछ्याइएको एक्स ह्यान्डल हो, बेलायती दूतावासको । जसका फ्लोअर ४३ हजार छन् । साथै, राजदूत रब फेनको पनि आफ्नै एक्स ह्यान्डल छ । युरोपेली संघ पनि एक्समा सक्रिय छ । यसमा १९ हजार ९ सय फ्लोअर छन् । साथै, राजदूतले आफ्नै छुट्टै एक्स चलाउँछन् । पूर्वराजदूत तथा प्राध्यापक विजयकान्त कर्ण बढ्दो भूराजनीतिक प्रतिस्पर्धाका कारण ठूला र अर्थतन्त्र बलियो भएका मुलुकहरूले सार्वजनिक कूटनीतिमा बढी लगानी गर्न थालेको बताउँछन् । उनी भन्छन्, नेपालमा पछिल्लो पटक चीनले भ्रमण आदानप्रदान राजनीतिक दल र अन्य संघसंस्थासँग सहकार्य र सरकारी तहमा अन्य विभिन्न सहकार्य गर्दै आइरहेको छ । त्यसको मतलब चीनले नेपालमा आफ्नो सार्वजनिक कूटनीतिको दायरा फराकिलो पारेको छ । अमेरिका र भारतको ध्यान भने चीनले बढाएको सार्वजनिक कूटनीतिसामु आफ्ना क्रियाकलाप कम हुन नदिनु रहेको छ । सन् २०१३ मा सी चिनफिङ चीनको राष्ट्रपति बनेपछि सार्वजनिक कूटनीतिमा बढी लगानी गर्न थालेको र त्यसको असर नेपालमा पनि परेको कर्ण बताउँछन् । सन् १९९८ मा सार्वजनिक कूटनीतिबारे पीएच स्टिमले भनेका थिए, अहिले सार्वजनिक कूटनीतिलाई कूटनीतिको तेस्रो आयाम पनि भनिन्छ । पहिलो द्विपक्षीय कूटनीति र दोस्रो बहुपक्षीय कूटनीति हो । सार्वजनिक कूटनीति भनेको विदेशी जनतालाई बुझ्ने, जानकारी दिने र प्रभावमा पार्नु हो । पछिल्ला वर्षहरूमा भने सार्वजनिक कूटनीति व्यापक, लोकप्रिय र कतिपय देशका लागि प्रभावकारी कूटनीतिक उपकरण पनि बनेको देखिन्छ । विकसित र ठूला मुलुकहरूले सार्वजनिक कूटनीतिलाई राजनीतिक उद्देश्यका लागि एक उपकरणका रूपमा प्रयोग गरे पनि नेपाल जस्ता अल्पविकसित मुलुकहरूले त्यसलाई पूर्ण रूपमा प्रयोग गर्न भने सकेका छैनन् । नेपालका हाल ३३ मुलुकमा दूतावास र तीन संयुक्त राष्ट्रसंघीय नियोग छन् । साथै, ७ महावाणिज्य दूतावास पनि छन् । तर यी नियोगहरूले सार्वजनिक कूटनीतिलाई अघि बढाउन निकै चुनौतीपूर्ण देखिन्छ । किनकि सार्वजनिक कूटनीतिलाई प्रभावकारी बनाउनका लागि आर्थिक पक्ष बलियो हुनुका साथै पर्याप्त मानव संसाधन आवश्यक छ । जुन नेपालका लागि तत्काल सम्भव देखिँदैन ।"
"न्युरोडमा फुटपाथ विस्तार गर्न अदालतको आदेश, स्थानीयको अवरोध","(काठमाडौं)काठमाडौंको व्यापारिक केन्द्र मानिने न्युरोड यति बेला पुनः तनावग्रस्त बनेको छ । काठमाडौं महानगरपालिकाले न्युरोडको फुटपाथ विस्तार थालेपछि वडाध्यक्ष, स्थानीय र व्यापारीले त्यसको विरोधमा प्रदर्शन गरेपछि स्थिति तनावग्रस्त बनेको हो । पाटन उच्च अदालतले सडक डिभिजन, काठमाडौंलाई न्युरोडको फुटपाथ विस्तारमा अवरोध नगर्न भन्दै असार ३० मा महानगरको पक्षमा आदेश दिएको थियो । महानगरले बुधबारदेखि न्युरोडको जुद्ध सालिकदेखि इन्द्रचोकसम्मको फुटपाथ विस्तार अगाडि बढायो ।महानगरले शुक्रबार जुद्ध सालिकदेखि धर्मपथसम्मको फुटपाथ विस्तार गर्ने तयारी गरेपछि वडाध्यक्ष, स्थानीय र व्यापारी विरोधमा उत्रिएका थिए । भीडलाई नियन्त्रणमा लिन ठूलो संख्यामा प्रहरी र महानगर प्रहरी बल परिचालन गरिएको थियो । न्युरोडको वसन्तपुरमा शुक्रबार दिनभर महानगर प्रहरी, नेपाल प्रहरी र प्रदर्शनकारीबीच धकेलाधकेल चलेको थियो । भीडले महानगर प्रमुख बालेन्द्र शाहविरुद्ध नाराबाजी गरेका थिए । विरोधका बीच पनि महानगरले जुद्ध सालिकदेखि इन्द्रचोकतर्फको फुटपाथ विस्तारको काम भने रोकेको छैन । महानगर प्रमुखको सचिवालयले पनि विरोधले काम नरोकिने जनाएको छ ।आज अदालतको आदेशको अवहेलना गरिएको छ, नगर प्रमुख बालेनका स्वकीय सचिव भूपदेव शाहले भने, तर पनि महानगरको फुटपाथ बनाउने कार्य रोकिँदैन । आज होल्ड भएको मात्र हो । भोलिदेखि निरन्तर हुन्छ । सचिवालयले कार्यपालिकामा भइसकेको छलफलमाथि चित्त नबुझे मेयरलाई भेटेर भन्न सकिने बताएको छ । स्थानीयका लागि सचिवालय सधैं खुला छ । कसैको व्यक्तिगत एजेन्डाका लागि महानगर रोकिने छैन, शाहले भने ।वडाध्यक्ष, स्थानीय र व्यापारीले भने महानगरले अदालतको आदेशपछि न्युरोड क्षेत्रको फुटपाथ विस्तार गर्नुअघि एक पटक सूचित नगरेपछि विरोध गरेको बताउँछन् । महानगरको १८ नम्बरका वडाध्यक्ष न्हुच्छेकाजी महर्जनले नगर अधिवेशनमा न्युरोडका विषयमा अदालतको निर्णय पर्खिने र निर्णय आइसकेपछि वडाध्यक्ष राखेर फेरि कुरा गर्ने भनिए पनि त्यसो नहुँदा विरोध गरिएको बताए । जनता सूचित हुने गरी योयो कारणले काम गर्न लागेका हौं भनेपछि सहमतिमा नआउने कुरा होइन । यत्रो विरोध हुँदा मेयरले छलफलका लागि बोलाउनुपर्ने हो । जनताको काम गर्न जाँदा किन विरोध भइरहेको छ, सोध्नुपर्यो, उनले भने ।यसैगरी विरोधमा उत्रिएका इन्द्रचोकस्थित व्यापारी शिव महर्जनले पार्किङको विकल्प दिएर मात्रै फुटपाथ विस्तार गर्नुपर्ने बताए । मिल्ने ठाउँमा पार्किङ गरौं भनेर भनिरहेका छौं । पार्किङको ठाउँ खोजौं, उनले भने, पार्किङ नजिक भएन भने ग्राहकहरू दुई किलोमिटर हिँडेर आएर किनेको सामानको कसले सुरक्षा दिन्छ ? उनले न्युरोडमा फुटपाथ विस्तार गर्नुअघि उपभोक्ता, स्थानीय र समुदायसँग सहमति जुटाएर काम गर्नुपर्ने उनको भनाइ छ । स्थानीय राजेश डंगोलले बाटो साँघुरो पारेर फुटपाथ विस्तार गर्न नदिने बताए । मेयरको योजना न्युरोडको व्यापार अन्तै सार्ने छ, उनको आरोप थियो, यो फुटपाथको नभई हाम्रो रोजीरोटीसँग सम्बन्धित छ । सुरुमा पार्किङ हटाइयो, अहिले गाडी नकुदाऔं भन्नुहुन्छ ।काठमाडौंका प्रमुख जिल्ला अधिकारी जितेन्द्र बस्नेतले महानगरले सुरक्षा व्यवस्थापन माग गरेपछि प्रहरी परिचालन गरिएको जानकारी दिए । अदालतको आदेशअनुसार महानगरले काम अगाडि बढाएको हो, उनले भने, यो विवाद महानगर र वडाध्यक्षको हो । छलफल गरेर मिलाउनुपर्यो भनेर भनेका छौं ।महानगरका प्रवक्ता नवीन मानन्धरले पार्किङको विषय नभई सहकार्य नभएका कारण विरोध भएको बताए । एकचोटि दुई पक्ष बसेर छलफल गरिएको भए ठूलो कुरा थिएन । अदालतको निर्णयपछि छलफलबिना नै काम सुरु भएपछि वडाध्यक्षलगायत स्थानीयले विरोध गरेका हुन्, उनले भने, पहिले सहमति भएअनुसार हाललाई २४ र २३ वडामा फुटपाथ बनाउने हो । न्युरोडदेखि जुद्ध सालिकसम्म फुटपाथ बनाउँदा यातायात समस्या हुनेनहुने विषयमा अध्ययन टोली बनाउन सकिन्छ । अगाडि बढाउनुपर्ने भए बढौं नभए केही समयलाई पछि सार्ने कुरा भएको हो ।काठमाडौं महानगरपालिकाले २०८० माघ ९ मा न्युरोड क्षेत्रमा पार्किङ निषेध गर्ने निर्णय गरेको थियो । यसका विरुद्ध स्थानीय र व्यवसायीले महानगरले विकल्प नै नदिई पार्किङ निषेध गरिएकामा विरोध जनाएका थिए । फेरि २०८१ जेठ १२ मा महानगरले सडक डिभिजन, काठमाडौंको अनुमतिबिना फुटपाथ विस्तार गर्न न्युरोड सडकको कालोपत्र काट्यो । जेठ २१ मा सडक डिभिजन, काठमाडौं महानगरले काटेको फुटपाथ धमाधम कालोपत्र गर्यो । त्यसपछि महानगर यो विषयलाई लिएर पाटन उच्च अदालतमा पुग्यो । अदालतले महानगरको पक्षमा फैसला सुनाएपछि फुटपाथ निर्माणको काम सुरु गरिँदा विरोध भएको हो ।"
काठमाडौंमा पोलियो भाइरस फेला,"(काठमाडौं)काठमाडौंको टुकुचा र वाग्मती नदीको संगम क्षेत्रबाट संकलित ढलको नमुना परीक्षण गर्दा पोलियोको भाइरस भेटिएको छ । स्वास्थ्य सेवा विभागको बाल स्वास्थ्य तथा खोप शाखा प्रमुख डा अभियान गौतमका अनुसार उक्त नमुनामा पोलियो भाइरस टाइप ३ पुष्टि भएको हो ।नेपालमा अन्तिम पटक सन् २०१० मा पोलियोको बिरामी फेला परेका थिए । त्यसयता भने पोलियो संक्रमित फेला नपरेका कारण विश्व स्वास्थ्य संगठनको दक्षिण एसिया क्षेत्रले २०१४ मा नेपाललाई पोलियो मुक्त राष्ट्र घोषणा गरेको थियो । डा गौतमले खोप प्राप्त बालबालिकाको दिसाबाट उक्त भाइरस ढलमा गएको हुन सक्ने अनुमान गरे । लाइभ एटिन्युएटेड (जीवित तर निष्क्रिय) पोलियो खोप प्राप्त गरेका करोडौं बालबालिकामध्ये एक जनाको आन्द्रामा उक्त भाइरस उत्परिवर्तित हुन सक्ने सम्भावना हुन्छ । यो भ्याक्सिन डिराइभ्ड पोलियो भाइरस टाइप ३ हो । त्यसले उक्त बच्चामा लक्षण देखाएको पनि हुन सक्छ, उनले भने, यदि बच्चालाई संक्रमित बनाएको छ भने उक्त बच्चाबाट अन्यलाई सर्ने जोखिम पनि रहन्छ, त्यसैले हामी अहिले त्यसको सर्भेलेन्स गरिरहेका छौं ।उनका अनुसार १५ वर्षभन्दा कम उमेर भएका बालबालिका जसमा केही समययता अति शीघ्र लुलो पक्षघात देखिएको छ कि भनेर महाशाखाको सर्भेलेन्स टोलीले खोजी गरिरहेको छ । हामीले सम्भावित स्थानको पहिचान गरेर घरघरमै पुगेर सोधपुछसम्म गरिरहेका छौं । अस्पतालहरूमा पनि बुझिरहेका छौं, उनले भने, यसलाई नियन्त्रण गर्नका लागि काठमाडौं उपत्यकामा साउन ९ देखि १२ सम्म पोलियोविरुद्ध खोप अभियान पनि सञ्चालन गर्दै छौं । उनका अनुसार टुकुचा र वाग्मतीको संगम क्षेत्रबाट संकलन गरिएको नमुनामा भाइरस भेटिएकाले ललितपुर र भक्तपुर क्षेत्रलाई पनि समेटेर सूक्ष्म रूपमा निरीक्षण सुरु गरिएको छ । जेठ १३ मा संकलन गरिएको नमुनामा भाइरस भेटिएको हो, त्यसको परीक्षण गर्न हामीले बैंककको प्रयोगशालामा पठाएका थियौं, जसको रिपोर्ट असार २९ मा प्राप्त भएको हो, उनले भने, त्यसपछि हामीले गर्नुपर्ने सर्भेलेन्सको काम सुरु गरिसकेका छौं । त्यसपछि संकलन गरिएका नमुनामा भने भाइरस देखिएको छैन । उनका अनुसार यस प्रकारको भाइरसले संक्रमण गराउन पनि सक्छ र नगराएको पनि हुन सक्छ ।स्वास्थ्य प्रवक्ता डा प्रकाश बुढाथोकीका अनुसार सरकारले २०१७ देखि काठमाडौंका विभिन्न स्थानबाट महिनाको दुई पटक र २०२२ बाट उपत्यका बाहिर विराटनगर, पोखरा र जनकपुरबाट महिनाको एक पटक नमुना संकलन गरेर नियमित परीक्षण गर्दै आएको छ । उनका अनुसार पोलियोको पी १, पी २ र पी ३ गरी तीन प्रकारका भाइरस देखिने गरेकामा भ्याक्सिन डिराइभ्ड पोलियो भाइरस टाइप ३ भेटिएको हो ।पोलियो रोग उन्मूलन भएको देश घोषणा हुनका लागि निरन्तर १० वर्षसम्म व्यक्ति र वातावरणमा भाइरस नदेखिएको हुनुपर्छ । अहिलेसम्म व्यक्तिमा देखिएको छैन, उनले भने, हामी थप सर्भेलेन्स गरिरहेका छौं । उनका अनुसार भाइरस देखापरेसँगै राष्ट्रिय खोप सल्लाहकार समिति र पोलियो रोग उन्मूलनसम्बन्धी राष्ट्रिय प्रमाणीकरण समितिसँग पनि परामर्श गरेर अनुसन्धान भइरहेको छ ।संक्रामक रोग विशेषज्ञ डा अनुप सुवेदीका अनुसार काठमाडौंको ढलको नमुनामा भ्याक्सिन डिराइभ्ड पोलियो भाइरस देखिएको हो भने त्यो जोखिमयुक्त हुन सक्छ । उनका अनुसार खोप प्राप्त गरेको व्यक्तिमा उत्परिवर्तित भएको भाइरस पुनः फैलने जोखिम रहन्छ ।"
"विपद्को त्रासदी, उद्धारकर्तासँगै उपकरण अभाव","(काठमाडौं)मनसुनजन्य विपत्तिबाट हुने क्षति न्यूनीकरण, त्यसका लागि प्रभावकारी पूर्वतयारी र विपत्तिपछिको खोज तथा उद्धार कार्यमा सरकारी पहल दयनीय देखिएको छ । बाढी, पहिरो, डुबानकटानजस्ता प्राकृतिक विपत्तिमा मानवीय नियन्त्रण रहँदैन । तर, प्रकोपजन्य विपत्तिले निम्त्याउने सम्भावित क्षति न्यूनीकरण र त्यसका लागि हुनुपर्ने पूर्वतयारीमा सरकारी प्रयास नाजुक देखिएको छ । जसका कारण वर्षैपिच्छे अकल्पनीय रूपमा जनधनको क्षतिका घटना दोहोरिरहेका छन् । पछिल्लो १० वर्षमा मनसुनजन्य विपत्तिले सिर्जित बाढीपहिरो र डुबानबाट मात्रै कम्तीमा १ हजार ९ सयले अकालमा ज्यान गुमाएका छन् । ४ सय ५० बढी बेपत्ता छन् । कतिपय दुर्घटना सडकको दुरावस्था र जोखिमयुक्त स्थानलाई छेकबार नगर्दा पहिरोबाट भएको हो । मनसुन सुरु हुनुअगावै यो काम सरकारबाट हुनुपर्नेमा घटनापछि मात्रै जोखिम क्षेत्रको व्यवस्थापन गर्नुपर्ने बहस हुने गरेको छ । खासगरी नदीखोलाका दुवै तटीय क्षेत्र तथा उच्च जोखिमका भनी किटान गरेका सडकको व्यवस्थापन, तलतलैया घेराबारा, भीरपाखा क्षेत्रका बस्तीलाई सुरक्षित स्थानान्तरण र त्यस क्षेत्रमा प्रकोपजन्य नियमन र निगरानी नहुँदा वर्षैपिच्छे मानवीय क्षतिका साथै अर्बौंको धनमाल नष्ट भइरहेको छ । तर, प्रकोपजन्य क्षति कम गर्न र विपत्ति नियन्त्रण बाहिर गएमा खोज तथा उद्धारलाई प्रभावकारी बनाउन स्रोत साधन र जनशक्ति अभाव छ ।पहिरो खस्दा गत शुक्रबार झिसमिसेमा दुई बस त्रिशूली नदीमा खसेर मानवीय क्षति भएको छ । नदीमा खसेको बस र यात्रुको खोजीमा सरकारी उद्धार प्रभावकारी देखिएको छैन । उच्च बहावयुक्त धमिलो पानीभित्र पसेर बेपत्ताको खोजतलास गर्न सुरक्षा निकायसँग उपकरण अभाव छ । नेपाली सेना, नेपाल प्रहरी र सशस्त्र प्रहरीमा विपद् उद्धारका लागि आआफ्ना संयन्त्र र युनिट छन् । तर, तिनलाई उपकरणयुक्त बनाउन सरकारले चासो दिएको छैन । हालसम्म हराईरहेका ६२ यात्रुमध्ये शुक्रबार साँझसम्मको खोजबिनका क्रममा २५ शव फेला परेका छन् । १० शवको सनाखत भईसकेको छ भने १५ शव बसका यात्रु रहेको पुष्टि भइसकेको छ ।प्रतिकूल मौसम र नदीमा आएको बाढीले उद्धारमा कठिनाइ देखिएको हो । तीनवटै निकायका सुरक्षा अधिकारीहरू विपत्तिसँग जुध्न स्रोत साधन र उपकरणसहित प्रभावकारी पहल नभएकै कारण प्रकोप सिर्जित क्षति न्यूनीकरण र रोकथाममा कठिनाइ व्यहोर्नुपरेको बताउँछन् । २०७३ असोज ९ मा पूर्वगृहमन्त्री एवं पूर्वमुख्यसचिव माधव घिमिरे सवार जिप त्रिशूलीमा खसेर बेपत्ता भएकामा उनको अवस्था अझैसम्म अज्ञात छ । न सास, न लास भएपछि परिवारले कुशको शव बनाएर घिमिरेको मृत्यु संस्कार गरेका थिए । बुबाको श्राद्ध गर्न असोज ५ मा परिवारका सदस्य र आफन्तसहित मुस्ताङको कागबेनी गएका घिमिरे फर्किने क्रममा मुग्लिन सडक खण्डको दारेचोकस्थित घोप्टेभीरबाट गाडीसहित त्रिशूलीमा खसेका थिए ।८ वर्षअघि पूर्वगृहमन्त्री सवार दुर्घटना होस् वा हालै २ वटा यात्रुवाहक बस, यी दुवै घटनाको खोज र उद्धारमा उपकरण अभाव नै मुख्य कारण हो । २०७८ साउन १५ मा दार्चुलाको मालाघाटबाट भारतीय भूमि हुँदै सदरमुकाम आउने क्रममा महाकाली नदीको तुइन भारतीय सुरक्षाकर्मीले खुस्काएपछि भेलमा खसेर बेपत्ता जयसिंह धामी ३ वर्षदेखि बेपत्ता छन् । नदीको बहावअनुसार खोजी गर्न त्यसबेला पनि उपकरण थिएन । धामीको परिवारलाई १० लाख राहत दिएर पन्छिएको सरकारले नदीको भेलभित्र गएर खोजी गर्ने उपकरणको जोहो गर्नतिर ध्यान नै दिएन ।नदीताल र खोलामा पसेर खोजउद्धार गर्न संसारभर गोताखोरसहितका जनशक्ति र उपकरण नै मूल आधार मानिन्छ । तर, नेपालमा पानीको बहावअनुसार नदी तथा तालमा पसेर खोजी गर्न सामग्री अभाव नै मूल कारण हो । यसका लागि सरकारी अग्रसरता पनि उस्तै नाजुक छ । खासगरी सप्तकोशी र सहायक नदीहरू त्रिशूली, नारायणी, गण्डकी, राप्ती, कर्णाली, भेरी, सेती र महाकालीलगायत ठूला नदी क्षेत्रका जोखिमयुक्त राजमार्गकरिडोरका पकेट क्षेत्रलाई बेस बनाएर अत्याधुनिक उपकरणसहित खोजउद्धारमा जनशक्ति तैनाथ गर्नुपर्ने हो । त्यस्तै मनसुनका बेला पहिरो र असुरक्षित मानिएका निश्चित सडक खण्डमा विपद्को दृष्टिकोणबाट टाइम कार्ड लगाउने, रात्रि समयमा सञ्चालन गर्न छुट्टै नियम तोक्ने, चालकले पालना गर्नुपर्ने अनुशासन र भारवहनअनुसार यात्रु संख्या निर्धारण गर्नेजस्ता मापदण्ड र यसको नियमन कडाइ गर्न पनि सरकारले चासो दिएको छैन । त्रिशूली नदीमा बेपत्ता २ बस र यात्रुको खोजतलासमा देशभित्रै सात उपकरणसहितको जनशक्ति अभाव भएपछि भारतीय पक्षसँग सहयोग मागेको छ । केही दिनमै भारतीय गोताखोर टोली परिचालन गर्ने सरकारको तयारी छ । यसले देशभित्रै पानीमा पसेर खोजतलास र उद्धार गर्ने संयन्त्र कति नाजुक अवस्थामा छ भन्ने दर्शाउँछ । भूमि प्रशासनका विज्ञ तथा नापी विभागका पूर्वमहानिर्देशक बुद्धिनारायण श्रेष्ठका अनुसार नेपालभर ६ हजारभन्दा बढी नदीखोला, खोल्साखहरे तथा प्राकृतिक नाला छन् । बाढी र डुबानसँग सम्बन्धित विपत्ति पनि यी क्षेत्रमा बढी हुने गरेको छ । सुरक्षा निकायहरूबाट प्राप्त तथ्यांकअनुसार पानीमा पसेर खोजी कार्य गर्न सैनिक गोताखोरको संख्या ९० जना र सशस्त्रमा १ सय १० जना छन् । प्रहरीसँग गोताखोर शून्यको संख्यामा छ । सेनाप्रहरीसँग सीमित गोताखोर भए पनि त्यसका लागि पनि आवश्यक प्रविधियुक्त उपकरण किन्न सरकारले ध्यान दिएको छैन ।सेनाका प्रवक्ता सहायक रथी गौरव केसी पानीभित्र गर्नुपर्ने खोजउद्धार सोचेजति प्रभावकारी नहुनुको मूल कारण स्रोतसाधन र जनशक्ति अभाव ठान्छन् । भन्छन्, मनसुनजन्य विपत्ति जस्तै बाढी, पहिरो, डुबान आकस्मिक रूपमा आउने पनि होइन, हरेक वर्ष यो समस्यो दोहोरिनै रहन्छ, तर त्यसका लागि अपनाइने प्रतिकार्य योजनामा हामीले केकति काम गर्यौं, नीतिगत सुधार कति गर्यौं, प्रभावकारी उपकरणको बन्दोबस्ती कति गर्यौं भन्ने कुरा मुख्य हो, यसमा गम्भीर भएर सोच्न आवश्यक छ । उनका अनुसार सेनासँग बोट, ज्याकेट, डोरीलगायतका उपकरणबाट गरिने खोजउद्धारको काम नियमित रूपमा भए पनि उच्च बहाव भएका, धमिलो पानी र भौगोलिक रूपमा अप्ठेरो ठाउँमा पसेर उद्धार गर्न कठिन छ ।नेपाल प्रहरीले प्रकोपजन्य खोजउद्धारलाई प्रभावकारी बनाउन सरकारसँग मागसूची पेस गरे पनि पाउन सकेको छैन । पछिल्लो पटक २०८० माघ ३ मा प्रहरी प्रधान कार्यालयले विपद्जन्य सामग्री उपलब्ध गराउन र आगामी बजेटमा यसको प्रबन्ध मिलाइदिन गृहमार्फत अर्थ मन्त्रालयसँग अनुरोध गरेको थियो । प्रहरी प्रवक्ता डीआईजी दानबहादुर कार्कीका अनुसार २ थान दमकल, पानीभित्र पसेर खोज उद्धार गर्न रिमोट कन्ट्रोल गर्न मिल्ने अन्डरवाटर भेइकल, एयर लिफ्टिङ ब्याग, फायर फाइटिङ ड्रोन, क्रेन, रेस्क्यु राडर, लाइफ डिक्टेटर क्रेनलगायत उपकरण मागिएको थियो । तर सरकारबाट बजेटको जोहो नै नभएको प्रवक्ता कार्कीले बताए । मनसुनजन्य विपत्तिसँग जुध्न र जनधनको क्षति न्यूनीकरण गर्नकै लागि भनेर केही उपकरणको प्रबन्ध मिलाइदिन गृह मन्त्रालयमार्फत अर्थमा प्रस्ताव गरेका थियौं, अर्थले बजेट अभाव देखाएका कारण उपकरण किन्न सकेनौं, विपत्ति आइसकेपछि मात्रै यसको महत्त्वका बारे चासो हुन्छ । त्रिशूलीमा खसेका बस र यात्रुको खोजबिनमा पनि उपकरणकै अभाव देखिएको उनले बताए ।मनसुनजन्य नियमित विपद् व्यवस्थापनमा सशस्त्र प्रहरीसँग केही प्राविधिक उपकरण भए पनि त्रिशूली र यस्तै बहाव भएका नदीमा यी प्रभावकारी देखिएका छैनन् । सशस्त्रले वाटरप्रुफ सोनार क्यामरा र मोटरबोट प्रयोग गरिरहेको छ । तर, सोनार क्यामरा धमिलो पानीभित्रको खोजतलासमा प्रभावकारी नदेखिएको सशस्त्र प्रहरीले जनाएको छ । सोनार क्यामराले धमिलो पानीभित्र स्पष्ट रूपमा क्याप्चर गर्न नसक्ने रहेछ, धमिलो पानीभित्रको अवस्था सहजै पत्ता लगाउने प्रविधिको खाँचो अत्यावश्यक छ । सशस्त्रले खोजउद्धारका लागि चितवनमा शिक्षालय नै स्थापना गरेको छ ।२०६९ तिरै बंगलादेशबाट तालिम गराएर केही जनशक्ति उत्पादन गरेको सशस्त्रले त्यसपछि थप तालिम दिएर देशभर १ सय १० जनालाई परिचालन गरे पनि जनशक्तिका लागि चाहिने बन्दोबस्ती पर्याप्त छैन । बंगलादेशमा तालिम लिएर आएकाबाटै प्रशिक्षित ९४ जना कार्यरत छन् । विपद् व्यवस्थापन तथा अन्य सुरक्षा प्रयोजनमा प्रयोग गर्न चीन सरकारले २०८० साउनमा नेपाललाई २१ थान ड्रोन अनुदान सहयोगमा उपलब्ध गराउने घोषणा गरेको थियो । अहिले पानीमा पसेर खोजउद्धारमा खटिएको समय मात्रै सशस्त्रका गोताखोरले प्रतिदिन ३ सय रुपैयाँ भत्ता पाउँछन् । यो पर्याप्त नभएको प्रवक्ता न्यौपानेले बताए ।सशस्त्रले विपद् व्यवस्थापनकै लागि धनकुटाको मूलघाट, बाराको निजगढ, धादिङको आदमघाट, सिन्धुलीको खुर्कोट, मकवानपुरको कुलेखानी, म्याग्दीको नारच्याङ, दाङको भालुबाङ, सुर्खेतको चिप्ले र डडेलधुराको अमरगढी गरी नौ ठाउँमा विपद् व्यवस्थापन बेस छ । फेवाताल रेस्क्यु टावर कास्की र पुल्चोक रेस्क्यु टावर नारायणघाट चितवनमा पनि टोली तैनाथ छन् । सशस्त्रसँग मोटरबोट र भेइकल संख्या ३२ वटा, र्याफ्टिङ बोट ८८ र मास क्याजुअल्टी भेइकल ८ वटामात्रै छन् । विपद्का घटनालाई आधार मान्दा यो मागभन्दा निकै कम रहेको सशस्त्रले जनाएको छ ।प्रहरीले सातवटै प्रदेश राजधानी वा पायक स्थानमा कम्तीमा चालकसहित एकएकवटा वाटर क्यानन, दमकल र क्रेन राख्न प्रस्ताव गरेको थियो । सशस्त्रले पानीभित्र खोजउद्धार गर्दा हाल सोनार क्यामरा, वाटर ड्रोन क्यामरा र इन्सपेक्सन डिभाइसभन्दा पनि अपडेटेड उपकरणको माग गरेको छ । तर, यसको जोहो हुन सकेको छैन । प्रहरी प्रवक्ता न्यौपानेले भने, हामीसँग जेजति उपकरण छन्, प्रयोग गरिरहेकै छौं, अहिले भएका उपकरण धमिलो पानीमा त्यति प्रभावकारी देखिएन, कस्ता उपकरण चाहिन्छ, त्यहीअनुसार सामान किन्न आवश्यक छ, यसमा सरकारको ध्यान जानुपर्छ ।नदीजन्य प्रकोपबाहेक पछिल्ला दिनमा मौलाएका डोजरे विकासले पनि प्रकोपलाई मलजल गरेकाले त्यसलाई नियन्त्रण, नियमन र विज्ञको रायसुझावअनुसार मात्रै विकास निर्माणका काम गर्न आवश्यक रहेको प्रहरी प्रवक्ता कार्कीले बताए । अहिले खासमा हिमाली र पहाडी भेगमा बाढीपहिरो र तराईमा बाढी र डुबान तथा नदीखोला क्षेत्रमा पहिरो खसेर र सडक दुर्घटनाबाट हुने विपत्ति मूल कारण हुन्, कार्कीले भने, यो हरेक वर्ष दोहोरिरहने विपत्ति हो, यस्तो हुन सक्छ भन्ने जान्दाजान्दै हामी किन पूर्वतयारी र प्रतिकार्य योजनाअनुसार काम गर्दैनौं ? किन चाहिने उपकरणको जोहो हुँदैन ? यसमा सबै गम्भीर हुनुपर्छ । सेनाले केन्द्रमा सहायक रथीकै नेतृत्वमा विपद् निर्देशनालय नै खडा गरेको छ । प्रहरी र सशस्त्रमा हेडक्वार्टरदेखि गणगुल्म र जिल्ला युनिटसम्मै विपद् उद्धारसम्बन्धी संयन्त्र तैनाथ छन् । तर बन्दोबस्ती भने अभाव छ ।सेनाका प्रवक्ता केसी विपद् प्रतिकार्य योजना र तयारी नीतिगत पहल, त्यसअनुसार सुधार र त्यसकै आधारमा रही स्रोत साधनको जोहो गर्न आवश्यक रहेको बताउँछन् । अब मानवीय रूपमा मात्रै विपद्सँग जुध्न सकिँदैन, प्रविधिको पनि प्रयोग अत्यावश्यक भइसक्यो, उनले भने, जनशक्तिलाई त्यहीअनुसार तालिम र अवसर अनि प्रोत्साहन पनि चाहियो । प्रहरी प्रवक्ता कार्की देशको आर्थिक अवस्था कस्तो छ भन्ने विषयलाई नागरिकको खोजउद्धार र राहतसँग जोड्न नहुने र त्यसका लागि जसरी भए पनि उपकरणको व्यवस्थापन गर्नुपर्ने बताउँछन् । कुनै पनि मुलुकले विपद्मा परेका नागरिकको जुनसुकै अवस्थामा पनि खोजउद्धार र राहतका लागि जसरी पनि काम गर्नैपर्छ । यसमा यो वा त्यो भनेर पन्छिने कुरै रहँदैन, उनले भने, त्यसका लागि कम्तीमा विपद्सँग जुध्न सुरक्षा संयन्त्र र यही काममा खटिने अन्य निकायलाई एकसरो आवश्यकता पूर्ति गर्नुपर्ने देखिन्छ ।"
हिटलरको हत्या प्रयास,"सन् १९४४ मा आजकै दिन (जुलाई २०) मा जर्मन तानाशाह एडोल्फ हिटलरको हत्या गर्ने योजना विफल भएको थियो । दोस्रो विश्वयुद्धका दौरान जर्मन सेनाले हिटलरको हत्या गरी शासन सत्ता नियन्त्रणमा लिने प्रयास गरेका थिए । हिटलरको हत्याका लागि पूर्वसेना प्रमुख लुडविग बेकसहित जर्नेलहरू हेनिङ भन तेरेस्कोव, फ्राइडरिक ओलब्रिच्टलगायतका सेनाका उच्च अधिकारीहरूले योजना बनाएका थिए । तर उक्त प्रयास असफल भएको थियो । उनी ४४ वर्षको उमेरमा १९३३ जनवरी ३० मा जर्मनीको चान्सलर भएका थिए । १९३९ देखि सुरु भएको दोस्रो विश्वयुद्धमा पराजित भएपछि उनले १९४५ को अप्रिल ३० मा आत्महत्या गरेका थिए ।"
न्युयोर्कको टाइम्स स्क्वायरमा गुन्जादै सुशान्त,काठमाडौं (कास) गायक सुशान्त केसीले अमेरिकाको न्युयोर्कस्थित टाइम्स स्क्वायरमा प्रस्तुति दिने भएका छन् । उनले टाइम्स स्क्वायरको पलेडियम हलमा शनिबार प्रस्तुति दिने भएका हुन् । नेपाली संगीतको प्रतिनिधित्व गर्दै केसीले विश्व चर्चित स्टेजमा पहिलो पटक गायन प्रस्तुति दिने गायकका रूपमा इतिहाससमेत रच्नेछन् । यो स्टेजमा हुने सांगीतिक प्रस्तुति गायक सुशान्तको अमेरिका टुरको सबैभन्दा महत्त्वपूर्ण क्षण हुनेछ । टाइम्स स्क्वायरको प्रस्तुतिसँगै उनले करिब दुई महिनाको अवधिमा अमेरिकाका विभिन्न ११ सहरमा सांगीतिक प्रस्तुति दिने तय भइसकेको छ । इन्डी र पप संगीतमा चर्चा कमाइसकेका सुशान्तले अमेरिका भ्रमणमा आफ्ना फ्यानहरूसँग पनि साक्षात्कार गर्नेछन् । अमेरिकामा आयोजना हुँदै आएको नेपाली संगीत क्षेत्रका कार्यक्रमलाई टाइम्स स्क्वायरको यो प्रस्तुतिले झनै उचाइमा पुर्याउने आयोजक ठमेल इभेन्ट्स एनवाईसी ले जनाएको छ ।
"लाहुरेमा फेल, डाक्टरमा पास","(ताप्लेजुङ)बाल्यकालमा गेटिसले हानेर चरा झार्दार् औधी खुसी भएका ताप्लेजुङको आठराई त्रिवेणी गाउँपालिका४ चाँगेका सुरेन्द्र आङबुहाङ लिम्बूलाई गाउँले र साथीभाइले लाहुरे बन्ने संकेत भनेर हौस्याएका थिए । ठूलोमा के बन्ने भन्दा डाक्टर, इन्जिनियर बन्छु भने पनि बनेर देखाएका उदाहरण गाउँमा कमै थिए । त्यसैले सुरेन्द्रको चाहना पनि लाहुर थियो । जनजाति समुदायमा अझै पनि प्रतिष्ठाकै विषय रहेको लाहुर उनले चरा झारेका बेलामा त बाबुआमादेखि शुभचिन्तकको पनि सपना हुन्थ्यो । घरै छेउको चाँगे माध्यमिक विद्यालयमा कक्षा ८ सम्म अध्ययन गरेका सुरेन्द्रलाई सानोमा स्कुल पुर्याउनै कठिन भयो । बुबा भूपालको गाली र आमा सीताको दैनिक पाँच रुपैयाँ उनले लामै समय उपयोग गरे । आमाले पाँच रुपैयाँ दिन नसक्ने भएपछि स्कुलका सरलाई गुहार मागे । डम्बर आङबुहाङ सरले लछार्दै, पछार्दै, घिसार्दै र पिट्दै स्कुल पुर्याउँथे । तर उनलाई स्कुलले निगरानी गर्न पनि कठिन थियो । भदौअसोजमा काँक्रा चोर्नेको नेतृत्व गर्थे भने पुसमाघमा सुन्तला टिप्नेको । उफ्रँदा, भाग्दा, लड्दाका चिनो अनुहारभरि खतैखत अहिले पनि देखिन्छ । तिनै सुरेन्द्र कक्षा ८ देखि यसरी बदलिए न आमाको पाँच रुपैयाँ चाहियो न त बाबु र शिक्षकले गाली गर्ने र पिट्नुपर्यो । पढ्नमा अब्बल बन्न थाले । कक्षा ८ मा प्रथम भएपछि बुबा भूपालले ९ कक्षादेखिको पढाइका लागि झापाको वीर अमरसिंह माध्यमिक विद्यालय पुर्याए । गाउँमा माओवादीको जगजगी भएकाले छोराको संरक्षणका लागि पनि तराई झारेका थिए । एसएलसीमा राम्रो अंक ल्याएपछि ग्रिनल्यान्ड इन्टरनेसनल कलेज विराटनगरबाट साइन्समा १२ कक्षा उत्तीर्ण गरे । सानोमा चरा झारेको र लाहुरेको संकेत भएको स्मरण उनको मानसपटलबाट हटेको थिएन । अनि लागे भर्ती जाने लहडतर्फ । चलनचल्तीको भाषामा पल्टन जाने तालिमका लागि विराटनगरबाट धरान झरे । हरेक साँझबिहान दौडन्थे । हेभिङ, सेटअप, सर्ट रनिङ, लङ रनिङ, एजुकेसनको तयारी गरे । धरानको प्रतिस्पर्धामा उत्तीर्ण भए र अन्तिम प्रतिस्पर्धाका लागि पोखरा पुगे । पोखरामा पनि आठ जनाको समूहमा सर्ट रनिङमा उनी नै उत्कृष्ट थिए । २५ किलोको भारी डोकामा बोकेर दौडने डोको क्यारी रन मा अरूलाई उछिन्थे । शारीरिक कसरत, एजुकेसनलगायतका सम्पूर्ण प्रक्रियामा सफल भए । तर मेडिकलमा फेल भए । मेडिकल परीक्षणका क्रममा चिकित्सकले पिसाबमा ब्लड देखियो भनेर फालिदिए । उनको अनुरोधमा उनैले देख्ने गरी दुई पटक परीक्षण गर्दा पनि त्यही समस्या दोहोरियो । मेडिकलमा फेल भएका तिनै सुरेन्द्रले दोस्रो पटक प्रयास नगर्ने बरु त्यही फेल गराउने विषय पढ्ने निधो गरे । यति धेरै दुःख गर्दा त कसो डाक्टर बन्दिन भन्ने हिम्मत आयो । फेल हुँदै गर्दा उनलाई अर्को वर्ष स्वास्थ्य राम्रो बनाएर आउनु पास गर्छौ भनेका थिए । विदेशका लागि यति दुःखचाहिँ नगरौं कि जस्तो पनि लाग्यो । त्यसपछि त्यही पोखराको मणिपाल कलेज अफ मेडिकल साइन्समा एमबीबीएस पढ्न प्रतिस्पर्धा गरे । छात्रवृत्तिमा नाम निस्कियो । त्यसपछि सुरु भयो डाक्टर बन्ने यात्रा । नौ कक्षादेखि अध्ययनमा राम्रै मिहिनेत गरेका थिए । सुरेन्द्रकी आमा सीताका अनुसार उनी स्कुल जाँदा पनि किताब हेर्दै जान्थे र फर्किंदा पनि । उसको काम दिउँसो बस्तु चराउने थियो, सीताले थपिन्, दिनभरि पनि किताब पढ्दै बस्तु चराउँथ्यो, पढाइमा लगनशील भएपछि त सानोमा पिटेकोमा पनि साह्रो पछुतो लाग्यो । इन्टर्नसिप गरिरहेकै बेला गाउँ आएका सुरेन्द्रले दिदी नाता पर्नेको पेटको पानी (एसाइटिज ट्यापिङ) तानिदिए । त्यसपछि उनकोमा उपचार गर्न आउनेको ताँती लाग्यो । गाउँमा त एकछिन पनि खाली बस्न पाइनँ, सुरेन्द्रले थपे, त्यसपछि अब करार नियुक्ति पनि यही जिल्ला अस्पतालमा लिएर आउँछु र गाउँघरका बाआमा पनि हेर्छु जस्तो लाग्यो । गाउँमा उपचार गर्दा उनले पैसा खोजेनन् । तर गाउँका बूढापाका कति पैसा दिनु नानी भन्थे । उनले आफ्नै जन्मस्थलको अस्पताललाई पहिलो कर्मस्थल पनि बनाए । दुईवर्षे करार नियुक्ति लिएर आएका उनी गत जेठ १९ गते सेवा अवधि पुगेर २० गते बिदाइ भएका थिए । तर कोशी प्रदेशले लिएको आठौं तह अधिकृतमा उत्तीर्ण भएपछि असार २३ मा स्थायी नियुक्ति बुझेर २४ गते पुनः जिल्ला अस्पतालमै हाजिर हुन आइपुगे । लोक सेवा उत्तीर्ण गरेका उनको जिल्लामै पदस्थापन भयो । गाउँबाट आउने बिरामीले डाक्टरभन्दा पनि चाँगेको आङबुहाङ केटो रे भन्दा उनलाई खुसी लाग्ने गरेको छ । मैले दोस्रो पटक केही गरेको छैन, सुरेन्द्रले भने, पल्टन पनि एक पटक भिडें, असफल भएँ, छोडिदिएँ । एमबीबीएसमा छात्रवृत्ति पनि पहिलो पटकमै पाएँ । उत्तीर्ण हुन पनि दोस्रो पटक पर्खनु परेन । अहिले लोक सेवा पनि पहिलो पटकमै उत्तीर्ण गरें । करारको जागिर नवीकरण हुन पनि सक्ने र नहुन पनि सक्ने भएकाले उनले अस्पतालमा काम गर्दै लोक सेवाको तयारी गरेका थिए । एमडी गर्ने उद्देश्य बोकेका उनलाई ताप्लेजुङमै विपन्न परिवारले पाउने गरी पुअर प्यासेन्ट फन्ट खोल्ने चाहना छ । जुन काम उनीहरूले पहिला मणिपाल अस्पतालमा गरेका थिए । यहाँ धेरैले रेफर गरेको बिरामीलाई उपचारमा लान आर्थिक छैन भनेर घर फर्काएका छन्, सुरेन्द्रले थपे, एकदुई रुपैयाँ भए पनि सहयोग गर्न पाए हुने थियो भन्ने लागेको छ । उनको अर्को चाहना कपडा बैंक खोल्ने छ । कपडाहरू धोएर सफा बनाएर लगाउँदा हुन्छ, त्यो संस्कारको विकास यहाँ गराउनु छ, उनले थपे । स्कुलहरूले सहयोग गरे लैंगिक हिंसाविरुद्धको अभियान चलाउने चाहना पनि छ उनलाई । प्रशिक्षण लिएका बेला भरतपुर अस्पताल चितवनमा एकै रात आठ जनासम्मको डेलिभरी शल्यक्रिया गरेका सुरेन्द्रलाई ताप्लेजुङमा जुम्ल्याहा बच्चाको शल्यक्रिया गरेको परिवारका सदस्यले दिएको खुसी अविस्मरणीय छ । गाउँमा गएका बेला जुम्ल्याहा बच्चा देखें । जिस्क्याउन मन लागेर चलाउँदै थिएँ । उहाँको अभिभावकले तपाईंले नै अपरेसन गरेको भन्नुभयो । मैले त भुलिसकेको रहेछु । मलाई त्यो साह्रै खुसीको दिन थियो, सुरेन्द्रले भने । उपचारमा क्रियाशील भइरहँदा राजनीतिक व्यक्तिबाट आउने दबाबले भने तनाव दिने गरेको अनुभव छ सुरेन्द्रसँग । यस्तै प्रसंग सुनाउँदै सुरेन्द्रले भने, एक पटक अस्पतालमा उपचार गराउन आएका एक जना बिरामीले बोल्नु भनेर फोन दिए । फोनमा बोल्ने मान्छे राजनीतिकर्मी रहेछन् । मलाई नचिनेको, तिम्रो घर कहाँ हो भनेर बोल्न थाले । हामी जस्तो बिरामीको पनि उपचार गर्नेलाई किन दबाब दिनुहोला, अचम्म हुन्छौं । पोस्टमार्टम गर्दा पनि छिटो, चाँडो भनेर प्रेसर आउने उनले सुनाए । स्वास्थ्यकर्मी र स्वास्थ्य संस्थामाथि हुने गतिविधि निरुत्साहित गर्न समन्वयको खाँचो उनले देखेका छन् । दुई छोरा र दुई छोरीमध्येका जेठा उनलाई केटी पाए विवाह गरिहाल्ने चाहना छ । बुबाआमाले पनि हेर्नुभएको छैन । तैंले ल्याउनु, भित्र्याउँछौं भन्नुभएको छ । पढेको र बुझ्ने खालको भए विवाह गरिहाल्ने योजनामा छु, सुरेन्द्रले भने । विवाहका लागि उनलाई मेडिकल क्षेत्रकै चाहिन्छ भन्ने पनि छैन । अहिले डाक्टर भएपछि पल्टनमा फेल भएको कारण पत्ता लागेको छ । उनले कसरतहरू लगातार गरिरहे । त्यतिबेला उनको पिसाबमा समस्या भयो र रगत देखियो । तर त्यही कारणले उनी डाक्टर बने, विदेशिनबाट रोकिए । स्वदेशमा गरिब दुःखीको सेवामा जुटिरहेका छन् ।"
सरकारले जीटूजीको चिनी ल्याउन नसकेपछि निजीलाई जिम्मा,"(काठमाडौं)सरकारले जीटूजी (सरकारसरकार) बाट चिनी आयात गर्न नसकेपछि आयात गर्ने जिम्मा निजी कम्पनीलाई दिएको छ । गत वर्ष नै चाडबाडमा हुने अभाव रोक्न उद्योग वाणिज्य तथा आपूर्ति मन्त्रालयले खाद्य व्यवस्था तथा व्यापार कम्पनी र साल्ट ट्रेडिङ कर्पोरेसनलाई १०१० हजार टन आयातको जिम्मा दिएको थियो । गत वर्षको तिहार र छठकै लागि जीटूजीबाट आयात गर्ने भनिए पनि अन्ततः खाद्य र साल्टले चिनी ल्याउन सकेनन् । त्यही भएर मन्त्रालयले निजी क्षेत्रका लागि चिनी आयातको आवेदन खुलाएको हो । मन्त्रालयले ०८१ जेठ ३० मा उद्योग विभागलाई पत्र पठाएर निजीका लागि प्रक्रिया बढाउन भनेको थियो । त्यसपछि विभागले असार २ मा सूचना निकाल्दै २५ हजार टन चिनी आयात अनुमति कोटामध्ये १९ हजार टन चिनी कच्चा पदार्थका रूपमा प्रयोग गर्न इच्छुकलाई आवेदन दिन भनेको थियो । विभागले विभिन्न प्रावधान राखेर निवेदन दिन भनेको थियो । सोहीअनुसार १० वटा निजी कम्पनीले आयात अनुमति पाएका छन् । आयात गर्न पाउनेमा एग्रो थाई फुड्स प्रालि, गुडलाइफ बेभरेज प्रालि, एसियन बिस्कुट एन्ड कन्फेक्सनरी प्रालि, क्वालिटी फुड (नेपाल) प्रालि र क्वालिटी फुड एन्ड स्न्याक्स इन्डस्ट्रिज प्रालि छन् । क्वालिटी कन्फेक्सनरी प्रालि, क्वालिटी डाइट एन्ड फुड इन्डस्ट्रिज प्रालि, शिवम् डेरी एन्ड फुड इन्डस्ट्रिज प्रालि, केआरएस भेन्चर्स प्रालि र सुजल फुड्स प्रालिले चिनी आयात अनुमति पाएका छन् । यी कम्पनीले नेसनल कोअपरेटिभ एक्सपर्ट लिमिटेड, इन्डियाबाट १९ हजार टन चिनी किनेर ल्याउनेछन् । चाडबाडमा अभाव रोक्न जीटूजीबाट चिनी ल्याउने निर्णय भयो । तर, हाम्रो संस्थानले आयात गर्न सकेन । आयात गर्दा बढी मूल्य पर्ने भन्दै आयातमा इच्छुक देखिएन, उद्योग विभागका एक अधिकारीले भने, जीटूजीको चिनी आयात नगर्दा भोलिका लागि बाटो बन्द हुने देखियो, समस्या पर्दा माग्न नसक्ने अवस्था भयो । त्यही कारण निजीबाट भए पनि आयात गर्ने निर्णय भएको छ ।चाडबाडको माहोल सुरु हुनै लाग्दा ५० हजार टन चिनी जीटूजीमार्फत ल्याउन मन्त्रालयले ०८० साउन ५ मा चिठी पठाएको थियो । भारतले साढे ३ महिनापछि ०८० कात्तिक १६ मा इमेलमार्फत २५ हजार टन चिनी दिने जनाएको थियो । त्यसपछि २५ हजार टनमध्ये सुरुमा १०१० हजार टनका दरले खाद्य र साल्टलाई आयातको जिम्मा दिएको थियो । उक्त चिनी आयात गर्दा ५० प्रतिशत भन्सार छुट थियो । तर आयात हुन सकेन । हाल चिनी आयात गर्दा भन्सार महसुल ३० प्रतिशत तिर्नुपर्छ । त्यसमा १३ प्रतिशत भ्याट लाग्छ । भन्सार महसुल छुट हुँदा १५ प्रतिशत मात्रै तिर्नुपर्थ्यो । तर आयात गर्दा महँगो भएको भन्दै खाद्य र साल्टले जीटूजीको चिनी आयात गरेनन । ग्लोबल टेन्डर गर्दा महँगो पर्यो, बजारमा प्रतिकिलो १ सय २५ रुपैयाँसम्ममा बिक्री भएको थियो । तर साल्टको मूल्य १ सय ७० रुपैयाँसम्म पर्ने देखियो, साल्टका सहायक महाप्रबन्धक कुमार राजभण्डारीले भने, त्यही भएर हामीले ल्याउन नसकेका हौं । जीटूजीबाट चिनी किन्दा अग्रिम भुक्तानी पठाउनुपर्ने र दरभाउ बिश्लेषण गर्दा महँगो परेको राजभण्डारीको भनाइ छ । जीटूजीको चिनी भारतको नेसनल कोअपरेटिभ एक्सपर्ट प्रालिबाटै ल्याउनुपर्ने हुँदा महँगो परेको उनको दाबी छ । साल्ट र खाद्यले महँगो परेको दाबी गरे पनि मन्त्रालयका तत्कालीन प्रवक्ता गजेन्द्रप्रसाद ठाकुरले प्रतिकिलो ९५ रुपैयाँसम्ममा ल्याउन सकिने बताएका थिए । तर खाद्य र साल्टले महँगोको बहानामा चिनी ल्याएनन् । त्यसपछि बजारमा चिनीको कृत्रिम अभाव भएको थियो । सर्वसाधारणले एक किलो चिनी किन्न १ सय ५० रुपैयाँसम्म तिर्नुपरेको थियो । अहिले पनि बजारमा चिनीको मूल्य १ सय ७ रुपैयाँसम्म पर्छ । उखु क्रसिङ सकिएको धेरै महिना भएको छैन । तर चिनीको बजारभाउ महँगै छ । यसको कारण आपूर्ति प्रणाली चुस्त नहुनु नै हो । सरकार, सरकारी संस्थान अनि उद्योगीको मिलेमतोमा महँगी बढाउने खेल भएको छ, उपभोक्ता अधिकार अनुसन्धान मञ्चका अध्यक्ष माधव तिमिल्सिनाले भने, एउटाले अर्कोलाई देखाएर व्यापारीसँग मिलेमतो गरिएको छ । मूल्य बढ्न सघाउने काम राज्यबाटै भएको छ । यस्तै अवस्था रहिरहे आउँदा चाडबाडमा पनि चिनीको भाउ महँगो पर्ने तिमिल्सिनाको दाबी छ । सरकारले आयात अनुमति दिएका उद्योगले भारतको नेसनल कोअपरेटिभ एक्सपर्ट प्रालिबाट चिनी ल्याउनेछन् । उनीहरूले आयातमा भन्सार छुट भने पाउँदैनन् । पुरानो चिनी आयात नहुँदा नयाँ माग्न सकिएको छैन । त्यही भएर निजी कम्पनीलाई आयातको अनुमति दिइएको मन्त्रालयले जनाएको छ । सरकारी संस्थानका लागि ५० प्रतिशत भन्सार छुट भए पनि तिनले आयात गर्न सकेनन् । अब सरकारले निर्णय नगरेसम्म भन्सार लाग्छ, मन्त्रालयका प्रवक्ता चण्डीप्रसाद घिमिरेले भने, भारतले चिनी र चामललाई खुला रूपमा आयातको सुविधा दिएको छैन । तिनमा कोटा निर्धारण गरेको छ । हामीले पनि छोटो समयावधि दिएर इच्छुक उद्योगीलाई आयात अनुमति दिएका हौं । आयात अनुमति पाएका कम्पनीलाई छोटो समय दिइएको घिमिरेले जनाए । आयात अनुमति पाएर होल्ड गर्नुभएन, त्यही भएर छिटो ल्याउन भनेका छौं, घिमिरेले भने । २५ हजार टनमध्ये बाँकी ६ हजार टन चिनी भने डाबर नेपालले आयात गरेको मन्त्रालयले जनाएको छ ।"
वनले रोक्यो चैनपुर सेतीको काम,"(बझाङ) न कार्यालयले प्रक्रिया नमिलेको भन्दै सुदूरपश्चिम प्रदेशको गेम चेन्जर आयोजनाका रूपमा हेरिएको चैनपुर सेती जलविद्युत् आयोजना निर्माणको काम बन्द भएको छ । नेपाल विद्युत् प्राधिकरणले निर्माण गरिरहेको २ सय १० मेगावाट क्षमताको आयोजना निर्माणको काम सरकारी प्रक्रिया पूरा नगरी थालिएको भन्दै डिभिजन वन कार्यालय बझाङले रोकेको हो । वन कार्यालयले गत असार २६ मा ताकेतापत्र पठाउँदै आयोजना निर्माणको काम वन ऐन र नियमावली बर्खिलाप हुने गरी भइरहेकाले तत्काल रोक्का राख्न भनेको हो । डिभिजनल वन अधिकृत शम्भुप्रसाद तिवारीले लेखेको पत्रमा तलकोट सवडिभिजन वन कार्यालयलाई बोधार्थ दिँदै उक्त अवैध निर्माण कार्य स्थानीय प्रहरीसमेतको सहयोगमा कारबाहीका लागि पेस गर्न भनिएको छ । अहिले तलकोट गाउँपालिका विभिन्न ठाउँमा आयोजनाको मुख्य सुरुङसम्म पुग्ने ६ वटा पहुँच सुरुङ (अडिट टनेल) निर्माणको काम भइरहेको छ । राष्ट्रिय वन क्षेत्रको प्रयोग गरी आयोजनाले निर्माण कार्य गरिरहेको र उक्त काम गर्दा वन ऐन ०७६ को दफा ४२ र वन नियमावली ०७९ को नियम ८७ देखि ९७ सम्मका आवश्यक प्रक्रिया पूरा नगरेको वन कार्यालयले बताएको छ । उक्त पत्रमा यसअघि पनि यो प्रक्रिया नहुन्जेल काम रोक्न ताकेता गरिएको तर आयोजनाले पत्रको बेवास्ता गरेको उल्लेख छ । आयोजनाले यसअघिका पत्रको जवाफ दिने क्रममा गोलभिङ सामुदायिक वन उपभोक्ता समिति तलकोट र रातापानी सामुदायिक वन उपभोक्ता समितिबाट सामुदायिक वन क्षेत्रमा आयोजनाको बाटो खन्ने अनुमति प्राप्त भएको जवाफ दिएको तर वन ऐनअनुसार राष्ट्रिय वनको भूस्वामित्व नेपाल सरकारमा रहने भएकाले अधिकार नै नभएको संस्थासँग वन क्षेत्रको प्रयोग माग गर्ने र अनुमति प्राप्त भएको भन्ने गैरकानुनी जवाफ पठाई काम भएको डिभिजन वन कार्यालयले लेखेको पत्रमा उल्लेख छ । हामीले गैरकानुनी तवरबाट निर्माणको काम नगर्न पटकपटक सचेत गराउँदा पनि नरोकिएपछि यो निर्णय गरेका हौं, डिभिजनल वन अधिकृत तिवारीले भने, कानुनी प्रक्रिया अगाडि बढाएर मात्रै गर्नुस् भनेर रोकेका हौं ।यता आयोजनाले भने जग्गा प्राप्तिको आधिकारिक प्रक्रिया गत वर्ष नै सुरु गरिसकेको र वन कार्यालयको सहमतिमै निर्माण कार्य गरिरहेका बेला एक्कासि काम रोक्न लगाएको दाबी गरेको छ । हामीले ०८० कात्तिकमै वन क्षेत्रको भोगाधिकार प्राप्तिका लागि प्रक्रिया अगाडि बढाइसकेका थियौं, आयोजना प्रमुख अनिलभक्त श्रेष्ठले भने, जिल्लामा डिभिजन वन अधिकृतसँग पनि सल्लाह गरेर राष्ट्रिय प्राथमिकता प्राप्त आयोजनालाई रोक्नु हुँदैन । प्रक्रिया पूरा गर्दै गर्नुस्, काम पनि गर्दै गर्नुस् भन्ने मौखिक सहमति भएको हो । नयाँ डीएफओ आएपछि हामीसँग कुनै छलफल नगरी काम रोक्नुभयो । वन कार्यालयले आयोजनाको काम रोक्न जिल्ला प्रशासन, नेपाली सेनालगायत निकायलाई पत्राचार गरेका कारण आयोजनाले निजी जग्गामा गरिरहेको निर्माण कार्य पनि रोकिएको श्रेष्ठले बताए । सेनालाई सहयोग नगर्नू भनी पत्र लेखेका कारण निजी जग्गामा निर्माण भइरहेको काम पनि रोकिएको छ, उनले भने, हामीले वनको कानुनी प्रक्रिया थालिसकेका कागजात पेस गर्दागर्दै पनि किन यस्तो गर्नुभयो, बुझ्नै सकेका छैनौं । अहिले आयोजना निर्माणको चरणमा प्रवेश नै नभएको र भइरहेका काम अनुसन्धानको पाटोका रूपमा रहेको श्रेष्ठको भनाइ छ । पाँच वर्षभित्र निर्माण सक्ने लक्ष्य राखेको अर्धजलाशययुक्त यो जलविद्युत् आयोजनालाई प्राधिकरणले उच्च प्राथमिकतामा राखेर काम सुरु गरेको हो । प्राधिकरणले महत्त्वाकांक्षी आयोजनाका रूपमा अघि सारेको आयोजनाको जलाशय साइपाल गाउँपालिकाको काँडागाउँमा रहेको सेती नदी र घाटगंगा नदीको दोभान नजिक निर्माण हुनेछ । जलाशयको पानी १३ किलोमिटर लामो सुरुङमा हालेर तल्कोटको बस्टीमा बन्ने विद्युत् गृहमा खसालिनेछ । करिब ४० अर्ब लागत अनुमान गरिएको आयोजना नेपालको पानी, जनताको लगानी कार्यक्रमअन्तर्गत निर्माण हुन लागेको हो । यसअन्तर्गत आयोजनामा संघीय, प्रदेश र स्थानीय सरकार, आयोजना प्रभावित क्षेत्रका स्थानीय, मुलुकभरका सर्वसाधारणको लगानी रहने प्राधिकरणले जनाएको छ ।"
कर्जाको पुनर्तालिकीकरण भए धराशायी उद्योग बच्छन्,"(काठमाडौं)नेपाल चेम्बर अफ कमर्सले उपप्रधान एवं अर्थमन्त्री विष्णु पौडेललाई नीतिगत स्थायित्व र अर्थतन्त्रलाई चलायमान बनाउन ४० बुँदे सुझाव दिएको छ । चेम्बर कार्यसमितिले शुक्रबार अर्थमन्त्री पौडेलसँग भेटवार्ता गर्दै यस्तो सुझाव दिएको हो ।आर्थिक गतिविधिमा आएको संकुचनले माग र आपूर्तिबीच असन्तुलन, निजी क्षेत्रको सम्पत्तिमा संकुचन एवं बैंक तथा वित्तीय संस्थामा तरलता भए पनि निजी क्षेत्रमा लगानीप्रति आकर्षण नभएको प्रति चेम्बर अध्यक्ष अग्रवालले अर्थमन्त्री पौडेलको ध्यानाकर्षण गराए । अर्थतन्त्र शिथिलताबाटै गुज्रिरहेको छ । आर्थिक र वित्तीय क्षेत्रको निकासका लागि नीतिगत स्थायित्व र सरकारी संरक्षणको आवश्यकता छ, अग्रवालले भने । कालोसूचीमा पर्न लागेका उद्यमी व्यवसायीलाई उद्योग व्यवसायको प्रकृति हेरेर आवश्यकताअनुसार बैंक तथा वित्तीय संस्थासँगको आपसी विश्लेषणबाट केही समयका लागि कर्जाको पुनर्तालिकीकरण गर्नसमेत चेम्बरले सुझाएको छ ।कर्जाको पुनर्तालिकीकरण गर्न सके उद्यमी व्यवसायीमा ठूलो आत्मविश्वास सिर्जना गर्न सकिने र धेरै उद्यमी व्यवसायीलाई धराशायी हुनबाट जोगाउन सकिने चेम्बरले जनाएको छ ।चेम्बर केन्द्रीय समितिसँगको भेटवार्तामा अर्थमन्त्री पौडेलले निजी क्षेत्रको मागलाई सम्बोधन गर्न सरकार प्रतिबद्ध रहेको बताए । वर्तमान सरकार राजनीतिक र आर्थिक स्थिरताका लागि बनेको र शिथिल अर्थतन्त्रलाई चलायमान बनाउन सरकार प्रयासरत रहेको उनको भनाइ छ । सरकारप्रति आशा र भरोसा गर्नुहोस्, तत्काल गर्न सकिने काम यो वर्ष र बाँकी विषय बजेटमै सम्बोधन गरेरै भए पनि निजी क्षेत्रको मागलाई सम्बोधन गर्छौं, उनले भने ।घरजग्गा कर्जामा हाल कायम १२५ प्रतिशतको जोखिम भारलाई १०० प्रतिशतमा झारिनुपर्नेमा चेम्बरका निवर्तमान अध्यक्ष राजेन्द्र मल्लको जोड छ । चेम्बरले आगामी आर्थिक वर्षको बजेटले ६ प्रतिशतको आर्थिक वृद्धि हासिल गर्ने लक्ष्य राखेको छ । यसका लागि १५ प्रतिशत कर्जा प्रवाहको लक्ष्य मौद्रिक नीतिमा राखिनुपर्ने उसको भनाइ छ । संघ र स्थानीय तहको आआफ्नै कानुनी व्याख्याका कारण घरबहाल करमा दोहोरो मार पर्ने गरेको हुँदा यस्तो प्रक्रिया हटाई एक ठाउँमा बुझाइएको प्रमाणका आधारलाई अन्य निकायमा समेत कानुनी मान्यता दिलाइनुपर्ने चेम्बरको सुझाव छ । उच्च आर्थिक वृद्धिका लागि स्थायी रूपमै एकल अंकको ब्याजदर कायम हुने नीति लिइनुपर्ने चेम्बरले जनाएको छ । स्थानीय कारोबारमा नकारात्मक सूचीमा रहेका वस्तुबाहेकका वस्तुहरूलाई अन्तःशुल्कमा दर्ता हुनुपर्ने व्यवस्था खारेज गरिनुपर्ने चेम्बरको सुझाव छ ।"
अर्थ संक्षेप,"सिटिजन्स बैंक र बुद्ध एयरबीच छुट सम्झौताकाठमाडौं (कास) सिटिजन्स बैंक इन्टरनेसनल र बुद्ध एयरबीच छुट उपलब्ध गराउने सम्झौता भएको छ । सम्झौताअनुसार बुद्ध एयरले हवाई टिकटमा बैंकका ग्राहकलाई १२ प्रतिशत छुट दिनेछ । बैंकका कार्डबाहक र मोबाइल बैंकिङ प्रयोग गर्दा उक्त छुट मिल्नेछ । बैंक र बुद्ध एयरको सहकार्यबाट बैंकका ग्राहक लाभान्वित हुने र डिजिटल कारोबारतर्फ उत्प्रेरित हुने जनाइएको छ । बैंकले डिजिटल बैंकिङ माध्यमको प्रयोगलाई बढाउन र ग्राहकलाई डिजिटल माध्यमबाट भुक्तानी गर्न प्रोत्साहन गर्न यस किसिमका ग्राहकमैत्री सुविधा सञ्चालनमा ल्याउँदै आएको बताएको छ । ॅलो बिडिङ अन्त्य गर्न कानुन संशोधन गर्ने प्रतिबद्धताकाठमाडौं (कास) भौतिक पूर्वाधार तथा यातायातमन्त्री देवेन्द्र दाहालले लो बिडिङ का कारण निर्माण उद्योगमा धेरै जटिलता देखिएकाले कानुन संशोधन गरेर समस्या समाधान गरिने प्रतिबद्धता जनाएका छन् । नेपाल निर्माण व्यवसायी महासंघको प्रतिनिधिमण्डलले शुक्रबार निर्माण उद्योगमा देखिएको भुक्तानीलगायत समस्याबारे जानकारी गराएपछि जवाफमा मन्त्री दाहालले यस्तो प्रतिबद्धता जनाएका हुन् । शुक्रबार नै महासंघको प्रतिनिधिमण्डलले उपप्रधान एवं अर्थमन्त्री विष्णुप्रसाद पौडेलसँग पनि भेट गरेको छ । भेटमा मन्त्री पौडेलले निर्माण व्यवसायीको भुक्तानी हुन बाँकी रकम तत्काल उपलब्ध गराइने प्रतिबद्धता समेत जनाए । विकास निर्माणसँग सम्बन्धित् मन्त्रालयका सचिवसँग परामर्श गरी अविलम्ब निर्माण व्यवसायीको रकम भुक्तानी गर्ने विषयमा आफूले छलफल गरिसकेको उनको भनाइ छ । सरकार र निर्माण व्यवसायी एकै डुंगाका यात्री हुन्, त्यसैले दुवै पक्ष सहकार्य गरी अघि बढ्नुको विकल्प छैन, मन्त्री पौडेलले भने, मुलुकको व्यवस्था फेरिए पनि अवस्था फेरिएको छैन । म समस्या देखाउने नभई समाधन गर्ने हिसाबले अघि बढ्छु । महासंघ अध्यक्ष रवि सिंहले मन्त्रीसमक्ष निर्माण उद्योगलाई कृषि तथा जलस्रोत क्षेत्रलाई झैं सहुलियत दिन आग्रह गरे ।राष्ट्रिय कृषि नवप्रवर्तन प्रतियोगितामा तीन स्टार्टअप फाइनलमा काठमाडौं (कास) युवामा नवप्रवर्तन र उद्यमशीलता प्रोत्साहन गर्ने उद्देश्यले आयोजना गरिएको राष्ट्रिय युवा कृषि नवप्रवर्तन प्रतियोगिता २०८१ बुधबार काठमाडौंमा सम्पन्न भएको छ । युथ इनोभेसन ल्याबले संयुक्त राष्ट्रसंघीय विकास कार्यक्रम (यूएनडीपी) र संयुक्त राष्ट्रसंघको खाद्य तथा कृषि संगठन (एफएओ) सँगको सहकार्यमा आयोजना गरेको उक्त कार्यक्रममा नेपालका सातवटै प्रदेशका युवा उद्यमीको सहभागिता थियो । कार्यक्रममा ५८ मध्ये सबैभन्दा नवप्रवर्तक र विस्तारयोग्य तीन स्टार्टअपलाई जनही एक लाख रुपैयाँ अनुदान हस्तान्तरण गरिएको थियो । विजेता स्टार्टअप सतत्व फुड प्रोडक्ट्स, टावर गानिक्स नेपाल र ज्योति हेल्थी स्न्याक्स छन् । युवा कृषि उद्यमीलाई कृषि र खाद्य प्रणालीमा महत्त्वपूर्ण योगदान पुर्याउन सहयोग गर्ने उद्देश्यका साथ आयोजित बुटक्याम्प तीन दिनसम्म सञ्चालन भएको आयोजकले जानकारी दिएको छ । आयोजकका अनुसार युवा कृषि नवप्रवर्तन प्रतियोगिताका लागि कुल ५८ आवेदनमध्ये २१ कृषिमा आधारित स्टार्टअप प्रतिनिधित्व गर्दै ३८ उद्यमीको सक्रिय सहभागिता छ । प्रतियोगितामा नेपालका सातै प्रदेशका १८३० उमेर समूहका युवा नवप्रवर्तक एकै ठाउँमा भेला हुँदै कृषि, जैविक मल, कृषिप्रविधि र नेपाली मौलिक उत्पादनसँग जोडिएका नवप्रवर्तन प्रदर्शनीमा राखिएको थियो ।"
गति बढाउँदै 'गोल्डेन गर्ल,"रोचक म्याराथन रुट फ्रान्सेली राजधानी सहरका सुन्दर दृश्य र धेरै प्रख्यात स्मारकको भ्रमण गर्ने गरी म्याराथन रुट डिजाइन गरिएको छ । पेरिस सिटी हल (होटल डी भिल्ले) बाट सुरु भएर लेस इन्भलाइड्समा सकिँदा खेलाडीले ४३८ मिटर उचाइको अपडाउन सामना गर्नुपर्नेछ । यो कोर्सले धेरै ओलम्पिक खेलस्थल तथा लुभ्रे पिरामिड, ग्रान्ड प्यालेस, एफिल टावरजस्ता विश्व चर्चित सम्पदालाई पृष्ठभूमिमा पार्नेछ ।दुई पटकका ओलम्पिक च्याम्पियन तथा विश्व कीर्तिमानी धावक इलिउड किप्चोगेले पेरिस ओलम्पिक म्याराथनमा केही विशेष हुने बताएका छन् । उनले इतिहास र प्रतीकात्मकताले भरिएको ठाउँ हुँदै कोर्स डिजाइन गरिएकाले अनौठो अनुभव हुने विश्लेषण गरेका छन् ।पेरिस २०२४ का लागि विशेष डिजाइन गरिएको यस कोर्सलाई विश्व एथलेटिक्सले युनिक, डिमान्डिङ र टेक्निकल भनेर अनुमोदित गरेको छ ।यसपल्ट महिला म्याराथनको अर्को विशेषता भनेको ओलम्पिकको अन्तिम दिन स्पर्धा हुनु । चार दशक लामो ओलम्पिक इतिहासको महिला म्याराथनमा यस्तो घटना पहिलो पटक हुँदै छ । नत्र सधैं पुरुष म्याराथन अन्तिम दिन हुन्थ्यो । यसपालि पुरुष म्याराथन एकअघि दिन नै सकिन्छ । पेरिस ओलम्पिक आयोजक समितिका अध्यक्ष टोनी एस्टानगुएटले लैंगिक समानताप्रति उच्च सम्मान राख्दै महिला म्याराथनलाई मुख्य आकर्षण बनाएर एथलेटिक्स टुंग्याउन चाहेको बताएका छन् । यो अवसरसँग नेपाली धाविका सन्तोषी पनि साक्षात्कार हुनेछिन् । भन्छिन्, त्यो विशेष माहोलको साक्षी हुन पाउनु मेरो अहोभाग्य हो ।"
नेपाली टिम च्याम्पियन,"काठमाडौं (कास) भुटानको थिम्पूमा भएको आठौं दक्षिण एसियाली कराते प्रतियोगितामा नेपाल ३१ स्वर्ण, २० रजत र ११ कांस्यसहित टिम च्याम्पियन भएको छ । भारत २७ स्वर्ण, २० रजत र १३ कास्यसहित टिम दोस्रो, श्रीलंका ५ स्वर्ण, १८ रजत र ३१ कांस्यसहित टिम तेस्रो, आयोजक भुटान ५ रजत र ३७ कांस्यसहित चौथो भएको थियो । प्रतियोगिताको अन्तिम दिन नेपाललाई पुरुष क्याडेटतर्फ ५२ केजीमुनि समन श्रेष्ठ, ६३ केजीमुनि साहिल राई, जुनियरतर्फ ६८ केजीमुनि निशान तामाङ, यू२१ तर्फ ८४ केजीमुनि गौरव नेपाल, ८४ केजीमाथि आशिष श्रेष्ठले स्वर्ण जितेका थिए । सिनियरतर्फ ५५ केजीमा एलोन श्रेष्ठ, ६७ केजीमुनि सन्तोष श्रेष्ठ, ८४ केजीमुनि मोहम्मद शेखु आलम र ८४ केजीमाथि विप्लवलाल श्रेष्ठले नेपाललाई स्वर्ण दिलाए ।महिलातर्फ क्याडेटको ४२ केजीमुनि वर्षा राई, ४७ केजीमुनि प्रोसिया चौधरी, ६१ केजीमुनि मनीषाकुमारी बोहरा, जुनियर ४२ केजीमुनि सुस्मिता वाईवा, ५३ केजीमुनि समीक्षा ढुंगाना, यू२१ तर्फ ४५ केजीमुनि प्रियन्का शाही, ५० केजीमुनि अन्जली महर्जन र ५५ केजीमुनि जिया कार्कीले स्वर्ण जिते । महिला सिनियरतर्फ ४५ केजीमुनि वर्षा बुढामगर, ६१ केजीमुनि निरुपा तामाङ र ६८ केजीमाथि एरिका गुरुङले स्वर्ण जितेका थिए ।महिलाकै टिम कुमितेमा नेपालले पहिलो पायो । पुरुषतर्फ टिम कुमितेमा दोस्रो भयो ।विजेता खेलाडीलाई भुटानका राजकुमार जिगेल उग्येन वाङचुक, नेपाल ओलम्पिक कमिटीका महासचिव निलेन्द्रराज श्रेष्ठ, दक्षिण एसियाली कराते महासंघका अध्यक्ष भरत शर्मा, नेपाल कराते महासंघका अध्यक्ष युवराज लामा, भुटान कराते महासंघका अध्यक्ष दावा ल्हामु, नेपाल कराते महासंघका महासचिव दावा गुरुङलगायतले पुरस्कार वितरण गरे ।"
मेसीको आँखामा आँसु किन ?,"सबैभन्दा सफल खेलाडीचन्द्रमा सुन्दर त हुन्छ, तर त्यसमा कालो दाग पनि हुन्छ भनेको यही हो । मेसी जत्तिकै राम्रो खेलाडी भए पनि उनीमाथि एउटा आरोप लागिरह्यो उसले अर्जेन्टिनाका लागि केही पनि जित्न सक्दैन । साँच्चै भइरहेको पनि त्यस्तै थियो । अर्जेन्टिना विश्व फुटबलकै शक्ति थियो, यो देशमा एकसेएक खेलाडी थिए । तर, लामै समय भइसकेको थियो, केही पनि नजितेको । अर्जेन्टिना फाइनल नपुगेको पनि होइन, चाहे त्यो विश्वकप होस् अथवा कोपा अमेरिका । तर, फाइनलमा हार्ने टिम यही हुन्थ्यो ।तर, यही सबै कुरा तीन वर्ष अगाडि फेरियो, जति बेला मेसीको नेतृत्वमा अर्जेन्टिनाले कोपा अमेरिका जित्यो । अनि लगत्तै कतारमा भएको विश्वकप पनि जित्यो । अब फेरि लगातार दोस्रो कोपा अमेरिकाको उपाधि ! अब के चाहियो र ? मेसी बनेका छन्, विश्व फुटबलकै सबैभन्दा सफल खेलाडी । उनले जत्तिको उपाधि अरू कसैले जित्ने सकेको छैन । सायद जित्ने पनि छैन । मेसी भएका छन्, मोस्ट डेकोरेटेड प्लयेर । यसअघि यस्तो उपलब्धि ब्राजिली खेलाडी डानी एल्भासको नाममा थियो । मेसीले उनलाई उछिनेका छन् । अहिलेको कोपा अमेरिका मेसीले जितेको ४५ औं उपाधि रह्यो । यही हो, उनको नाममा जोडिएको दुर्लभ कीर्तिमान । सन् २०२१ देखि २०२४ बीच उनको खेल जीवनले कोल्टै नै फेरेको भन्दा हुन्छ, दुई कोपा अमेरिका र एक विश्वकप उपाधि ! बार्सिलोनामा छँदाका स्वर्णिम समयमा उनले चारपल्ट च्याम्पियन्स लिग जिते । अनि दसपल्ट स्पेनी ला लिगा । यसबीच आठपल्ट बेलन डेअर पनि जिते । ६ पल्ट युरोपेली गोल्डेन बुट पनि । मेसीले जितेका ४५ उपाधिमा ३९ क्लबका लागि रहे । यसमा १२ लिग उपाधि छन्, उनले दुईपल्ट पीएसजीका लागि लिग जिते । यस्तै उनले १७ घरेलु कप प्रतियोगिता पनि जिते । यी कप उपाधि बार्सिलोना र पीएएसजीसँगै इन्टर मियामीका लागि पनि रहेका छन् । सँगसँगै यसमा तीन यूईएफए सुपर लिग र तीनै फिफा क्लब वर्ल्डकप पनि छन् । अर्जेन्टिनाका लागि सन् २००५ मा यू१७ विश्वकप जिते । सन् २००८ मा ओलम्पिक स्वर्ण पनि । यी सबैभन्दा स्वादिलो त सन् २०२२ कै विश्वकप रह्यो ।यसरी एउटा खेलाडीका रूपमा मेसीले सबथोक जिते । उनको पछिल्लो उपाधि त यही कोपा अमेरिका२०२४ नै रह्यो । यसैको फाइनलमा उनले ६८ मिनेटभन्दा पर खेल्न सकेनन् । अनि मेसी नरोएर को रुन्छ त ? एक दिन मेसीले आफ्नो भित्री मनको कुरा खोल्ने नै छन् । र, सारा संसारलाई भन्नेछन् आफू किन रोएँ ! तर, उनलाई पनि डर त लागिसकेको छ, अब उनको खेल जीवन टुंगिनै लागेको छ । अब धेरै बेरसम्म खेलिरहन सक्ने छैनन् उनी ।खेलमा एउटा भनाइ छ, खेलाडी दुईपल्ट मर्छ । एउटा त शाश्वत प्राकृतिक मृत्यु नै भयो । अर्को मृत्यु भावनात्मक अर्थात् खेल्न छाड्दाको । अनि यो यस्तो मृत्यु हो, जसलाई आफूले पनि हेर्नुपर्ने हुन्छ । मेसीलाई यसकै डर लागेको छ । यो पीडादायी हुन्छ, भयावह पनि । उनलाई पनि राम्रोसँग थाहा छ, अब सुरुआत भइसकेको छ, आफ्नो खेल जीवनको अन्त्यको । मेसीलाई सबैभन्दा मनपर्ने भनेकै फुटबल खेल्न हो, अब त्यही छाड्नुपर्ने दिन आएको छ ।नत्र मेसी त्यसै बिनाकारण नै रुने मान्छे कहाँ हुन् र ?"
बीपीसाहित्यलाई मर्दवादको तातोपानी,"बीपीले कतै भनेका छन्, समालोचक हुन पर्याप्त ज्ञानसीप आवश्यकता पर्छ । भनाइको तात्पर्य हो बृहत् चेतनाले लेखिएको साहित्यलाई अझै फराकिलो बनाउन विशेष ज्ञान, सीप, सिर्जना र क्षमता खिपिएको समालोचना हुनुपर्छ । तर, हाम्रा समालोचकले बीपीको समग्र साहित्यलाई फ्रायडियन मनोविज्ञान र सामाजिक यथार्थ सँग जोडेर व्याख्या गरेका छन् । बीपीले साहित्यमा नयाँ आवाज, नयाँ मुद्दा बोकेर स्त्रीपात्रहरू खडा गरेका छन् । तर, बीपीको साहित्यमा महिलापात्रद्वारा उठाउन खोजेको विषय र कोणलाई छुँदै नछोई अन्य विषय र कोणबाट मात्र किन साहित्यको व्याख्या गरियो ? बीपीमाथि समालोचना गर्ने हुन् या सोध गर्नेहरू अधिकांशले मर्दवादको चस्मा लगाएर बीपीमाथि व्याख्या गरे । बीपीको साहित्यलाई यौनसाहित्य भनेर चिरपरिचित गराइयो । त्यसैलाई सर्वमान्य मानियो र महिला पात्रद्वारा देखाइएका चरित्रलाई ढाकछोप गरियो । ती पात्रका आवाज सुन्ने चेष्टा गरिएन । मर्दवादले महिलाका आवाजलाई नसुन्नु र नसुनेझैं गर्नुमै आफूलाई शक्तिशाली ठान्छ । जात, लिंग, वर्गका आधारमा विविधतायुक्त मानिएको नेपाली समाजको दर्शन र आदर्शको जग अलगअलग छ । समाजले पहिचान गर्न बाँकी रहेको वर्ग, जात, समुदायका महिलालाई बीपीले आख्यानमार्फत चरित्र निर्माण गरेर साहित्यको मूलधारमा ल्याएका छन् । नत्र त सामाजिक विषयमा लेखिँदा महिला पात्र दया र सहानुभूतिका रूपमा चित्रण गरिन्थ्यो । या सहनशीला या देवीजस्ती या महान् बनाइन्थ्यो । महिलालाई सामाजिक यथार्थको धरातलमा मान्छे भएर उभिनै नदिनु मर्दवादको एक चरित्र थियो । बीपीले पात्र उभ्याउँदा सामाजिक मान्यताबाट वर्जित, तर महिलाको प्रकृति र स्वभावसँग गाँसिएका विषयलाई स्वयं पात्रमार्फत बोल्न लगाएका छन् । लेखकका दृष्टिले देखेका विषयलाई सम्बन्धित पात्रमार्फत बोल्न लगाउनु लेखकको धर्म हो । बीपीले जुन समयमा साहित्य लेखे, त्यो समयमा अहिलेजस्तो वर्ग, जात, लिंग, समुदायका आधारमा अधिकारका कुरा उठ्नुपर्छ भन्ने चेत जन्मिएकै थिएन । त्यही समाजभित्रका, तर समाजले नचिन्ने वर्गबाट पात्रहरूलाई बोकेर बीपीले साहित्यको मूलभागमा उभ्याए । राइटरबाजे कथाका पात्र हेलम्बुका भोटेनी दिदीबहिनी ! सुम्निमा उपन्यासका पात्र सुम्निमा र पुलोमा ! तीन घुम्ती उपन्यासकी इन्द्रमाया ! मधेसतिर कथाकी पात्र विधवा मुनरिया ! बिहा कथाकी पात्र हरिमती ! श्वेतभैरवी की पात्र फगुनीको श्वेतभैरवी रूप ! मोदिआइन् उपन्यासकी पात्र मोदिआइन् ! कर्नेलको घोडा कथाकी पात्र कर्नेल्नी ! मधेसतिर कथाकी पात्र विधवा ! यी महिला पात्रहरू उनका कथा र उपन्यासमा दरिलो आवाज र मुद्दा बोकेर उभिएका छन् । ती पात्रमार्फत समाजमा वर्गीय र जातीय अन्तरघुलनको परिकल्पना सम्भव छ र अन्तरघुलन गराउनुपर्छ भन्ने दृष्टिकोण राखेका छन् बीपीले । समाज परिवर्तनका लागि विद्रोह र क्रान्ति अनिवार्य तत्त्व हो । क्रान्तिकारी र विद्रोहीसँग दया, सहानुभूति खोज्ने स्वभाव हुनु हुँदैन । आफूलाई न्याय गर्न सक्नेले मात्र अरूलाई न्याय गर्न सक्छ भन्ने सिद्धान्तका आधारमा बीपीले महिला पात्र उभ्याएका छन् । समाजका पर्खाल भत्काउन विद्रोही चेत जरुरी हुन्छ र उनका पात्रको विद्रोही चेत छ । कुण्ठित व्यक्तिबाट परिवर्तन सम्भव छैन । हाम्रा नियम, कानुन र बन्धनले बाँधेर सबैभन्दा बढी कुण्ठित महिलालाई बनाउँछ । बीपीले पात्रलाई शारीरिक यौनकुण्ठाबाट मुक्त गराउने कथाहरू निर्माण गरेका छन् । त्यतिमात्रै होइन, यी कुण्ठा तोडेर हिँड्न सक्ने पात्रसँग उठाइएका केही सामाजिक मुद्दा छन् । जस्तै महिलालाई सम्पत्तिमाथिको अधिकार हुनुपर्छ, सन्तानले आमाबाट चिनिनुपर्छ, महिलाको इच्छा मुताबिक आमा बन्न कसैलाई पर्खिरहनुपर्दैन, विधवाहरूले पनि घरजम गर्नुपर्छ, बिहेपछि पनि सम्मानजनक स्थान पाउनुपर्छ, अनमेल विवाह गरिनुहुँदैन, यौनअधिकार र चाहना पुरुषको मात्र होइन महिलाको पनि हो । ग्रन्थलाई पढेर पुनर्कथन गर्ने क्षमता महिलाले राख्छन्, सबै लोग्नेले महिलालाई खुसी राख्न सक्छन्, त्यो जरुरी छैन । उनीहरू बेखुसी रहन पनि सक्छन् । उनीहरूलाई बाटो निर्माण गरिदिनुपर्छ । महिला पात्रले लोग्नेलाई साथी बराबरमा राखेर तिमी सम्बोधन गर्न सक्छन् । यस्ता विषयका मुद्दा बीपीको साहित्यमा छ । बीपीले त्यसबेला साहित्यमा उठाएका मुद्दा अहिले बल्ल राजनीतिमा उठ्न थालेको छ । तर, व्याख्याताले ती महिला पात्रका आवाज नजरअन्दाज गरेर त्यसलाई केवल मनोवैज्ञानिक सामाजिक यथार्थवादी आख्यान भन्न भ्याए । र, यी आख्यानको मर्मलाई बेवास्ता गरे । अहिलेको जल्दोबल्दो मुद्दा छ आमाको कानुनी पहिचान । सुम्निमा पात्रले आमाको नाम पो भन्नुपर्छ भनेर सोमदत्तलाई सिकाएकी छन् । मर्दवादले बाँधिएका सोमदत्तहरू आज पनि आमाको कानुनी पहिचान र आमाको सिंगो अस्तित्वलाई सुन्दैनन् । सन्तानहरू आमाको नामबाट चिनिनुपर्छ भन्ने बीपीको मुद्दा थियो, त्यो स्पष्ट छ । आमाको नामले सन्तानको कानुनी पहिचान दिन आज पनि मर्दवादको कैंचीले काटिरहेको छ । सुम्निमामार्फत उठाइएको यो आवाज बीपीको आदर्श र सिद्धान्त बोकेर हिँड्नेहरूले सुन्नुपर्नेजति सुन्न सकेका छैनन् । जान्नैपर्नेहरूले जान्न सकेका छैनन् । बल्लतल्ल संविधानमा उल्लेख गरिएको महिलाको वंशीयहक पनि सम्मानजनक कार्यान्वयन हुन सकिरहेको छैन । राइटरबाजे की भोटेनीले राइटरबाजेबाट तालाचाबीको झुप्पो लिँदा भोटेनी केटी खुसी भएको प्रसंग छ । राइटरबाजे कथा पढ्दा थाहा हुन्छ महिलालाई सम्पत्तिमाथिको अधिकार रहनुपर्छ भन्ने चिन्तन बीपीको थियो । बल्ल अहिले महिलालाई पनि सम्पत्तिमाथिको अधिकारको मान्यता दिएर नेपाली समाज अगाडि बढेको छ ।एक रात कथाको विद्रोही पात्र किशोरले उसकी श्रीमतीलाई पढाएको छ । किशोरकी बहिनीले पढेकी छे । छोरीहरूलाई अनिवार्य शिक्षाको धारणा नआउँदै बीपीले अविवाहित होस् या विवाहित महिला शिक्षा अनिवार्य छ भनेर शिक्षाको मुद्दा उठाएका थिए ।खुट्टा भए जुत्ता कति कति भन्ने कहावतले समाजमा सम्मानजनक स्थान पाएको समयमा बीपीको नरेन्द्र दाइ उपन्यासकी मुनरिया नरेन्द्रले श्रीमती हो भनेर चिनाउँदा खुसी भएकी छे । बिहेले स्त्रीलाई सम्मानजनक स्थान दियो भने खुसी हुन्छन् । समाजमा सम्मानजनक अस्तित्व सबैको बराबर हुनुपर्छ भन्ने मुद्दा उठाएका थिए उनले । अहिले पनि सरकारले विधवाहरूलाई एकल सामाजिक भत्ता दिएर टालिरहेको छ । बिहे र भत्ता अलग विषय हो भनेर राज्यले बुझेको छैन । घरजम गर्ने, सन्तान जन्माउने इरादाका साथ आफूसँग भएको केही सम्पत्ति बोकेर मधेसतिर कथाकी विधवा पहाड छाडेर मधेस झरेकी छन् । बीचमै उनको सबै पैसा, गहना लुटेर भाग्छ, उनले घरजम गर्न खोजेको केटा । विधवाबिहेको धारणा बीपीले त्यस कथामा उठाएका छन् । जसरी विधुरसँग कन्याकेटीको बिहे हुन्छ, त्यसैगरी विधवासँग कन्यकेटाको बिहेको अभियान चलाउनुपर्ने होथियो । तर, राज्यले विधवासँगको बिहेलाई प्रोत्साहन गर्नुपर्नेमा एकल भत्ता बाँडेर बसिरहेको छ । यस मानेमा लोकतन्त्रले स्थापना गरेको सिंगो प्रणालीभन्दा बीपीको विचार कति बलियो छ कति ! साहित्यमा ससाना ढंगले उठाइएका प्रसंग राजनीतिक विषय हुन् । साहित्यमार्फत समाज पुनर्जागरणको बीज बीपीले रोपेका थिए । एउटा समुन्नत समाज बन्न स्त्री र पुरुषहरूको बराबर अस्तित्व अपरिहार्य ठानेका छन् उनले । बीपीले विधवा बिहे, आमाको अस्तित्व, सम्पत्तिमाथिको अधिकार, शिक्षाको अधिकार, अन्तरजातीय विषय, आमा हुने अधिकार यी तमाम विषयमाथि आवाज उठाएका छन् । व्यक्तिले आफू बाँचेको समाजबाट भागेर होइन, त्यही समाजभित्र बसेर समाजलाई सुधार्नुपर्ने हुन्छ । आदर्श र दर्शनले समाज डोहोरिएको हुन्छ । साहित्यका व्याख्याताले एउटै दर्शनलाई अलगअलग धारणा र कोणबाट व्याख्या गर्छन् । त्यही व्याख्याको सेरोफेरोमा रहेर समाजको मनोविज्ञान निर्माण हुन्छ । त्यही मनोविज्ञानमा आधारित रहेर हामी बाँचेका हुन्छौं । बीपीले साहित्यमा राजनीति छिर्न दिएनन् भनेर अर्को मर्दवादी धारणा स्थापित गराइएको छ । त्यही धारणमा आजसम्म ल्याप्चे लगाइएको छ । के साहित्य राजनीतिभन्दा टाढा हुन्छ ? यी माथि उठाइएका विषय राजनीतिक मुद्दा होइनन् ? खासमा बीपीको साहित्यमा राजनीतिक मुद्दा थिए र छन् । बीपीको व्यक्तित्व र उनको समाजवादी धारणालाई दृष्टि दिएर मात्रै व्याख्या गरिएको थियो भने पनि उनले केके मुद्दा उठाए भन्ने व्याख्या हुन्थ्यो, तर त्यसो गरिएन । बीपीपथगामीहरूले पनि उनको यस मर्मलाई पूरै बुझेको देखिँदैन । साहित्यमा सम्राट् पनि नाङ्गो हुन्छ भन्ने बीपीलाई ढाकछोप गरेर व्याख्या गरिँदै पाठकलाई बुझाउन खोजियो । त्यसरी नाङ्गो रूपमा चित्रित सम्राट्लाई पढेपछि समालोचक र पाठकहरूलाई लाज लाग्छ । समाज भत्किन्छ भन्ने डर लाग्छ अनि कहिले सिरकले छोप्छन्, कहिले समालोचना गर्दा लुगा लगाइदिन्छन्, सिँगारपटार गरिदिन्छन् र समाज जोगाउँछन् । साहित्यलाई समयसापेक्ष प्राण भर्न समालोचना चाहिन्छ । समाजलाई स्पष्ट कुरा बताउन समालोचनाको भूमिका रहन्छ । समालोचनाले समयसापेक्ष साहित्यको व्याख्यालाई अलगअलग ढंगले बुझाएर धारणा निर्माण गर्न मद्दत गर्दछ र साहित्य बुझ्न एउटा सहज बाटो तय गरिदिन्छ । बीपीका साहित्यलाई कसरी समालोचना गरिए र कसरी धारणा निर्माण भए ? के बीपीले उठाएका विषयलाई आजको समयसापेक्ष समालोचकले गरेको समालोचनाको कोण पर्याप्त छ ? कि नवीन धारणा पनि खोजिनुपर्छ अब ? बीपीको साहित्यलाई मर्दवादका दृष्टिबाट मात्रै व्याख्या गरिएको छ भन्ने दाबी छ मेरो । मर्दवादले के गर्छ त ? मर्दवादले जहिले पनि आफूलाई केन्द्रमा राखेर आफू सर्वोच्च रहेको प्रमाणित गराउने कोसिस गर्छ । मर्दवाद आफूसँग नभएको कुरा अर्कोसँग छ भने कि त त्यसलाई हटाउन र खोस्न खोज्छ कि त्यसलाई हियाउन खोज्छ । मर्दवादले जहिल्यै आफ्नो पक्षमा भाषा निर्माण गर्छ र नजानिँदो गरी म ठीक थिएँ, म सर्वोच्च हुँ भन्ने प्रमाण जुटाइरहन्छ । मर्दवादले समाजमा दर्शन र आदर्श स्थापित गरेको छ । यदि त्यो आदर्श र दर्शनमा थोरै मात्र हलचल आउन खोज्यो भने लेखक, समालोचक, समाज, संस्कार जोगाउने ठेकेदारहरू बिग्रियो भत्कियो, मासियो, सकियो भनेर रुवाबासी गर्छन्, कोकोहोलो गर्छन् । खासमा त्यो चिच्च्याइ र डर नै मर्दवादीको असली आवाज हो । साहित्य जहिले पनि समसामयिक समाजमा विद्यमान मुद्दाको जगमा वस्तुनिष्ठ भएर बुझिने गरी उभिनुपर्छ । पूर्वीय दर्शनको जगमा उभिएर लेखिएका बीपीका महिला पात्रको अस्तित्वको महत्त्व विशेष छ । पूर्वीय दर्शनले एक पूर्ण आमालाई मात्रै पनि स्वीकार गर्छ । जस्तै कुन्ती, सत्यवती । तिनै कुन्ती, सत्यवती जस्ता आदर्श स्त्रीपात्रको आधुनिक अवतारका रूपमा बीपीले सुम्निमा, इन्द्रमाया, पुलोमा, विधवा जस्ता स्त्रीपात्रहरू उभ्याए । ती पात्र त्यसै उभिएका छैनन्, महिलाका आवाज सुनाउन उभिएका पात्र हुन् ती । आज हामी आमाको कानुनी पहिचानका लागि लडिरहेका छौं, जो बीपीले उहिल्यै बोलेका छन् । बीपीले महिला पुनर्जागरणको भाषा आख्यानका स्त्रीपात्रमार्फत बोले । स्त्रीप्रकृतिको चिन्तन र महिलाका सामाजिक मुद्दालाई सघन रूपमा साहित्यमा उतारे । इन्द्रमायाले स्त्रीअस्तित्व, आमा हुने रहर, स्त्रीयौनेच्छाका विषयमा समाजलाई सुनाइदिएको छ । तर, मर्दवादले यसलाई यौनसाहित्य भनेर महिलाको आवाजलाई तातोपानी हालिदियो । बीपी एक दूरदर्शी चेतनाले भरिएका व्यक्ति थिए । तर, उनलाई व्याख्या गर्नेहरूले महामानव भनिदिए । कस्तालाई भनिन्छ महामानव ? अलौकिक गुण भएका, दैविक गुण भएका व्यक्तिलाई महामानव भनिन्छ भनेर शब्दकोशले व्याख्या गरेको छ । बीपी साँच्चै त्यस्ता थिए त ? उनी मर्दवादको सिकार यहाँ पनि भएको देखिन्छ । लौकिक कुरालाई अलौकिक बनाइदिने चरित्र मर्दवादको हुन्छ । दूरदृष्टि भएका, आदर्शनिष्ठ, सैद्धान्तिक धरातलमा उभिएका, अभयचाहिँ थिए भन्ने देखिन्छ । तर, अलौकिक नै थिए भन्ने विषयमा चाहिँ पुनर्परिभाषित गरिनुपर्दो हो । किन पुनर्परिभाषित गरिनुपर्छ भने, जे हो त्यही रूपमा व्याख्या गर्यो भने मात्रै उसको आदर्श, सिद्धान्त, साहित्यको मर्म बुझिन्छ । अहिले बीपीको साहित्य र उनको सिद्धान्तलाई सही ढंगले बुझ्न नसक्नुको कारण नै मर्दवादको कोपभाजनमा परेर हो, त्यो चिर्नुपर्छ । उनी महामानव थिए भन्दा पनि दर्शन र सिद्धान्त बुझेका सिर्जनशील र निष्ठावान् व्यक्ति थिए भनेर त्यहाँबाट उनलाई बुझ्न थालियो भने बीपी र उनका सिर्जनामाथि न्यायिक ढंगले बुझ्न, लेख्न र बोल्न सकिएला । बीपीले जन्माएजस्ता पात्रहरू किन सिलसिलेवार रूपमा नेपाली साहित्यमा आएनन् ? बरु उनका पात्रलाई ढाकछोप गरेर मनोवैज्ञानिक मात्र किन भनियो ? नेपाली महिला लेखकले पनि त्यसरी लेख्न सकेको देखिँदैन । पुरुष साहित्यकारले लेख्ने त कुरै भएन । बीपीले भनेका छन् विरोधीहरूलाई सिद्धान्तका आधारमा जित्नुपर्छ । साहित्यमा पनि यही मुद्दा लागू हुन्छ । प्रत्येक घरमा महिला हुन्छन्, ती महिलामाथि राज्यले, समाजको सिद्धान्तले अन्याय गरेका छन् भनेर उनले आवाज उठाए । अन्याय कहाँबाट सुरुआत भएको छ भने स्त्री शरीरलाई बाँधेर अन्याय गरिएको छ, जसले मनोविज्ञान भने त्यो फ्राइडियन मनोविज्ञान होइन मर्दमनोविज्ञान हो, जो स्त्रीको शरीरलाई सधैं वशीकरण गरेर आफू शक्तिशाली बन्न चाहन्छ । बीपीका हरेक पात्रहरू त्यो मनोविज्ञानको विरुद्धमा छन् । सामाजिक यथार्थमाथि लेखिएको साहित्य भनेर समालोचकहरूले भनेका छन् बीपीको लेखनलाई । सामाजिक यथार्थ भनेको के हो ? सामाजिक यथार्थ भनेको मर्दमनोविज्ञानको जगमा उभिएर गरिएको समालोचना मात्रै हो ? साहित्यलाई सभ्यताको प्रतीक ठान्ने बीपीले साहित्यमा अराजकवादी हुँ भन्नुको तात्पर्यलाई यौनमनोविज्ञानसँग मात्र जोडियो । यौन वर्जित विषय हो, त्यसैमाथि बीपीले खुलेर लेखे भन्ने ढंगले चिनियो । समाजमा यौन भनेको राजनीतिक मुद्दा हो । स्त्री र पुरुषको यौनसम्बन्धभित्र ठूलो राजनीतिक भेदभाव छ । यौनका विषयलाई लिएर महिलालाई धार्मिक र कानुनी पाटोमा पूर्ण रूपमा बाँधिएको छ । बाँधिएका मान्छेसँग कुनै अधिकार हुँदैन । अधिकार बाँध्नेका हातमा हुन्छ । बाँधिने निरीह हुन्छ । कहिलेकाहीं त बाँधिनेले म बाँधिएको छु भनेर पनि थाहा पाइराखेको हुँदैन । समाजमा विद्यमान यौन एकाधिकारको विरुद्धमा बीपीले कथा र उपन्यासका नारी पात्रलाई प्राण भरेर उभ्याएका छन् । समाज त महिलाको शरीर पुरुष नियन्त्रणमा रहनुपर्छ भन्ने मान्यतामा उभिएको छ । तर, बीपीले महिला पात्रको आवाजमा आफ्नो शरीरको अधिकारी आफू हो भन्ने आवाज दिएका छन् । सायद यसैकारण उनले आफूलाई अराजकवादी भनेका हुन् । महिलाले आफ्ना कुरा उठाउँदा, आफ्ना कुरा बोल्दा मात्रै पनि अराजकवादी भन्ने मर्दवादीहरू प्रशस्त छन् । बीपी दूरदृष्टि राख्न सक्ने हुनाले आफूले आफूलाई अराजकवादी भने । साहित्यमा त सम्राट् पनि नाङ्गो हुन्छ भन्ठान्ने बीपीले मान्छेभित्रको मान्छे लेख्न सके । तर, त्यसलाई व्याख्या गर्दा मर्दवादी धारमा गरियो ।"
कति रानीमहल हृदयको कुनामा बने,अहा !कतिकति रानीमहल हृदयको कुनामा बने ।
जीवनको क्यानभास,"कोर्न खोज्दै छु क्यानभासमा बलात्कारको पीडा समाज बहिष्कारको दर्द विभेदको रङ आासुको समुद्रबाट निस्केको उज्यालो टेकाउन खोज्दै छु, धर्तीको सगरमाथामा एक पाइला आइमाईको अस्तित्व Û फर्काउन खोज्दै छु विदेशिएका सपना, रहर अनि खुसी भर्न खोज्दै छु इन्द्र्रेणीका सबै रङ जीवनको यो क्यानभासमाहेर ए मान्छेहरु !यो चित्रभित्र तिमी के आफ्नै आमाको अनुहार देख्न सक्छौ ?"
झ्यालमा बसेकी माधुरी दीक्षित,"यो माधुरी दीक्षितको नग्न पिठ्युँ हो । यही पिठ्युँमा सलमान खानले गुलेली प्रहार गरेको थियो । गुलेलीको चोटले माधुरीको लचिलो कम्मर र पिठ्युँ अचानक स्तब्ध भएको थियो । पछाडि फर्केर हेरेकी थिई उसले । अहँ, हेराइमा कुनै पीडाबोध थिएन । उल्टै कामुक पिठ्युँतिर आमन्त्रण गरेकी झैं देखिन्थी । तर, ती आँखा माधुरीका थिएनन् । थिए त कुनै त्रसित हरिणका । सिकारीअघि आफूलाई प्रेमपूर्वक समर्पित गरेकी मूर्ख, मस्त र सन्काहा हरिण ।स्टारडस्ट म्यागेजिनको मध्यपृष्ठमा प्रकाशित उक्त तस्बिरलाई राहुलले आफ्नो कोठाको झ्यालमा टाँसेको थियो फेभिकोल लगाएर । होस्टेलको दोस्रो तलामा थियो राहुलको कोठा । कोठा नम्बर२५२ मा बाहिरबाट सोझै घाम प्रवेश गर्थ्यो । दिउँसो उखरमाउलो गर्मीले बसिसाध्य हुँदैनथ्यो । तर, झ्यालमा बसेर माधुरीले दिउँसोको चर्को घामलाई कोठामा आउनबाट रोकिदिएकी थिई । गुलेलीको प्रहारले चोट लागेको नग्न पिठ्युँ बाहिरपट्टि फर्काएकी थिई । ऊ लगातार मूर्ख, मस्त र सन्काहा आँखाले राहुलतिर गर्धन फर्काएर हेरिरहेकी थिई । मानौं, उसको सुन्दर, लचिलो र धारिलो पिठ्युँलाई सलमानले नभई राहुलले नै निसाना बनाएको हो ।एक दिन । राहुलले गोप्य र एकान्त क्षणमा सलमान खानलाई निकालेर बाहिर फ्याँकिदियो । र, त्यसको ठाउँमा स्वयम् आयो । यो कुरा ऊबाहेक अरू कसैलाई थाहा थिएन । माधुरीको सुन्दर र गठिलो पिठ्युँमा चोट पुर्याउने आफू भएको सम्झिँदा मात्रै पनि उसको शरीरमा अजिबको उत्तेजना र तरङ्ग पैदा हुन्थ्यो कि, उसैले ताकेर हानेको गुलेलीको निसाना लाग्दा माधुरीले उईऽऽ गरेकी थिई । अनि स्टारडस्ट को चित्रमा कैद भई । युवतीहरू चोट खान निकै मन पराउँछन् । उनीहरू कुनै पाल्तु जनावर होइनन्, जसलाई प्रेमपूर्वक सुम्सुम्याउन सकियोस् । सुम्सुम्याउँदा गुर्रगुर्र गर्दै लुटपुटिउन् । खासमा युवतीले शक्ति र हिंसालाई प्रेम गर्छन् ।यसैकारण राहुल विश्वविद्यालयको जिम जान थालेको थियो । उसको रहर सलमान खानले झैं भुजा (पाखुरा) मा माछाको आकृति थियो । त्यस्तै, चितुवाको जस्तो कम्मर र शरीर बनाउने उत्कट इच्छा पनि उसमा थियो । खासमा, ऊ आफूलाई चिल्लो, हिंस्रक, सुन्दर र फुर्तिलो जनावरमा परिणत गर्न चाहन्थ्यो । त्यसपछि के चाहियो ? रेबनको कालो चस्मा, रेङ्गलर या लिभाइजको जिन्स पाइन्ट र एउटा टिसर्ट, नाइकका मोजा अनि वुडल्यान्डको राम्रो जुत्ता । ऊ कैयौं पटक सोच्थ्यो माधुरीलाई देख्दा जस्तो महसुस हुन्छ, लारा दत्ता, मनप्रीत ब्रार या गुलपनागलाई देख्दा किन हुँदैन ? जबकि उमेरमा माधुरी उनीहरूभन्दा जेठी थिई । हालसालैको एउटा फिल्ममा विश्वसुन्दरी ऐश्वर्या रायले पनि माधुरीले झैं बारम्बार पिठ्युँ प्रदर्शन गरिरहेकी थिई । गर्धन मोडेर कुइरा आँखाले उसैगरी हेरिरहेकी थिई । तर, धत् ! माधुरीमा जुन चिज छ त्यो ऐश्वर्यामा कहाँ ? माधुरीको पिठ्युँ र अरूको पिठ्युँमा आकाशजमिनको अन्तर छ । माधुरीको पिठ्युँ, उसको छाला, बनावट या रङमा कुनै एउटा यस्तो चिज छ, जुन ऐश्वर्या वा अरूको पिठ्युँमा छैन ।तुलनात्मक अध्ययन गर्छ राहुल । उसलाई लाग्छ, गुलपनाग, सुस्मिता या लारा आदिको शरीर निकै कृत्रिमतापूर्वक बनाइएको छ । मोडलिङका लागि डाइटिङ र एक्सरसाइजद्वारा बनाइएको कृत्रिम शरीर । त्यसमाथि वक्सिङ, फेसियल, साउना, केके केके ! राहुललाई उनीहरू गैरमानवीय गुडिया लाग्थे । शिरको कपाल र शरीरका रौं पनि उस्तै । यिनीहरूलाई धेरै होइन, स्वस्थ मान्छेलाई जसरी पन्ध्र दिन सब थोक खानपिउन दिने हो भने चिन्नै नसक्ने बन्छन् । तर, माधुरीको त कुरै अर्को । विशाल भवनमा या होस्टेलको कोठामा पनि बस्छे । मेसको दाल, रोटी र तरकारी पनि खान्छे । यति गर्दा पनि जस्ताको तस्तै देखिन्छे । उस्तै कमाल, उस्तै मस्त । राहुलले निष्कर्ष निकाल्यो माधुरीको पिठ्युँ बनावटी होइन । यो त अजिबको प्राकृतिक र स्वदेशी पिठ्युँ हो । बाँकी पिठ्युँ बनावटी र विदेशी । यसकारण तिनमा कुनै जादु छैन । तर, युवतीले चोट, पीडा, हिंसा र शक्तिलाई प्रेम गर्ने उसको दोस्रो निष्कर्ष गम्भीर थियो । यो निष्कर्षअनुसार उनीहरू मूर्ख बन्न, पीडित हुन र निर्ममतापूर्वक आफू भोग्य बन्न बढी मन पराउँछन् । जमाना परिवर्तन भइसक्यो । उनीहरू छैटौंसातौं दशकका सम्मी कपुर, ऋषि कपुर, विश्वजित या जितेन्द्र टाइपका पुरुषलाई होइन, सलमान खान, सन्नी देवल या अजय देवगन जस्ता हेपाहा प्रवृत्तिका या स्याडिस्ट पुरुषको पछाडि पागल हुन्छन् । डर मा कति भयानक र हिंस्रक थियो साहरुख खान ? जुही चावलालाई बलात्कारको कोसिस गरी रक्ताम्य पारेको थियो । भयले उसको गला अवरुद्ध थियो । तर, त्यही अर्धविक्षिप्त सिजा फ्रेनिक साहरुख खानप्रति पूरै विश्वविद्यालयका युवती फिदा थिए । युवतीलाई त्यही डरलाग्दो, हिंस्रक, बडी बिल्डर साहरुख खान चाहिएको थियो । र, यो रहस्यलाई राहुलले राम्रैसँग बुझेका थिए । त्यसपछि नै हो उसको कोठा नम्बर२५२ को झ्यालमा माधुरी बस्न थालेकी, विगत चार महिनादेखि ।"
"विछोडको कथा, पलायनको गीत","विरहको एउटा गीत, जसलाई सुनेर मान्छेले दुःखमा मन बहलाउन सकोस् र फेरि त्यही गीत सुनेर सुखमा मुस्कुराउने आँट पनि गर्न सकोस् । पीडामा एक्लै गुनगुनाउन मिल्ने र उत्सवमा सँगसँगै नाच्न सकिने । दुइटै कथाको पाटोमा ठ्याक्क अटाइदिने, यस्तो संगीत कहिले हुन्छ होला ? नाच्न मिल्ने दुःखको गीत पनि कहिले बन्छ होला ? बन्छ भने त्यो गीत कस्तो हुन्छ होला ?कहिलेकाहीं लाग्छ, त्यो गीत ठ्याक्कै छुजाङ डुक्पाको असारे महिना जस्तै हुन्छ होला !हो, असारे महिना त्यही गीत हो, जसले नेपालीहरूले भोगिरहेको युगौंको पीडा सत्तरीको दशकमा बोलिदियो । पलायनको कथा भनिदियो । नेपाली संगीतमा एउटा नयाँ तरंग थपिदियो । दर्शकहरूबीच उधुम मच्चाइदिने त्यही गीत सुनेपछि हरकोहीले सोच्न थाले, यो गीतले त मेरो पनि कथा भनिदिएको छ ।आम मान्छेको दुःखको कथा बोल्न सक्ने यही एउटा गीत थियो, जसले हरेक नेपालीलाई रुँदै हाँस्ने बनाइदियो । दुःखमा पनि जोकोहीलाई छमछम नाच्न सिकाइदियो । यो त्यही एउटा गीत थियो, जसले नेपालतिर नामै नसुनेका छुजाङ डुक्पालाई रातारात प्रसिद्धीको शिखरमा पुर्याइदियो । एउटा यस्तो अजम्बरी गीतका गायक बनाइदियो, जसको स्वर त्यतिञ्जेलसम्म गुन्जिरहने छ, जतिञ्जेलसम्म नेपालीले आफ्नो परिवारकै निम्ति परिवार छोडेर हिँडिरहनुपर्नेछ । घर राम्रो बनाउनकै निम्ति आफ्नो घर छोडेर विदेशिनु परिरहनेछ । एउटा सुखद सपनाका निम्ति पलायन भएर बिरानो मुलुकमा भौंतारिरहनुपर्नेछ । असारे महिना, उतिबेला बनाइएको गीत थियो, जतिबेला कालेबुङको सांगीतिक माहोल खुब झ्याँगिँदै थियो । त्यो सत्तरीको दशकको कुरा हो । जतिबेला कालेबुङमा कीरा कान्छादेखि संगीता सुब्बासम्म, मदुसुधुन लामादेखि राहुल उपासकसम्म जन्मिसकेका थिए । लोक स्वादका गीतहरू धेरै बनिने कालेबुङको सांगीतिक माहोल ह्वात्तै तातिएर गएको थियो, जुनबेला अम्बर गुरुङसमेत कालेबुङमै थिए डा ग्राह्म होम्समा संगीत पढाउँथे, टाउन हलतिर कार्यक्रम गर्दै हिँड्थे । नेपालबाट नारायण गोपाल र गोपाल योञ्जनहरू आइपुग्थे, कुमुदिनीको धर्म हलमा मीतज्यू नाइट गर्थे, जसलाई हेर्न मान्छे टिस्टादेखि ट्रकमा चढेर कालेबुङ आइपुग्थे । पारिजातसँग राल्फाली टोली घरिघरि आएर गाइरहन्थे, भोकै मर्ने महाकविका पेटका सारंगीहरू, हाम्रा गीतहरू ।साँच्चै हाम्रा गीतहरू कस्तो हुनुपर्छ ?सांगीतिक उथुलपुथुल मच्चिरहेको समयबीच नै चुपचाप गीत बनाइरहेका तुलसी गजमेरले जब यही प्रश्न समाएर असारे महिना लेखे, तब छुजाङ डुक्पाले उडानको नयाँ पखेटा भेटे । छुजाङ डुक्पा सुरुसुरुमा गोपाल योञ्जनको गीत गाउँदै हिँड्थे । उनको स्वर राम्रो थियो । तर, ट्युनिङमा मिस्टेक गर्थे । उनको त्यही गल्ती सम्हाल्न गायक अशोक राई आइपुगे । उनले छुजाङलाई पहिलोचोटि ठूलो स्टेज मा चढाए । कुमुदिनीको धर्म हलमा कर्म योञ्जनकै सामुन्ने गाउन लगाए ।स्टेज तताउन सिकिसकेका छुजाङले जब असारे महिना गाउन थाले, रेकर्डिङ नै नगरी उनी हिट गायक बने । पहाडको हरेक कुनाकाप्चामा असारे महिना गुञ्जिन थाल्यो । देउसीभैलोमा यही गीत सुनिन थाल्यो । पूजापर्वमा यही गीत गाइन लाग्यो । त्यही भएर होला, हिजोसम्म कसैले नचिन्ने छुजाङ हेर्दाहेर्दै कालेबुङका नामी गायक बन्न पुगे । ठाउँठाउँमा उनलाई असारे महिना गाउन मात्रै बोलाइन थालियो । उनी सिक्किम, दार्जिलिङ, असमदेखि काँकडभित्तासम्म कार्यक्रम गर्न पुग्न थाले । आफूले गाएको गीत गाउँघरतिर हिट भएकै बेला हो, उनको भेट गुम्बाहट्टाकी उमा छेत्रीसँग भयो । उनी प्रेममा परे । चिठी लेखालेख गर्न थाले । मौका पाए कि, चिया दोकानतिर भेट गर्न थाले । त्यही भेट, त्यही प्रेम पछि विवाहमा बदलियो । अब दुवैको बाटो एक भयो । उमा गीत लेख्थिन् । छुजाङ त्यसैमा स्वर दिन्थे । जब छुजाङ पेन्टिङ बनाउन बस्थे, उमा रङ भर्न आइपुग्थिन् । बिस्तारै छुजाङको जीवन अझ धेरै रंगीन बन्दै गयो । त्यही रंगीन समयबीच नै हो, उमाले रातोकालो धर्के टोपी मायाले सिलाइदिइन्, छुजाङ त्यही टोपी लगाएर सन् १९७७ तिर नेपालको सांगीतिक भ्रमणमा निस्किए ।त्यो बागिनाको टोली थियो, जहाँ छुजाङसँग असारे महिना का शब्दकार तुलसी गजमेर, अशोक राई, गायिका संगीता सुब्बा, निलामणि राई, योगेन्द्र घतानी, कमल उपासक र उत्तम खड्काहरू पनि थिए । बीस जनाभन्दा धेरैको टोलीले एकमहिने लामो नेपालको सांगीतिक भ्रमण गर्दै थियो । त्यहीं नेपालका प्रेमध्वज प्रधान, प्रकाश श्रेष्ठ र कुमार बस्नेतहरू पनि जोडिए । मेची तर्नासाथ सांगीतिक कार्यक्रम सुरु भयो । भद्रपुर, धरान, विराटनगर हुँदै काठमाडौं पुग्न झन्डै महिना दिन लाग्यो । नेपालको हरेक कार्यक्रममा छुजाङ सबैभन्दा पहिले स्टेज उक्लन्थे र गाउँन थाल्थेअसारे महिनामा, पानी पर्यो रुझाउने,एक्लो यो मेरो मन कसरी बुझाउने ?गीत सुनेर मान्छे भावुक भइहाल्थे । त्यही गीत गाउँदै गाउँदै जब टोली काठमाडौं पुग्यो, तब बल्ल असारे महिना रेकर्ड गर्ने संयोग जुर्यो । गायक अशोक राईको जन्मथलो दार्जिलिङ भोटे बस्ती नजिक थियो । उनको आमाको घर र गोपाल योञ्जनको घर सँगसँगै थियो । कर्म योञ्जन र उनी एक दिनको अघिपछि मात्रै जन्मिएका थिए । त्यसैले उनीहरू तँ तँम म गर्दै बोल्थे । गोपाल योञ्जनको त्यही सामीप्यको कारण हो, रेडियो नेपाल पुग्न छुजाङलाई सहज भयो । गाउँदै हिँडेको वर्षौंपछि उनले पहिलोचोटि असारे महिना रेकर्डिङ गरे ।गीतको कोरस दिन निलामणि राई र संगीता सुब्बा पनि रेडियो नेपाल पुगेकी थिइन् । तर, कोरस अझै पुगेन । अब के गर्ने होला ? सोधखोज गर्दा बुझियो, गायिका अरुणा लामा र तारा थापा पनि गीत रेकर्ड गर्न आउँदैछिन् । त्यसपछि के चाहिन्थ्यो र ? टोलीले सहयोगको स्वर मागिहाल्यो । अरुणा लामाले नाइँ नास्ति गरिनन्, सोध्नासाथ तयार भइहालिन् । केहीबेर रिहर्सल गरिन् र असारे महिना मा कोरस दिन आइपुगिन् । अरुणा लामासँग उभिएर गाउन पाउँदा निलामणि राई दंग परिन् न ढोङ छ, न अहंकार छ । ठूलो कलाकार बन्नलाई ठूलै मन चाहिने रहेछ । गीत रेकर्ड गरेपश्चात् रेडियो नेपालले गायकलाई नेपाली पच्चीस रुपैयाँ र अरूलाई सात सात रुपैयाँ दियो । त्यही पैसा गोजीमा लिएर कलाकारहरू साँझपख होटल फर्किए ।त्यो दिन रेडियो नेपालमा असारे महिना सँगै अरू चार गीत पनि रेकर्ड भएको थियो । तर, क्यासेटधरि नभएको जमानामा असारे महिना यसरी हिट भइदियो, जसरी अचेल कोही सामाजिक सञ्जालमा भाइरल भइदिन्छ । यही एउटा गीत थियो, जसले छुजाङ डुक्पालाई हरेक नेपाली मनसम्म पुर्याइदियो । रेडियो नेपालमा अब असारे महिनाहर दिन बज्न थाल्यो । त्यही भएर हरेक नेपालीको घरघरमा यही गीत गुन्जिन थाल्यो । खेतका आलीआलीमा विरहको यही गीत घन्किन थाल्यो । पल्टने चढेर हिँडेका गाडीका हुटहुटमा यही गीतको सुसेली सुनिन थाल्यो । संगीतले जोडेर राखेका हरनेपालीको मुटुमा यही गीत धड्किन लाग्यो । छुजाङको जन्म दार्जिलिङको घुम जोरबङ्लो नजिक भएको हो । त्यो छ डिसम्बर सन् १९५५ को कुरा थियो ।उनको परिवार ठीकठाक थियो । बाउ कस्टम अफिसमा काम गर्थे । त्यसैले चारतिर घुमिरहन्थे । तर, उनी बेपरवाह थिए । परिवारको चिन्ता खासै गर्दैन थिए । हातमा नोकरी थियो । रक्सी पिएर झुलिरहन्थे । त्यहीभएर होला, छुजाङको बाल्यकाल खासै सुखद रहेन । छुजाङका दाजुभाइ जम्मा एघार जना थिए । तीमध्ये तीन जनालाई त सानैमा रोगले लगिसकेको थियो । छुजाङ आफैं पनि एकदम रोगी थिए, जहिले खोकिरहन्थे । काँतर कस्तो थिए भने एक्लै हिँड्दा रुखको पत्कर झरे, तर्सिएर भागिदिन्थे । त्यसैले आमा सुर्ताइरहन्थिन्, यो पनि मर्छ होला हौ । छुजाङका भाइ दावा डुक्पा अहिले पनि सम्झिरहन्छन्, आमा अलि कमजोर भएको भए हाम्रो जीवन पनि बरबाद हुने थियो ।आमाले घर सम्हालिरहिन् । तैपनि नानीहरूले भनेजस्तो जीवन पाएनन् । राम्ररी पढ्ने अवसरै पाएनन् । छुजाङले दार्जिलिङको कंग्रेस स्कुलमा चार क्लाससम्म पढे । त्यसपछि बाउको पोस्टिङ जताजता हुन्छ, उतैउतै चहारिरहे । त्यही घुमाइबीच नै उनको स्कुल पढ्ने सपना टुट्यो । हातबाट बाल्यकाल छुट्यो । जब घुमेर कालेबुङ आइपुगे तब बल्ल उनले एसयूएमआईको रात्री स्कुल पढ्न पाए । कालेबुङ आइपुगेपछि नै छुजाङको जीवन बदलियो । बिस्तारै उनी कालेबुङकै हावापानीमा मिसिँदै गए । उनले आफैंलाई जति नै कालेबुङलाई प्रेम गर्न थाले । त्यही भएर नै होला, कालेबुङले पनि उनलाई सबथोक दियो नयाँ जीवन दियो, संगीत सिक्ने माहोल दियो, पेट पाल्ने रोजगार दियो, संगीत सिक्ने गुरु दियो, गाउन पाइने स्टेज दियो, सबैभन्दा ठूलो कुरा असारे महिना जस्तो सदाबहार गीत दियो ।छुजाङलाई सानैदेखि गाउन खुब मनपर्थ्यो, नाटक खेल्न मनपर्थ्यो । तर, त्योबेला स्टेज पाउनै गाह्रो थियो । यस्तो बेला नेपाली अध्ययन समिति कालेबुङले विराट सांगीतिक प्रतियोगिता आयोजन गर्थ्यो । त्यो कार्यक्रम यति भव्य हुन्थ्यो, कहिलेकाहीं त राम्रो गायकले पनि रातको दुई बजे मात्रै गाउन पाउँथे । यसबाहेक कुमुदिनी होम्सले २४ मईमा अर्को कार्यक्रम गर्थ्यो । यही दुईवटा कार्यक्रम थियो, जसले छुजाङलाई पनि स्टेज दियो, कला देखाउने अवसर दियो । जुन कला देखेर गायक अशोक राई दंग भए । र, छुजाङलाई सँगसँगै डोर्याउन थाले । अशोक राई चर्चित गायक थिए । साठीकै दशकमा उनको गीत हिट भइसकेको थियो । सन् १९६७ मा जब उनी कुमुदिनी होम्सका शिक्षक बनेर कालेबुङ आए, संगीत सिक्न चाहने नयाँ पीडिले एउटा नयाँ अवसर भेट्टाए । तर, अशोक राई गायक मात्रै थिएनन्, शिक्षक पनि थिए, राजनीति गर्थे । कम्युनिस्ट पार्टीमा दगुरिहिँड्थे । उनी अल बंगाल प्राइमेरी टिचर्स एसोसिएसनका संस्थापक पनि थिए ।त्यहीभएर अशोक कम्युनिस्टहरूको कार्यक्रममा जहाँ जहाँ पुग्थे, जागरण गीत गाउन छुजाङलाई पनि सँगै लिएर हिँड्थे । कम्युनिस्टहरूको गीत गाउँदै हिँड्दा हिँड्दै छुजाङलाई पनि धेरैले कम्युनिस्ट नै सोच्न थालिसकेका थिए । यस्तो बेला दार्जिलिङको राजनीति बदलियो । पहाडमा गोर्खाल्यान्ड आन्दोलन सुरु भयो । त्यो आन्दोलन हिंसात्मक थियो, जहाँ नारा नै दिइएको थियो बाटोमा कम्युनिस्ट र साँप एकैसाथ भेटे, पहिले कसलाई हिर्काउने ?स्वाभाविक रूपमा जवाफ आउँथ्यो, कम्युनिस्ट लाई । त्यहीभएर हो, पहाडबाट खोजीखोजी कम्युनिस्टहरूलाई लखेट्न थालियो । कि सेरेन्डर गर, होइन भने पहाड छोड गोरामुमोले रातो पार्टीको जरै उखाल्ने अभियान सुरु गर्यो । त्यही आक्रोशको रापमा हेर्दाहेर्दै गायक अशोक राई पनि परे । उनलाई सामाजिक बहिष्कार गरियो । त्यसैले उनी पहाड छोडेर भागे । तर, त्यतिले मात्रै पुगेन, उनी बस्ने कालेबुङको घर पनि जलाइदिए । सन्त्रासको माहोलबीच छुजाङ फेरि एक्लो भए । न डोर्याउने मान्छे छ, न गाउने साथीभाइ छ, छुजाङले तर्सिंदै दिन गन्न थाले । ठीक त्यही बेला नयाँ हल्ला आयो, छुजाङ पनि कम्युनिस्टकै मान्छे हो । त्यसले चैं पार्टीमा सेरेन्डर गर्नु पर्दैन त ? सुनेर उनको होस गायब भयो । खासमा छुजाङ त गायक मात्र थिए । उनलाई न पार्टीको सरोकार थियो, न झन्डाको दरकार थियो । तर, आन्दोलनकारीलाई यी सब कुराको कहाँ सरोकार थियो र ? उनलाई हठात् एकदिन गुम्बाहट्टाबाटै उठाएर लगियो । खाम्दोङमा भइरहेको गोर्खा राष्ट्रिय मुक्ति मोर्चा (गोरामुमो) को बैठकमा राखियो र कसम खुवाइयो, अब जीवनभर कम्युनिस्ट गीत गाउने होइन । कमरेडहरूको संगत सधैंका लागि छोड्ने हो । अब त जातिको हितमा मात्रै गीत गाउँदै हिँड्ने हो । बुझ्यौ नि ?उनले कुरा बुझे । माटोको कसम खाए । त्यसपछि कम्युनिस्ट गीत छाडेर भटाभट जातीय उन्मुक्तिको गीत गाउन थाले । त्यतिले मात्रै पुगेन । उनी पेन्टर पनि त थिए । थाकका थाक गोरामुमोको हरियो झन्डा पनि बनाउन थाले । हजारौं हरियो झन्डामा तारा र खुकुरीको नक्सा बनाइसकेपछि मात्र हो, छुजाङले बल्ल सञ्चोको श्वास फेरे, जतिबेला आन्दोलन सम्झौतामा गइसकेको थियो । आन्दोलन पछि तर, छुजाङ सुवास घिसिङका प्रिय गायक बने । कारण त्यही एउटै गीत थियो, असारे महिनामा । पल्टनेको कथा बोल्ने त्यो गीतले घिसिङलाई नछुने कुरै थिएन । किनकि घिसिङ आफैं पनि पल्टनबाट फर्किएका जवान जो थिए । पलायनको पीडा उनको छातीमा पनि त आलै थियो । त्यही गीतले गर्दा हो, छुजाङ फेरि एकचोटि घिसिङको नजरमा परे । त्यही भएर हो, छुजाङलाई घिसिङले ठाउँठाउँमा कार्यक्रम गर्न बोलाइरहे । सन् २००० तिर दार्जिलिङ गोर्खा पार्वत्य परिषद्द्वारा कालेबुङमा सांस्कृतिक विभाग खोलियो, जहाँ ए ग्रेडका गायकका रूपमा छुजाङलाई नियुक्ति दिइयो । बल्ल उनी दागोपापका कर्मचारी भए । त्यो बेला छुजाङसँगै शर्मिला वाइबा, नवीन सिंह, थुप्देन भोटिया र गिटारिस्ट भूपेन्द्र किशोर शर्माहरूले पनि काम पाएका थिए । रोजगार मिलेपछि बिस्तारै छुजाङको पनि दिन बदलियो, जीवन बदलियो । जुन संगीत उनका निम्ति सोखको कुरा मात्रै थियो, अब जीविकाको कुरा पनि बनेको थियो । छुजाङ सांस्कृतिक विभागबाटै हर्षको गीत गाउँदै हिँड्न थाले । संगीतलाई लिएर छुजाङ अलि कडा स्वभावका थिए । कहिलेकाहीं रिहर्सल गर्न आउनेहरूका निम्ति पनि उनी हाजिरी उठाउँथे । त्यहीभएर आफ्नै सहकर्मीहरूसँग पनि उनको ठाकठाक ठुकठुक परिहाल्थ्यो । कोही तलतल गाउँबस्तीबाट आइरहेको हुन्छ । अलिकति ढिलो त भइहाल्छ नि ! साथीहरू भन्थे । तर, उनलाई लाग्थ्यो, यो जागिरभन्दा धेरै जिम्मेवारी पनि हो । संगीतसँगै हामीले विभागलाई पनि बचाउनुपर्छ । माथि राम्रो रिपोर्ट पुर्याउनु पर्दैन त ?उनको जीवनमा अर्को भागदौड सुरु भएको थियो । त्यही कसरतबीच नै उनलाई छिट्टै किड्नीको रोगले समातिहाल्यो । उनी दिनदिनै बिसञ्चो हुँदै जान थाले । छुजाङ डुक्पासँग काम गर्नुको मज्जा नै अर्कै थियो । रेडियोमा सुनेको चर्चित गायकसँग गाउँदै हिँड्न पाउँदा कम मज्जा का आउँथ्यो र ? आज पनि छुजाङलाई सम्झिँदै उनकै असारे महिना गाउँदै हिँड्ने गायक नवीन सिंहलाई लागिरहन्छ, एउटै गीतको कारण अजम्बरी बन्न सक्ने गायक मैले छुजाङ डुक्पाबाहेक अरू देखेको छैन ।छुजाङलाई पेन्टिङको पनि खुब सोख थियो ।कालेबुङ आएपछि नै उनको भेट भक्त परियारसँग भयो । उनीसँगै लामो समय चित्रकारिता सिके । त्यसपछि पेन्टिङ गरेरै आधा जीवन चलाए । उनी टिबेटियन पेन्टिङ गर्थे । कहिले चरिरहेको चौंरी बनाउँथे । कहिले माला जपिरहेको लामा बनाउँथे । कहिले कुण्डल लगाएका टिबिटियन युवाहरूको नक्सा बनाउँथे । र, आर्ट इम्पिरियम वा ब्युटी प्यालेसतिर लगेर बुझाउँथे । त्यहाँबाट जति कमाइ हुन्थ्यो, ९० को दशकसम्म त्यसैबाट घर चलाउँथे । पेन्टिङ गर्यो, हारमोनियम बजाउँदै गीत गायो । त्यो बेला उनको दैनिकी यसरी नै बित्थ्यो । अवसर पायो कि एन्टिक सामानहरू बटुल्न निस्किन्थे । हरेक ठाउँ गाउन पुग्दा उनी केही न केही पुराना थोक लिएरै घर आइपुग्थे । छुजाङ सरल थिए । निकै कम बोल्थे । थोरै पिउँथे । भन्थे, गायकको जातै यस्तो हो । अलिकति पिउनु त परिहाल्यो नि । मुड बनाउनु परेन त ? तर, कहिलेकहीं मुड बनाउँदा बनाउँदै अलि धेरै पिई पठाउँथे । धरखरिने भइहाल्थे । जब धरखरिएर हिँड्दा पनि अरूले देख्छ कि भन्ने डर हुन्थ्यो, तब चुपचाप शिरको टोपी खोल्थे र कोटको गोजीमा लगाएर दाहिने देब्रे गर्दै घरतिर लाग्थे ।उनलाई लाग्थ्यो होला, शिरको धर्के टोपी नै मेरो पहिचान हो । टाउकोमा टोपी छैन भने मलाई कसैले चिन्ने छैन ।छुजाङले दर्जनौं गीत गाए, तर उनलाई चिनाउन असारे महिना नै काफी बन्यो । त्यही गीतलाई पछि प्रशान्त तामाङले पनि रिमिक्स गरे । जब प्रशान्त तामाङले इन्डियन आयडल जिते, नयाँ क्यासेटमा असारे महिना लाई रिमिक्स गरेर राख्ने अनुमति मागे । छुजाङले नाइँनास्ति नगरी अनुमति दिइहाले । त्यसैले प्रशान्तले खबर पठाए, तपाईंलाई म केही गिफ्ट गर्न चाहन्छु । भन्नुस् के दिन सक्छु ? उनले एउटा मोबाइल फोन गिफ्टमा पाए । प्रशान्तले फेरि एकचोटि असारे महिना गाए । तर, कहिलेकाहीं कुराहरू उल्टा भइदिने रहेछ, छुजाङकी छोरी निलिमा डुक्पा कहिलेकाहीं गुनासो गर्छिन्, बाबाले चुपचाप गीत गाउन दिइहाले । तर, त्यो गीत गाएपछि धेरैले असली गायकको नामै बिर्सिंदै गए । धेरैले असारे महिनालाई प्रशान्तकै गीत सम्झिन थाले । नयाँ पिढीले मूल गायकलाई नै बिर्सिनु विडम्बना होइन र ?छुजाङले लामो जीवन बाँच्नै पाएनन् । संघर्षमा नै आधा जीवन बिताए । पेन्टिङ र गायनको तालमेल मिलाउँदा मिलाउँदै उनले जीवनको लय हराइपठाए । मात्रै ५४ वर्षको उमेरमा उनले धर्ती छोडे । जब छुजाङ बिते, उनकी पत्नी उमा फेरि त्यही असारे महिना की मैच्याङ झैं एक्ली भइन् । रुँदै आफैंसँग प्रश्न सोध्ने भइन् । त्यहीभएर, उनले छुजाङका सम्झनासँग जोडिएका हरथोकसँग नफरत गर्न थालिन् । छुजाङले खाने परिकार घरमा पकाइनै छाड्यो । छुजाङले बजाउने हारमोनियम धरि कुखुराको खोरमुनि हुर्याइदिइन् । र, हरदिन आफैंसँग सोधिरहन थालिन्, एक्लो यो मेरो मन, कसरी बुझाउने ?त्यही गीतको हरफ सम्झिँदा सम्झिँदै उनी आफैं पनि कथा भइन् । छुजाङलाई पछ्याउँदै पछ्याउँदै उनी आफैं पनि खहरे खोला झैं कहिले नफर्किने गरी बगेर गइन् ।"
कमान्डरको पर्खाइ !,"यो देश र यहाँका जनताले झैं मण्डला थिएटरको मञ्चमा देखिएका रेलवे टु नो ह्वेयर का कलाकार पनि कसैको व्यग्र प्रतीक्षामा छन् । कसको ? कमान्डरको । त्यस्तो कमान्डर जो रेलबाट आउनेवाला छ, पर्खनेहरू सबैलाई त्यो दुःखदायी पर्खाइको मिठो फल दिलाउने सुन्दर गन्तव्य पुर्याउनेछ । त्यस्तो, गन्तव्य जहाँ विगतका समस्याहरू विगतमै छुट्नेछन् । कलाकारहरू सबै रेल स्टेसनकै वरपर पर्खिरहेछन् । केही चर्को आवाज सुनिहाले उनीहरू जुरुक्क उठ्छन्, कहींबाट मधुर आवाज सुनिहाले पनि कमान्डर आइपुगेको कल्पन्छन् ! कमान्डरको पर्खाइमा उनीहरूमा उत्पन्न उत्साह, उमंग, छट्पटी, उकुसमुकस र आवेगका थुप्रै तरंगमा तपाईंले आफूलाई पनि भेट्नुहुनेछ । आफ्ना पर्खाइहरूको साक्षी बन्नुहुनेछ । मण्डलाका पूर्व विद्यार्थीद्वारा आयोजित रंग महोत्सव म्याडफेस्ट मा देखाइएको यो नाटक साउन ४ देखि फेरि देखाइँदैछ । यी कलाकारका पर्खाइमा आफूलाई भेट्न, आफूलाई खोज्न तपाईं संयोग गुरागाईंद्वारा निर्देशित नाटक हेर्न सक्नुहुन्छ । एब्सर्ड शैलीको रेलवे टु नो ह्वेयर को सेट नै नाटकले समातेको विधाअनुरूप छ । भर्याङजस्तो देखिने रेलको लिग अजिबको शैलीमा हावामा तैरिएको देखिन्छ । जमिनतिर जोडिएको र आकाशतिर फर्केको लिगबीच ठूलो अन्तर देखिन्छ । लिगको बीचको भाग कतै भत्किएको छ, ती दुई जोडिएका छैनन् । जोडिनुपर्ने ठाउँमै टुटेको, भत्किएको त्यो रेलको लिगले कस्तो पो रेल गुडाउँदै आउने कमान्डर पर्खेको होला ? तर, रेल स्टेसनमा जम्मा भएकाहरू लिगको त्यही छेउतिर उभिन्छन्, आफ्नो सर्वस्व त्यहीं सुम्पन्छन् । उनीहरूका आआफ्नै लिग छ, त्यही लिगलाई समाएर उनीहरू कमान्डर पर्खन्छन् । लिग समात्न नपाउने भुइँ समातेर पर्खिरहन्छन् । लिगकै लागि अरूसँग लडिरहन्छन् । छेउमा टिकट काउन्टरसोधपुछ गर्ने ठाउँजस्तो पनि छ । तर, त्यहाँभित्र सुतिरहेको व्यक्ति बोल्दा पनि बोल्दैन, पर्खनेहरूका कुरा सुन्दा पनि सुन्दैन । थोरै संवाद, शारीरिक हाउभाउकै शैलीमा तयार यो नाटकले नयाँ स्वाद पस्किन्छ । नाटकमा कतै कथा छैन । पात्रहरू छरपस्ट छरिएका भेटिन्छन् । तर, ती पात्रहरूको कर्म, उनीहरूका भोगाइ र पर्खाइले मञ्चमा एउटा सुन्दर कथा निर्माण हुन्छ । निर्देशक गुरागाईं यसरी नै कथा भन्न माहिर छन् । रोगन मै पनि उनले यसरी फरक, पृष्ठभूमिका पात्रहरूमार्फत एब्सर्ड शैलीमार्फत कथा भनेका थिए । रेलवे टु नो ह्वेयर का पात्रहरू जीवनको दलदल, अशान्तिबाट उदार खोजिरहेका हुन्छन् । यहाँभित्र दलदल छ, दलदल छ । यहाँ कहाँ शान्ति छ ? सबै कुरा बाहिर छ, उद्धारकर्ताको पर्खाइमा रहेकाहरू यही नारासहित स्टेसनमा बसिरहेका हुन्छन् । उनीहरूलाई कमान्डर कसरी आउँछ भन्ने पनि थाहा छैन । एकजना भन्छ, उद्धारकर्ता मेरो प्रिय कमान्डर एकदिन आउँछन्, पर्खाल तोडेर । अर्को पात्र चर्को आवाजमा भन्छ, हात्ती चढेर आउँछ, रेलै चढेर आउँछ । रेलै चढेर आउँछ, हात्ती चढेर । उक्त पात्रको कुरा सक्न नपाउँदै अर्को बोल्छ, हातैले तानेर, बुईमा बोकेर कमान्डर मलाई ब्रह्माण्ड घुमाउनेछन् । अर्का पात्र दर्शकदीर्घातर्फ हेर्दै थप्छ, हात समाएर कमान्डरले मेरो दरबारभरि डुलाउनेछन् । अराजक स्वरमा कोही अर्को पात्र झर्किंदै भन्छ, चाबी दिएर व्यवस्थाको, कमान्डरले मलाई शक्तिशाली बनाउँछन् । तर, उनीहरू सास फेर्न गाह्रो हुने बिरानो ठाउँमा छन् । बिरामी सहर, मरुभूमि सहरबाट उनीहरूलाई तुरुन्तै बाहिर निस्किनु छ । उनीहरूलाई तत्कालै उद्धार आवश्यक छ । जसरी नेपाली जनतालाई दलदलमा भास्सिएको राजनीति, चरम निराशाको सहरबाट मुक्ति चाहिएको छ । यी पात्रहरूको पर्खाइ, छटपटी र आशामा नेपाली जनताको अनुहार भेटिन्छ, उनीहरूको आकृति भेटिन्छ । तर, रेल स्टेसनमा जम्मा यी मानिसले के कमान्डरलाई भेट्लान् त ? के नेपाली जनताले विद्यमान उकुसमुकुस सम्बोधन गर्दै देशलाई सुन्दर बनाउने योजनासहितको कमान्डर भेट्लान् ? युवा निर्देशक गुरागाईंद्वारा निर्देशित यो नाटकले पर्खिन मात्रै सिकाउँदैन । कमान्डर पर्खिरहेकाहरूका भोगाइबाट वर्तमान समस्यासँग जुध्दै आफैं समाधानको बाटो खोज्ने नयाँ जोस, जाँगर र आशा पनि थपिदिन्छ । नाटकले सपना मात्रै देखाउँदैन, यो हाम्रो वास्तविकतासँग पनि ठोक्किन्छ । के तपाईं आफ्नो जीवनको रेल आफैं कुदाउन तयार हुनुहुन्छ ? कि जिन्दगीको रेल छुट्यो भन्दै आँसु खसाल्दै हुनुहुन्छ ? तपाईं कस्तो कमान्डरको पर्खाइमा हुनुहुन्छ ?"
साइन्स फिक्सनमा महाभारत,"महाभारतलाई मूलतः पाण्डव र कौरवबीच भएको १८ दिनसम्मको भयानक कुरुक्षेत्रको लडाइँका लागि बढी सम्झिइन्छ । सत्ता र शक्ति प्राप्तिका लागि भाइभाइबीच भएको विध्वंसकारी उक्त युद्ध भलै पाण्डवले जिते, तर कौरव पक्षका एक योद्धा अस्वत्थामा त्यो मान्न तयार थिएनन् । उनले देखेका थिए, पाण्डवहरूको छलकपट, श्रीकृष्णका षड्यन्त्र । अस्वत्थामालाई सायद लाग्थ्यो, यति नगरेको भए पाण्डवले सोझो अर्थमा कौरवविरुद्ध युद्ध गरेर विजय पाउने थिएनन् । महाभारत केवल युद्ध थिएन, धर्मयुद्ध थियो । सूर्यास्तपछिको शंखनादसँगै हतियार बिर्साइन्थे, निहत्थामाथि युद्धकै क्रममा पनि हतियार चलाइँदैन थियो । अथवा, भनौं युद्ध चल्दै गर्दा पनि धर्मको ख्याल गरिन्थ्यो । तर पनि फसेको रथको पाङ्ग्रा निकाल्न झरेका धनुर्धर कर्णको निहत्था अवस्थामा अर्जुनले वध गरिदिएका थिए । उता, आफ्नै गुरु द्रोणाचार्यविरुद्ध लडिरहेका पाण्डवका लागि कुरुक्षेत्रको युद्ध जित्नु कठिन थियो । यही बुझेका कृष्णले युद्धबाट द्रोणलाई पन्छाउने प्रपञ्चस्वरूप अस्वत्थामा मारिएको हल्ला फिँजाए, त्यो पनि सत्यवादी युधिष्ठिरबाट । अस्वत्थामा द्रोणका पुत्र हुन् । अस्वत्थामा नामक आफ्नै हात्तीलाई मारेर द्रोणपुत्र अस्वत्थामा मारिएको झैं गरी फैलाइएको हल्लाको भ्रममा द्रोण परे । पुत्र शोकले विह्वल बनेका उनले शस्त्र बिसाए । त्यही मौका छोपेर बसेका पाण्डवले धृष्टद्युम्नमार्फत निःशस्त्र द्रोणको वध गराए र कुरुक्षेत्रको लडाइँ जिते । प्रदर्शनरत तेलुगु फिल्म कल्की २८९८ एडी को पहिलो शृंखला कुरुक्षेत्रको लडाइँ सकिएपछि सुरु हुन्छ । बाबु द्रोणको हत्याबाट क्षुब्ध बनेका अश्वत्थामा रातको समय पाण्डवको शिविरमा लुकेर पुग्छन् र पाण्डव ठानेर द्रौपदीका पाँच सन्तानको सुतेको अवस्थामा वध गरिदिन्छन् । क्रुद्ध बनेका अर्जुनले अस्वत्थामालाई मार्न ब्रह्मास्त्र छोड्छन् । द्रोणपुत्रले पनि प्रतिउत्तरमा ब्रह्मास्त्रले हमला गर्छन् । दुई ब्रह्मास्त्रको टकरावले पृथ्वी नै ध्वस्त हुने भयले ब्रह्माले त्यसलाई रोक्छन् र दुवैलाई ब्रह्मास्त्र फिर्ता लिन आदेश दिन्छन् । अर्जुनले अस्त्र फिर्ता लिए पनि अस्वत्थामाले आफ्नो अस्त्रको दिशा बदलेर अर्जुनका छोरा अभिमन्युकी गर्भवती पत्नी उत्तराको कोखमा खसाल्छन् । उक्त हर्कतबाट क्रोधित कृष्णले महादेवको वरबाट निधारमा मणि लिएर जन्मेका अस्वत्थामालाई कहिल्यै नमर्ने, तर आफ्नै मरणको भीख माग्दै जिन्दगीभर तड्पिनुपर्ने श्राप दिँदै मणि खोस्छन् । तत्काल गल्तीको महसुस गरेका अस्वत्थामाले कृष्णसँग प्रायश्चितका लागि मौका दिन आग्रह गर्छन् । कृष्णले आफैंलाई मार्न तम्सेका अस्वत्थामा कालान्तरमा आफ्नै बचाउमा आउने बताउँछन् । कल्की भगवान् विष्णुको दसौं तथा अन्तिम अवतार मानिन्छ । नाग आश्विनको लेखन तथा निर्देशन रहेको फिल्म कल्की २८९८ एडी को पहिलो शृंखला कुरुक्षेत्र युद्धको ६ हजार वर्षपछि र कल्कीको जन्म हुनुअघिको कलियुगको समयमा केन्द्रित छ । महाभारतमा अन्यायमा परेको पात्र अस्वत्थामालाई नै केन्द्रमा राखेर निर्देशकले पहिलो शृंखलाको डिजाइन गरेका छन् । उक्त पात्रमा अभिनीत अमिताभ बच्चनका कारण पनि कल्की २८९८ को पहिलो भाग अस्वत्थामामा केन्द्रित छ ।२८९८ एडीको समय, पृथ्वीमा विधर्मीको राज छ । पवित्र गंगा नदी सुकिसकेको छ, पृथ्वीमा पानीको हाहाकार छ, सदियौंदेखि वर्षा भएको छैन । पृथ्वी मरुभूमिमा परिणत भइसकेको छ । अन्तिम सहरका नाममा काशी मात्र बचेको छ, जहाँ यास्किनको आफ्नो छुट्टै एक कम्प्लेक्स छ । त्रिभुज आकारको हावामा तैरिरहेको उक्त कम्प्लेक्समा पृथ्वीबाट जल, जंगललगायत सबै प्राकृतिक स्रोतको दोहन गरी वैभव खडा गरिएको छ । विशिष्ट मानवका लागि मात्रै उपलब्ध उक्त कम्प्लेक्समा प्रवेशका लागि मात्रै पनि चर्को धनराशी तिर्नुपर्छ । यास्किनको भूमिकामा रहेका कमल हसन कम्प्लेक्समा रहेको प्रयोगशालामा गर्भधारणको क्षमता भएका स्वस्थ महिला, युवतीलाई बन्दी बनाई सिरमको खोजीमा छ । १ सय ५० दिनभन्दा बढी गर्भधारण गर्नेको शरीरबाट झिकिएको सिरमको प्रयोगबाट २ सय वर्षको वृद्ध बनिसकेको यास्किनले पुनः शक्ति र जवानी हासिल गर्नेछ । उसलाई आफ्नै प्रयोगशालामा हुनेमध्येकै एकबाट कल्कीको जन्म हुने पनि थाहा छ, त्यसैले सेनापतिलाई निगरानी उच्च बनाउन निर्देशन दिएको छ ।फिल्ममा अर्को शक्तिशाली पात्र छ, भैरव । सुरुवातमा यास्किनका लागि बाउन्टी हन्टर (कसैलाई पक्रेर बुझाएबापत इनाम लिने व्यक्ति) का रूपमा देखिएको भैरव नै पछि कर्णका रूपमा विस्तारित हुन्छ । प्रभासले चरितार्थ गरेको उक्त पात्र कम्प्लेक्समा छिरेर ऐशको जिन्दगी बिताउनका लागि पैसाको पछि कुदिरहेको छ । उसले कम्प्लेक्सबाटै कवाडीमा फालिएको यन्त्र जोडजाड गरेर आफ्नो अत्याधुनिक सवारी यान बुज्जी पनि बनाएको छ । युद्ध कौशलमा पोख्त भैरव पैसाका लागि कम्प्लेक्सको प्रयोगशालाबाट भागेकी सुमती पक्रेर ल्याउने चक्करमा छ ।सुमती, जो कल्कीलाई जन्म दिन लागेकी छे, पाँच महिनाको गर्भसहित याक्सिनका सेनामेनालाई चक्मा दिएर कम्प्लेक्सबाट भाग्न सफल हुन्छे । दीपिका पादुकोण अभिनीत उक्त चरित्र कम्प्लेक्सबाट भाग्ने क्रममा केही विद्रोहीले सहयोग गर्छन् भने त्यहाँबाट साम्बालासम्म लैजान अश्वत्थामाले सघाउँछन् । कल्की २८९८ एडी को दोस्रो भाग कल्कीको बचाउमा लागेका अस्वत्थामा र पक्रन खोजिरहेका भैरवबीचको संघर्षमा बढी केन्द्रित छ । दोस्रो शृंखलालाई थप प्रतीक्षित बनाउने गरी फिल्मले बिट मारेको छ ।३८ वर्षीय निर्देशक नाग आश्विन रेड्डीले फिल्म निर्देशन थालेको नौ वर्षको अवधिमा बनाएको कल्की २८९८ एडी चौथो फिल्म हो । यसमा उनले पौराणिक कथालाई साइन्स फिक्सनको माध्यमले आधुनिकीकरणमा मिहिनेत गरेका छन् । त्यसो त कल्की २८९८ एडी को पहिलो भाग अझै कथामा छिरिसकेको छैन, तर यसले पछिका कथाको एउटा पृष्ठभूमि भने तयार पारेको छ । फिल्मको अधिकांश समय यही पृष्ठभूमि निर्माणमा खर्चिएकाले पनि केही निरस लाग्न सक्छ । दर्शकमा त्यही नैराश्यता नजागोस् भनेर निर्देशक आश्विनले भरमग्दुर प्रयास नगरेका भने होइनन् । उनले अतिथि भूमिकामा ब्रह्मानन्दम्लाई ल्याएर मात्र होइन, स्वयं प्रभासलाई पनि कमेडी सिक्वेन्समा बलजफ्ती प्रयोग गरेका छन्, तर ती सबै प्रयास व्यर्थ लाग्छन् । त्यसबाहेक निर्देशकले प्रभास र दिशा पटानीबीच लभ सिक्वेन्सको जोरजाम पनि गरेका छन्, तर त्यसले कथासँग भने कुनै तालुक नराख्दा फिल्म प्रभावी हुन सकेको छैन । त्यसबाहेक आश्विनले केही निर्देशक, कलाकारलाई पनि अतिथि भूमिकामा खेलाएर दर्शकलाई सरप्राइज दिन खोजेका छन् । तर, फिल्मको टेलरदेखि नै हाइप सृजना गरेको फिल्ममा यस्ता सतही मसलाले दर्शकलाई रिझाउने पक्कै थिएन । कल्की नाम जोडिसकेपछि दर्शकले अवश्य पनि कलियुगसम्मको कथालाई सोचेर हलसम्म जान्छन् भन्नेमा निर्देशक केही गम्भीर हुनुपर्ने हो । तर, निर्देशकले सबै कथालाई सिक्वेलका लागि छोडेको भान हुन्छ । कल्की २८९८ एडी कथा, पटकथाका लागि खासै सम्झनुपर्ने फिल्म होइन, जति यसको प्राविधिक पक्षमा सम्झन सकिन्छ । ६ सय करोड भारु खर्चेर बनाइएको यो फिल्म हालसम्मको सर्वाधिक बजेटको फिल्म पनि हो । त्यसअनुरूप यसको प्राविधिक पाटोमा लगानी पनि दिल खोलेरै गरिएको छ । भैरवले प्रयोग गर्ने बुज्जी होस् वा काशीका लागि आएका केही मान्छेलाई बोकेको हावामा उड्ने कार होस्, बनाउनका लागि निर्देशकले सीजी (कम्प्युटर ग्राफिक्स) को सहायता लिन पनि सक्थे, तर उनले यसलाई तुलनात्मक रूपमा बढी विश्वसनीय दिन वास्तविकमा नै दक्ष इन्जिनियर टोलीद्वारा बनाउन लगाएका थिए । निर्देशकको मान्यता थियो कि त्यसले भविष्यको अत्याधुनिक यानको प्रक्षेपण देओस् । किनभने यो फिल्मको समयकाल कलियुगको उच्चतम् बेला थियो, जुन आजको समयभन्दा ८ सय ७५ वर्ष अझै पछिको थियो, अर्थात् २८९८ एडीको ।तैपनि फिल्मलाई भीएफएक्स र सीजीआईमा केही हलिउड फिल्मबाट अधिक प्रभावित भएको आरोप पनि चर्को छ । चार वर्ष लगाएर महँगो खर्चमा बनाइएको यस्तो फिल्मका लागि प्रभावित वा चोरीको ट्याग लाग्नु आफैंमा सुखद भने होइन, भलै त्यो हलिउडका नामी म्याड म्याक्स ः फ्युरी रोड, स्टार वार्स, ड्युन वा मार्भल मुभिका भ्युजुअल इफेक्ट्ससँग तुलना गरिएको किन नहोस् । निर्देशक आश्विनले पनि एक अन्तर्वार्तामा आफू स्टार वार्सबाट बढी नै प्रभावित रहेको स्वीकार गरेका छन् । खैर, निर्देशक आश्विनको दृश्यात्मक परिकल्पना उच्चकोटीको छ । भैरव र अश्वत्थामाबीचको भिडन्तलाई उनले यति सजीव र भीमकाय बनाइदिएका छन्, दर्शक त्यसको सयरमा रोमाञ्चित हुन्छन् नै ।अभिनयमा फिल्मभर अमिताभ बच्चन हाबी छन् । ८१ वर्षका यी वयोवृद्धको ऊर्जा तारिफयोग्य छ भने उनको आगमनपछि नै फिल्मले पनि गति लिएको भान हुन्छ । त्यसो त प्रभासलाई फिल्मको प्रमुख कलाकार मानिएको छ, तर उनको बाउन्टी हन्टर चरित्रलाई स्थापित गर्नै निर्देशकले अधिक समय खर्चेका छन्, र पनि दर्शकलाई आश्वस्त पार्न चुकेका छन् । बरु एकाध दृश्यमा मात्र देखिएका भए पनि कमल हसनले यास्किनको चरित्रमा प्रभावशाली छाप छोडेका छन् । अबको सिक्वेल उनकै चरित्रका कारणले पनि प्रतीक्षित बनाइदिएका छन् । दीपिकाले अभिनय देखाउने खासै धेरै स्क्रिन स्पेस र भूमिका यसमा पाएकी छैनन् । आफ्नो गर्भको सुरक्षाका लागि यास्किनको आँखा छलेर बसेको उक्त चरित्र फिल्मभर डर, त्रासको भावभंगीमा छ । फिल्मलाई ८० प्रतिशतभन्दा बढी समीक्षामा तारिफ मिलेको छ भने बक्स अफिसमा उछाल ल्याएको छ । कल्की २८९८ एडी ले प्रदर्शनको चार दिनभित्रै विश्वव्यापी पमा ४ सय ८५ करोड भारु ग्रस कलेक्सन गरेको थियो भने ११ औं दिनसम्म ८ सय करोडको व्यापार गरिसकेको छ । यसअघि आदिपुरुष बाट चर्को असफलता व्यहोरेका प्रभासका लागि पनि यतिबेला ठूलो राहत मिलेको छ भने हिन्दु पौराणिक ग्रन्थमा आधारित भएर बनाइएको महत्त्वाकांक्षी बिग बजेट फिल्मले पाएको सफलताले भारतीय फिल्मको दायरालाई पनि बढाइदिएको छ ।"
चरा गुरु,"आवाजबाटै चरा पहिचान गर्न सक्थे आरेन्ड भान रिजेन । हामीलाई चरा चिन्न, तिनको अनुगमन र तथ्यांक संकलन गर्न सधैं मार्गदर्शन गरिरहने आरेन्ड रिजेनलाई हामी सबैले सम्मानपूर्वक आरेन्ड दाइ भन्थ्यौं । खासमा आरेन्ड दाइ हाम्रो पुस्ताका सर्वप्रिय चरा गुरु थिए । पछिल्लो समय आरेन्ड दाइको स्वास्थ्यमा समस्या आएको थियो । तर, छोटो दूरीको हिँडाइ र भेटभाटका लागि प्रतिकूल स्वास्थ्यका बाबजुद उनी चरा अवलोकनमा आइराख्थे, युवापुस्तालाई चराको अध्ययन र संरक्षणमा लागिरहन उत्प्रेरित गरिरहन्थे । गत दुई महिनादेखि चरा अवलोकनमा आरेन्ड दाइको सहभागिता थिएन, हामी खुबै सम्झन्थ्यौं र शीघ्र स्वास्थ्यलाभको कामना गर्थ्यौं । अकल्पनीय र अप्रत्याशित रूपमा आरेन्ड दाइको (विसं २०८१ असार २३) ६९ वर्षको उमेरमा स्वर्गारोहण भयो ।इस्वी संवत् १९५५ मे १६ का दिन नेदरल्यान्डमा जन्मिएका चरा गुरु आरेन्ड भान रिजेन विगत ४२ वर्षदेखि नेपालमा बस्दै आएका थिए । पहिलो पटक सन् १९८२ मा नेदरल्यान्डबाट नेपाल आएका ग्रामीण विकास विज्ञ रिजेन करिब दस वर्ष सुदूरपश्चिम र पूर्वका मध्यपहाडी जिल्लाका ग्रामीण भेगमा सिँचाइ, कृषि र सामुदायिक विकासका परियोजनाहरूमा काम गरे । वागेनिन्जिन कृषि विश्वविद्यालय नेदरल्यान्डबाट कृषिमा स्नातकोत्तर गरेका उनले १७ वर्षको उमेरबाट चरा हेर्न सुरु गरेका थिए । उनी चरा हेर्न जंगलमा प्रायः एक्लै डुल्थे । चराको रङ, आवाज र आनीबानीबाट प्रभावित उनले चराको प्रजाति पहिचान, तिनको संख्या र चालचलनको अभिलेख राख्थे । आफ्नो त्यो रुचि र लगावलाई उनले नेपालमा पनि निरन्तरता दिए । कामको सिलसिलामा सुदूरपूर्वदेखि सुदूरपश्चिमका ग्रामीण भेग चाहर्दा उनले त्यहाँ पाइने चराहरूको पहिचान गर्ने र अभिलेख राख्ने काम गरे । बझाङ र डोटी जिल्लामा काम गर्दा उनी चरा हेर्न खप्तडसम्म पुग्थे, कहिले इलामका माथिल्लो भेगका जंगल चाहर्थे । नेपाल बसाइँकै बेला उनको विवाह नेपाली नागरिक इन्द्राकुमारी गुरुङसँग भयो । त्यसपछि उनको नेपालसँगको साइनो झन् बलियो भयो । करिब आठ वर्ष भारत र अन्य देशमा समेत काम गरेका आरेन्ड भान रिजेन सन् २००० मा पुनः नेपाल फर्किए । सन् २००४ देखि उनी ललितपुरको सैंबुमा श्रीमती इन्द्राकुमारी गुरुङ र छोरा फेलिक्स भान रिजेन सँगै बस्न थाले । नेपाल फर्किएपछि उनी नेपाल पन्छी संरक्षण संघको कार्यालयमा पुगे र नेपालमा भएगरेका चराहरूको अध्ययन तथा संरक्षणका कामबारे चासो राखे, जानकारी लिए । एक्लै चरा हेर्न हिँड्ने आरेन्ड भान रिजेनको सन् २००४ मा नेपाली चरा अवलोकनकर्ता विमल थापा र ललितजंग लाल्चनसँग पहिलो भेट टौदहमा भयो । त्यसपछि अरू नेपाली चरा अवलोकनकर्ता राजेन्द्र गुरुङ, सर्वेन्द्र पछाई, दीपक श्रेष्ठ र भूषण श्रेष्ठसँग पनि भेट भयो । तिनै चरा अवलोकनकर्ता साथीहरू मिलेर उनीहरूले चराका साथीहरू फ्रेन्ड्स अफ बर्डस् भन्ने संस्थाको स्थापना गरे । उनले सन् २००३ देखि २०१६ सम्म हरेक महिना कम्तीमा एक पटक चोभारदेखि वाग्मती नदीको किनारैकिनार हिँडेर टौदहसम्म पुगेर देखेका र आवाज सुनेर पहिचान गरेका चराका प्रजाति र तिनको संख्याको अभिलेख राखे । २ सय ६३ प्रजातिका चराको १४ वर्षको बसाइँसराइ अवस्था, उतारचढाव, भोगिरहेका चुनौती र उनले देखेका चराका रोचक कथा समेटी सन् २०१७ मा द बर्डस् अफ वाग्मती एन्ड टौदह एरिया, २००३२०१६ प्रकाशित गरे । त्यो नेपालमा नियमित र लामो समय वैज्ञानिक तरिकाले चराको अनुगमन गरी प्रकाशन गरिएको सर्वोत्कृष्ट कृति हो । साइबेरिया क्षेत्रबाट जाडो याममा बसाइँ सरी वाग्मती र टौदह सिमसार क्षेत्रमा आउने ५२ प्रजातिका चराहरूको संख्या उक्त १४ वर्षको अनुगमन अवधिमा तीव्र गतिमा घटेको पुस्तकमा उल्लेख छ । चराहरूलाई वातावरणमा आउने बदलाव तथा त्यसमा देखिएका समस्याको संकेत दिने सूचक जीवका रूपमा लिइन्छ । यस मानेमा अत्यधिक प्रदूषण र बासस्थान विनाशको कारण आगन्तुक पानीचरा विस्थापित हुनुले उपत्यकाका नदीहरूको बिग्रँदो स्वरूप दर्शाउँछ । यसका अलावा उनका एक दर्जन जति चरासँग सम्बन्धित वैज्ञानिक लेख पनि प्रकाशित छन् ।आरेन्ड भान रिजेनसँग मेरो पहिलो भेट सन् २०१० सेप्टेम्बर ४ का दिन अन्तर्राष्ट्रिय गिद्ध सचेतना दिवस को दिन भएको थियो । त्यस दिन हामी सँगै ओखरपौवा र ककनीमा गिद्धको अवलोकनमा गएका थियौं । म त्यतिबेला गिद्धसम्बन्धी शोधकार्य गर्दै थिएँ । कृषि विज्ञान पढेर ग्रामीण विकासका परियोजनाहरूमा काम गरेका आरेन्ड भान रिजेनको चराप्रतिको लगाब साँच्चै नै लोभलाग्दो र अनुकरणीय थियो । उनले नेपालमा पाइने ५ सय ९३ प्रजातिका चराको ३६ सय १० तस्बिर, २५ सय ५ आवाज रेकर्ड, ३ सय ७८ भिडियो र १५ सय ५६ चेकलिस्टमा अभिलेख राखेको इबर्ड मा उल्लेख छ । नेपालका अलावा उनले २९ देशमा चरा अवलोकन गरी ११ सय ४८ प्रजातिका चराको अभिलेख गरेका थिए । चराहरू जताततै पाइन्छन्, त्यसैले चरा र तिनको बासस्थान संरक्षणमा आम समुदायको चासो, सहभागिता र अपनत्वको खाँचो हुन्छ भन्ने आरेन्ड भान रिजेन चरा अनुगमनको तथ्यांक पनि आम रूपमा उपलब्ध गराउनुपर्छ भन्ने मान्यता राख्थे । उनको योगदान इबर्ड, छिमेकी चरा र चरामैत्री छिमेक बनाउने जस्ता स्वयंसेवी अभियानमा अतुलनीय छ । इबर्ड नेपाल एपमा हालसम्म ८ सय ३७ प्रजातिका चराको अभिलेख २३ सय ३५ जना चरा अवलोकनकर्ताले ५२ हजार ३ सय २५ चेकलिस्टमा देशभरिबाट संकलन गरी सार्वजनिक गरेका छन् । यसरी चरा अवलोकनकर्ताले संकलन गरी इबर्डमा राखेको तथ्यांकको सत्यता जाँच गरिन्छ र त्यसका लागि गठित प्रमाणीकरण समितिको संयोजक आरेन्ड भान रिजेन थिए भने म त्यसको सदस्य । यसरी हामीहरू देशभरबाट चराको तथ्यांक संकलन गर्न चाराप्रेमी, विद्यार्थी, अनुसन्धानकर्ता र आम समुदायलाई प्रेरित गर्ने, मार्गदर्शन गर्ने र त्यसको जाँच गर्ने काममा सँगै थियौं । हामी बस्ने घरमा र त्यसवरपर पनि विभिन्न प्रजातिका चरा पाइन्छन् । आफ्नो घरवरपर पाइने चराहरूको पहिचान, तिनको तथ्यांक संकलन र संरक्षणमा सहभागी बनाउन नेपाल पन्छी संरक्षण संघले छिमेकी चरा मोबाइल एप दुई वर्षअघिबाट सञ्चालनमा ल्याएको छ । यस एपको परिकल्पनाकार र नेतृत्वकर्ता उनै आरेन्ड दाइ थिए । हालसम्म छिमेकी चरा एपमार्फत देशका करिब ७२ जिल्लाबाट ५ हजार ९ सय ८७ प्रयोगकर्ताले आफ्नो घर वरपर देखेका चराको तथ्यांक पठाएका छन् । नेपालमा चरा र अन्य वन्यजन्तुको अनुगमन र संरक्षणमा छिमेकी चराले जोडेको सञ्जाल र संकलन गरेका तथ्यांक सबैभन्दा ठूलो उपलब्धि हो । यसको श्रेय आरेन्ड दाइलाई नै जान्छ । छिमेकी चरा र तिनको बासस्थान बचाउन काठमाडौं उपत्यकाका घनाबस्तीमा चरामैत्री वातावरण बनाउने अभियान उनकै नेतृत्वमा सुरु गरेका थियौं । पहिलो चरणमा ललितपुरको नागबहालमा चरामैत्री बगैंचा बनाउने, घरका छतमा चरालाई मनपर्ने बिरुवा लगाउने, विद्यालय सचेतना कार्यक्रम, चराका लागि पानी राख्ने र कोचलगाँडे लाटोकोसेरो र धोबिनी चराका लागि मानव निर्मित गुँड राख्ने कामको सुरुवात गरेका थियौं । तर, अफसोच यी कामको प्रतिफल नदेखी आरेन्ड दाइ ब्रह्मलीन भए । रातमा सक्रिय हुने र आवाजविहीन उडान भर्ने लाटोकोसेरोलाई औधी रुचाउने आरेन्ड दाइले आफ्नो जन्मदिनमा हरेक वर्ष लाटोकोसेरो हेर्ने रात्रिकालीन यात्रा आउल नाइट को आयोजना गर्थे । अब आउल नाइट सदाका लागि बन्द भयो । चित्रकुट चरालाई सबैभन्दा मनपर्ने चरा मान्ने आरेन्ड दाइको सम्झना अब चित्रकुट देखुन्जेल हामीमा रहनेछ ।चार दशकअघि देशका दुर्गम ग्रामीण क्षेत्रलाई कर्मभूमि बनाएर सामुदायिक विकासमा योगदान गरेका आरेन्ड भान रिजेन सम्झनायोग्य छाप छाडेर बिदा भएका छन् ।"
