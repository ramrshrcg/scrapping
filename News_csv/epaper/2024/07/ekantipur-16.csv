शीर्षक,विवरण
नयाँ सरकार : नजर अर्थ र गृहमन्त्रीमाथि,"ओली नेतृत्वको २२ सदस्यीय मन्त्रिपरिषद्मा ९ नयाँ अनुहार छन् भने १२ पुराना । पुराना मन्त्रीहरूमा दोस्रो पटक जिम्मेवारी पाउनेदेखि पञ्चायतकालदेखि राजकीय जिम्मेवारी पाउँदै १३ औं पटक मन्त्रीमा दोहोरिनेसम्म छन् ।कांग्रेस र एमालेले एकएक जनालाई उपप्रधानमन्त्री बनाएका छन् कांग्रेसका प्रकाशमान सिंह र एमालेका विष्णु पौडेल । सिंहलाई सहरी विकास र पौडेललाई अर्थ मन्त्रालयको जिम्मेवारी दिइएको छ । सिंह र पौडेल विगतमा पनि पटकपटक मन्त्री भएका व्यक्ति हुन् ।ओली नेतृत्वको २२ सदस्यीय मन्त्रिपरिषद्मा कांग्रेस र एमालेबाट एकएक जना गरी दुई महिलाले मात्र जिम्मेवारी पाएका छन् । यो मन्त्रिपरिषद्को ९ प्रतिशत मात्र हो । कांग्रेसबाट आरजु राणाले परराष्ट्रमन्त्रीको जिम्मेवारी पाएकी छन् भने एमालेबाट विद्या भट्टराई शिक्षा, विज्ञान तथा प्रविधिमन्त्री बनेकी छन् । यी दुवै सांसद पहिलो पटक मन्त्री बनेका हुन् । राणा प्रतिनिधिसभामा समानुपातिकबाट सांसद हुँदै कृषि समितिको सभापतिसमेत थिइन् । कांग्रेस केन्द्रीय सदस्यसमेत रहेकी उनी पार्टी सभापति देउवाकी पत्नी हुन् । भट्टराई कास्की२ बाट निर्वाचित सांसद हुन् । राणासँग विगतमा सामाजिक क्षेत्रमा काम गरेको अनुभव छ । भट्टराई त्रिविकी पूर्वउपप्राध्यापक हुन् । श्रीमान् तत्कालीन पर्यटनमन्त्री रवीन्द्र भट्टराईको हेलिकोप्टर दुर्घटनामा परी निधन भएपछि उनी राजनीतिमा आएकी हुन् । उनी एमालेको विद्यार्थी संगठनमा आबद्ध हुँदै राजनीतिमा सक्रिय थिइन् ।२२ सदस्यीय मन्त्रिपरिषद्मा दलित समुदायका एक जना पनि नसमेटिएपछि संसद् र सामाजिक सञ्जालमा ओली नेतृत्वको सरकारको आलोचना भएको छ । सरकारमा सहभागी कुनै पनि दलले आफ्ना दलित सांसदलाई मन्त्री बनाउन उचित ठानेनन् । एमालेको भागमा प्रधानमन्त्रीबाहेक ८ मन्त्रालय र कांग्रेसको भागमा १० मन्त्रालय पर्दा पनि यी दुई दलले एक जना दलितलाई मन्त्री नबनाएपछि आलोचना भएको हो । यी दुई दलका अलावा अशोक राई नेतृत्वको जसपाले दुई मन्त्रालय पाएको थियो । रास्वपाका सांसदहरूले ओली नेतृत्वको सरकारमा महिला न्यून र दलित सहभागिता न्यून भएको उल्लेख गर्दै सरकारका साथै कांग्रेस र एमालेलाई समावेशिताबारे के धारणा हो भनेर प्रश्न गरेका छन् । सांसद सोविता गौतमले प्रतिनिधिसभाको सोमबारको बैठकमा भनिन्, नवगठित सरकारले समावेशितालाई हेर्ने दृष्टिकोण के हो ? अहिलेको मन्त्रिपरिषद्को स्वरूप हेर्दा संविधानले सुनिश्चित गरेको महिलाको प्रतिनिधित्व त्यहाँ देखिएको छैन, दलितको प्रतिनिधित्व त शून्य छ ।सांसद डा तोसिमा कार्कीले पनि सरकार समावेशी नबनाइएको भनेर प्रश्न उठाएकी थिइन् । आधा आकाश ढाक्ने महिलाको प्रतिनिधित्व ५० प्रतिशत हुनुपर्नेमा ३३ प्रतिशत चाहिँ हामी अनिवार्य गराउँछौं भन्ने दुई ठूला दलको ३३ प्रतिशत भनेको २२ को २ हुँदो रहेछ, तपाईंहरूको गणित कमजोर हो कि नियतमै खोट हो ?, कार्कीको प्रश्न थियो । योपल्ट नयाँ मन्त्री बन्नेहरूमा कांग्रेसबाट परराष्ट्रमन्त्री राणा, वनमन्त्री ऐनबहादुर शाही, स्वास्थ्यमन्त्री प्रदीप पौडेल, पर्यटनमन्त्री बद्री पाण्डे र कृषिमन्त्री रामनाथ अधिकारी हुन् । ऊर्जामन्त्री दीपक खड्का र युवा तथा खेलकुदमन्त्री तेजुलाल चौधरीले भने यसअघि नै राज्यमन्त्रीको जिम्मेवारी पाइसकेका थिए । राज्यमन्त्री बनिसकेकाले सरकारमा उनीहरू पहिलो पटक नभए पनि क्याबिनेट मन्त्रीका रूपमा पहिलो पटक हुन् । कानुनमन्त्री अजय चौरसिया २०५८ मा स्थानीय विकास सहायकमन्त्री बनेका थिए ।एमालेबाट रक्षामन्त्री मनवीर राई, शिक्षामन्त्री विद्या भट्टराई, भौतिक पूर्वाधारमन्त्री देवेन्द्र दाहाल र संघीय मामिलामन्त्री राजकुमार गुप्ता पहिलो पटक मन्त्री बनेका हुन् ।लोसपाका शरतसिंह भण्डारी भने २० औं पटक मन्त्री बनेका छन् । उनी पञ्चायत, राजतन्त्र र गणतन्त्रमा दल बदल्दै, मन्त्री बन्दै आएका छन् । ६९ वर्षीय भण्डारी पञ्चायतदेखि गणतन्त्रसम्म आइपुग्दा २० औं पटक मन्त्री बनेका हुन् । उनी पहिलो पटक २०४३ मा पञ्चायतको राज्यमन्त्री बनेर सिंहदरबार छिरेका थिए । एमालेबाट उपप्रधानमन्त्रीसहित अर्थमन्त्रीको जिम्मेवारी पाएका विष्णु पौडेल आठौं पटक मन्त्री बनेका छन् । एमालेको उपाध्यक्षसमेत रहेका उनको अर्थमन्त्रीका रूपमा पाँचौं कार्यकाल हो ।संघीयता कार्यान्वयनको विषय पेचिलो बन्दै गएको छ । प्रशासनिक संघीयता कार्यान्वयन, कर्मचारीदेखि प्रहरी समायोजन, शिक्षक लगायतका विषयमा संघ र प्रदेशबीच कलह भइरहेका बेला ओली नेतृत्वको सरकारमा प्रदेश सरकार हाँकेका अनुभवी राजनीतिज्ञले पनि स्थान पाएका छन् । गण्डकी प्रदेशमा मुख्यमन्त्री बनिसकेका एमालेका उपमहासचिव पृथ्वी सुब्बा गुरुङले सञ्चार तथा सूचना प्रविधिमन्त्रीको जिम्मेवारी सम्हालेका छन् । संघीयताका पक्षधर र पार्टी नेतृत्वलाई आफ्ना कुरा निर्धक्क राख्न सक्ने छवि बनाएका उनी २०७४ माघदेखि २०७८ जेठसम्म गण्डकी प्रदेशको मुख्यमन्त्री थिए । त्यतिबेला उनले संघ सरकारसँग प्रदेशहरूलाई संविधानले दिएका अधिकार दिनुपर्ने भन्दै दबाब सिर्जना गरेका थिए । ओली नेतृत्वको सरकारमा एकै जिल्ला पर्साबाट तीन मन्त्री बनेका छन् । जसपा, कांग्रेस र एमालेका पर्साबाट निर्वाचित सांसदहरू मन्त्री बनेका हुन् । जसपा प्रदीप यादव, कांग्रेसका अजयकुमार चौरसिया र एमालेका राजकुमार गुप्ता मन्त्री बनेका हुन् । यादव खानेपानीमन्त्री, चौरसिया कानुन, न्याय तथा संसदीय मामिलामन्त्री र गुप्ता संघीय मामिला तथा सामान्य प्रशासनमन्त्री बनेका छन् । यादव पर्सा१, चौरसिया पर्सा२ र गुप्ता पर्सा३ बाट निर्वाचित सांसद हुन् । पर्सा४ बाट निर्वाचित कांग्रेस सांसद रमेश रिजालले माओवादीकांग्रेस गठबन्धन सरकारमा उद्योगमन्त्रीको जिम्मेवारी पाइसकेका छन् । पर्सामा प्रतिनिधिसभाका ४ निर्वाचन क्षेत्र छन् । जलविद्युत्का लगानीकर्ता दीपक खड्का ऊर्जामन्त्री बनेपछि स्वार्थको द्वन्द्व बाझिएको भन्दै प्रश्न उठेको छ । संखुवासभाबाट निर्वाचित कांग्रेसका सांसद खड्का मन्छियाम हाइड्रोपावर लिमिटेड र लाङटाङ भोटेकोशी हाइड्रोपावर कम्पनीका संस्थापक अध्यक्षसमेत हुन् । उनी ४७२ मेगावाट क्षमताको मेन्छियाम जलविद्युत् आयोजना र १२० मेगावाट क्षमताको निर्माणाधीन लाङटाङभोटेकोशी जलविद्युत् आयोजना प्रवर्द्धक हुन् । खड्का स्वतन्त्र ऊर्जा उत्पादकहरूको संस्था (इप्पान)का सल्लाहकार समेत छन् । उनले जलविद्युत् आयोजनाका संस्थापक र सेयरधनी अनुकूल नीति बनाउन जोडबल गर्दै आएका थिए । खासगरी कोशी प्रदेशमा गत वर्ष आएको बाढीले जलविद्युत् आयोजनामा पुर्याएको क्षतिलाई बहाना देखाउँदै संस्थापक सेयरधनी अनुकूल नीति बनाउन उनले संसदीय समिति, नियामक निकायलगायतमा दबाब दिँदै आएका थिए । उनलाई मन्त्री बनाएपछि संसद्मै प्रश्न उठेको छ । जुन व्यवसाय गरिरहेको छ त्यसैसँग सम्बन्धित मन्त्रालयको जिम्मेवारी दिइएको भन्दै रास्वपा सांसद गौतमले प्रश्न उठाएकी छन् । स्वार्थको द्वन्द्वप्रति कत्तिको संवेदनशील भएको छ सरकार ? मन्त्रीले आफ्नो व्यवसाय मिल्ने प्राधिकार ग्रहण गर्न मिल्ने कि नमिल्ने ?, उनले प्रश्न गरिन् । राप्रपाका सांसद धवलशमशेर जबराले भने ओली सरकारलाई गुणदोषका आधारमा समर्थन र विरोध गर्ने बताए । उनले भ्रष्टाचार नियन्त्रणमा सरकार तीव्र गतिमा लाग्नुपर्ने बताए । भ्रष्टाचारका फाइलहरू खोल्ने मात्र होइन, तीव्र गतिले अगाडि बढाएर दोषीमाथि कारबाही हुनुपर्छ भन्ने मान्यता हामी सबैले राखेका छौं र यो नयाँ सरकारले यो काम गर्छ भन्ने विश्वास लिएका छौं, जबराले भने । कांग्रेस गण्डकी प्रदेशका सांसदहरूले सरकारमा पार्टीको सहभागिता गराउँदा क्षेत्रीय प्रतिनिधित्व नभएको भन्दै असन्तुष्टि जनाएका छन् । पार्टीले १० मन्त्री पाउँदा पनि गण्डकी प्रदेशलाई उपेक्षा गरिएको भन्दै कांग्रेस गण्डकीमा असन्तुष्टि बढेको हो । गण्डकीबाट कांग्रेसका सांसदहरू जीवन परियार, राजु थापा, राजेन्द्र बजगाईंलगायत मन्त्रीका आकांक्षी थिए ।"
साँघुरो घेरामा बाँचेकी भागिरथा,"आमाको सम्झनाका डोबहरूमा खगेन्द्र संग्रौलाको मनमा एउटै भाव उब्जिन्छ पश्चात्ताप, पश्चात्ताप, फेरि पनि पश्चात्ताप ! त्यो पश्चातापकथा यस्तो छ । २२ वर्षे ठिटै छँदा खगेन्द्र घरबाट काठमान्डु हिँडेका थिए पढ्न । त्यसपछि मास्टरी र क्रान्तिधुनमा उनी पश्चिमतिर बरालिए । आमानजिक बस्ने मौका मिलेन । धेरै धेरै पछि उनकी ८२ वर्षकी आमालाई काठमान्डु ल्याइयो उमेर र बिमारले रुग्ण, क्लान्त अवस्थामा । उनकी गलित आमालाई लाग्थ्यो कोही मेरोछेउ भइरहोस्, कोही मसँग केही कुरा गरिरहोस् । तर, सहरको दौडादौडमा उनीछेउ बसिरहने फुर्सद कसलाई होस् ? कोठामा एक्लै हुँदा उनकी आमा अताल्लिएर रुन्थिन् । सायद सोच्थिन्, मलाई सबैले बिर्सिए ! त्यो बेला प्रधानमन्त्री थिए राजावादी लोकेन्द्रबहादुर चन्द, गृहमन्त्री थिए जबजमार्गी वामदेव गौतम । आतंककारी तह लगाउन आतंककारी विधेयक ल्याइँदै थियो । खगेन्द्र अति व्यस्त भए नागरिक हक हरण गर्ने त्यो विधेयकविरुद्ध कोठे छलफलमा, कहिले सडकमा । उनकी श्रीमती पनि व्यस्त थिइन् घरधन्दा र जागिरमा । उनी आमासँगै आएकी सानी लाली आमा छेउ त हुन्थी, त्यो बालखले वृद्ध आमाको मनोभाव के बुझोस् ? र, दुःखैदुःखमा बितिन् भागिरथा । खगेन्द्रलाई अहिले फनि लागिरहन्छ त्रूर सत्ताले मलाई आमाको जीवनका अन्तिम घडीहरूमा सँगै भइरहन दिएन । नजिक भइरहन पाएको भए आमाको बेचैनी र भय केही कम हुँदो हो अनि आमाको मृत्यु कम पीडादायी हुँदो हो । असारको एक झरीमय दिन खगेन्द्र भन्छन्, दुःख लाग्छ, आमाको त्यो अन्तिम घडीमा म नित्य आमाको नजिक भइरहन सकिनँ । मार्क्सवादमा विश्वास गर्ने र भौतिकवादी जीवनशैलीको अभ्यास गर्दै गएका संग्रौलाको जीवनमा आमाको मृत्यु भएको घटना जति जटिल थियो, त्यो बेला कर्मकाण्डीय काजकिरिया गर्ने कि नगर्ने भन्नेमा झन् कठिन घडी थियो । कठिन किनभने उनले परम्परागत काजकिरिया नगर्ने कुरालाई हिन्दु धर्म मान्ने उनको परिवारले सजिलै सहने कुरा थिएन । तर, उनी आफ्नो विश्वासमा अडिए । उनलाई आफ्नो परिवार मात्रै होइन, कम्युनिस्ट भनिने कतिपय साथीहरूले पनि गिज्याए तर खगेन्द्र किरिया बसेनन् । पछि उनले हिन्दु काजकिरिया र पाखण्डको धज्जी उडाएर आमा र यमदूतहरू भन्ने किताब नै लेखे । आमास्मृतिहरूले घेर्छन् बेलाबेला । पश्चात्तापमय क्लेसको त्यो करौंतीले उनको हृदय सधैं र्याइँर्याइँ रेटिन्छ ।"
ओलीदेउवा सहकार्य कति सहज ?,"(काठमाडौं) कांग्रेस र माओवादीको गठबन्धन भत्काउन कांग्रेस सभापति शेरबहादुर देउवालाई प्रधानमन्त्री बन्न बारम्बार अफर गरेका एमाले अध्यक्ष केपी शर्मा ओली तिनै देउवाको प्रस्तावमा प्रधानमन्त्री बनेर तीन वर्षपछि सिंहदरबारमा पुनरागमन गरेका छन् । माओवादीसँगको सत्ता गठबन्धनको बेला देउवालाई ओलीले बारम्बार प्रधानमन्त्रीको अफर गरेका थिए । देउवाले त्यसलाई अस्वीकार मात्रै गरेनन्, माओवादी अध्यक्ष पुष्पकमल दाहाललाई शंका नहोस् भनेर ओलीसँग अनौपचारिक भेटघाटसमेत बन्द गरे । तर माओवादीले गत फागुन २१ मा एकाएक गठबन्धनको काँध फेरेपछि भने देउवाले दाहाललाई धोकेबाज को संज्ञा दिए । त्यसपछि उनले नै कांग्रेसएमाले गठबन्धनको बीजारोपण ओलीलाई प्रधानमन्त्री बनाउने प्रस्तावबाट गरेका थिए । माओवादीएमाले सत्ता समीकरण बनेको एक महिना अर्थात् चैत २८ देखि नयाँ समीकरणका लागि देउवाओलीबीच शृंखलाबद्ध संवाद सुरु भएको थियो । त्यही संवादले असार १७ मा दुई ठूला प्रतिस्पर्धी दललाई एकठाउँमा ल्याउने वातावरण बनायो । देउवा र ओली सम्बन्धको रसायन गज्जबकै छ । पहिलोपल्ट ०७७ पुस ५ मा प्रतिनिधिसभा विघटन गर्दा ओलीको कदमलाई देउवाले खासै विरोध गरेनन् । तर, पार्टीभित्रको अन्तर्विरोधका कारण देउवाले चुनावमा जाने निर्णय गराउन सकेनन् । दोस्रो पटक ०७८ जेठ ८ को विघटनले त उनलाई प्रधानमन्त्री पद नै आइलाग्यो । प्रधानमन्त्रीमा ओली हुन् वा देउवा, बाहिर छँदा चर्को आलोचनामा उत्रिए पनि दुवैको प्रधानमन्त्री कालमा संवैधानिक निकायहरूको नियुक्ति आपसी भागबन्डामा हुने गरेको विगत छ । प्रतिनिधिसभा विघटनका बेलामा ओलीले आफू अनुकूल अध्यादेश जारी गरेर संसदीय सुनुवाइबिनै ५२ संवैधानिक पदाधिकारीको नियुक्ति गर्दासमेत देउवाले भाग खोजेर मौन बसेको आरोप लागेको थियो । राजनीतिक विश्लेषक एवं पूर्वप्रशासक भोजराज पोखरेल विगतमा मुलुक अप्ठ्यारोमा परेका बेला दुई ठूला दल मिलेर सरकार चलाउने गरेकाले अहिलेको समीकरणलाई धेरै अनौठो रूपमा लिन नहुने बताउँछन् । उनले भने जस्तै ०४६ सालको जनआन्दोलनपछि बनेको राष्ट्रिय संयुक्त सरकारमा पनि कांग्रेस र एमाले दुवै सहभागी थिए । त्यसपछि ०५६ सालको आम निर्वाचनताका, ०६२०६३ को जनआन्दोलनपछि र संविधासभाका दुवै कार्यकालमा यी दुई दलबीच सत्ता साझेदारी भएको थियो । कांग्रेस र एमालेबीच अहिले बनेको समीकरणले केही आशा जगाए पनि धेरै अपेक्षा पूरा हुन नसक्ने सरकार गठनको पहिलो दिनले नै संकेत गरेको पोखरेलको भनाइ छ । मुलुकको अर्थ व्यवस्था कमजोर भएको, लगानीकर्ताहरू हतोत्साही र आम नागरिकमा निराशा बढिरहेका बेला नागरिकले हेर्न नचाहेका केही अनुहार पनि मन्त्रिपरिषद्मा समावेश भएकाले उनीहरूबाट परिणाम निकाल्ने अपेक्षा पूरा नहुने आशंका उब्जेको उनले बताए । भ्रष्टाचार र अनियमितताका ठूला फाइल खुलेपछि रातारात नयाँ गठबन्धन बनेको भनेर आरोप लागिरहेको छ, त्यसलाई चिरेर अघि बढ्न सक्ने प्रतिबद्धता पहिलो दिनमै हुन सक्नुपर्थ्यो, पोखरेलले भने, पात्रहरू परिवर्तन हुँदैमा प्रवृत्ति यथावत् रहँदैन भन्ने ग्यारेन्टी कसले गर्छ ? यो समीकरणमा जस्तो खालको कम्पोजिसन छ, त्यसबाट संविधान संशोधन हुन जटिल छ । संविधानले प्रस्टता खोजेको छ । सुशासनमा प्रतिबद्धता खोजिएको छ । प्रवृत्तिमा परिवर्तन भएको छनक अब कामले देखाउनुपर्छ । बोलेर हुँदैन । दुई दलको समीकरण बनेदेखि यसको भविष्यमाथि प्रश्न पनि उठ्न थालेका छन् । ओली र देउवाबीच सत्ता र शक्तिको बुझाइ साझा भएकाले ओलीका लागि कांग्रेससँगको समीकरण कम्फर्टेबल हुने वाम विश्लेषक झलक सुवेदीको भनाइ छ । उनका अनुसार देउवा र ओलीलाई सन्तुलनमा राख्ने काम सत्ता बाहिर पुगेको ३२ सिट संख्याको माओवादीको हुनेछ । खासगरी शक्तिप्रति ओलीको उच्च महत्त्वाकांक्षालाई बाहिर रहेको माओवादीको शक्तिले नियन्त्रण गर्ने बुझाइ उनको छ । माओवादी बाहिर बस्नु नै ओलीका लागि दबाब हो । कांग्रेस र माओवादी कुनै पनि बेला मिल्न सक्ने तरबारको धारमा रहेकाले पनि ओली पहिला जस्तो नभएर संयम बन्न सक्ने स्थिति छ, सुवेदी भन्छन्, यसको संकेतका रूपमा पार्टीभित्रै पनि आफूसँग दूरीमा रहेका, भूमिका कम पाइरहेका पृथ्वी सुब्बा गुरुङ र विष्णु पौडेललाई मन्त्री बनाएर सम्झौताको बाटोमा हिँड्न खोजेको संकेत ओलीले दिएका छन् । कांग्रेसका कतिपय नेताहरू यसअघि ओलीले राज्यसत्ताका सबै शक्ति आफूकेन्द्रित गरेर चलाएको र यस पटक पनि त्यही प्रवृत्ति पुनरावृत्ति हुने हो कि भन्ने आशंका गर्छन् । ०७४ को निर्वाचनपछि ओली दुई तिहाइको शक्तिशाली प्रधानमन्त्री बनेका थिए । त्यतिबेला ओलीले सरकारको कार्यविभाजन नियमावली संशोधन गरेर राजस्व अनुसन्धान विभाग, सम्पत्ति शुद्धीकरण विभाग, राष्ट्रिय अनुसन्धान विभाग, महान्यायाधिवक्ताको कार्यालय, योजना आयोग, राष्ट्रिय विकास परिषद्, तथ्यांक विभाग, लगानी बोर्ड, राष्ट्रिय सतर्कता केन्द्र, संवैधानिक परिषद्को सचिवालय, गरिबी निवारण कोषलगायत दर्जनौं निकाय र विभागहरू आफू मातहत ल्याएका थिए । विश्लेषक पोखरेल दुवै दलले आपसी अस्तित्व, मर्म र शक्तिलाई स्वीकार गरेर अघि बढ्न सक्दा मात्रै राम्रो हुने बताउँछन् । दुई दलबीच अलिकति तलमाथि हुनासाथ गठबन्धनको भविष्यमाथि फेरि प्रश्न उठ्न सक्ने उनले बताए । हिजो साना दललाई समेटेर बनाएको जस्तो यो सरकारलाई सामान्य तरिकाले हेर्ने छुट छैन । यो समीकरण असफल हुनु भनेको दुवै दलका नेतृत्व असफल मात्रै हुने छैनन्, प्रणालीलाई नै चुनौती थपिन्छ, पोखरेल भन्छन् ।विश्लेषक सुवेदी संविधान संशोधनको विषय दुई दलका लागि चुनौतीपूर्ण हुने बताउँछन् । कांग्रेस र एमालेले नयाँ सत्ता समीकरण सरकार मात्रै नभएर संविधान संशोधनको एजेन्डालाई समेत केन्द्रमा राखेर गरेको बताएका छन् । खासगरी अहिलेको निर्वाचन प्रणाली परिमार्जन गर्नुपर्ने मुद्दा दुवै दलको आन्तरिक बैठकमा उठ्दै आएको छ । जनप्रतिनिधिको संख्या घटाउने, प्रदेशलाई चुस्त बनाउने, संवैधानिक आयोगहरूमा पुनर्विचार गर्नुपर्नेलगायत एजेन्डामा बहसपैरवी भइरहेका छन् । संविधानका त्रुटि र परिमार्जनका विषय पहिल्याएर सुझाव दिन दुवै दलले आयोग बनाउन सकिनेसम्मको छलफल गरेका छन् । तर, प्रतिनिधिसभामा दुई तिहाइको सरकार बने पनि राष्ट्रिय सभामा सत्तारूढ दलको दुई तिहाइ नपुग्ने हुँदा अहिलेकै कम्पोजिसन मा संविधान संशोधनका विषय अघि बढ्न चुनौतीपूर्ण हुने विश्लेषक सुवेदीको तर्क छ । संवैधानिक र राजनीतिक नियुक्तिका विषयमा दुई दलका नेताबीच विवाद नभए पनि चीनको महत्त्वाकांक्षी बीआरआई परियोजना कार्यान्वयनको पाटोमा मतान्तर हुन सक्ने सुवेदी बताउँछन् । त्यसबाहेक स्रोतमाथि नियन्त्रण र नियुक्तिका विषयमा अलिअलि प्रश्नहरू आउन सक्छन् । नत्र प्रधानमन्त्री ओलीका लागि यो समीकरण कर्म्फटेबल नै छ । अहिले आर्थिक शिथिलिता हटाउने, ठूला घरानीय, स्वार्थ केन्द्र र बिचौलियाबाट अर्थतन्त्रलाई जोगाएर अघि बढाउने सवालमा दुई दलबीच कुनै प्रतिकूल स्थिति छैन, उनले भने । समझदारीअनुसार सत्ता हस्तान्तरणको विषयले भने दुई नेताबीच शंकाको बीजारोपण गर्न सक्छ । ओलीले विगतमा समझदारीअनुसार सत्ता नछाडेका कारण पनि यो विषयले दुई नेताबीच दरार ल्याउन सक्ने नेताहरूको आंशका छ । तर, नवनियुक्त गृहमन्त्री तथा कांग्रेस नेता रमेश लेखक भने दुई वर्ष ओलीले र डेढ वर्ष देउवाले सरकारको आलोपालो नेतृत्व लिने सहमति भएकाले सत्ता हस्तान्तरणमा कुनै शंका नरहेको बताउँछन् ।शेरबहादुरजीले प्रधानमन्त्री पाउनुहुन्छ वा हुँदैन, कुनै ग्यारेन्टी छैन । तर उहाँले प्रधानमन्त्री लिन आफ्नो निजी स्वार्थबाहेक सबै विषयमा सम्झौता गरिदिनसक्नुहुन्छ । धितोपत्र बोर्डको अध्यक्षदेखि राजदूत र संवैधानिक आयोगका पदाधिकारीको नियुक्तिमा दुई जनाबीच कुनै समस्या हुने देखिँदैन । भागबन्डा हिजो पनि भएकै हुन् । आज पनि हुन्छ, कांग्रेसका एक पदाधिकारीले भने, तर प्रधानमन्त्री ओली विगतको कार्यशैली र प्रवृत्तिमा कति सुधार गर्नुहुन्छ, शक्तिको दम्भ देखाउनुहुन्छ कि हुन्न भन्ने नै मुख्य कुरा हो । त्यसमा नै यो गठबन्धनको भविष्य निर्धारण हुन्छ ।"
संवैधानिक परिषद्मा प्रतिपक्ष निर्णायक,"संवैधानिक निकायका पदाधिकारी नियुक्तिको सिफारिस गर्ने संवैधानिक परिषद्मा सत्तारूढ दल नभएर प्रतिपक्षी दल निर्णायक देखिएका छन् । प्रधानमन्त्रीको नेतृत्वमा रहने परिषद्मा प्रधानन्यायाधीश, सभामुख, प्रमुख प्रतिपक्षी दलका नेता, राष्ट्रिय सभाका अध्यक्ष र प्रतिनिधिसभाका उपसभामुख गरी ६ सदस्यीय हुन्छन् । त्यसमध्ये प्रमुख प्रतिपक्षमा माओवादीका अध्यक्ष पुष्पकमल दाहाल छन् भने राष्ट्रिय सभाका अध्यक्ष नारायणप्रसाद दाहाल पनि माओवादी पृष्ठभूमिका हुन् । प्रतिनिधिसभाको उपसभामुख रहेकी इन्दिरा राना विपक्षी दल राष्ट्रिय स्वतन्त्र पार्टी (रास्वपा) पृष्ठभूमिकी हुन् । माओवादी र रास्वपाले संवैधानिक परिषद्मा प्रधानमन्त्रीलाई अप्ठ्यारो पार्न सक्ने गणपूरक संख्या होल्ड गरेका छन् । राज्य व्यवस्था समितिले जेठ १७ मा सर्वसम्मतिबाट पारित गरेको संवैधानिक परिषद् (काम, कर्तव्य, अधिकार र कार्यविधि) सम्बन्धी ऐन २०६६ लाई संशोधन गर्न बनेको विधेयकको प्रतिवेदन प्रतिनिधिसभामा विचाराधीन छ । प्रस्तावित विधेयकमा सर्वसम्मतिबाट निर्णय हुन नसकेमा अध्यक्ष र तत्काल बहाल रहेका कम्तीमा पचास प्रतिशत सदस्यको बहुमतबाट निर्णय गरिनेछ भन्ने व्यवस्था छ । यही प्रावधान पारित भएमा प्रमुख प्रतिपक्ष दलका नेता दाहाललाई खुसी नबनाई कुनै पनि संवैधानिक आयोगका पदाधिकारी नियुक्तिको सिफारिस हुन नसक्ने देखिएको छ । ३१ वटा संवैधानिक आयोगका पदाधिकारी र प्रधानन्यायाधीश नियुक्तिको सिफारिस गर्ने परिषद्का अध्यक्ष प्रधानमन्त्री हुन्छन् ।"
भण्डारी २० औं पटक मन्त्री,"(काठमाडौं)हरेक सरकारमा मन्त्री हुने योग निधारमा नै लेखेर आउनुभएको छ कि क्या हो ?, सोमबार मन्त्री पदको शपथ लिएलगत्तै शरतसिंह भण्डारीलाई एक सांसदले बधाई दिँदै भने । लोसपा नेता भण्डारीले पनि आफ्नो सत्तायात्रा साइकलको चक्का जसरी फनफनी घुमिरहेको भन्दै मख्ख परे । चार महिना अगाडि मात्रै श्रम, रोजगार तथा सामाजिक सुरक्षा मन्त्रालयबाट बाहिरिएका भण्डारी फेरि त्यही मन्त्रालयमा फर्किएका हुन् । पञ्चायतदेखि बहुदल हुँदै गणतन्त्रसम्म आइपुग्दा उनको सिंहदरबार यात्रा रेकर्डस्तरमा २०औं पटक पुगिसकेको छ ।भण्डारीको सिंहदरबार यात्रा पञ्चायतकालमा सहायक मन्त्रीबाट सुरु भएको थियो । २०४३ असार २ मा पञ्चायत व्यवस्थाका अन्तिम प्रधानमन्त्री मरिचमान सिंह श्रेष्ठले उनलाई पहिलो पटक पञ्चायत तथा स्थानीय विकास सहायकमन्त्री बनाए । त्यहाँबाट सुरु भएको भण्डारीको मन्त्री यात्राले बहुदलीय व्यवस्था हुँदै गणतन्त्रसम्म निरन्तरता पाइरहेको छ । २०४४ साल फागुनमा मन्त्रिमण्डल पुनर्गठन भएपछि श्रेष्ठकै मन्त्रिपरिषद्मा उनी वाणिज्य राज्यमन्त्रीमा बढुवा भए । श्रेष्ठको मन्त्रिपरिषद् ०४६ साल भदौ १४ र चैत १९ मा हेरफेर हुँदा पनि उनले राज्यमन्त्रीमै निरन्तरता पाइरहे ।पञ्चायत व्यवस्था पतन र बहुदलीय व्यवस्था स्थापनासँगै करिब ५ वर्ष भण्डारीको राजनीतिक चढाव रोकिन पुग्यो । ०४६ सालमा पञ्चायत व्यवस्थाका समर्थकहरूले चुनाव उठ्ने हिम्मतै नगरेकाले भण्डारीको पनि ०४८ सालको आमनिर्वाचनमा चहलपहल देखिएन । तर ०५१ कात्तिकको मध्यावधि निर्वाचनमा उनी फेरि महोत्तरीबाट स्वतन्त्र रूपमा प्रतिनिधिसभा सदस्यमा निर्वाचित भए । त्यसपछि ०५२ मंसिर २७ मा शेरबहादुर देउवाको मन्त्रिपरिषदमा उनी राज्यमन्त्री बने । मनमोहन अधिकारीको अल्पमतको सरकार ढलेपछि बनेको देउवाको जम्बो मन्त्रिपरिषद्मा उनी बिनाविभागीय राज्यमन्त्री भए । ०५३ जेठ ४ मा देउवाको मन्त्रिपरिषद्मा हेरफेर हुँदा पनि उनले बिनाविभागीय राज्यमन्त्रीमै निरन्तरता पाए । सोही वर्षको जेठ २८ र पुस २४ मा देउवाको मन्त्रिपरिषद् फेरि हेरफेर भयो । यो पटक भने उनी बिनाविभागीय मन्त्री बने । देउवा सरकार विघटन भई लोकेन्द्रबहादुर चन्दको नेतृत्वमा बनेको एमाले सम्मिलित सरकारमा भण्डारी परेनन् । सूर्यबहादुर थापाको मन्त्रिपरिषद्मा फेरि मन्त्री बने । ०५४ असोज २७ मा भण्डारी युवा, खेलकुद तथा संस्कृतिमन्त्री बन्न सफल भए । त्यही वर्षको कात्तिक ११ मा थापाले मन्त्रीहरू हेरफेर गर्दा पनि उनले निरन्तरता पाए । थापा नेतृत्वको सरकार मंसिर १८ मा पुनर्गठन भएको थियो । त्यतिबेला पनि भण्डारीले खेलकुद मन्त्रालयको जिम्मेवारी पाए । त्यसपछि बनेको गिरिजाप्रसाद कोइरालाको मन्त्रिपरिषद्मा भने उनी परेनन् । ०५६ सालको आमनिर्वाचनमा महोत्तरीबाटै प्रतिनिधिसभा सदस्यमा निर्वाचित भएपछि कृष्णप्रसाद भट्टराईको नेतृत्वमा जेठ १७ मा गठित मन्त्रिपरिषद्मा उनी पुनः युवा, खेलकुद तथा संस्कृतिमन्त्रीमा दोहोरिए । त्यसबेला काठमाडौंमा दक्षिणी एसियाली खेलकुद प्रतियोगिता सम्पन्न भएको थियो । त्यसको जस भण्डारीले पाए । फेरि भट्टराईले मन्त्रिपरिषद् पुनर्गठन गर्दा ०५६ फागुन २७ मा उनले स्वास्थ्यमन्त्रीको जिम्मेवारी पाए । गिरिजाप्रसाद कोइराला नेतृत्वको सरकार आएपछि भने उनी दुई वर्ष सत्ता बाहिर रहन पुगे । गिरिजाप्रसादलाई हटाएर देउवा प्रधानमन्त्री बनेपछि ०५८ साउन ११ मा भण्डारी फेरि स्वास्थ्यमन्त्री बने । त्यही वर्ष मन्त्रिपरिषद्मा मन्त्रीहरू हेरफेर हुँदा देउवाले नै स्वास्थ्यमन्त्रीमा उनलाई निरन्तरता दिए । शाही शासन, दोस्रो जनआन्दोलन र गणतन्त्र आएपछिको पहिलो सरकारसम्म भण्डारी सत्ताबाहिर रहे ।मन्त्री बन्न उनले ०६६ जेठ ११ सम्म प्रतीक्षा गर्नुपर्यो । माधवकुमार नेपाल नेतृत्वको मन्त्रिपरिषद्मा उनी पर्यटन तथा नागरिक उड्डयनमन्त्री बने । त्यसबखत उनी कांग्रेस छोडेर मधेशी जनअधिकार फोरममा लागिसकेका थिए । त्यही पार्टीबाट मन्त्री बने । ०६८ भदौमा बाबुराम भट्टराईको नेतृत्वमा गठित मन्त्रिपरिषद्मा भण्डारी रक्षामन्त्री बन्न सफल भए । त्यसबेलासम्म उनी मधेशी जनअधिकार फोरम (उपेन्द्र यादव) त्यागेर विजयकुमार गच्छदारको मधेशी जनअधिकार फोरम लोकतान्त्रिकमा गइसकेका थिए । नेपाली सेनामा तराई मधेशका युवाको सामूहिक प्रवेश नभए तराई टुक्रिने अभिव्यक्ति दिएपछि उनले राजीनामा दिनुपर्यो । त्यसपछि भण्डारीले २०७८ जेठ २१ मा प्रधानमन्त्री केपी शर्मा ओली नेतृत्वको मन्त्रिपरिषद्मा ऊर्जा मन्त्रालयको जिम्मेवारी पाए । यो पटक भने उनी १७ दिनमात्रै मन्त्री भए । ०७९ चैतमा पुष्पकमल दाहालले उनलाई श्रम मन्त्रालयको जिम्मेवारी दिएका थिए । ११ महिनासम्म श्रममन्त्री भएका भण्डारी दाहालले कांग्रेससँगको गठबन्धन तोडेर एमालेसँग सरकार बनाएपछि सत्ता बाहिर पुगे ।तर, त्यसको चार महिनामै उनी फेरि श्रम मन्त्रालयमा फर्किएका छन् । लोसपाका अध्यक्ष महन्थ ठाकुरको रोजाइमा परेपछि उनी श्रममन्त्री बनेका हुन् । मन्त्रालयको जिम्मेवारी लिएलगत्तै मन्त्री भण्डारीले वैदेशिक रोजगार ऐन र श्रम ऐन परिमार्जन गर्न अलगअलग कार्यदल गठन गर्ने र आगामी आर्थिक वर्ष मन्त्रालयले बनाएको कार्ययोजनालाई लागू गर्ने निर्णय गरेका छन् । यो स्थायित्व बोकेको सरकार हो । हामीलाई कुनै किसिमका नाटक वा स्टन्ट गर्ने छुट छैन । नतिजा दिन सकेनौं भने हाम्रो असफलता हुन्छ, कार्यभार सम्हाल्दै मन्त्री भण्डारीले भने, आन्तरिक रोजगारको सुनिश्चितता र वैदेशिक रोजगारमा भएका विकृति हटाउन चालिएका नीतिगत सुधारलाई निरन्तरता दिनेछु ।"
सिमलताल दुर्घटनाले देखाएको उद्धार संयन्त्रको ऐना,"चितवनको सिमलताल क्षेत्र यति बेला आँसु रित्तिएकाहरूको कोलाहल र त्रिशूली नदीको बहावले अशान्त छ । शुक्रबार बिहान साढे ३ बजेतिर पहिरोले दुईवटा बस बगाएपछि बेपत्ता भएका यात्रुका आफन्त त्यस क्षेत्रमा पुगेर पीडा साटासाट गरिरहेका छन्, बिलौना गरिरहेका छन् । गाडीसँगै बेपत्ता भएका आफन्तजन जीवितै भेटिएलान् भन्ने आशा धेरैलाई छैन तर शव नै भए पनि छिटो भेटियोस् भन्ने अपेक्षा छ । सरकारको खोजीशैली भने उनीहरूलाई चित्त बुझेको छैन । त्रिशूलीमा बगेकामध्ये काठमाडौंबाट गौर जाँदै गरेको बसमा ३८ र वीरगन्जबाट काठमाडौं आउँदै गरेको बसमा २७ गरी ६५ जना रहेको विवरण चितवन प्रशासनले सार्वजनिक गरेको छ । त्यसमध्ये तीन यात्रुले पौडिएर ज्यान जोगाए । बाँकी ५७ मध्ये सोमबार अबेरसम्म १३ जनाको शव फेला परेका छन् । सरकारका तर्फबाट खोजी कार्य जारी छ । घटनालगत्तै उद्धारमा सुरक्षाकर्मी परिचालन भएका थिए । सशस्त्र प्रहरीको गोताखोर टोली र सेनाको टोली पनि खटिएका छन् । सोमबारसम्म आइपुग्दा गोताखोरका अतिरिक्त मोटरबोट, र्याफ्टिङ बोट, चुम्बक, वाटर ड्रोन, सोनारा क्यामरा र पाइपलाइन इन्सपेक्सन सिस्टम को प्रयोग भइरहेको छ । यस्ता प्रविधि विदेशतिर निकै प्रभावकारी मानिने भए पनि त्रिशूलीको उर्लिंदो भेल र धमिलो पानीमा कामयाब हुन सकेको छैन । खोजी कार्यमा सुरक्षाकर्मीको व्यक्तिगत मिहिनेत प्रशंसनीय छ । तर उपलब्ध प्रविधि र मानवीय प्रयत्नले मात्रै नतिजा दिन नसक्ने पुष्टि भइसकेको छ । त्यसैले थप मिहिनेत र पूरक विधिको खोजी अनिवार्य बनेको छ ।नेपालमा प्राकृतिक विपद्बाट सिर्जना भएका प्रायः ठूलो दुर्घटनापछि उद्धार र राहत कार्यमा ढिलाइ हुने गरेको छ । हाम्रो भौगोलिक अवस्थिति, विशिष्ट खालका दुर्घटनाको जटिलता तथा हामीसँग उपलब्ध प्रविधिका कारण त्यस्तो हुने गरेको छ । सिमलताल दुर्घटनाले विपद्पछि उद्धार कार्यलाई परिणाममुखी बनाउन दीर्घकालीन रणनीति बनाउनुपर्ने खाँचो औंल्याएको छ । त्यसका लागि उच्च गुणस्तरको अत्याधुनिक प्रविधिको जोहो गर्न आवश्यक छ । तर सरकारले नीति तथा कार्यक्रम र बजेट वक्तव्यमा त्यस्ता विषयलाई कम मात्रै प्राथमिकता दिने गरेको देखिन्छ । किनकि यस्ता दुर्घटना हाम्रा नियमित आकस्मिकता हुन् । त्यसकारण पनि पर्याप्त बजेट व्यवस्थापन गर्ने, प्रविधि प्रयोगका लागि दक्ष जनशक्ति तयार गर्ने, जोखिममा खट्ने सुरक्षाकर्मीको मनोबल उच्च राख्न वृत्तिविकासमा ध्यान दिने जस्ता उपाय अपनाउन जरुरी छ ।मुग्लिननारायणगढ अत्यधिक सवारी दुर्घटना हुने सडक खण्ड हो । त्रिशूलीमा खसेका कतिपय गाडी नदीमै हराउँछन्, कैयन् मानिसको शव भेटिँदैन । यसपालि सिमलताल दुर्घटनामा परेका व्यक्तिको शव टाढाटाढा फेला परिरहेको छ । आइतबार मात्रै झन्डै ५० किलोमिटर पर गोलाघाट क्षेत्रमा शव फेला परेको थियो । गैंडाकोट, गण्डक नहर र सुस्तामा पनि शव फेला परेका छन् । त्यसैले खोजी कार्यको दायरालाई भौगोलिक क्षेत्र, प्रविधि र जनशक्ति परिचालनको दृष्टिकोणबाट अझै बढी फैलाउनुपर्ने आवश्यकता छ । खोजी कार्यमा नेपाल प्रहरी, सशस्त्र प्रहरी तथा नेपाली सेनाको टोलीबीच समन्वय अझै प्रभावकारी बनाउनुपर्छ । सोमबार मात्रै कार्यभार सम्हालेका गृहमन्त्री रमेश लेखकले सिमलताल घटनाका सन्दर्भमा अध्ययन गर्नका लागि सहसचिव छवि रिजालको नेतृत्वमा कार्यदल बनाउने निर्णयमा हस्ताक्षर पनि गरेका छन् । प्राकृतिक प्रकोपले उत्पन्न गरेको विषम परिस्थितिलाई सम्बोधन गर्ने आफ्नो पहिलो दायित्व रहेको अभिव्यक्ति पनि उनले दिएका छन् । नवनियुक्त मन्त्रीले यस्ता दुर्घटनामा आफू संवेदनशील रहेको संकेत दिएका छन्, अब यो व्यवहारमा देखिनुपर्छ । विपद्को जोखिम न्यूनीकरण र विपद्पछि उद्धार, राहत र पुनःस्थापनाका सन्दर्भमा ठोस कदमहरू चाल्नुपर्छ । यस्ता दुर्घटनामा तत्कालै उद्धार गर्न सकियो मात्रै भने पनि धेरैको ज्यान जोगिन सक्छ । सडक निर्माणको शैलीमा पनि पुनर्विचार गर्न आवश्यक छ । पहिरोको जोखिमलाई न्यूनीकरण गर्दै सडकलाई सुरक्षित बनाउनेतिर लाग्नुपर्छ । किनकि, मुग्लिननारायणगढ सडक खण्ड विस्तार गर्दा पहिरोको जोखिम न्यूनीकरणमा पर्याप्त ध्यान नदिइएको भनेर आलोचना हुने गरेको छ । ठूला राजमार्गसँगजोडिने स्थानीय सडक बनाउँदा पनि विशेष ध्यान दिनुपर्छ । किनकि, सिमलतालमा माथिल्लो भागमा रहेको मानव बस्तीलाई राजमार्गसँग जोड्न बनाइएको सडककै कारण भलबाढी र पहिरो आएको आकलन गरिएको छ । यसबारे विस्तृत र आधिकारिक विवरण अध्ययनले खुलाउन सक्छ । अन्यत्रका सडकको पनि गुणस्तर सुनिश्चित गर्नुपर्छ । सडक निर्माण र सम्भारमा जति बढी ध्यान दिइन्छ, त्यति नै जनधनको क्षतिलाई कम हुन सक्छ ।"
दलितविहीन मन्त्रिपरिषद्,"माओवादी, एमाले र राष्ट्रिय स्वतन्त्र पार्टीसहितको गठबन्धनबाट बनेको सत्ता समीकरण भत्काएर प्रमुख दुई ठूला राजनीतिक दल एमाले र कांग्रेसको नयाँ सत्ता समीकरण बनेको छ । पहिलो दल नेपाली कांग्रेसको समर्थनमा एमाले अध्यक्ष केपी शर्मा ओली प्रधानमन्त्री बनेका छन् । ओली चौथो पटक प्रधानमन्त्रीका रूपमा सिंहदरबार फर्किएका हुन् । राजनीतिक दलहरूको सत्ता बनाउने र भत्काउने निरन्तरको खेल जीवितै छ । व्यक्तिगत स्वार्थभित्रको रसातालमा नेपाली राजनीति फस्दै गएको बुझाइ आम नागरिकको रहेको पाइँदै छ । राजनीतिक दलहरूले समावेशितालाई पाखा लगाउने अभ्यास निरन्तर गर्दै आएका छन्, जसको पुष्टि वर्तमान ओली सरकारमा सहभागी अनुहारले पनि गरेको छ । यो मन्त्रिपरिषद्मा एक जना पनि दलित मन्त्री परेनन्, पारिएन । यसअघिको मन्त्रिपरिषद्मा पनि दलित कोही थिएनन् । मन्त्रिपरिषद्मा दलितको उपस्थिति शून्य बनाउने अभ्यास गर्नु भनेको संविधानमा भएको समावेशी व्यवस्थालाई निस्तेज पार्नु हो । सत्ताका लागि एकअर्काको काँध थापेका दलहरूले मन्त्रीमा एक जना पनि दलितको नाम नपठाउनु समावेशी लोकतन्त्रको उपहास मात्रै होइन, ६० लाख दलितको अपमान पनि हो । देखावटी समाजवादको बर्को ओढेर सामाजिक न्यायको ढोल पिट्नु लोकतन्त्रमा सबैभन्दा ठूलो बेइमानी हो । दलहरू दलितमैत्री कहिल्यै बनेनन् र बन्ने छाँट पनि देखाएनन् । कांग्रेसबाट सहमहामन्त्री प्रतिनिधिसभा सांसद जीवन परियारको नाम मन्त्री बन्ने चर्चामा थियो । तर दलहरूले समावेशिता र पार्टीमा त्याग गरेका मान्छेलाई मन्त्री बनाउने भन्दा पनि आफ्ना वरपरकालाई मन्त्री बनाए । आफ्ना वरपरका र आफूलाई जयजयकार गर्नेहरूलाई मन्त्री बनाउने नेतृत्वको अव्यावहारिक चरित्रका कारण दलितहरू मन्त्रीको लिस्टमा परेनन् । सत्तारूढ दलभित्र क्षमता भएका र पार्टीमा त्याग गरेका दलितहरू नभएका होइनन् तर दलको आँखा दलितको क्षमतामा परेन । यो राज्य हाम्रो मात्रै पेवा हो भन्ने मानसिकताबाट प्रमुख दलहरू गुज्रिरहेका छन् । दलहरूले बोलीमा जति नै राम्रा मीठा कुरा भए पनि व्यवहारमा कहिल्यै देखाउँदैनन् । व्यवहारमा दलितप्रति दलहरूको सोच कहिल्यै बदलिएन । राजनीतिक दलहरू जात व्यवस्थाको घुम ओढेर दलितमा आएको चेतनाको भेललाई नजरअन्दाज गर्ने दुस्साहस गर्दै छन्, जुन कुरा स्वयम् दलका लागि पनि घातक हो । सबैभन्दा पहिला दलितलाई मन्त्री बनाएर दलितमैत्री बन्न खोजेको पुरानो भनिएको पार्टी कांग्रेसले समेत दलितलाई मन्त्रीमा नअटाउनु भनेको लोकतन्त्रको धज्जी उडाउनु हो । संविधानमा भएको व्यवस्थालाई निस्तेज पार्ने अधिकार दलहरूलाई कसले दियो ? एक जना पनि दलित मन्त्रीको प्रतिनिधित्व नभएको मन्त्रिपरिषद्का प्रधानमन्त्रीले समावेशी लोकतन्त्रको कुरा कसरी गर्न सक्छन् ? गोविन्द विक, बूढानीलकण्ठ, काठमाडौं"
राजधानी सारौं,"नेपालको राजधानी सहर काठमाडौंको बढ्दो सहरीकरण, प्रदूषण अनि राजधानी जोड्ने जोखिमपूर्ण सडकका कारण देशवासीले सास्ती भोग्नुपरेको छ । मुलुक संघीयतामा गए पनि कक्षा १२ पास गरेको विद्यार्थीले ट्रान्सक्रिप्ट लिनसमेत काठमाडौं धाउनुपर्ने बाध्यता छ । असार २८ गते बिहानै नारायणगढमुग्लिन सडक खण्डमा दुईवटा बस बगेको खबर आएको छ । प्रत्येक वर्ष यो सडक खण्डमा दुर्घटनाका कारण कैयन् मानिसले ज्यान गुमाइसकेका छन् । यस्तो अवस्थामा काठमाडौंलाई सांस्कृतिक राजधानी बनाएर सम्पूर्ण प्रशासन उपत्यकाबाट बाहिर निकाल्न जरुरी छ । पञ्चायतकालदेखि नै उठान भएको यस कुरालाई फेरि बहसमा ल्याउन जरुरी देखिन्छ । तुलसीराम खरेल, बिर्तामोड, झापा"
बर्खामा सबै सजग हुनु जरुरी,"नारायणगढमुग्लिन सडक खण्डको सिमलतालमा गत शुक्रबार पहिरो जाँदा दुईवटा बस त्रिशूलीमा खसे, ती बसमा सवार कैयौं व्यक्ति हराइरहेका छन् । उनीहरूको खोजी कार्य जारी छ । एउटै परिवारका चार जना सदस्य बेपत्ता हुँदाको पीडा कतिसम्म हुन्छ होला ! अविरल वर्षाका कारण देशका विभिन्न स्थानमा बाढीपहिरो जाने क्रम जारी छ । कास्कीमा पनि बाढीपहिरोले व्यापक क्षति पुगेको छ । सिरहाको कमला नदीमा नुहाउने क्रममा एक बालकको ज्यानै गएको छ । राजधानी काठमाडौंकै कैयौं खोला किनारका बस्ती जोखिममा परेका छन् । यस्तो बेला हामीले आफैं पनि सजग भएर यात्रा गर्नुपर्ने भएको छ । खिमराज गिरी, काठमाडौं"
नयाँ सरकारसँग अपेक्षा,"अल्पआयुमै सरकार परिवर्तन हुनु नौलो चलन होइन । पञ्चायतकालदेखि गणतन्त्रकालसम्म आइपुग्दा जहिल्यै छिटोछिटो सरकार फेरिएको देखिएको छ । ठीक एक वर्षअघि कांग्रेसमाओवादीलगायत दलको सरकार थियो । केही दिनअघिसम्म एमालेमाओवादीलगायत दल सम्मिलित गठबन्धनको सरकार थियो । अहिले एमाले अध्यक्ष केपी शर्मा ओलीको नेतृत्वमा सरकार छ, जसमा कांग्रेसलगायत दलले साथ दिएका छन् । अहिले संसद्मा दुई ठूला दल कांग्रेस र एमाले मिलेका छन् । प्रधानमन्त्री, मन्त्रीहरूको कार्यालयमा नयाँ फोटो थपिनु मात्रै उपलब्धि होइन । देशमा विद्यमान समस्या समाधानमा ध्यानकेन्द्रित गर्न सरकारले सक्नुपर्छ । वर्षातले मुलुकका विभिन्न क्षेत्रमा क्षति गरिरहेको छ । यस्तो बेला पीडितलाई उद्धार, राहत र पुनःस्थापनामा सरकारले ध्यान दिनुपर्छ । रोजगारका लागि हजारौं नेपाली नागरिक बिदेसिएको अहिलेको अवस्थामा स्वदेशमै स्वरोजगार सिर्जना गर्नेतर्फ पनि सरकारले ध्यान दिनु जरुरी छ । ७ प्रदेशसहितको संघीयता कार्यान्वयनमा सहज बनाउन आवश्यक कानुन बनाइदिनुपर्छ । दिनप्रतिदिन व्यापार घाटा बढिरहेकै छ । आयात र निर्यातमा असन्तुलित कायमै छ । स्वदेशकै उत्पादनमा वृद्धि गर्दै निर्यात बढाउन र आयात घटाउन सरकारको ध्यान जानुपर्छ । कृषक र कृषि सामग्रीको व्यापार व्यवसाय गर्नेहरूको पनि आवाज सरकारले सुन्ने गर्नुपर्छ । कृषि उत्पादन नेपालको अर्थतन्त्रको मेरुदण्ड हो । नयाँ सरकारले मुलुकको हरेक समस्यालाई समाधान गर्न सकोस् । तिलप्रसाद न्यौपाने, माछापोखरी चोक, काठमाडौं"
के ओलीले सहजै सत्ता सुम्पेलान् ?,"नयाँ सत्ता समीकरण बनेसँगै राजनीतिक दलका नेतादेखि सर्वसाधारण जनतासम्मले राजनीतिले केही स्थिरता पाउने आशा गरेका छन्् । नेपालको निर्वाचन प्रणालीमा संशोधन भएर प्रत्यक्ष निर्वाचित कार्यकारीको व्यवस्था नभएसम्म जतिपटक निर्वाचन भए पनि यही प्रक्रियाको पुनरावृत्ति हुनेमा शंका छैन । संविधान संशोधनको मुद्दालाई नै प्रमुख एजेन्डा बनाएर संसद्को पहिलो दल कांग्रेस र दोस्रो दल एमालेका बीचमा भएको नयाँ गठबन्धनको आयु कति होला ? नयाँ गठबन्धनको सरकार नबन्दैदेखि यस्ता प्रश्न भने उठ्न थालिसकेका हुन् । कांग्रेसको नेतृत्वमा शेरबहादुर देउवा, एमाले नेतृत्वमा केपी शर्मा ओली र मोहन वैद्य, बाबुराम भट्टराईहरूले माओवादी पार्टी छाडेपछि माओवादी पार्टीमा प्रचण्ड हाबी भएपछि कांग्रेस, एमाले र माओवादी भनेका क्रमशः देउवा, ओली र प्रचण्ड हुन् भन्ने भाष्य स्थापित भइसकेको छ । यसको मतलब यी तीन पार्टीमा नेतृत्वले बोलेको कुरा नै पार्टीको आधिकारिक हुन्छ भन्ने मान्यता सर्वसाधारणमा स्थापित भइसकेको अवस्था छ ।नयाँ गठबन्धनमा जोडिन आएका दलहरू यसै पनि कांग्रेस र एमालेले उठाएको एजेन्डामा सहमति जनाउलान् नै तर अब प्रतिपक्षमा पुगेका माओवादी केन्द्र, राष्ट्रिय स्वतन्त्र पार्टी, एकीकृत समाजवादी पार्टीलगायतका केही साना दलको अन्तरात्माले भने संविधान संशोधनलाई आवश्यकै ठाने पनि बखेडाको राजनीति गर्नेछन् । यसको छनक प्रचण्डले गएको २८ गतेको संसद् बैठकमा नै देखाइसकेका छन् । एकले अर्कालाई धोका दिन प्रतिस्पर्धामै उत्रिएका दलहरूमध्ये कोही कसैको पनि विश्वास गरिहाल्न सक्ने अवस्था छैन । कहिले कांग्रेस र कहिले एमालेसँग मिलेर आफू पाँचै वर्ष सत्ताको नेतृत्वमा रहने कोसिसमा लागेका प्रचण्डको चाल बुझेरै ओलीले कांग्रेससँग सहकार्यको हात बढाएका हुन् । एमालेसँग गठजोड भएको चार महिना नबित्दै प्रचण्ड पुनः कांग्रेसतिर ढल्केको भेउ पाएपछि ओलीले पनि बाटो मोडेको बुझिन्छ । यस्तो अवस्थामा माओवादीसँगैको गठबन्धनमा रहेर आफू प्रधानमन्त्री हुने छाँट नदेखेपछि ओलीले कांग्रेसको साथ लिएका हुन् । संसद्को बाँकी कार्यकालमा ओली र देउवाले आधाआधा कार्यकाल सरकारको नेतृत्व गर्ने सहमति भएको भनिए पनि त्यसको यथार्थ कुरा बाहिर आएको छैन । यसअघि पनि विभिन्न समयमा हुने गरेका दलहरूबीचको गठबन्धनका बेला यसैगरी भएका सहमति सार्वजनिक गरिँदैनथे । यसपटक पनि त्यसैको निरन्तरता हुने हो कि भन्ने नै छ । अदृश्य सहमतिले गर्दा नै कहिल्यै त्यस्ता सहमति कार्यान्वयनमा आएको पाइँदैन । यसपटक पनि ओलीले आफ्नो कार्यकाल सकिएपछि सहजै देउवालाई सत्ताको डोको हस्तान्तरण गर्लान् या पुनः माओवादीसँगै नयाँ गठबन्धन गरेर आफ्नै कार्यकाल लम्ब्याउलान् भन्नेमा धेरैले शंका गर्न थालिसकेका छन् । सत्ता बाहिर बस्दा देउवाले जसरी सुषुप्त रूपमा खेल खेलिरहेका थिए, त्यो भन्दा बढी प्रचण्डले खेल्ने नै छन् । यसर्थ पनि ओलीले देउवालाई निर्धक्क सत्ताको डोको सुम्पिन्छन् भनेर विश्वस्त हुन सकिँदैन । सुजन देवकोटा, पालुङ्टार४, गोरखा"
संविधान संशोधनको मार्गचित्र,"नयाँ संविधान बनेयता मुलुकमा दुई पटक आम निर्वाचन भयो तर कुनै पनि राजनीतिक दलले स्पष्ट बहुमत ल्याउन सकेनन् । फलतः संघ र प्रदेश दुवै तहमा संसद् त्रिशंकु प्रकृतिको हुन पुग्यो । दुवै पटकको निर्वाचनयता सरकारका लागि पटकपटक समीकरण बन्ने, भत्किने शृङ्खलाबद्ध परिघटना भए, जसका कारण मुलुक अस्थिर राजनीतिको भुङ्ग्रोमा फस्न पुग्यो । पुष्पकमल दाहाल प्रचण्ड नेतृत्वको सरकारको अवसान, दुई ठूला दलको सक्रियतामा बनेको हालैको यो सरकार पनि यसै परिघटनाको शृङ्खलाको एक कडी हो भन्दा अत्युक्ति नहोला । छिटोछिटो समीकरण परिवर्तन हुने यस्ता परिघटनाका पछाडि सायद विभिन्न आयामको भूमिका रहन सक्ला । तर पनि एउटा स्थापित सत्यतथ्य के हो भने यसको प्रमुख कारणमा त्रिशंकु संसद् हुनु पनि एक हो । यसमा धेरथोर जिम्मेवार हामी मतदाता स्वयम् पनि छौं ।देशमा सिर्जित यस्तो विषम परिस्थितिलाई लिएर विभिन्न कोणबाट टिप्पणी हुने गरेको देखिन्छ । जस्तै दाहालको नेतृत्वमा ५६ दलहरूको संवैधानिक तौरमा (गठबन्धन) सरकार हुँदाहुँदै तात्तातै खाऔं जल्दै मरौं भने जस्तै गरी अहिले नै सरकारको अर्को विकल्प किन खोज्नुपरेको होला ! भइरहेको गठबन्धन सरकार बिनाकारण भत्काएर आलोपालो नेतृत्व गर्ने भन्नु नै जालसाजीपूर्ण कार्य हो भनेर पनि केहीले तिखो टिप्पणी गरेको पाइन्छ । अर्काथरी भन्छन्, नितान्त दुई फरक राजनीतिक धार तथा फरकफरक मेनिफेस्टो का यी ठूला दलहरूबीचको गठबन्धन नै अपवित्र हो, अब मुलुकको राजनीति संकट एवम् प्रतिगमनतर्फ धकेलिने भयो, मुलुकमा विकृति र विसंगति बढ्ने भए ।तेस्रो धार जो यो नयाँ समीकरणका अनुयायी वा यसका अभियन्ता हुन्, उनीहरूको के तर्क छ भने ६७ वर्षअघिबाट नै अस्थिर सरकारको चपेटामा फस्ने गरेको हुँदा संविधान संशोधनबिना र ठूला दलहरूसमेतको सहयात्राबिना यथास्थितिमा देशको राजनीति अघि बढ्न सक्ने अवस्था देखिँदैन । त्यसैले अब राष्ट्रिय सरकार गठनका खातिर यो नयाँ समीकरणको आवश्यकता महसुस गरिएको हो ।विचार सबैको आआफ्नै होलान्, यथार्थमा दाहाल नेतृत्वको सरकार ढल्दैमा धर्ती नै फाट्ने अथवा आकाश खसिहाल्ने होइन । त्यसैले हतोत्साही भइहाल्नुपर्ने पनि केही देखिँदैन । अब दुई ठूला दलसमेतको राष्ट्रिय सरकार गठन भएकाले देशका सबै समस्या जादुगरले छु मन्तर कि वाचा भनेझैं हल भइहाल्ने भयो, देशमा कायापलट हुने भयो भनी दिग्भ्रमित भैहाल्नुपर्ने पनि देखिँदैन ।प्रसिद्ध विद्वान् थोमस पाइनका शब्दमा संविधान राष्ट्रको सम्पत्ति हो न कि सरकारको । अहिलेको संविधान नेपालको संवैधानिक इतिहासमा सातौं लिखित दस्ताबेज हो, जुन सम्भवतः विश्वकै कान्छो संविधान पनि हो । हाम्रो देशको सन्दर्भमा जनता स्वयंले रोजेका, चुनेका प्रतिनिधिहरू (दोस्रो संविधानसभा) बाट निर्माण गरिएको हुँदा यो संविधानमा सबै नेपालीको स्वामित्वभाव निहित छ । यो संविधान जारी गर्दाका बखत मधेशी मोर्चाबाहेकका प्रायः सबै राजनीतिक दलका नेताहरूले एउटै मञ्चमा उभिएर जनतासमक्ष वाचा कबुल गरेका थिए, अब हामीहरूबीच कुनै अविश्वास छैन, असमझदारी छैन । यतिखेर हामी विश्वकै उत्कृष्ट संविधान जारी गरेर तपाईंहरूका हातमा सुम्पिँदै छौं । अब हामी मिलीजुलीकन आगामी दिनहरूमा यो संविधान इमानदारीपूर्वक कार्यान्वयन गर्दै अघि बढ्नेछौं । तर विडम्बना ! छोटो अवधिमै दलहरू, दलका नेतागणहरूबीच अविश्वास र असमझदारीको कालो बादल यसरी मडारियो कि मुलुक राजनीतिक अस्थिरताको भुमरीमा फस्न पुग्यो । जसका कारण आमनागरिकमा समेत राजनीतिप्रति बिस्तारै असन्तुष्टि बढ्न थाल्यो । राजनीतिक वृत्तले न आफूहरूले विगतमा गरेका वाचाको नै हेक्का राखे, न जनतामा छाएको असन्तुष्टिको गहिराइको मापन गर्नेतर्फ कुनै चासो राखे । अतः आजको यो विषम परिस्थिति पैदा हुनुमा नेपालको राजनीतिक तह पनि कुनै न कुनै रूपमा जिम्मेवार छ ।संविधान वा शासन पद्धति मात्र असल भएर हुने रहेनछ, नेतृत्व वर्ग वा शासक वर्ग पनि असल हुनुपर्ने रहेछ । यस सन्दर्भमा भारतीय संविधानका पिता भीमराव अम्बेडकर भन्छन्, कुनै पनि संविधानको सफलता, असफलता यसको कार्यान्वयन गर्ने व्यक्तिको नियत र इमानदारीमा निर्भर रहन्छ । भनिन्छ पनि केही छिनका लागि अरू कसैलाई ढाँट्न सकिएला तर आफ्नै आत्मालाई ढाँट्न सकिन्न ।हामीले एउटा सुन्दर फूलबारीको कल्पना त गर्यौं तर त्यसको मलजल गर्ने, फूलका बिरुवामा सुकेका, मक्किएका डाँठपात वा ऐंजेरु र वनमारा झार काँटछाँट गर्ने योग्य, सक्षम र इमानदार माली भने सायद रोज्न जानेनौं । समृद्ध नेपालको सपना त बाँडियो तर यो सपना साकार पारेर देखाउन सक्ने राजनेता हाम्रो देशले सायद जन्माउन सकेन । अब देशको राजनीतिलाई सही मार्गमा डोर्याउन नयाँ पुस्ताले अग्रसरता लिनुपर्ने आवश्यकता महसुस हुन थालेको छ । संविधान संशोधनको चर्चाको प्रसंगमा भन्नुपर्दा कुनै पनि संविधान आफैंमा पूर्ण हुँदैन । नेपालको संविधानमा यसअघि दुई पटक संशोधन भएकै हो । जस्तै यो संविधान जारी गर्दाको बखत असन्तुष्ट रहेका मधेशी मोर्चाका निर्वाचन क्षेत्र लगायतका न्यूनतम माग सम्बोधन गर्न २०७२ फागुन १६ मा पहिलो पटक तथा चुच्चे नक्सासहित नेपालको निसान छापमा परिमार्जन गर्न २०७७ असार ४ मा दोस्रो पटक संशोधन गरिएको इतिहास साक्षी छ । देश, काल, परिस्थितिअनुरूप संविधान पुनरावलोकन, संशोधन गर्नुपर्ने आवश्यकताका सन्दर्भमा देशभरिका वकिलहरूको छाता संगठन नेपाल बार एसोसिएसनको तत्वावधानमा गत जेठ ४, ५, ६ मा भएको अखिल नेपाल राष्ट्रिय कानुन व्यवसायी राष्ट्रिय सम्मेलनमा पनि छलफल भएको थियो । विशेषगरी न्यायपालिकाको पुनःसंरचनाको पाटामा त्यहाँ उपस्थित कानुन व्यवसायीहरूले घनीभूत छलफल गरेर सो प्रस्तावसहित ३८ बुँदे काठमाडौं घोषणापत्र जारी गरिएको थियो । नेपाल बारको त्यस कार्यलाई नितान्त सकारात्मक मान्नुपर्छ । अब सो घोषणापत्रप्रति राज्य र राजनीतिक वृत्तले अनदेखा गर्न मिल्ने देखिँदैन ।वास्तवमा बार र बेन्च (न्यायालय) एउटै सिक्काका दुई पाटा हुन् भनेर त्यसै भनिएको होइन, एकबिना अर्काको सहअस्तित्व सम्भव छैन । बार भनेको न्यायिक स्वतन्त्रताका लागि खबरदारी गर्नेदेखि लिएर न्यायालयभित्रका भद्रगोल व्यवस्थापन गर्ने अभियन्ता पनि हो । यस्तै, न्यायालय भनेको हामी सबैको आस्थाको साझा धरोहर हो, दुःख, अन्याय, अत्याचारमा परेका गरिब, निर्धो, निम्छरोका लागि दुःखपीडाको भारी बिसाउने चौतारी पनि हो । यसैगरी संविधानमा जबजब सकस आइपर्छ, तबतब त्यसमा प्राण भर्ने, लोकतन्त्रलाई खण्डीकरण हुनबाट जोगाउने, सुशासनको सवालमा च्युत हुन खोज्ने अंग, निकाय, पदाधिकारीलाई सुमार्गमा ल्याउने, राज्यको एक मात्रै सक्षम निकाय भनेको न्यायालय नै हो । त्यसैले लोकतन्त्रको सुदृढीकरण गर्न तथा संस्थागत तुल्याउन न्यायिक स्वतन्त्रता अपरिहार्य छ भन्ने गरिएको हो । न्याय क्षेत्रका भुक्तभोगीहरू, लामो अनुभवबाट खारिएकाहरू भन्छन् नेपालमा न्यायिक स्वतन्त्रताको चीरहरण गर्ने प्रपञ्च यथार्थमा अन्तरिम संविधान २०६३ निर्माण गरिएबाटै सुरु भएको हो । त्यसको केही प्रपञ्चले वर्तमान संविधानमा समेत निरन्तरता पायो । यस उदाहरणका लागि धेरै टाढा जानु पर्दैन । संविधानको मात्रै धारा १५३ (१) मा उल्लेख गरिएको न्यायपरिषद्को गठन विधि हेरे पुग्छ । विगतमा परिषद्बाट भएका कतिपय न्यायिक नियुक्तिलाई लिएर देखिएका विवाद वा असन्तुष्टिको जड नै यही दूषित संरचना हो । किनकि परिषद्मा रहने ५ पदाधिकारीमध्ये ३ जना त कुनै न कुनै अमूक राजनीतिक पृष्ठभूमि भएकाहरू हुन्छन्, जसका कारण न्यायिक नियुक्त वा न्यायाधीश सरुवा वा कारबाहीका विषयमा न्यायिक नेतृत्व अल्पमतमा वा छायामा पर्ने गर्छन् । यी तीन जनाको सिन्डिकेटमार्फत परिषद्बाट अमूक दल र नेताका वरिपरि घुमिरहनेहरू र आफन्तलाई प्रायः नियुक्ति गरिँदै आएको भुक्तभोगीहरू नै बताउँछन् ।केही अपवादलाई छाडेर भन्नुपर्दा एकातिर योग्यतासम्म पुगेका तर पेसामा कोरा अनुभव, प्रचुर ज्ञानको कमी, उच्च व्यावसायिक निष्ठा आर्जन गर्न नसकेका, निष्पक्ष चरित्र प्रदर्शन गर्न नसकेका प्रायजसोलाई भटाभट नियुक्ति गर्ने अभ्यास बसाइएको छ । अर्कातिर सेवाभित्रकै वरिष्ठतमहरूमा पनि कसैलाई काखा, कसैलाई पाखा गर्ने गरिएको छ । यही प्रवृत्तिका कारण न्यायक्षेत्रमा पनि बेलाबखत भद्रगोल हुने गरेको गुनासोअसन्तुष्टि त्यहींभित्रबाट र जनस्तरबाट उजागर हुने गरेको हामीले देखेसुनेकै कुरा हो । अतः यिनै यथार्थताको पृष्ठभूमिमा न्यायपरिषद्को गठन विधि, न्यायाधीश नियुक्तिको कार्य पद्धति, सर्वोच्च अदालतका न्यायाधीशको संख्या एवं कार्यक्षेत्र जस्ता न्यायपालिका सुदृढीकरण र त्यसको पुनःसंरचनाका सवालमा संविधानमा पुनरावलोकन एवं संशोधनको अपरिहार्यता खड्किएको महसुस हुन्छ ।संघ र प्रदेशमा पटकपटक सरकार गठनविघटन भइरहेको छ । यस्तो राजनीतिक अस्थिरता निराकरणका लागि कारण एवं कारक तत्त्व पहिचान गरी संविधानमा आवश्यक सुधार एवं परिमार्जन गर्नुपर्ने देखिएको छ । संविधानको धारा २७४(८) मा संविधान संशोधनका लागि संघीय संसद्का दुई तिहाइ बहुमत आवश्यक पर्ने उल्लेख छ । यसअनुसार संघीय संसद्का दुवै सदनका गरी कायम कुल ३३५ जनामध्येबाट कम्तीमा २२४ जनाको बहुमत आवश्यक पर्ने देखिन्छ । जबकि दुवै सदनमा नयाँ सत्ता समीकरणका हस्तीहरू भनिएका दुवै ठूला दल नेपाली कांग्रेसमा (८८ र १६ गरी १०४) तथा नेकपा एमालेसँग (७९ र १२ गरी ९१ जना) गरेर जम्मा १९५ जना मात्र सांसद छन् । अर्थात् यी दुवै दललाई दुई तिहाइ बहुमतका लागि अझै २९ सांसद अपुग छ । यी दुवै ठूला दलले अन्य दलहरूसँग हातेमालो एवं सहकार्य गर्नुपर्ने बाध्यता रहेकाले सोहीअनुरूप लचिलो हुनुपर्ने देखिन्छ ।अन्त्यमा, मुलुकमा राजनीतिक स्थिरताका साथै स्थापित लोकतन्त्रको सुदृढीकरण अहिलेको प्रमुख आवश्यकता हो । त्यसका लागि सबै दलले आआफ्नो विचार, मतान्तरलाई थाती राख्दै सबै एकाकार भएर मुलुकलाई यथासम्भव चाँडो निकास दिनुको विकल्प अहिलेलाई देखिँदैन । आचार्य उच्च अदालतका पूर्वन्यायाधीश हुन् ।"
आज मेरो मनमा के छ ?,"आज मेरो मनमा देशको नाजुक तस्बिर फनफनी घुमिरहेको छ । २० प्रतिशतभन्दा बढी हाम्रा दिदीबहिनी, दाजुभाइ गरिबी, अभाव र भोकमरीको जिन्दगी बाँचिरहेका छन् । चलनचल्तीको शब्दमा निरपेक्ष गरिबीको रेखामुनि छन् । यति उर्वर धर्तीमा यस्ता मिहिनेती जनता यस्तो हालतमा हुनुजति दुःखदायी अरू के हुन सक्छ भन्ने अनुभूति भइरहेछ । एउटा बच्चा भोकले तड्पिरहेको छ । एउटी आमा आफ्नो मुटुकलेजोभन्दा प्यारो सन्तानको भोक शान्त गराउन असमर्थ भएको हृदयविदारक पीडामा छिन् । उनी स्वयं भोकको तड्पनमा छिन् । सन्तानको मायाले उनको मुटु बटारिन्छ । उनी निरूपाय भएर आँसु खसाउन विवश छिन् । एक्काइसौं शताब्दीको मानव समाजका लागि योभन्दा दारुण दृश्य अरू के होला ? यहाँनेर मैले एउटी आमा र बच्चाको प्रसंग प्रतीकात्मक रूपमा मात्रै उठाएको हुँ । यो फगत एकदुई जनाको होइन, ३ करोडमा ६० लाखभन्दा बढी जनताको साझा सरोकार हो । अर्थात्, प्रत्येक ५ जनामध्ये १ जनाको समस्या हो । तपाईंको उब्जनीले कति महिना खान पुग्छ भनेर सोध्दा कोही २ महिना भन्छन्, कोही ३ महिना । बाँकी महिना तिनले कसरी जीवन धान्लान् ? न रोजगारी छ, न त अन्य कुनै आम्दानी । सम्झँदै अत्यास लाग्छ । यो हो युगौंदेखि अहिलेसम्म समाधान हुन नसकेको समस्या । यो निरपेक्ष गरिबी चाँडोभन्दा चाँडो कसरी हटाउने ? मेरो मनमा आज यही छ । आज मेरो मन सडक बालबालिकामा छ । निकट भविष्यमा वैज्ञानिक र अन्तरिक्षका ग्रह, नक्षत्र चहार्ने, त्यसको दूरी र तौल नाप्ने प्रतिभा आज सडकमा यत्रतत्र पोखिएका छन्, छरिएका छन् । यसले हाम्रो जिम्मेवारीबोधलाई गिज्याएको छ । भविष्यमा मानव जातिको सेवाका लागि हरदम हाजिर हुन सक्ने चिउला नै पलाउन पाएन । तिनले हाँगै हाल्न पाएनन् । तिनले बढ्नै पाएनन् । सुक्खा, खडेरी, हावा हुन्डरी र ठन्डीमा कठ्यांग्रिएर तिनले आफ्नो प्रतिभा केमा थियो, ती के हुन्थे, बाटो लिनै पाएनन् । आज मेरो मनमा यस्ता भाव र गुम्फनहरू आइरहेका छन् । आज पनि लगभग १४ प्रतिशत बालबालिकाले विद्यालयको मुखै देख्न पाउँदैनन् । विद्यालयमा भर्ना भएका बालबालिका पनि नियमित हुन्नन् । भविष्यका ती महान् प्रतिभा विविध प्रकारका कठिनाइसँग जुधिरहेका छन् । कलिलो बाल्यावस्थामै अमानवीयताका कठोर प्रहार झेलिरहेका छन् । सहरबजार होस् वा गाउँघर, सुगम होस् वा दुर्गम, जुनसुकै भूगोलमा जन्मिनु कुनै अपराध होइन । बालबालिका किन भोकै पर्ने ? कुपोषणको सिकार किन हुने ? भोकै किन मर्ने ? यस अवस्थाबाट ती निर्दोष बालबालिकालाई कसरी बाहिर निकाल्ने ? यिनै स्कुल जान नपाएका, पढ्न नपाएका, जाडोमा न्यानो नाना लगाउन नपाएका, बर्खामा ओत लाग्ने छानो नभएका अनि भोक लागेका बेला खान नपाएका बालबालिका र जनता नै मेरो सबभन्दा प्रमुख सरोकार र चिन्ताका विषय हुन् । एउटा निर्दोष बच्चा भोकले तड्पिएर मरिरहँदा हामी समृद्धिको गफ हाँकिरहेका हुन्छौं । आफ्नो सम्पत्ति वा आम्दानीको हिसाबकिताब गरिरहेका हुन्छौं । यस्तो स्थितिमा अरू विकासको कति अर्थ हुन्छ ? बाटोघाटो राम्रो बन्ला, गरिबी २० बाट २५ प्रतिशत पुग्यो भने ? राम्रा एयरपोर्ट बन्लान्, गरिबी ३० प्रतिशत पुग्यो भने ? विकासको गति अझै अघि बढ्ला, गरिबी ४० प्रतिशत पुग्यो भने ? वास्तविक पश्चगमन भनेको यही हो । अघिल्लो पटक म प्रधानमन्त्री हुँदा निरपेक्ष गरिबीलाई २१६ प्रतिशतबाट १८७ प्रतिशतमा झारिएको थियो । त्यसको ३ वर्षपछि २०२६ प्रतिशत पुग्यो । यो कहालीलाग्दो स्थिति हो । समृद्धि हासिल हुँदैमा, व्यक्तिगत आय बढ्दैमा अथवा देशको कुल गार्हस्थ्य उत्पादन बढ्दैमा सिंगो देशको गरिबी हट्दो रहेनछ भन्ने तथ्य त हामीले विभिन्न देशमा देखेकै छौं । समृद्धि र खुसीको समुचित वितरण भएन भने समाजको एक हिस्सा त जहाँको तहीँ रहने रहेछ । यो न्याय भएन । न्यायोचित समाज कसरी सिर्जना गर्ने ? म नेपाललाई एउटा सुशिक्षित, दक्ष, स्वस्थ, निरोगी र सक्षम नागरिकको देश बनाउन चाहन्छु । त्यस्तो देश बनाउन चाहन्छु, जो विकसित होस्, आधुनिक होस्, न्यायपूर्ण होस् । ती सरकारहरूको कदम अनुकरणीय छ, जसले गरिबी हटाएका छन् र गरिबीले सिर्जना गर्ने बीभत्स दृश्य आफ्नो देशबाट अन्त्य गरेका छन् । आज मेरो मनमा यही कुरा चलिरहेको छ । शारीरिक रूपमा अपांगता भएका व्यक्तिहरू पनि यसै देशका सन्तान हुन् । उनीहरूलाई आफ्नो अवस्थाअनुसार सुरक्षित, स्वतन्त्र र देशको सम्मानित नागरिक भएर सकेसम्म आरामको जिन्दगी बाँच्न पाउने हक छ । उनीहरूले आफ्नो हुनर, विधा, रुचि र क्षमताअनुसार प्रगति गर्न पाउनुपर्छ । प्रतिस्पर्धामा सबै बराबरका हुन्छन् भन्ने हुँदैन । कोही अगाडि पर्छ, कोही पछाडि । तर दौडने अवसर सबैले पाउनुपर्छ । दौडन सक्ने हैसियत सबैको बन्नुपर्छ । समाजको प्रबन्ध यस्तो हुनु हुँदैन, जसले निष्ठुर र निर्दयी भएर एउटा मानिसलाई भोकै तड्पाएर भिखमङ्गा बनाउँछ । फेरि अर्कोतिर टोकरीमा सुकामोहर राखेर दया पनि देखाइरहन्छ । यो दृश्य सधैंका लागि पटाक्षेप हुनुपर्छ । आज मेरो मनमा यही छ । हरेक दिन सयौं युवाले देश छाडिरहेका छन् । उनीहरू घरपरिवार, आफन्तजन छाडेर किन बाहिर जान मरिहत्ते गरिरहेका छन् ? युवाहरूका लागि आमाबुबा, परिवार, नातागोता, इष्टमित्र, साथीसंगीको मायाभन्दा विदेश जानु किन मूल्यवान् भइरहेको छ ? यो परिस्थिति वा मनोविज्ञान कसरी तयार भयो ? आफ्नो घर, परिवार, आफन्तसँग प्रेमपूर्वक रमाएर आफ्नै देशमा आफ्नै व्यवसाय चलाएर उन्नतिप्रगति गर्ने कुरामा उनीहरू किन आश्वस्त हुन सकिरहेका छैनन् ? आज मेरो मनमा यही छ । आज हाम्रो देशको पासपोर्ट विश्वकै आठ कमजोर पासपोर्टभित्र पर्छ । त्यसले मेरो मुटु नै चस्स हुन्छ । हामीले आफूलाई जनशक्ति निर्यात गरेर विप्रेषणबाट घर चलाउने देश बनायौं । आज विदेशी प्रतिनिधि भेट्दा हाम्रा मान्छे कामका लागि लगिदेऊ न भनेर गिडगिडाउनुपर्ने अवस्था छ । हामी भेडाबाख्रा, कुखुरा, घोडा, गधा निर्यात गरिरहेका छैनौं । बरु हाम्रा भाइबहिनी, छोराछोरीलाई पासपोर्ट दिएर, जहाज चढाएर बाहिर पठाइरहेका छौं । आज मेरो मनमा यही पीडा छ । देशभित्र जसले काम गरिरहेको छ, ऊ पनि खुसी छैन । उसले पाउने पारिश्रमिक जीवन धान्न पर्याप्त छैन । बजारमा महँगी छ । एक छाक सागसब्जी किनेर ल्याउँदा हजार रुपैयाँ सकिएको हुन्छ । छोराछोरीको फी तिर्नुपर्यो । लत्ताकपडा किन्नुपर्यो । जीवन चलाउन सजिलो छैन । त्यसैकारण समाज थितिका, विधानका बन्धन तोडेर विपरीत बाटोतिर जान खोज्छ । आज मेरो मनमा यही छ । आज हामी कृषिको आधुनिकीकरण भनिरहेका छौं, उद्योगको स्थापना र सञ्चालन गर्ने भनिरहेका छौं, पर्यटनको विकास भनिरहेका छौं । कतिपय पूर्वाधार विकासका प्रयाससमेत अगाडि बढाइरहेका छौं । तर जसरी गर्नुपर्ने हो, त्यसरी गर्न सकिरहेका छैनौं । फलफूल ढिलोमा पनि ५ वर्षभित्र फल्छ । कतिपय फलफूल त एकै वर्षमा फल्छ । सब्जी लगाउन थाल्ने हो भने ३ महिनामा फल्छ । फूल २ महिनामा फुल्छ । फूलैफूलको देश बनाउन सकिँदैन र यो देशलाई ? तर हामी किन टनका टन फूल आयात गरिरहेका छौं । किन फुल्दैन हाम्रो देशमा फूल ? बिहान उठेदेखि बेलुकी नसुतेसम्म हामी आयातित सामग्री प्रयोग गरिरहेका छौं । सामान्यभन्दा सामान्य कुरामा पनि हामी आत्मनिर्भर छैनौं । कम्तीमा बिहान उठ्नेबित्तिकै प्रयोग गर्ने दन्तमञ्जन, ब्रस र साबुनजस्ता सामान नेपाली उत्पादन नै प्रयोग गर्न पाइयोस् । पहिलो खानेकुरा नेपाली माटोमा उब्जिएकै मुखमा परोस् । सुत्नुभन्दा अगाडि प्रयोग गर्ने सामान नेपाली होस् । आज मेरो मनमा ठूलो अर्थ राख्ने तर यस्तै ससाना सपना मडारिरहेको छ । म पटकपटक भनिरहन्छु यस पावन धरतीमा ज्ञानको सभ्यता थालनीकर्ता हाम्रै पुर्खा थिए । तिनको जेनेटिक मेमोरी हामीसँग छ । हामी महान् आविष्कारक ऋषिमुनिका सन्तान हौं । महान् अध्येता, खोज, अन्वेषणकर्ताका सन्तान हौं । विद्वान्हरू, कविहरू, महाकविहरूका सन्तान हौं । नेपाल मात्रै त्यस्तो एकल देश हो, जहाँका गाउँगाउँमा, घरघरमा, रोधीघरमा, रनवनमा, पानीपँधेरोमा, मेलापर्ममा, खेतबारीमा, घाँसदाउरा गर्ने पाखापखेरीमा प्रशस्त आशुकविहरू छन् । यति हुँदाहुँदै पनि आज हामीले आफ्नै पुर्खा र देशका बारेमा गौरव गर्न नसक्ने दुःखदायी स्थिति कसरी बन्यो ? तपाईंको नागरिकता भनेर सोध्दा अलिकति उँचो स्वरमा म नेपाली हुँ भनेर गर्वसाथ भन्न पाइयोस् न । आज मेरो मनमा यही छ ।आज अभावग्रस्त समाज छ । त्यसले असन्तुष्टि प्रकट गराउँछ । मुलुकको राजनीति बिग्रियो भने एकदुई चुनावमा सपार्न सकिएला । अर्थतन्त्र बिग्रियो भने एकाध पञ्चवर्षीय योजना सञ्चालन गर्दा सच्याउन सकिएला । सामाजिक थिति भत्कियो वा भाँडियो भने के होला ? समाज भनेको एउटा थिति हो, एउटा विधि हो । मानव जातिको समग्र व्यवस्थापन हो । एउटा स्थापित मूल्य मान्यता हो । त्यो बिथोलियो र कुसंस्कृति वा विकृतितिर उन्मुख हुँदै गयो भने त्यसलाई सच्याउन हामीलाई सयौं वर्ष लाग्न सक्छ । यस कुराप्रति आज गम्भीर हुने परिस्थिति आएको म देख्छु । हामी सबै मिलेर अब नेपाली जनतामा रहेको दुःखकष्ट समाधान गर्नु छ । त्यसपछि उनीहरूलाई विकासका प्रतिफल र विज्ञान प्रविधिले दिएका सुविधा उपलब्ध गराउनु छ । उनीहरूलाई विद्वान् र स्वस्थ नागरिकका रूपमा विश्वमा प्रतिष्ठित गराउनु छ । यी सारा समस्याका छाल छिचोल्दै यो महत्त्वपूर्ण राष्ट्रिय अभिभारा पार लगाउने आत्मविश्वास मसँग छ । म हाम्रा दिदीबहिनी, दाजुभाइमा पनि यही राष्ट्रिय आत्मविश्वास रहोस् भन्ने चाहन्छु । यो यात्रा त्यति सजिलो त छैन । तर, पहराका बीचबाट गाडी गुडाउनु छ भने पहिले त भीरहरू फोर्नैपर्छ । सुविधाको संसारमा त कठोर मिहिनेतबाट मात्रै पुगिन्छ । मेरो ध्यान त्यसैमा छ । त्यसका लागि काम गर्ने मेरो दृढ संकल्प छ । दुनियाँमा हामी बहादुर भनेर त चिनिएका छौं । तर हामी साँच्चै बहादुर हौं कि कवि भूपी शेरचनले भनेझैं बुद्धु हौं ? मैले अस्ति भर्खरै गोर्खा वारियर भन्ने एउटा कलात्मक फिल्म हेरेको थिएँ । त्यसमा वास्तविक बहादुरी हदसम्मकै छ । कास, त्यो बहादुरी आफ्नै देशको लागि हुन्थ्यो भने ! हामी मिहिनेती छौं । परिश्रमी छौं । हाम्र्रै मिहिनेत र पसिनाले कैयौं देशले विकास गरेका छन् । हाम्रै मिहिनेतमा अरू देशका कृषि फस्टाएका छन् । कास, त्यो मिहिनेत र पसिना आफ्नै देशमा घोप्टिन र पोखिन पाएको भए तर हाम्रा त खेतबारी बाँझै छन् । हाम्रा निर्माणकार्य अधुरा छन्, अपूरा छन् । कति थालिएकै छैनन् । अरू देशले आतिथ्य र शिष्टताबाट समेत आफ्नो परिचय बनाएका छन् । वसुधैव कुटुम्बकम्को सभ्यता र संस्कृतिमा हुर्किएको यो देश, सर्वे भवन्तु सुखिनःको मन्त्र जप्ने यो देश, कता ओरालो लागेको ! आज मेरो मनमा यिनै प्रश्नको समाधानको खोजी भइरहेको छ । अनुभूतिहरूलाई अनुभवमा, अनुभवहरूलाई ज्ञानमा परिणत गर्ने र फैलाउने यो भूमि आज किन यस्तो अन्योलमा परिरहेछ ? यसबाट देशलाई कसरी मुक्त गराउने ? तमसो मा ज्योतिर्गमय, असतो मा सद्गमय । हामी सचेत हौं । सिंगो राष्ट्र एकताबद्ध भई सही बाटोमा संकल्प र दृढताका साथ अघि बढौं । आखिर समृद्ध नेपाल, सुखी नेपाली त बनाउनु नै छ ।"
ट्रेन्डिङमा 'नेल आर्ट,"(काठमाडौं) नङहरूमा पेन्ट गर्ने, सजाउने, बढाउने र सुशोभित गर्ने रचनात्मक कार्य हो, नेल आर्ट । यो एक प्रकारको कलाकृति हो, जुन हातगोडाका नङमा गर्न सकिन्छ । स्वास्थ्य, सौन्दर्य र फेसनसँग जोडिएको नेल आर्ट नेपालमा भने डेढ दशकयता विस्तार भएको हो । पछिल्लो समय संसारभर प्रचलित र महँगो पेसा मानिएको नेल आर्टका सेवाग्राही खासगरी व्यावसायिक महिला र सेलिब्रेटीहरू हुन् । ललितपुरको कुपन्डोलस्थित आर्डेन द ब्युटी पोइन्टकी नेल टेक्निसियन प्रतीक्षा पोखरेलले नेल आर्टको काम गर्दै आएको १२ वर्ष भइसक्यो । उनका अनुसार आर्डेनले नेल आर्टका लागि यूकेका सामग्रीहरू प्रयोग गर्छ । पछिल्लो समय यो क्षेत्रमा पनि प्रतिस्पर्धा बढ्दै गएको उनी बताउँछिन् । नेपालमा अहिले यो पेसामा प्रतिस्पर्धा पनि उत्तिकै बढ्दो छ, प्रतीक्षा भन्छिन्, अहिले नेल तथा सौन्दर्यप्रति मात्र होइन, सेवा र मूल्यप्रति पनि मानिसहरू अत्यन्तै सचेत छन् । अहिलेका मानिसले जीवनको महत्त्व बुझेका र हरेक क्षण आफूलाई प्रिजेन्टेवल राख्न चाहने भएकाले पनि आम्दानीको केही अंश आफ्नो व्यक्तित्व विकासका लागि खर्चने उनको भनाइ छ । त्यसकारण पनि आजकल नेल आर्टको बजार पनि विस्तार भएको हो । त्यसका साथै नेल आर्टले आत्मविश्वास बढाउने गरेको पनि कतिपयको अनुभव छ । त्यस्तै, यसले आफ्नो पेसाव्यवसायमा थप अगाडि बढ्न सघाएको पनि कतिपय सेलिब्रेटीहरूको धारणा छ । फरक तथा आकर्षक देखिन, आफ्नो व्यवसायमा फिट हुन, अनि रहरले पनि नेल आर्ट या एक्सटेन्सन गराउन आउनेको संख्या बढ्दै गएको हो, प्रतीक्षा भन्छिन्, अहिले मानिसहरूले आफ्ना लागि पनि खर्च गर्ने कुरामा मन फुकाउँदै गएकाले यसमा आम्दानी पनि राम्रै छ । विराटनगरमा विगतमा ६ वर्षदेखि नेल आर्ट स्टुडियो सञ्चालन गर्दै आएकी बसन्ती गुरुङका अनुसार आजकलका हरेक विवाहमा दुलहीले नेल बनाउने चलन अनिवार्य नै भएको छ । उनी भन्छिन्, मुख्य त नेलबाट कमाइ हुने भनेकै विवाहको सिजनमा हो, अर्को यससम्बन्धी तालिम पनि हो । हरेक दुलहीले नेल बनाएकै हुन्छन् भने विदेश जाने ९० प्रतिशत महिलाले नेल आर्ट ट्रेनिङ लिएर जान्छन् । बसन्ती नेल आर्ट गरेरै मासिक २० देखि २५ हजार कमाइ गर्छिन् । यसअन्तर्गत ब्लोन्ड, नेल आर्ट, हार्ड तथा सफ्ट जेलनेल, एक्रिक नेल, जेलनेल रिमुभ, नेल एक्सटेन्सन लगायतका काम पर्छन् । करिब एक दशकदेखि सौन्दर्य क्षेत्रमा सक्रिय बन्दना राउत नेल टेक्निसियन हुन् । उनको अनुभवमा पनि पछिल्लो समय नेल आर्टको ट्रेन्ड बढेको छ । महिलाहरू व्यावसायिक हुँदै जानु, उनीहरू पनि कामका लागि विदेश जाने लहड बढ्नुका साथै विश्वभर बुम भइरहेको फेसन ट्रेन्डका कारण पनि यो बढेको हो । कामका लागि विदेश जाने हरेक महिला नेल आर्ट तालिम लिन आउने गरेको उनी बताउँछिन् । थुप्रै सेलिब्रेटीहरूको नङ बनाइसकेकी बन्दना भन्छिन्, यसमा कमाइ मात्र होइन, नाम र इज्जत पनि राम्रो छ । अर्को कुरा महिलाका लागि यो क्षेत्र सहज र अनुकूल पनि छ । नङ पछिल्लो समय सुन्दरता र फेसनसँग जोडिएर आएको छ । मानिसको व्यक्तित्व बढाउन पनि यसले महत्त्वपूर्ण भूमिका खेल्ने गर्छ । उनका अनुसार एक हजारदेखि पाँच हजारसम्ममा सामान्यतया दुइटा हातको नङ बनाउन सकिन्छ । यसभित्र नेल आर्ट, जेलनेल एक्सटेन्सन तथा थ्रीडी पर्छ । हातलाई सुन्दर र आकर्षक देखाउन पैसा खर्चिनेहरू बढ्दै गएको बन्दना बताउँछिन् । स्नातक अध्ययनरत मायरा प्रधान नङ व्यवसायप्रति आकर्षित भइरहेका युवा जमातको प्रतिनिधि पात्र हुन् । सुरुमा त कक्षा १२ को अध्ययनपछि विदेश गइहाल्ने कि भन्ने सोचले कुनै न कुनै सीप सिकेर जानुपर्यो भनेर नेल आर्ट सिकें, यो पेसाप्रति आकर्षित हुनुको कारण बताउँदै मायरा भन्छिन्, क्रमशः यसबारे बुझ्दै जाँदा यहीं पनि यसको राम्रो मार्केट रहेछ । पढ्दै काम गर्दै अझै आफूलाई निखार्ने इच्छा भयो । अहिले म फ्रिल्यान्सिङ नेल आर्टिस्टका रूपमा काम गरिरहेकी छु । हाल उनको कमाइ पनि राम्रै छ । थप अध्ययनका लागि विदेश गइहालियो भने पनि यसमा दक्ष भएर जाँदा राम्रै कमाइ हुन्छ भन्ने सुनेको उनी बताउँछिन् । मायराले नेल आर्ट, नेल एक्सटेन्सन, एक्रेलिक एक्सटेन्सन, स्टोन, नेल डिजाइन, थ्रीडी आर्ट गर्ने गरेकी छन् ।किशोरकिशोरीदेखि वयस्कसम्मका जुनसुकै पेसा, व्यवसायमा आबद्ध मात्र होइन, गृहिणीसम्मले मन पराएको नेल आर्ट नेपालमा पनि तीव्र रूपमा विस्तार हुनुको पछाडि के छ कारण ? मायरा भन्छिन्, पहिलो कुरा त यो फेसनका रूपमा बुम भयो र ट्रेन्डिङमै गयो । दोस्रो, हाल ठूलो संख्याका महिलाहरू वर्कफोर्सका रूपमा बाहिर आइरहेका छन् । हरहिसाबले उनीहरू आफ्नो कन्फिडेन्स बढाउन चाहन्छन् । नेल आर्टले हात सुन्दर देखिने र त्यसले अरूका अगाडि आफ्नो आत्मविश्वास बढेको कुरा धेरै ग्राहकहरू बताउँछन् । कतिपयले सौखका लागि त कतिले सुन्दरताका लागि नेल आर्ट गर्छन् । नेल आर्टको डिजाइन, त्यसमा प्रयोग गरिने सामानको गुणस्तर र प्रकारअनुसार यसको मूल्य निर्धारण हुन्छ । महँगा सामग्री जस्तै ः थ्रीडी आर्ट, बहुमूल्य स्टोन जडित नङ बनाउँदा समय र पैसा दुवै बढी लाग्छ । सामान्यता एक हजारदेखि ३० हजारसम्मको शुल्क तिर्दा जस्तोसुकै डिजाइन र सामग्री प्रयोग गरेर नेल आर्ट, नेलडिजाइन, नेल एक्सटेन्सन गर्न सकिन्छ । लामो समयदेखि नेल आर्टिस्टको काम गरेकी प्रविना नकर्मीले बसन्तपुरमा ग्ल्याम बक्स बाइ प्रविना सञ्चालनमा ल्याएको ४ वर्ष भयो । उनी भन्छिन्, यो क्षेत्रप्रति पहिल्यैदेखि नै रुचि थियो । त्यसैलाई मैले व्यवसायमा बदलें । नेपालमा यो ग्रोइङ मार्केट हो । अहिले त युवतीदेखि वयस्कसम्म यसका सेवाग्राही छन् । यो पेसामार्फत आफूलाई नाम, दाम, प्रतिष्ठा सबै मिलेको बताउँछिन् उनी । उनीकहाँ १२ सयदेखि २७ सयसम्मका नेल आर्टसम्बन्धी सेवा उपलब्ध छन् । यसभित्र आफूले चाहेको डिजाइन र जेल नेल एक्सटेन्सन पर्छ । यससम्बन्धी ७ दिने, १५ दिने, ३० दिने र ४५ दिने तालिम हुन्छ । जसको ५ हजार ५ सय, १२ हजार ५ सय, २२ हजार ५ सय र ३० हजार ५ सय शुल्क लाग्छ । प्रविनाका अनुसार विदेश जाने युवायुवतीले बढी मात्रामा यो तालिम लिन्छन् । यो व्यवासयमा म सन्तुष्ट छु । खाली बस्नु पर्दैन । सिजनका बेला एक दिनमा ३ जना स्टाफले करिब २० जनासम्मको नेल आर्ट गर्छन् । प्रविनाले सुनाइन्, हाम्रा ग्राहकमा विविधता छ । हरेक उमेर समूह र पेसाका महिलाले नेल आर्ट गर्न थालेका छन् । हातहरू सुन्दर बनाउन र बानी परेकाहरू पटकपटक आउने गर्छन् । एक पटक बानी परेपछि उनीहरू ह्याविच्युअल हुन्छन् । नगरी बस्न उनीहरूलाई असहज हुने गर्छ ।विगत २५ वर्षदेखि मेहेन्दी डिजाइनमा काम गर्दै आएका मुम्बई मेहेन्दी ट्रेनिङ सेन्टर डिल्लीबजारका सञ्चालक कुलदीप गुप्ताले नेपालमा नेल आर्टको स्कोप देखेर करिब ५ वर्षअघि सेवा दिन थाले । त्यतिमात्रै होइन, उनले नेल आर्ट ट्रेनिङ दिनसमेत थाले । मेहेन्दीको मात्रै काम गर्दा भन्दा अहिले नेल आर्ट सेवा र यसको तालिम थपेपछि ग्राहक दोब्बर बढेका छन्, उनी भन्छन्, कमाइले पनि उचाइ लिँदै गएको छ । खासगरी हामीकहाँ विदेश जानेहरूले नेल आर्टको तालिम लिन आउँछन् । नेल बनाउन आउनेहरू भने अधिकांश व्यावसायिक महिला रहेको उनले बताए । त्यसो त अहिले महिला मात्रै नभएर यौनिक तथा अल्पसंख्यक समुदायका मानिस पनि नेल आर्टका ग्राहक हुन् । उनीहरू लुक्स परिवर्तन गर्न, सुन्दर र आकर्षक देखिन यसप्रति आकर्षित हुने गरेको नेल आर्टिस्टहरू बताउँछन् ।"
मलेसियामा महाथिर,"सन् १९८१ मा आजकै दिन (जुलाई १६) मा महाथिर विन मोहमद मलेसियाका प्रधानमन्त्री बनेका थिए । १९२५ डिसेम्बर २५ मा उत्तरी मलेसियाको केदा राज्यमा जन्मिएका महाथिर आधुनिक मलेसियाका निर्माता मानिन्छन् । महाथिरले सुल्तान अब्दुल हमिद कलेजमा स्नातक र सिंगापुरस्थित युनिभर्सिटी अफ मलायामा मेडिकल साइन्स अध्ययन गरेका थिए । १९५३ मा ग्य्राजुएट भएसँगै महाथिरले चार वर्ष सरकारी मेडिकल अधिकृत र केही समय निजी क्षेत्रमा जागिर गरेका थिए । महाथिर १९६४ मा युनाइटेड मलायाज नेसनल अर्गनाइजेसन (यूएमएनओ) का तर्फबाट पहिलो पटक सांसद निर्वाचित भएका थिए । तर जातीय मलायाको पक्षमा वकालत गरेपछि उनी पार्टीबाट निष्कासित भएका थिए । मलेसियाको आर्थिक अवस्था सुधारका लागि १९७१ मा सरकारले अवलम्बन गरेका अधिकांश नीतिहरू महाथिरले अघि सारेका थिए । १९७० मा पुनः यूएमएनओ प्रवेश गरेका महाथिर १९७४ मा पुनः सांसद भएका थिए । १९७४ मा शिक्षामन्त्री बनेका महाथिर दुई वर्षपछि उपप्रधानमन्त्री बने । १९८१ जुनमा पार्टीको अध्यक्ष निर्वाचित भएका महाथिर त्यसको एक महिनापछि चौथो प्रधानमन्त्री बनेका हुन् । महाथिर १९८१ देखि २००३ सम्म लगातार २२ वर्ष मलेसियाको प्रधानमन्त्री भए । त्यस अवधिमा उनले मलेसियाको अर्थव्यवस्था, संस्कृति र राज्यका नीतिहरूमा आमूल परिवर्तन ल्याए । निजीकरणका पक्षपाती महाथिरले सरकारी संरचनाको निजीकरण, अनावश्यक कर्मचारी कटौती, उत्तरदक्षिण राजमार्ग निर्माण गर्नुका साथै कृषि, प्राकृतिक संसाधन, निर्यात र पूर्वाधार विकासमा उल्लेखनीय योगदान दिए । जसका कारण मलेसिया विश्वमञ्चमा आर्थिक शक्तिका रूपमा उदाउन सफल भयो । उनी २०१८ मे १० देखि २०२० फेब्रुअरी २४ सम्म दोस्रो पटक प्रधानमन्त्री बनेका थिए ।"
विकास निर्माणमा बजेट कमी हुन नदिन वैकल्पिक ऋणपत्रबाट स्रोत खोजिने,"(काठमाडौं) नवनियुक्त उपप्रधान तथा अर्थमन्त्री विष्णु पौडेलले विकास निर्माणमा बजेट कमी हुन नदिन वैकल्पिक ऋणपत्रबाट स्रोत जुटाउने निर्णय गरेका छन् । यसका लागि उनले नवीन उपकरण तथा विधिहरूको प्रयोग गर्नेसम्बन्धी मार्गचित्र स्वीकृत गरेका छन् । अर्थमन्त्रीको कार्यभार सम्हालेलगत्तै पहिलो निर्णय गर्दै पौडेलले विकास वित्तको कमी पूरा गर्न र पूर्वाधारमा लगानी बढाउन नवीन उपकरण तथा विधिहरूको प्रयोग गर्नेसम्बन्धी मार्गचित्र स्वीकृत गरिएको जनाए । मुलुकको सार्वजनिक खर्च व्यवस्थापन क्रमशः चुनौतीपूर्ण हुँदै गएको छ । राजस्व बचत बढ्दो विकास आवश्यकता र पूर्वाधार क्षेत्रमा लगानीको कमी पूरा गर्न पर्याप्त छैन, उनले भने, आर्थिक तथा सामाजिक पूर्वाधार निर्माणका लागि आवश्यक विकास वित्तको कमी पूरा गर्न वैकल्पिक वित्तका नवीन उपकरणहरूको प्रयोग गर्नुपर्ने देखिएको छ । नेपाल जस्तै अर्थतन्त्र भएका अन्य मुलुकले हरित बन्ड (ऋणपत्र), दिगो विकास ऋणपत्र, स्वच्छ ऊर्जा ऋणपत्र तथा पूर्वाधार ऋणपत्र, म्याचिङ फन्ड, ग्यारेन्टीलगायत उपकरणको सफल प्रयोग गरेको अनुभवका आधारमा समेत नेपालले पनि यससम्बन्धी आवश्यक प्रबन्ध मिलाउनुपरेको पौडेलले जनाए । सम्मिश्रित वित्त, हाइब्रिड एन्युटीजस्ता सार्वजनिक निजी साझेदारीका नवीन विधिका माध्यमबाट निजी पुँजी परिचालन गरी विकास सहायताको लिभरेज दर बढाउन सम्भाव्य आयोजनाको पाइप लाइन विकास गर्नु आवश्यक छ, उनले भने । यसका लागि आवश्यक नीतिगत एवं प्रक्रियागत प्रबन्ध मिलाउनुका साथै स्पष्ट मार्गचित्र निर्माण गरी त्यसअनुरूप कार्ययोजना तर्जुमा गर्ने मार्गचित्र स्वीकृत गरिएको अर्थमन्त्री पौडेलको दाबी छ । हाल तर्जुमा प्रक्रियामा रहेको एकीकृत राष्ट्रिय वित्त खाकासमेतका आधारमा नेपालमा सम्भाव्य र उपयुक्त देखिएका विधिको उपयोग गरी विकास वित्तको आवश्यकता पूरा गर्न आर्थिक वर्ष ०८१८२ भित्र विविध कार्य सम्पन्न गर्ने गरी मार्गचित्र स्वीकृत भएको छ । मार्गचित्रमा सम्भाव्य र उपयुक्त वित्त उपकरण तथा उपयोग विधिको निर्धारण गर्ने, कानुनी र प्रक्रियागत व्यवस्था गर्न नेपाल सरकारलाई प्रस्ताव पेस गर्ने, सम्भाव्य आयोजना सूची निर्माण तथा सम्भाव्यता निर्धारण र सम्भाव्यताका आधारमा नवीन विधि र उपकरणको उपयोग गर्ने बताइएको छ । सम्मिश्रित वित्त, हाइब्रिड एन्युटीजस्ता सार्वजनिक निजी साझेदारीका नवीन विधिको उपयोगको तयारी तथा प्रक्रिया निर्धारण गर्ने, विकास वित्त परिचालनको अनुमान गरी बजेटमा समावेश गर्ने, अन्तरनिकाय कार्यदल तथा सल्लाहकारी संयन्त्र निर्माण गर्ने र सम्बद्ध निकायको क्षमता विकास गर्ने पनि मार्गचित्रमा उल्लेख छ । नवगठित सरकारको सोच र दृष्टिकोण कार्यान्वयन गर्न अघिल्लो सरकारले ल्याएको बजेट बाधक नबन्ने अर्थमन्त्री पौडेलले बताए । नवगठित सरकारले तय गर्ने कार्यदिशालाई आगामी आर्थिक वर्षको बजेटले समस्या नपार्ने उनको भनाइ छ । बजेट कार्यान्वयनमा कुनै समस्या देखिए प्रक्रियागत रूपमा संशोधन गरिनेउनले जनाए । सरकारको सोच र दृष्टिकोण कार्यान्वयन गर्न बजेट बाधक बन्दैन । बाधा देखियो भने कसरी फुकाउने भनेर कानुनी र संवैधानिक व्यवस्था छन् । सोहीअनुसार संशोधन प्रक्रियामा जान्छौं, अर्थमन्त्री पौडेलले भने ।अर्थमन्त्री पौडेलले राष्ट्र बैंकले मौद्रिक क्षेत्रका समस्या समाधान गर्ने गरी मौद्रिक नीति ल्याउने विश्वास व्यक्त गरेका छन् । राम्रो उद्देश्यका लागि काम गर्ने भएपछि अर्थ मन्त्रालय र राष्ट्र बैंक मिलेर काम गर्नुपर्ने उनको भनाइ छ । राम्रो काम गर्ने भएकाले गभर्नर महाप्रसाद अधिकारी र आफ्नो ट्युनिङ मिल्नेसमेत उनले उल्लेख गरे ।"
स्वार्थ जोडिएका खड्कालाई ऊर्जाको साँचो,"(काठमाडौं)प्रधानमन्त्री केपी शर्मा ओली नेतृत्वको सरकारमा जलविद्युत् कम्पनीका लगानीकर्तासमेत रहेका नेपाली कांग्रेसका सांसद दीपक खड्का ऊर्जा, जलस्रोत तथा सिँचाइमन्त्री बनेका छन् । बिजुली उत्पादन गरी बिक्री गर्ने खड्का स्वयं जलविद्युत् आयोजनालक्षित नीतिनियम बनाउने, निर्णय गर्ने र कार्यान्वयन गर्ने तहमा पुगेका हुन् । खड्का मन्छियाम हाइड्रोपावर लिमिटेड र लाङटाङ भोटेकोशी हाइड्रोपावर कम्पनीका संस्थापक अध्यक्षसमेत हुन् । मन्छियाम हाइड्रोपावर लिमिटेडले संखुवासभामा ४७२ मेगावाट क्षमताको माथिल्लो पिलुवा खोला२ र ७७० मेगावाट क्षमताको माथिल्लो पिलुवा खोला १ निर्माण गरिरहेको छ । लाङटाङ भोटेकोशी हाइड्रोपावर कम्पनीअन्तर्गत १ सय २० मेगावाट क्षमताको रसुवाभोटेकोशी जलविद्युत् आयोजना निर्माणाधीन छ । खड्का स्वतन्त्र ऊर्जा उत्पादकहरूको संस्था (इप्पान) का सल्लाहकारसमेत हुन् ।स्वयंसेवी संस्था नेपाल स्काउट, केन्द्रीय कार्यालयको लैनचौरस्थित ३ रोपनी जग्गा भाडामा लिएका मन्त्री खड्काले आसपासमा थप ९ रोपनी जग्गा हडपेर १५ वर्षदेखि उपभोग गर्दै आएका थिए । भाडामा लिएको जग्गा पनि सम्झौताविपरीत कब्जामा लिएर उनले भोगचलन गर्दै आएका थिए । प्रशासनको सहयोगमा जग्गा फिर्ता लिए पनि खड्काले उपभोग गरेबापतको ६ करोड ३० लाख बक्यौता तिरेका छैनन् ।नवनियुक्त ऊर्जामन्त्री खड्का जलविद्युत् व्यवसायी हुन् वा होइनन् भन्नेबारे आफूलाई थाहा नभएको र जुनसुकै तहमा स्वार्थ बाझिने गरी नेतृत्व तहमा बस्न नहुने पूर्वऊर्जामन्त्री पम्फा भुसालले बताइन् । स्वार्थ बाझिने गरी विधायिका र कार्यकारी जुनसुकै ठाउँमा हुनुहुँदैन मन्त्री हुनुहुँदैन भन्ने मेरो मान्यता हो, उनले भनिन् । यसरी स्वार्थ बाझिने गरी मन्त्री भएका खड्कासमक्ष विविध चुनौती छन् । नेपाल विद्युत् प्राधिकरण र उद्योगीहरूबीच वर्षौंदेखि गिजोलिरहेको डेडिकेटेड र ट्रंकलाइन बक्यौता विवाद समाधान गर्नुपर्ने चुनौती उनीसामु छ । मन्त्रालयको कार्यभार सम्हाल्ने क्रममा ऊर्जामन्त्री खड्काले डेडिकेटेड र ट्रंकलाइन का सम्बन्धमा देखिएको समस्या समाधान गर्ने बताए । प्रसारणलाइनको अभावमा ३ वर्षदेखि दोर्दी, कालीगण्डकी लगायत विविध करिडोरका आयोजनाबाट उत्पादित बिजुली खेर गइरहेका बेला यस वर्ष उद्योगी र प्राधिकरणबीचको द्वन्द्वले आन्तरिक खपत घट्ने हुँदा बिजुली खेर जाने भन्दै प्रवर्द्धक चिन्तित छन् । यसलाई पनि ऊर्जामन्त्री खड्काले समाधान गर्नुपर्नेछ । प्राधिकरण र स्थानीय तहबीच सडकबत्ती बक्यौता विवाद पनि सतहमा छ । बक्यौता नतिरेको भन्दै प्राधिकरणले बिजुली कटौती गरे पालिकाहरूले पनि आगामी दिनमा संघ सरकारलाई सहयोग नगर्ने बताइसकेका छन् । नेपालले भारतसँग आगामी १० वर्षमा १० हजार मेगावाट बिजुली निर्यात गर्ने सम्झौता गरिसकेको छ । त्यसका लागि ऊर्जा मन्त्रालयले ऊर्जा विकास मार्गचित्र तथा कार्ययोजना ०८० तयार गरे पनि मन्त्रिपरिषद्बाट स्वीकृत हुन सकेको छैन । सरकारको आन्तरिक खपत र निर्यातको लक्ष्य पूरा गर्न सन् २०३५ मा कुल जडित क्षमता २८५०० मेगावाट पुर्याउनुपर्नेछ । यसका लागि ४६५ अर्ब अमेरिकी डलर लगानी गर्नुपर्ने आकलन कार्ययोजनामा छ । कार्ययोजनामा वर्गीकरण गरिएअनुसार सरकारको ६ अर्ब, नेपाली बैंक तथा वित्तीय संस्थाबाट १० अर्ब, क्लाइमेट फाइनान्सिङ २ अर्ब, गैरआवासीय नेपाली तथा वैदेशिक रोजगारमा रहेका नेपालीमार्फत १२ अर्ब र वैदेशिक अनुदान तथा ऋण लगानी ८५ अर्ब अमेरिकी डलर स्रोत जुटाउनुपर्नेछ । प्राधिकरणबाट हुने रिफाइनान्सिङबाट ८ अर्ब स्रोत सुनिश्चित हुने कार्ययोजनामा उल्लेख छ । तर कार्यान्वयन भएको छैन । आगामी १० वर्षमा १० हजार मेगावाट बिजुली निर्यात गर्न जलविद्युत् आयोजना तथा पूर्वाधारमा लगानी गर्न ढिला भइसकेको ऊर्जा प्रवर्द्धक बताउँछन् । १० वर्षमा १० हजार मेगावाट बिजुली निर्यात गर्न सरकारको निर्णय कार्यान्वयन गराउने प्रतिबद्धतासमेत खड्काको छ । यसमा पनि उनले काम गर्नुपर्नेछ । १२ सय मेगावाट क्षमताको बुढीगण्डकी जलविद्युत् आयोजना सुरु भएको १२ वर्षमा लगानीको मोडल टुंगो लागेको छ । ८ वर्षमा आयोजना निर्माण सम्पन्न गर्ने लक्ष्यसाथ लगानी मोडालिटी तयार गरिए पनि अर्थ मन्त्रालयबाट स्वीकृत भइसकेको छैन । यीलगायत विभिन्न विषय निप्ट्यारा लगाउने चुनौती खड्कासमक्ष छन् । पछिल्लो समय जलविद्युत् आयोजनाका संस्थापक सेयरधनी अनुकूल नीति बनाउन खड्का लागिपरेका थिए । खासगरी कोशी प्रदेशमा गत वर्ष आएको बाढीले जलविद्युत् आयोजनामा पुर्याएको क्षतिलाई बहाना देखाउँदै संस्थापक सेयरधनी अनुकूलन नीति बनाउन उनले संसदीय समिति, नियामक निकायलगायतमा दबाब दिँदै आएका थिए । जलविद्युत् आयोजनाबाहेक होटल फरेस्ट इन, मकालु वरुण एग्रो कन्सर्न र संखुवासभा आधुनिक कृषि कम्पनीमा पनि उनको लगानी छ । खड्काकी श्रीमती विनीता थापाले पनि विभिन्न पर्यटनसँग सम्बन्धित विभिन्न पेसा व्यवसायको नेतृत्व गरिरहेकी छन् । खड्का यसअघि ०७३ सालमा शेरबहादुर देउवा नेतृत्वको सरकारमा खानेपानी तथा सरसफाइ राज्यमन्त्री थिए ।आफ्नो कार्यभार सम्हाल्दै ऊर्जामन्त्री खड्काले सोमबार ऊर्जा जलस्रोत तथा सिँचाइ क्षेत्रको दीर्घकालीन कार्ययोजना बनाउन कार्यदल गठन गर्ने निर्णय गरेका छन् । ऊर्जा क्षेत्रको दीर्घकालीन नीति कार्यान्वयनका लागि सहज वातावरण बनाउने उनको भनाइ छ । यी क्षेत्रमा सुशासन तथा विकासका लागि तत्कालीन एवं दीर्घकालीन कार्ययोजना तयार गरी १५ दिनभित्र प्रतिवेदन पेस गर्न कार्यदलसमेत गठन गरिएको मन्त्रालयका प्रवक्ता नवीनराज सिंहले जनाए । मन्त्रालयका सहसचिव मधुप्रसाद भेटुवालको संयोजकत्वमा ९ सदस्यीय कार्यदल गठन गरिएको उनको भनाइ छ । बेलायतका निवर्तन प्रधानमन्त्री ऋषि सुनकसमेत व्यवसायी रहेको र व्यवसायी मन्त्री बन्दा स्वार्थ नबाझिने पूर्वजलस्रोतमन्त्री दीपक ज्ञवालीले बताए । नक्कली शरणार्थी प्रकरण, गिरिबन्धु टी इस्टेटलगायत विभिन्न प्रकरणमा मुछिएका छन्, उनले व्यङय गरे, मन्त्री भएकाहरू एउटा न एउटा काण्डमा मुछिएकै छन् ।"
प्राधिकरण र उद्योगीबीच विवाद बढ्दा बिजुली खेर जाने चिन्ता,"काठमाडौं (कास) नेपाल विद्युत् प्राधिकरण र उद्योगीहरूबीच डेडिकेटेड र ट्रंकलाइन बक्यौता विवाद बढ्दा बिजुली खेर जाने जोखिम बढ्दै गएको छ । प्राधिकरण र व्यवसायीबीचको बक्यौता विवादले बिजुली खेर जान सक्ने भन्दै स्वतन्त्र ऊर्जा उत्पादकहरूको संस्था, नेपाल (इप्पान) ले सोमबार प्रेस विज्ञप्ति नै जारी गरेको छ । प्राधिकरणले उद्योगहरूको लाइन काट्न थालेको र त्यसविरुद्ध केही उद्योगले तालाबन्दी गरेर उद्योग बन्द गर्ने भनेर सार्वजनिक गरेपछि यसले निजी क्षेत्रका ऊर्जा प्रर्वद्धकलाई चिन्ता बढाएको छ, विज्ञप्तिमा भनिएको छ, वर्षभरि उत्पादन हुने बिजुलीमध्ये ७० प्रतिशतभन्दा बढी वर्षामा उत्पादन हुने र यही बेला कम खपत भए यसले आयोजनाको आर्थिक अवस्थामा असर पार्छ भने लाइन काट्ने क्रमसँगै खपत कम घट्दा त्यसको असर आयोजनामा देखिन थालिसकेको छ । सामान्य अवस्थामा समेत बिजुली खेर गएर निजी क्षेत्रका आयोजनाहरूले समस्या भोगिरहेका बेला भएका उद्योग व्यवसायसमेत बन्द हुने परिस्थितिले आयोजनाहरूको आम्दानीमा गम्भीर असर पर्ने इप्पानको भनाइ छ । ऊर्जा उत्पादन गर्ने कम्पनी, खपत गर्ने उद्योग र यसको व्यवस्थापन गर्ने विद्युत् प्राधिकरणबीच सौहार्दपूर्ण सम्बन्धले ऊर्जा क्षेत्रको विकास हुने भएकाले अहिले देखिएको विवादको व्यवस्थापन गर्न ढिला भइसकेको छ, विज्ञप्तिमा उल्लेख छ । तसर्थ विधिसम्मत रूपमा समाधान गरी निजी क्षेत्रले उत्पादन गर्ने बिजुली खेर नजाने वातावरण बनाउन इप्पानको आग्रह छ । यसैबीच प्राधिकरणले डेडिकेटेड तथा ट्रंकलाइनबाट विद्युत् खपत गरेको बक्यौता महसुल बुझाउन किस्ताबन्दी सुविधा दिएको छ । प्राधिकरण सञ्चालक समितिको ९७६ औं बैठकले डेडिकेटेड फिडर तथा ट्रंकलाइनबाट ०७२ माघदेखि ०७५ वैशाखसम्म विद्युत् उपभोग गरेका उपभोक्ताले प्राधिकरणलाई तिर्न बाँकी रहेको विद्युत् महसुल अधिकतम २८ मासिक किस्तामा भुक्तानी गर्न सक्ने गरी किस्ताबन्दी सुविधा उपलब्ध गराएको सोमबार जारी सूचनामा उल्लेख छ । तर डेडिकेटेड तथा ट्रंकलाइनका उद्योगीले विज्ञप्ति जारी गर्दै आफूहरूले किस्ताबन्दी सुविधा नभई अतिरिक्त महसुल तिर्नुपर्ने प्रमाण मागेको बताएका छन् । विद्युत् महसुल अधिकतम २८ मासिक किस्तामा भुक्तानी गर्न सक्ने गरी किस्ताबन्दी सुविधा उपलब्ध गराउने निर्णय हामीले माग्दै आएको विषयभन्दा फरक हो, विज्ञप्तिमा भनिएको छ, डेडिकेटेड ट्रकलाइनको हकमा तोकेका सर्त पूरा हुने गरी प्राधिकरणले प्रमाण दिएको हदसम्म सबै महसुल चुक्ता गर्ने जानकारी गराउँदासमेत अतिरिक्त महसुल बुझाउनुपर्ने आधार र कारण प्राधिकरणले दिन सकेको छैन ।"
अधिकांश मन्त्रीको पहिलो निर्णय अध्ययन र सुझाव कार्यदल गठन,"(काठमाडौं)राष्ट्रपति रामचन्द्र पौडेलबाट सोमबार सपथ लिएका प्रधानमन्त्री केपी शर्मा ओली र दुई उपप्रधानमन्त्रीसहित २१ मन्त्रीले थरीथरीका पहिलो निर्णय गर्दै पदभार ग्रहण गरे । विवादमा पर्ने जोखिमले सामान्य निर्णय गर्दै अधिकांश मन्त्रीले पहिलो निर्णयको औपचारिकता पूरा गरेका छन् ।प्रधानमन्त्री ओलीले सिंहदरबारस्थित प्रधानमन्त्री तथा मन्त्रिपरिषद्को कार्यालयमा पदभार ग्रहण गर्दै कीर्तिपुरस्थित त्रिभुवन विश्वविद्यालय क्रिकेट रंगशालाको स्तरोन्नति गरेर सुविधा सम्पन्न बनाउने निर्णय गरे । उनले ३ सय दिनभित्र उक्त रंगशालामा दर्शक बस्न मिल्ने प्यारापिट, रात्रिकालीन खेलका लागि फ्लडलाइट जडान गर्नेलगायत आवश्यक संरचना बनाउने निर्णय गरेका हुन् । त्रिवि स्वामित्वको उक्त रंगशाला क्रिकेट एसोसिएसन अफ नेपाल (क्यान) ले सम्झौता गरेर सञ्चालन गर्दै आएको छ ।उपप्रधान तथा सहरी विकासमन्त्री प्रकाशमान सिंहले मन्त्रालय मातहतका निकायमा हुने नियुक्तिमा विदेशमा बस्ने अनुमति (डीभी, पीआर) नलिएको स्वःघोषणा गर्नुपर्ने निर्णय गरे । उक्त निर्णय सहमतिका लागि कानुन मन्त्रालय पठाउने र त्यसपछि कार्यान्वयनमा जाने सहरी विकास मन्त्रालयले जनाएको छ । सिंहले राजनीतिक स्थिरताका लागि कांग्रेस र एमाले मिलेर सरकार गठन गरेको बताए । व्यवस्थित सहकारी विकास र सेवा प्रवाहलाई प्राथमिकता दिएर काम गर्ने उनले प्रतिबद्धता जनाए । उपप्रधान तथा अर्थमन्त्री विष्णुप्रसाद पौडेलले विकास वित्तका क्षेत्र पहिचानका लागि अध्ययन गरिनेसम्बन्धी पहिलो निर्णय गरे । उनले सरकारको सोच र दृष्टिकोण कार्यान्वयन गर्न बजेट बाधक नबन्नेसमेत बताए । यदि बाधा देखियो भने कसरी फुकाउने भनेर कानुनी र संवैधानिक व्यवस्था छन् । सोहीअनुसार संशोधन प्रक्रियामा जान्छौं, उनले भने ।सञ्चार तथा सूचना प्रविधिमन्त्री पृथ्वी सुब्बा गुरुङले डिजिटल नेपाल अवधारणा कार्यान्वयनका लागि एआईको भूमिकासम्बन्धमा सुझाव दिन कार्यदल गठन गर्ने निर्णय गरेका छन् । मन्त्रालयका प्रवक्ता गजेन्द्रकुमार ठाकुरका अनुसार नीति तथा कार्यक्रममा उल्ल्लेखित कार्यक्रम कार्यान्वयनका लागि सहसचिव अनिलकुमार दत्तको संयोजकत्वमा कार्यदल गठन गर्ने निर्णय पनि भएको छ । गृहमन्त्री रमेश लेखकले मुग्लिननारायणगढ सडकअर्न्तगत त्रिशूली नदीमा पहिरोमा परी २ वटा यात्रुवाहक बस खसेको विषयमा छानबिन समिति गठन गर्ने पहिलो निर्णय गरे । सहसचिव छवि रिजालको संयोजकत्वमा प्रहरी, सशस्त्र प्रहरी, राष्ट्रिय अनुसन्धान विभाग र सडक विभागका प्रतिनिधि सम्मिलित पाँच सदस्यीय समिति गठन गर्ने निर्णय गरेको गृह मन्त्रालयले जनाएको छ । गृहमन्त्री लेखकले शान्तिसुरक्षा व्यवस्थापन र अपराध रोकथाम तथा नियन्त्रणमा ध्यान दिने प्रतिबद्धता जनाए । सरकारको प्राथमिकता राजनीतिक स्थिरता, भ्रष्टाचार नियन्त्रण गरी सुशासन कायम गर्ने र अर्थतन्त्रमा देखिएको शिथिलतासंकुचनलाई हटाएर अर्थतन्त्र चलायमान बनाउने रहेको उनले बताए । संविधानको समीक्षा र मूल्यांकनलाई पनि सरकारले प्राथमिकतामा राखेर काम गर्ने उनको भनाइ थियो । श्रम, रोजगार तथा सामाजिक सुरक्षामन्त्री शरतसिंह भण्डारीले वैदेशिक रोजगार ऐन र श्रम ऐन संशोधन गर्न कार्यदल गठन गर्ने पहिलो निर्णय गरे । श्रम मन्त्रालयको आगामी कार्ययोजना कार्यान्वयन गर्ने निर्णयसमेत उनले गरे । परराष्ट्रमन्त्री आरजु राणाले मित्र राष्ट्रहरूको राष्ट्रिय दिवस र नेपालसँगको द्विपक्षीय सम्बन्धको वर्षगाँठका अवसरमा शुभकामना दिन कार्डको फरम्याट कस्तो बनाउने र त्यसलाई कसरी र कुन समयमा प्रदान गर्ने भन्ने विषयमा निर्णय गरेकी छन् । खाने पानीमन्त्री प्रदीप यादवले मेलम्ची खानेपानी आयोजनामा देखिएको समस्याको दिगो समाधान गर्ने निर्णय गरे । बाह्रै महिना २४ सै घण्टा मेलम्चीको पानी आउने व्यवस्था मिलाउने उनले प्रतिबद्धता जनाए । भूमि व्यवस्था, सहकारी तथा गरिबी निवारणमन्त्री बलराम अधिकारीले झापाको गौरादह नगरपालिका४ र ५ मा जग्गा दर्तामा देखिएको समस्या समाधानका लागि गठन आदेश जारी गर्ने निर्णय गरेका छन् । यसअघि पनि सोही मन्त्रालयको जिम्मेवारीमा रहेका उनले भूमि आयोग गठन गरी भूमिहीनलाई जग्गा वितरण गर्ने, सहकारी क्षेत्रका समस्या समाधान गरी बचत फिर्ता गर्ने र देशबाट गरिबी निवारण गर्ने प्रतिबद्धता व्यक्त गरे । सार्वजनिक निकायहरूमा स्वदेशी वस्तुको प्रयोगसम्बन्धी कार्यविधि स्वीकृतिका लागि मन्त्रिपरिषद्मा पेस गर्ने निर्णय उद्योग, वाणिज्य तथा आपूर्तिमन्त्री दामोदर भण्डारीले गरेका छन् । उक्त प्रस्ताव पारित भए नेपाली उद्योगको प्रवर्द्धनमा महत्त्वपूर्ण टेवा पुग्ने उनले बताए । महिला, बालबालिका तथा ज्येष्ठ नागरिकमन्त्री नवलकिसोर साह सुडीले भने सोमबार पदभार ग्रहण गरेनन् । मन्त्रालयकी प्रवक्ता चन्द्रकला पौडेलले मन्त्री पदभार सम्हाल्न मंगलबार आउने खबर पठाएको बताइन् । भौतिक पूर्वाधार तथा यातायातमन्त्री देवेन्द्र दाहालले राष्ट्रिय यातायात नीति स्वीकृतिका मन्त्रिपरिषद्मा पठाउने पहिलो निर्णय गरे । उनले सडक दुर्घटनासम्बन्धी समस्या तत्काल समाधान हुने गरी काम गर्ने बताए । युवा तथा खेलकुदमन्त्री तेजुलाल चौधरीले आफ्नो मन्त्रालयलाई २१ मन्त्रालयमध्ये सबैभन्दा उत्कृष्ट बनाउने घोषणा गरे । खेलाडीलाई ध्यान दिएर प्रोत्साहन गर्ने प्रतिबद्धता उनले जनाए । स्वास्थ्य तथा जनसंख्यामन्त्री प्रदीप पौडेलले राष्ट्रिय क्यान्सर नियन्त्रण रणनीति २०२४३० स्वीकृत गर्दै पदभार ग्रहण गरे । एकीकृत स्वास्थ्य प्रणालीलाई व्यवस्थित गर्ने, क्यान्सर रोगीको उपचारमा एकरूपता ल्याउने, स्वास्थ्य बिमा कार्यक्रमलाई व्यवस्थित गर्ने र सरकारी अस्पतालमा उपचार गराउन लाइन बस्नु नपर्ने बताए । कानुन, न्याय तथा संसदीय मामिलामन्त्री अजयकुमार चौरसियाले मन्त्रालयको वार्षिक कार्यक्रम कार्यान्वयन गर्ने कार्ययोजना स्वीकृत गर्ने पहिलो निर्णय गरेको मन्त्रालयका सचिव फणिन्द्र गौतमले बताए । कार्ययोजनामा कहिले के गर्ने समयसीमा पनि उल्लेख छ, उनले भने । पर्यटन नीति २०६५ मा समयसामायिक परिमार्जन र सुधार गर्न अध्ययन कार्यदल गठन गर्ने निर्णय संस्कृति, पर्यटन तथा नागरिक उड्यनमन्त्री बद्रीप्रसाद पाण्डेले गरे । पर्यटन क्षेत्रमा समयसामायिक नीति परिमार्जन गरी संघीयता अनुकूल बनाउनुपर्नेछ, उनले भने, संघ, प्रदेश र स्थानीय तहको भूमिका स्पष्ट गर्न पर्यटन नीतिमा सुधारका लागि अध्ययन गरी ३ महिनाभित्र प्रतिवेदन पेस गर्ने गरी कार्यदल गठन गरेको छु । कार्यदलले उपयुक्त पर्यटन नीति सिफारिस गर्ने विश्वास छ । पदबहाली गर्न मन्त्रालय पुगेका कृषि तथा पशुपन्छी विकासमन्त्री रामनाथ अधिकारी आन्दोलनरत कर्मचारीको माग सुनेर मन्त्रिपरिषद् बैठकमा गएका थिए । समायोजनमा असन्तुष्ट कृषि कर्मचारीका माग मन्त्रिपरिषद्सम्म लैजाने उनले बताए । शिक्षा, विज्ञान तथा प्रविधिमन्त्री विद्या भट्टराईले सामुदायिक विद्यालयका कक्षा १ देखि ५ सम्मका विद्यार्थीलाई वितरण गरिने दिवा खाजा कार्यक्रमका लागि आवश्यक कार्यविधि बनाउन कार्यदल गठन गर्ने निर्णय गरिन् । शिक्षा मन्त्रालयका सहसचिवको नेतृत्वमा सरोकारवाला मन्त्रालयका प्रतिनिधि रहने ७ सदस्यीय कार्यदल गठन हुने निर्णयमा उल्लेख छ । भट्टराईले सार्वजनिक शिक्षाको आशा र विश्वास बढ्ने गरी काम गर्ने र विद्यालय शिक्षा विधेयक चाँडो पारित गर्न पहल गर्ने बताइन् । रक्षामन्त्री मानवीर राईले विपद्को प्रभाव वा क्षति कम गर्न जोखिम क्षेत्रको पूर्वानुमान तथा पहिचान गरी खोज, उद्धार र पुनःस्थापनाका लागि तयारी अवस्थामा रहनेसम्बन्धी प्रस्ताव स्वीकृत गरे । उनले राष्ट्रिय सुरक्षामा विशेष ध्यान दिँदै नेपाली सेनाको क्षमता अभिवृद्धि, राष्ट्रिय गौरवको आयोजना र काठमाडौँतराईमधेश द्रुतमार्ग समयमै निर्माण सम्पन्न गर्न हरसम्भव प्रयास गर्ने प्रतिबद्धता जनाए । ऊर्जा, जलस्रोत तथा सिँचाइमन्त्री दीपक खड्काले यस क्षेत्रको दीर्घकालीन नीति कार्यान्वयनका लागि सहज वातावरण सिर्जना गरी सुशासन तथा विकासका लागि कार्ययोजना तयार गरी पेश गर्न कार्यदल गठन गरेका छन् । १५ दिनभित्र प्रतिवेदन पेस गर्न मधुप्रसाद भेटवालको संयोजकत्वमा ९ सदस्यीय कार्यदल गठन गर्ने निर्णय भएको मन्त्रालयले जनाएको छ ।संघीय मामिला तथा सामान्य प्रशासनमन्त्री राजकुमार गुप्ताले लुम्बिनी सांस्कृतिक नगरपालिकालाई प्रशासनिक भवन निर्माणका लागि सहकारीको जग्गा हस्तान्तरण गर्न भूमिसुधार मन्त्रालयमा लेखिपठाउने निर्णय गरे । जलवायु परिवर्तनको असरबारे अध्ययन गर्न कार्यदल गठन गर्दै वन तथा वातावरण मन्त्रालयको कार्यभार सम्हालेको मन्त्री ऐनबहादुर शाही ठकुरीले बताए । विज्ञ टिम रहेको कार्यदलले जलवायु परिवर्तनले नेपालमा पारेको असर र त्यसलाई न्यूनीकरण गर्ने उपायबारे सुझाव दिनेछ । त्यसलाई कार्यान्वयनमा लैजान्छु, उनले भने ।"
मन्त्रिपरिषद्को निर्णय : बेपत्तालाई मृतकसरह राहत,"काठमाडौं (कास) प्रधानमन्त्री केपी शर्मा ओली नेतृत्वको नवगठित मन्त्रिपरिषद्को सोमबार बसेको पहिलो बैठकले बाढीपहिरोमा परेर बेपत्ता भएको १० दिनसम्म पनि फेला नपरेका व्यक्तिका परिवारलाई मृतकसरह राहत दिने निर्णय गरेको छ । सञ्चार तथा सूचना प्रविधिमन्त्री पृथ्वी सुब्बा गुरुङका अनुसार यसअघि बेपत्ताका परिवारले कुनै पनि राहत पाउने व्यवस्था थिएन । बैठकले बाढीपहिरोमा परी ज्यान गुमाउने मृतकका परिवारलाई राहत उपलब्ध गराउने निर्णय गरेको छ । त्यस्तै, बेपत्ताको खोजी र घाइतेको उपचारका लागि समेत जोड दिने निर्णय गरेको सञ्चारमन्त्री गुरुङले बताए ।त्यस्तै, जाजरकोट भूकम्पमा परेका पीडितहरूलाई तेस्रो किस्ता बापतको रकम निकासा गर्ने निर्णय बैठकले गरेको छ । बैठकले लीलादेवी गड्तौलालाई कायममुकायम मुख्य सचिवको जिम्मेवारी तोकेको सञ्चारमन्त्री गुरुङले जानकारी दिए । बैठकले अत्यावश्यकबाहेक अब मन्त्रिपरिषद्का निर्णयहरू २४ घण्टापछि मात्र सार्वजनिक गर्ने निर्णयसमेत गरेको छ । निर्णयहरूको परिपक्वताका लागि यो अभ्यास कडाइका साथ लागू गरिने मन्त्री गुरुङले बताए ।कतिपय निर्णयहरू मन्त्रीहरूले पनि राम्ररी अध्ययन गर्न पाएको हुँदैन । त्यसैले मन्त्रीहरूले त्यसमा थप हेर्न मनन गर्न चाहेको अवस्थामा त्यो २४ घण्टाको समय पाउने व्यवस्था हुन्छ, उनले भने । उनका अनुसार मन्त्रिपरिषद्का निर्णयहरू अब सरकारका प्रवक्ताले मात्र बाहिर ल्याउनेछन् । सरकारले एक वर्षभित्र नेपाललाई सडक बालबालिकामुक्त बनाउने घोषणा पनि गरेको छ ।"
स्पेन चौथोपल्ट युरो च्याम्पियन,"बर्लिन (एएफपी) स्पेन आइतबार कीर्तिमान चौथोपल्ट युरोपेली च्याम्पियन बन्यो । युरो च्याम्पियनसिप फुटबलको फाइनलमा स्पेनले इंग्ल्यान्डलाई २१ ले हराएको हो । यो ऐतिहासिक सफलताको रातपछि अब स्पेनले विश्व फुटबलमा फेरि एकपल्ट राज गर्न सक्छ । लुइस डे ला फुन्टेको टिम अबको टिममा अझ राम्रो गर्न सक्छ । किनभने टिमका दुई प्रमुख खेलाडीमध्ये लामिन यमल १७ र निको विलियम्स २२ वर्षका मात्र भए । सन् २००८ देखि २०१२ बीच स्पेनले अन्तर्राष्ट्रिय फुटबलमा प्रभुत्व जमाएको थियो । यसबीच दुईपल्ट युरोको उपाधि मात्र जितिएन, बीचमा विश्वकपको उपाधि पनि हत्याएको थियो । त्यसपछि स्पेनी फुटबल एकाएक ओरालो लाग्न सुरु भयो । सन् २०२० को युरोमा बल्लतल्ल सेमिफाइनलसम्म पुगेको थियो । यो एक प्रकारको सकारात्मक लक्षण थियो । तर, विश्वकप २०२२ मा स्पेन अन्तिम १६ मा मोरक्कोसँग पराजित भएपछि त्यहाँको फुटबलको ओझ नै गिरेको थियो । यो प्रशिक्षकका रूपमा लुइस एनरिकको कालको अन्त्य थियो र नयाँ सुरुआतको संकेत पनि । डे ला फुन्टे आएपछि स्पेनी फुटबलले बलमाथि नियन्त्रणमा मात्र बढी जोड दिएन । टिमको अन्य पक्षमा मजबुत बनाइयो । स्पेनले अझै पनि बलमाथि अत्यधिक नियन्त्रणको प्रयास गर्छ नै । जस्तो सेमिफाइनलमा फ्रान्सविरुद्ध गरेको थियो । अहिले स्पेन सिधै अगाडि बढेर आक्रमण पनि गर्छ । विलियम्स र यमल जस्ता खेलाडी आएपछि त विपक्षी रक्षापंक्तिलाई टाउको दुखाइ बन्न थालेको छ । पक्कै पनि स्पेनी फुटबलमा परिवर्तन आएको छ । यो उत्तिकैमा रोकिन्न चाहन्न । चाहन्छ, फेरि एकपल्ट स्पेनी फुटबलको प्रभुत्व सुरु होस् । डे ला फुन्टे भन्छन्, हामी युरोपेली च्याम्पियन हुन पूर्णतः हकदार थियौं । मैले असाध्यै गर्व महसुस गरिरहेको छु । म चाहन्छु, स्पेनी फुटबलले अझ धेरै राम्रो गरोस् । टिममा जहिले पनि सुधारका लागि केही न केही स्थान हुन्छ । यो नै हाम्रो उद्देश्य पनि हो । यो किन पनि सम्भव छ भने हाम्रा खेलाडी असाध्यै राम्रा छन्, अब्बल दर्जाका छन् । अहिलेको नयाँ पुस्ताको खेल हेर्न ओलम्पिक स्टेडियममा पुरानो स्वर्णिम पुस्ताका तीन खेलाडी पनि थिए । ती जाभी हर्नान्डेज, आन्द्रेस इनिस्टा र डेविड भिया थिए । उनीहरूले १२ वर्षपछि स्पेनले कुनै ठूलो उपाधि जितेको आफ्नै आँखाले देखे । तर यो यात्रा आफैंमा सजिलो भने थिएन । विश्वास नहुन सक्छ, केही समय अगाडिसम्म पनि स्पेनी फुटबल हाँसोको विषय भएको थियो । त्यसलाई हेर्ने नजर हेपाहा प्रवृत्तिको भएको थियो । गत अगस्टमा स्पेनले अस्ट्रेलियाले महिला फुटबलको विश्वकप जितेको थियो । तर चर्चा विजेता टिमको बनेन । उल्टै संघका अध्यक्ष लुइस रुबिलेसबारे चर्चा भयो । यो चर्चा सकारात्मक थिएन । उनको कामले पूरा विश्वमा विवाद सिर्जना भएको थियो । अध्यक्षले खेलाडी जेनी हार्मेसोलाई जबरजस्ती चुम्बन गरेका थिए । तिनै अध्यक्षले एनरिकको स्थानमा डे ला फुन्टेलाई नियुक्त गरेका थिए । सुरुमा त उनले आफ्नो पद छाड्न पनि मानेनन् । चारैतिरको विवाद र दबाबबीच अध्यक्ष रुबिलेसले आफ्नो पदबाट राजीनामा दिएका थिए । स्पेनी सरकारले पनि दबाब सिर्जना गरेको थियो । महिला खेलाडीहरू आन्दोलनमै उत्रेका थिए । सुरुमा त डे ला फुन्टेले आफ्ना अध्यक्षकै समर्थन गरे । तर पछि माफी पनि मागे । तिनै प्रशिक्षक स्कटल्यान्डविरुद्धको युरो छनोटमा स्पेन पराजित भएपछि चर्को आलोचनामा पनि परे । तर, त्यसको तीन महिनापछि स्पेनले नेसन्स लिग जित्यो । प्रमाणित गर्न सफल रह्यो, कम्तीमा मैदानमा उनको नेतृत्वमा स्पेनी फुटबलसही दिशातर्फ अग्रसर छ । अचेल स्पेनी फुटबल रियल म्याड्रिड र बार्सिलोनाका खेलाडीमा मात्र अत्यधिक निर्भर हुने गर्दैन । बरू पछिल्लो समय स्पेनी टिममा बास्क उपस्थिति बलियो भएको छ, विशेषतः एथलेटिको बिलबाओ र रियल सोसिडाडको । आजभोलि स्पेनी फुटबल योजनामा आधारित छ । त्यसैको फल त हो, स्पेनले उपाधिसम्मको यात्रामा एकसेएक टिमलाई हराएको । स्पेनले पछिल्लो विजेता इटाली, आयोजक जर्मनी र बलियो फ्रान्सलाई हराएको थियो अनि निर्णायक खेलमा इंग्ल्यान्डलाई । रोड्रीले ठीकै भनेका छन्, हाम्रो सपना पूरा भएको छ, किनभने हामी युरोपकै सबैभन्दा राम्रो टिम भएका छौं ।स्पेनले बार्सिलोनाका मिडफिल्डर जाभीविना खेलेको थियो, किनभने उनलाई घुँडामा चोट लागेको थियो । अझ स्पेनले पेड्रीविना नै सेमिफाइनल र फाइनल खेलेको थियो । उनी जर्मनीविरुद्धको क्वाटरफाइनलमा घाइते भएका थिए । यो तथ्य स्पष्ट भएको छ, डे ला फुन्टे अहिलेको वर्तमान स्पेनी टिममा विश्वास राख्छन् । त्यो भन्दा महत्त्वपूर्ण के भने स्पेनी फुटबलको भविष्य राम्रो र उज्ज्वल पनि देखिन थालेको छ ।"
'जन्मदिनको यत्तिको ठूलो उपहार अरू हुन सक्दैन,"स्पेनिस किशोर लामिन यमलले युरोको मात्र उपाधि जितेनन्, उनी प्रतियोगिताकै उत्कृष्ट युवा खेलाडी घोषित भए । त्यो पनि भर्खर १७ वर्ष छुँदा । खासमा उनले यो अवार्ड १६ वर्ष छँदै जितेको भन्दा पनि हुन्छ । इंग्ल्यान्डविरुद्ध फाइनलमा पनि उनको योगदान गतिलो नै रह्यो ।उत्कृष्ट युवा खेलाडी चुनिएपछि यसबारे उनको प्रतिक्रिया थियो, जन्मदिनको यत्तिको ठूलो उपहार अरू हुन सक्दैन । मेरा लागि त यो सपना पूरा भएजस्तै हो । निको विलियम्सको गोलका लागि यमलले नै अवसर सिर्जना गरेका थिए ।विलियम्स उनीबारे भन्छन्, उनी असाध्यै उत्कृष्ट खेलाडी हुन् । उनी कति राम्रा छन् भनेर त यही प्रतियोगितामा राम्रोसँग देखियो । उनको अगाडि खुला आकाशजस्तै सम्भावना छ । उनी राम्रा खेलाडी मात्र होइनन्, उत्तिकै भलादमी पनि छन् ।"
इंग्ल्यान्डलाई लाग्यो बिर्सन गाह्रो चोट,"बर्लिन (एएफपी) इंग्लिस प्रशिक्षक गेराथ साउथगेटलाई पीडा मिसिएको अचम्म लागेको हुनुपर्छ, युरो २०२४ मा पनि आफ्नो टिम कहाँनिर चुक्यो भनेर । इंग्ल्यान्डले लगातार दोस्रोपल्ट युरोको फाइनल पुगेर त्यसलाई गुमाएको छ । यसपल्टको हार स्पेनविरुद्ध रह्यो । साउथगेटले यस्ता ठूला हारको पीडा प्रशिक्षक भएर मात्र बेहोरेका छैनन्, खेलाडी छँदा पनि उनको नियति यस्तै हुने गर्थ्यो । इंग्ल्यान्डलाई फेरि एकपल्ट बिर्सन गाह्रो चोट परेको छ । फाइनल सकिएपछि साउथगेटको सुरुआती प्रतिक्रिया थियो, यस्तो हारको पीडाबाट मुक्त हुन लामै समय लाग्नेछ । फाइनलमा हामी अन्तिम क्षणसम्म पनि लडिरह्यौं । मलाई के लाग्छ भने सायद हामीले आफूले सक्दो र चाहिँदो बलमाथि नियन्त्रण राखेनौं । हाम्रो रक्षापंक्ति राम्रै रह्यो । जतिबेला बल हाम्रो पक्षमा रह्यो, त्यतिबेला भने हामीले आवश्यकताअनुसार दबाब सिर्जना गर्न सकेनौं । उनी के मान्छन् भने इंग्ल्यान्डको बराबरी गोलपछि खेल पूर्णतः खुला भइसकेको थियो । तर, इंग्ल्यान्डको हार फेरि एकपल्ट झिनो अन्तरकै रह्यो । स्पेनका लागि खेलको अन्त्यतिर वैकल्पिक खेलाडी मिकेल ओयारजाबलले निर्णायक गोल गरे । मार्क गुएहीको हेडिङलाई डानी ओल्मोले पोस्टको मुखैबाट बचाए । इंग्लिस कप्तान ह्यारी केन त अझ अभाग्यशाली छन् । उनी खेलाडीका रूपमा केही न केही जित्न सुरुदेखि संघर्षरत छन् । यो कायम हुने नै देखिएको छ । उनी भन्छन्, फाइनलमा हार बेहोर्नु कहिले पनि सजिलो हुन्न । यो जहिल्यै गाह्रो हुने गर्छ ।उनी थप्छन्, फुटबलमा सामना गर्नुपर्ने यस्ता हार असाध्यै पीडादायी हुने गर्छ । हाम्रो लागि यो घोर निराशाको क्षण हो । खेलाडीका रूपमा साउथगेटले यो भन्दा पनि पीडादायी हार बेहोरेका छन् । उनले इंग्ल्यान्डका लागि ५७ पल्ट खेलेका छन् । यसमा त्यस्तो खेल पनि पर्छ, जसमा उनी नै पेनाल्टीमा चुकेका कारण इंग्ल्यान्ड युरो १९९६ को सेमिफाइनलमा जर्मनीसँग पराजित भएको थियो । अब त उनी प्रशिक्षक रहेको पनि १ सय २ खेल भइसकेको छ इंग्ल्यान्डका लागि । तर, हारको क्रम भने रोकिने छाँट छैन । सायद उनी अभाग्यशाली खेलाडी हुन् अनि प्रशिक्षकका रूपमा उनको रणनीतिमा खोट लगाउने ठाउँ छ । एउटा तथ्य भने निश्चित छ, समग्रमा उनी आएयता इंग्ल्यान्डको प्रदर्शन सुदृढ छ । इंग्ल्यान्ड ठूला प्रतियोगिता अगाडि उपाधिको प्रत्याशी हुन थालेको छ । त्यसैले त इंग्ल्यान्डले उनको नेतृत्वमा दुई ठूला प्रतियोगिताको फाइनल खेलेको छ । साथमा एक सेमिफाइनल र एक क्वाटरफाइनल पनि । यस्तो प्रदर्शन यसअघिको इंग्लिस फुटबलको इतिहासमा कमै पाइन्छ । के मात्र रह्यो भने सन् १९६६ यता इंग्ल्यान्डको पहिलो ठूलो उपाधि जित्ने धोको पूरा हुन सकेको छैन । यो कहिलेसम्म यस्तै रहने हो, भन्न गाह्रो छ । यही युरोकै क्रममा इंग्ल्यान्डले एउटा राम्रै उपलब्धि पनि हात पारेको छ, विदेशी भूमिमा पहिलो पटक ठूलो प्रतियोगिताको फाइनल यात्रा । इंग्लिस फुटलबको यति लामो यात्रामा विदेशी भूमिमा टिम कहिले फाइनल पुगेको थियो र ? साउथगेटले इंग्लिस फुटबलमा परिवर्तन भने ल्याएकै हुन् । सन् २०१३ मा साउथगेट इंग्लिस यू२१ टिमका लागि काम गर्थे । उनले त्यतिबेला मौका पाए, जतिबेला साम एलाडिस ६७ दिनपछि नै इंग्लिस प्रशिक्षकको पद छाड्न बाध्य भए । यसअघि इंग्लिस टिमको जिम्मा रोय हड्सनको काँधमा थियो । उनले पनि खासै केही गर्न सकेका थिएनन् । सन् २०१६ को युरोमा इंग्ल्यान्ड आइसल्यान्डसँग पराजित भएपछि उनले आफ्नो पद छाडेका थिए । हड्सन भएका बेला इंग्ल्यान्डले सन् २०१२ को युरोमा राम्रो गर्न सकेन । अझ सन् २०१४ को विश्वकपमा इंग्ल्यान्ड समूह चरणबाटै बाहिरिएको थियो । त्यसअघि फाबियो कापेलो इंग्लिस टिमका प्रशिक्षक थिए । उनले पनि विवादबीच आफ्नो पद छाडेका थिए । अझ त्यसभन्दा अगाडि स्टिभ म्याकलरेनको टिम त युरो २००८ मा छनोट हुन समेत असफल रहेको थियो । यो सबै अर्थमा साउथगेटलाई सफल मान्न सकिने आधार छन् । अब इंग्लिस फुटबल के हुन्छ त ? युरो २०२४ को फाइनल हारपछि यो प्रश्न उठेकै छ । यो यसको उत्तर दिने ठीक समय नभएको मान्छन्, साउथगेट । यही युरोकै बेला इंग्ल्यान्डको प्रदर्शनलाई लिएर पनि उनको चर्को आलोचना भएकै थियो । सेमिफाइनल अगाडिसम्म इंग्ल्यान्डको प्रदर्शन राम्रो भन्न लायक पनि थिएन । तर, इंग्लिस फुटबलका लागि युरो २०२४ सकारात्मक रहने प्रतियोगिताले नै साबित गरिदिएको छ ।"
मेरो खेलजीवनकै उत्कृष्ट मोड,"बर्लिन (एएफपी) स्पेनिस मिडफिल्डर रोड्रीले फाइनल पूरा खेल्न पाएनन् । उनी आधामै रोकिए । तर उनले माने, यो त उनको खेलजीवनको सबैभन्दा उत्कृष्ट दिन रह्यो । खेल गोलरहित बराबरी रहेकै बेला उनी घाइते भएका हुन् । त्यसैले मैदान छाड्न बाध्य रहे । उनलाई के लागेको थियो भने आफ्नो खुट्टामा केही समस्या छ । त्यसैले दौडिनै सकेनन् । अनि खेल जारी राख्न सकेनन् । तर, उनी नै प्रतियोगिताकै उत्कृष्ट खेलाडी चुनिए ।उनले यसबारे भने, ओहो भगवान्, यो त अचम्मकै खुसीको दिन रह्यो । यो मेरो खेलजीवनकै उत्कृष्ट मोड रह्यो । उनले गत सिजनमा म्यानचेस्टर सिटीलाई युरोपेली च्याम्पियन्स लिगको उपाधि दिलाउन भूमिका खेलेका थिए । इन्टर मिलानविरुद्ध फाइनलमा उनकै गोल निर्णायक बनेको थियो । रोड्री थप्छन्, हामी युरोपेली च्याम्पियन हौं तर हामी यहीं रोकिने छैनौं ।"
