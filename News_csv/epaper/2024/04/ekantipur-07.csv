शीर्षक,विवरण
वन मासेर अवैध ढुंगाखानी,"(काठमाडौं)लेले नल्लुको दम्सीडोल सामुदायिक वनको डाँडाबीचमा करिब २५ रोपनी यतिधेरै उजाड देखिन्छ कि जहाँ रूखबिरुवा होइन पहिरो गएजस्तै ढुंगामाटो मात्र देखिन्छ । त्यस्तो त्यसै भएको होइन, वर्षौंदेखि यहाँ खानी व्यवसायीले एक्स्काभेटर, जेसीभीलगायत हेपी इक्युप्मेन्ट प्रयोग गरी दिनहुँ डेढदुई सय ट्रिपभन्दा बढी ढुंगा उत्खनन गर्दै ओसारिरहेका छन् । डाँडा त मासिएको छ नै, खानेपानीको स्रोत नल्लु खोलालाई ट्रिपर चल्ने बाटो बनाइएको छ । क्रसर उद्योगको चर्को आवाजले नजिकैको विद्यालय वरिपरि ध्वनि प्रदूषण छ । क्रसर उद्योगबाट निस्केको धूलो, माटो र ग्राबेल सिधै खोलामा मिसाइएको छ । व्यवसायीले वन मासेर खानी सञ्चालन गरेको विरोधमा स्थानीयले सरकारी निकायहरूमा पटकपटक उजुरी पनि दिए । तर, कतैबाट सुनुवाइ भएन । खानी निर्बाध चली नै रहेको छ । २०६८ मा संसद्को प्राकृतिक स्रोतसाधन समितिले खानी बन्द गर्न प्रधानमन्त्री तथा मन्त्रिपरिषद्को कार्यालयलाई नै निर्देशन दिएको थियो । ललितपुरको गोदावरी नगरपालिकाले पनि २०७७ भित्र लेले नल्लु क्षेत्रमा गैरकानुनी रूपमा सञ्चालित खानी बन्द गर्ने निर्णय गर्यो । तर, विडम्बना न स्थानीयको गुनासोको सुनुवाइ भएको छ न संसद्को प्राकृतिक स्रोतसाधन समितिको निर्देशन नै कार्यान्वयन भएको छ । सम्बन्धित निकाय मूकदर्शक बनेका छन् । गोदावरी नगरपालिकाले पनि खानी क्षेत्र स्थानान्तरण गर्न सकेको छैन । स्थानीयका अनुसार अहिले लेले नल्लु क्षेत्रको दम्सीडोल सामुदायिक वन मासेर वीरेन्द्र महर्जन, गोदावरी नगरपालिका६ का वडाध्यक्ष विष्णुमान महर्जन र स्थानीय श्याम श्रेष्ठको मिलेमतोमा धमाधम ढुंगा उत्खनन भइरहेको छ । तीनै जना मिलेर दम्सीडोल सामुदायिक वन क्षेत्र मिचेर क्रसर उद्योग पनि सञ्चालन गरिरहेको स्थानीयवासीको आरोप छ । स्थानीयका अनुसार व्यवसायीले दैनिक चारपाँच वटा एक्स्काभेटर प्रयोग गरेर करिब २५ रोपनी वन क्षेत्र मासिसकेका छन् । अविरल ढुंगा रोडा उद्योगले पनि वन मासेर ढुंगा उत्खनन गरिरहेको छ । अविरल ढुंगा रोडा उद्योगका सञ्चालक मधुसूदन डोटेल हुन् । डोटेलले पनि नल्लु खोला मिचेर क्रसर उद्योग सञ्चालन गरिरहेको स्थानीयको आरोप छ । शान्ति गणेश, कान्तिपुर, सांग्रिला र सगरमाथा रोडा ढुंगा उद्योगले आफ्नो क्रसरबाट उत्पादित धूलो, माटो र ग्राबेल सिधै नल्लु खोलामा मिसाएका छन् । मापदण्डविपरीत सञ्चालित क्रसर उद्योगका कारण लेले नल्लु क्षेत्रका टीकाभैरव, राधा गाउँ, गौरीगाउँका करिब डेढ सय घरधुरी पीडित छन् ।खानी तथा खनिज पदार्थ ऐन, २०४२ को दफा २५ अनुसार कसैले ऐनबमोजिम अनुमति नलिई उत्खनन गरेमा प्रयोग गरिएको यन्त्र, उपकरण, औजार र मालसामान तथा अनधिकृत तवरले उत्खनन गरेको खनिज पदार्थसमेत जफत, एक लाख रुपैयाँसम्म जरिवाना र नोक्सान भएको धनसम्पत्तिको क्षति भराउन सक्ने व्यवस्था छ । त्यस्तै अनुमति प्राप्त व्यक्तिले ऐनबमोजिमको आदेश पालन नगरे विभागले उत्खनन स्थगित वा लाइसेन्ससमेत रद्द गर्न सक्छ । निर्देशन वा आदेश पालन नगरेका कारण खानी वा खनिज पदार्थको भण्डारमा क्षति पुग्न गएमा, भूक्षय भएमा वा कसैको जीउ वा धनसम्पत्तिमा चोटपटक लागे वा नोक्सानी पर्न गएमा एक लाख रुपैयाँसम्म जरिवाना र नोक्सानीको आधारमा मुनासिब क्षतिपूर्ति भराउन सक्ने प्रावधान छ । तर, सम्बन्धित सरकारी निकायहरूले ऐन पालना गराउन चासो दिएका छैनन् ।स्थानीयवासीले पटकपटक उजुरी गरेपछि साताअघि जिल्ला समन्वय समिति ललितपुर, गोदावरी नगरपालिका, ललितपुर डिभिजन वन कार्यालय, जिल्ला प्रहरी परिसर ललितपुरलगायतका प्रमुखसहितको टोलीले लेले नल्लु र देवीचौर क्षेत्रमा सञ्चालित खानीको अनुगमन पनि गरेका थिए । तर अनुगमन प्रतिवेदन सार्वजनिक गरिएको छैन । जिल्ला समन्वय समिति ललितपुरका प्रमुख ऋषिदेव फुयालले प्रतिवेदन तयार नभईकन अवैध रूपमा सञ्चालित खानी बन्द गर्न निर्देशन दिन नसकिने तर्क गरे । डिभिजन वन कार्यालयका प्रमुख हेमबहादुर थापाले वन मासेर ढुंगा उत्खनन गर्नेलाई एक्स्काभेटरसहित नियन्त्रणमा लिएर मुद्दासमेत चलाएको दाबी गरे । अहिले पनि कुनकुन खानीले कतिकति वन मिच्यो भनेर प्रतिवेदन तयार गनेर् क्रममा छौं, उनले भने, प्रतिवेदन तयार भएपछि अवैध रूपमा सञ्चालित खानी तथा क्रसर उद्योग बन्द गर्छौं । ललितपुरका प्रमुख जिल्ला अधिकारी तुलसीबहादुर श्रेष्ठले पनि अनुगमन प्रतिवेदन तयार भएपछि अवैध रूपमा सञ्चालित सबै खानी बन्द गर्ने बताए । वन मासेर ढुंगा उत्खनन गर्ने अवैध काम लेले नल्लु क्षेत्रमा मात्र नभई ललितपुरको गोदावरी नगरपालिका७ देवीचौरमा उस्तै छ । यहाँ पनि खानी विभागले राष्ट्रिय वन मासेर ढुंगा उत्खनन तथा सार्वजनिक जग्गामा क्रसर उद्योग सञ्चालन गरिरहेको भन्दै २०८० भदौमा मच्छिन्द्रनाथ मल्टिप्रपोजलाई कानुनबमोजिम कारबाही गर्न गोदावरी नगरपालिका, जिल्ला प्रशासन कार्यालय र जिल्ला प्रहरी कार्यालय ललितपुरलाई पत्राचार गरेको थियो ।त्यस्तै बाहुबली कन्स्ट्रक्सनले देवीचौरमा सञ्चालन गरेको क्रसर उद्योग र मच्छिन्द्रनाथ कंक्रिट इन्डस्ट्रिजले सञ्चालन गरेको खानीले ढुंगा, माटो, गिट्टी, बालुवा तथा स्टोन डस्ट वाग्मतीमा फाल्ने गरेकाले फास्टट्रयाकलाई क्षति पुर्याउन सक्ने सम्भावना रहेको भन्दै गत चैतमा नेपाली सेनाले यसलाई रोक्न जिल्ला प्रशासन कार्यालय ललितपुर र गोदावरी नगरपालिका७ देवीचौरलाई पत्राचार गरेको थियो । तर यस विषयमा खानी अनुगमन गर्ने जिम्मेवारी पाएको निकाय ललितपुरको जिल्ला समन्वय समिति भने मौन छ । देवीचौर क्षेत्रमा राष्ट्रिय वन मासेर छुट्टाछुट्टै समूहले राति ढुंगा चोरी निकासीसमेत गरिरहेका छन् । स्थानीयवासीका अनुसार दैनिक ३ वटा डोजर प्रयोग गरेर ६० ट्रिप संकलन गर्ने काम भइरहेको छ । यस्ता अवैध कामले राज्यलाई दैनिक लाखौं रुपैयाँ राजस्व घाटा भइरहेको छ । अहिले देवीचौर क्षेत्रमा सजिलो रोडा ढुंगा उद्योग, वाग्मती, बाहुबली, बुद्ध स्टोन, शान्ति गणेश, न्यु क्वालिटी एड्भान्स, तिमिल्सेना कन्स्ट्रक्सन गरेर ७ वटा क्रसर उद्योग सञ्चालनमा छन् । सम्बन्धित निकायबाट अनुमति लिएर खानी सञ्चालन गरेको र त्यसबापत राजस्वसमेत तिर्दै आएको दाबी व्यवसायीको छ । सजिलो रोडा ढुंगा उद्योग कम्पनीका सञ्चालक शशि शाही ठकुरीले क्रसर उद्योग आफ्नै जग्गामा खोलेको बताए । त्यस्तै अर्का खानी व्यवसायी सुदर्शन विष्टले सम्बन्धित नगरपालिकाले प्रतिजग्गा यकिन गरेर छुट्याई नदिएकाले समस्या भइरहेको बताए । अन्य विभिन्न समूह मिलेर वन मास्ने गरे पनि हामीहरूलाई मात्र आरोप लगाउने गरिएको छ, उनले भने ।"
'आर्थिक समृद्धिका लागि स्थिर नीति अत्यावश्यक',"(काठमाडौं) मुलुकमा आर्थिक समृद्धि ल्याउन राज्यका नीतिहरूमा स्थिरता अत्यावश्यक रहेको सरोकारवालाहरूले औंल्याएका छन् । नीतिमा स्थिरता नहुँदा आर्थिक क्रियाकलाप चलायमान हुन नसकी अर्थतन्त्र मन्दीमा रहेको र त्यसले निजी क्षेत्रसँगै समाजको आत्मविश्वसमा पनि कमी आएको उनीहरूको भनाइ थियो । शनिबार कान्तिपुर मिडिया ग्रुपले वीरगन्जमा आयोजना गरेको वीरगन्जको वाणी सम्मेलनमा सरोकारवालाहरूले यस्तो बताएका हुन् । सम्मेलनको समापन सत्र अर्थमन्त्रीलाई प्रश्नै प्रश्न विषयक अन्तर्क्रियामा अर्थमन्त्री वर्षमान पुनले देशको हित हुने गरी स्थिर नीति बनाउने प्रतिबद्धता व्यक्त गरे । बाटो र भूमिका फरक भए पनि सरकार र निजी क्षेत्र सबैको उद्देश्य एउटै रहेकाले निजी क्षेत्रलाई अप्ठेरो नपर्ने गरी नीति निर्माण गर्ने उनको भनाइ थियो । सबैभन्दा पहिले निजी क्षेत्रलाई काम गर्न अप्ठेरो बनाएका ऐन, कानुन संशोधन गर्छौं । लगानी सम्मेलन गर्दै छौं, स्वदेशी लगानीकर्ताले असुरक्षित महसुस गरिरहेका बेला बाहिरका लगानीकर्ता आउँछन् भन्ने सोचियो भने गल्ती हुन्छ, उनले भने, यसकारण सुरुमा स्वदेशी लगानीकर्ताकै मनोबल बढाएर उनीहरूलाई आश्वस्त बनाई थप लगानी गर्न प्रोत्साहन गर्नुपर्छ । कानुन, व्यवहारलगायत ठाउँमा भएका लगानीका अवरोध हटाउँछौं । निजी क्षेत्रले चाहेको नीतिको निरन्तरतामा सरकार गम्भीर रहेको पनि उनले बताए । व्यक्ति फेरिँदा सामान्य काम गर्ने शैली परिवर्तन हुन सक्ला तर आधारभूत नीति नै परिवर्तन हुने अवस्था आउन दिँदैनौं, उनी भन्छन्, स्वदेशी तथा विदेशी लगानी, कर नीतिलगायत विषयमा छिटोछिटो ठूलो परिवर्तन हुन दिँदैनौं । जस्तो, २०६५ मा सरकारले जलविद्युत् क्षेत्रमा १० वर्षलाई पूर्ण र अर्को पाँच वर्षलाई ५० प्रतिशत आयकर छुट दिने व्यवस्था गरेको छ । स्थिर नीति भएकै कारण अहिले जलविद्युत्मा निजी क्षेत्रको लगानी बढेको छ । सिमेन्टको खानीसम्म बाटो र उद्योगसम्म बिजुली सरकारले पुर्याइदिने नीति भएकै कारण सिमेन्ट उत्पादनमा आत्मनिर्भर बन्न सकेको उनको दाबी छ । नयाँ क्षेत्रका रूपमा सूचना प्रविधि आएको छ । यस्ता क्षेत्रलाई थप प्रोत्साहन गर्नेछौं, उनले भने, दुईतिहाइ जनता कृषिमा छन् । तर अर्थतन्त्रमा त्यो क्षेत्रको योगदान निरन्तर घट्दो छ । यो क्षेत्रमा सुधार गर्छौं । निजी क्षेत्रको सुझाव समेटेर नीति बनाइनेछ । अर्थतन्त्रमा धेरै निराशा रहेकाले युवाहरू धेरै बिदेसिएका छन् भने नेपाल छोड्न चाहने धेरै छन् । नेपालमा सम्भावना छ । यही बसेर पनि धेरै गर्न सकिन्छ भनेर आशा जगाउन पनि सरकारले राम्रा र स्थिर नीति बनाउनका लागि आफू लागेको मन्त्री पुनले बताए । भने, स्वदेशमै सम्भावना छ भनेर आशा जगाउने जिम्मा अर्थमन्त्रीका रूपमा मलाई परेको छ । नीतिगत स्थिरताका लागि मैले पूर्वअर्थमन्त्रीेले ल्याएका राम्रा नीतिलाई निरन्तरता दिनेछु ।वैशाखमा हुने लगानी सम्मेलनअघि विदेशी लगानीसम्बन्धी एक दर्जन विद्यमान कानुन संशोधनको प्रक्रियामा रहेको पनि उनले बताए । ती ऐन प्राथमिकताका साथ फास्ट ट्र्याकबाट पास गर्ने प्रयास गरिरहेका छौं । पहिलो आन्तरिक लगानीलाई प्रोत्साहन गर्ने र त्यसपछि मात्र विदेशी लगानीकर्तालाई आमन्त्रित गर्ने हो, उनी भन्छन्, स्वदेशी लगानीकर्तालाई प्रोत्साहन नगरी विदेशी लगानीकर्ता आउँदैनन् भन्ने हामीले बुझेका छौं । यसकारण स्वदेशी र विदेशी सबै लगानीकर्ताको हित हुने नीति बनाउँछौं । यस्तै, संविधानले हरेक प्रदेशलाई समान अधिकार दिए पनि आफूहरूले ती अधिकार उपयोग गर्न नपाएर उपेक्षित हुनुपरेको मधेश प्रदेशका मुख्यमन्त्री सरोजकुमार यादवले गुनासो गरे । देशको अर्थतन्त्रमा उल्लेख्य योगदान पुर्याउने र संघीयता ल्याउनसमेत मधेशको महत्त्वपूर्ण भूमिका रहेको भन्दै संघीय सरकारले त्यसलाई उपेक्षा गरिरहेको छ, त्यसो गर्नुहुन्थेन, उनी भन्छन्, मधेशले अधिकारबिनाको संघीयता अपनाउनुपरेको छ । संविधान लागू गर्ने बेला वीरगन्जवासीले नाकाबन्दीका कारण भइरहेको अप्ठ्यारो र व्यापार घाटा सहेरै भए पनि संघीयता ल्याउन भूमिका खेलेका थिए । त्यसको सजाय अहिले पाइरहेका छन् । वीरगन्जले त केन्द्र सरकारलाई धेरै थोक दिइरहँदा पनि आफूले माथिबाट संविधान प्रदत्त अधिकार पनि नपाएको उनले बताए । संघीयता आएको ७ वर्ष भइसक्यो, मधेशका मुख्यमन्त्रीलाई कुन बेलाको प्रमुख सचिव आउँछन्, प्रदेशका विकासनिर्माण योजना कहिले सुरु र कहिले सम्पन्न हुन्छन् भन्ने थाहै हुँदैन, उनले भने । केन्द्रको सत्ता गठबन्धन अकस्मात् परिवर्तन हुँदा प्रदेशहरूमा समेत कम्पन आउने र थालिएका काम बीचमै अलपत्र पर्ने परिस्थितिबारे मुख्यमन्त्री यादवले टिप्पणी गरे । आफूले संघीय सरकारको अघिल्लो गठबन्धन छँदा मधेशमा सिँचाइ व्यवस्थापनका लागि करिब १ अर्बको परियोजना अघि सारेर टुंगोमा पुग्नै लागेका बेला केन्द्रमा नयाँ गठबन्धनको मन्त्रिपरिषद् बनेपछि त्यो योजना अलपत्र परेको उनले सुनाए । निजगढकाठमाडौं फास्ट ट्र्याक र निजगढमा अन्तर्राष्ट्रिय विमानस्थलबारे प्रश्न उठाउँदै उनले देशलाई उल्लेख्य फाइदा हुने यी परियोजना मधेश प्रदेशमा परेका हुनाले यिनको निर्माण निश्चित नहुनु दुःख भएको बताए । कार्यक्रमको तेस्रो सत्र अर्थतन्त्र उकास्न स्थिर नीति विषयक अन्तर्क्रियामा बोल्दै नेपाल राष्ट्र बैंकका गभर्नर महाप्रसाद अधिकारीले नीतिलाई स्थिरता दिनकै लागि पनि हाल कार्यान्वयनमा आएको चालु पुँजी कर्जासम्बन्धी मार्गदर्शन स्थगित नहुने स्पष्ट पारे । चालु पुँजी मार्ग दर्शनले कुनै पनि व्यवसायलाई अप्ठेरो सिर्जना नगर्ने र कर्जा लिन बाधा नपुर्याउने उनको भनाइ छ । हिजो वर्किङ क्यापिटल गाइडलाइनको नाममा कर्जाको दुरुपयोग गरिरहेको थियो । आज पनि पाउनुपर्छ भन्ने मान्यता व्यवसायीको हो भने त्यो हुँदैन, भने, दुई वर्षअघि एकै आर्थिक वर्षमा विदेशी मुद्रा सञ्चिति दबाबमा रहेको बखत नीति निर्माणकर्ता सजग हुँदै छोटो अवधिका लागि केही वस्तु आयात प्रतिबन्ध र एलसीमा मार्जिन लगाइएको थियो । अवस्थामा सुधार आएपछि प्रतिबन्ध हटाइएको छ । रेमिट्यान्स र आयातमा निर्भरबाट हटेर आन्तरिक उत्पादनमा लाग्नुपर्ने नीति आजको आवश्यकता रहेको उनको भनाइ छ । आन्तरिक उत्पादन बढाउनु जरुरी छ । हामीसँग उपलब्ध स्रोतलाई आन्तरिक उत्पादन बढाउन प्रयोग गर्नॅपर्छ भन्ने प्रत्येक बजेट र मौद्रिक नीतिमा आउँछ । राष्ट्र बैंकको मौद्रिक नीतिमार्फत पनि विभिन्न किसिमको नीति ल्याउँछौँ, उनी भन्छन् । के गर्दा उद्योगीव्यवसायीको आत्मविश्वास बढ्छ सोही अनुसारको नीति बनाउन सरकार तयार रहेको राजस्व सचिव रामप्रसाद घिमिरेले बताए । सरकार र निजी क्षेत्र बसेर छलफल गरेर समस्याको गहिराइमा पुगौं, उनले भने, यो व्यवसायीको मात्र समस्या नभई मुलुककै समस्या हो । यस किसिमको उदारता विचारको साथ अघि बढ्नु जरुरी छ ।राजस्व कम हुनु मुख्य समस्या नभई अर्थतन्त्र चलायमान नहुनुचाहिँ चिन्ताजनक भएको उनले बताए । घिमिरेले आर्थिक कारोबार बढ्यो भने राजस्व संकलन स्वाभाविक रूपमा बढ्ने भएकाले पहिले आर्थिक क्रियाकलापलाई प्रवर्द्धन गर्नेतर्फ लागेको बताउँदै भने, कहिलेकाहीं महसुल दर अस्वाभाविक रूपमा बढी भयो भने अवैध व्यापारका लागि प्रोत्साहन गरेको हुन्छ, त्यसबेला राजस्व नीति तर्जॅमा गर्दा विचार पुर्याउँछौँ ।वीरगन्ज उद्योग वाणिज्य संघका अध्यक्ष अनिल अग्रवालले पहिलेको तुलनामा कारोबार १० प्रतिशत पनि हुने स्थिति नरहेको उनले बताए । उद्योगीको आत्मविश्वास गुमेको जिकिर गर्दै उनले उत्पादन क्षमताको २० देखि २५ प्रतिशत मात्रै उद्योगहरू सञ्चालनमा रहेको बताए । उद्योग व्यापार सञ्चालन गर्न आत्मविश्वास चाहिन्छ, अहिले त्यही गुमाएको अवस्था छ, भने, कलकारखाना बन्द हुने अवस्थामा छन् । बजारमा पुँजी चलायमान नहुने, क्रय क्षमता र माग नबढ्दा बजार संकुचित भएको उनले बताए । उद्योगहरूले बैंकको ब्याज तिर्न नसकेका, २० प्रतिशतमा उद्योग चलाएर शतप्रतिशत खर्च उठाउनुपरेको उनको गुनासो छ ।उद्योग सञ्चालन गरेपछि कर नतिर्ने वा ऋण लिएपछि नतिर्ने भन्न मिल्दैन तर उद्योगीहरू साँच्चै समस्यामा छन् भने सहजीकरण गरिदिनुपर्छ, अग्रवालले भने, उद्योग बन्द हुँदैमा समस्या समाधान हुँदैन । उद्योगलाई उकास्नुपर्छ ।अग्रवालले भन्सारको मूल्यांकन पद्धतिमाथि प्रश्न उठाउँदै प्रश्न गरे, वास्तविक बिलबिजकमा किन काम गर्न सकिँदैन ? भन्सार मूल्यांकन पुस्तिकाअनुसार बिलबिजक नल्याउँदा ५० प्रतिशत पेनाल्टी लगाउने व्यवस्था छ । यसबाट जोगिन कतिपय व्यवसायीले गलत बिलबिजक पेस गर्ने गरेका छन् । उनले रियल बिजबिजकलाई मान्यता नदिएर आफ्नै मूल्यांकन पद्धति लागू गर्दा यस्तो समस्या आएको बताए । भन्सारले जाँचपास गरेको सामानमा राजस्व अनुसन्धानले मूल्यांकन गरेर जरिवाना लगाउने गरेको उनले गुनासो गरे । एकीकृत कर प्रणाली नहुँदा दोहोर कर तिर्नॅपर्ने मारमा परेको भन्दै उनले तीन तहको सरकारले थरीथरीका कर लागू गर्दा गाह्रो भएकाले संघीय कर कानुनको आवश्यकतामा जोड दिए । वीरगन्जस्थित प्रगतिशील महिला कृषक समूहकी कोषाध्यक्ष सरिता यादवले नेपालमा नीति तथा कानुनभन्दा कार्यान्वयनमा समस्या रहेको बताइन् । स्थानीय तहमा रहेर काम गर्दा मुख्य गरी महिलाहरूमा खाद्यान्नको गुणस्तरलगायत नीतिहरू गाह्रो वा अस्पष्ट छ भन्ने पाइन, उनले भनिन्, हामीले संस्था दर्ता पनि गर्यौँ काम पनि भयो, त्यो क्रममा राम्रो समन्वय पनि पायौँ । नीति राम्रो भए पनि कार्यान्वयनमा फरक रहेको पनि उनले बताइन् । हामीले सानो पुँजीबाट सुरु गर्यौँ, अहिले व्यवसाय विस्तार गर्न पुँजी बढाउनुपर्नेछ । त्यसका लागि बैंकबाट सजिलै कर्जा पाइँदैन । त्यसैगरी, राज्यको अस्थिर आर्थिक नीतिका कारण व्यापारी तथा उद्योगी व्यवसायीको आत्मविश्वासमा कमी आएको कान्तिपुर मिडिया ग्रुपका अध्यक्ष कैलाश सिरोहियाले बताए । औद्योगिक र आर्थिक सम्भावनाका हिसाबले बेग्लै पहिचान भए पनि समग्रमा वीरगन्जको समुचित व्यवस्थापन सरोकारवाला पक्षको उपेक्षामा परेको छ, उनले भने, त्यसको एउटा उदाहरण व्यापारिक मार्ग विस्तार योजनाअन्तर्गत विराटनगर, भैरहवा र नेपालगन्जमा चार लेनको राम्रो सडक विस्तार भइसके पनि त्यसभन्दा महत्त्वपूर्ण योगदान बोकेको वीरगन्ज मुख्य सडक अझै दुई लेनमै सीमित छ । कान्तिपुर मिडिया ग्रुपले अन्तर्राष्ट्रियस्तरका कन्क्लेभ, समिट र राउन्ड टेबलहरू गर्दै आएको प्रसंग निकाल्दै अध्यक्ष सिरोहियाले आम उद्योगी, व्यापारीदेखि बेरोजगार तथा समग्र नागरिकका साझा सरोकारका मुद्दामाथि पनि सर्वपक्षीय सार्वजनिक बहस हुनुपर्छ भन्ने मान्यताका साथ यस्ता कार्यक्रमलाई झन् बढी प्राथमिकतामा राखेर वीरगन्ज आइपुगेको बताए । सरकारी निकायहरूकै तथ्यांकअनुसार कुल वैदेशिक व्यापारमध्ये वीरगन्ज नाकाबाट मात्रै ४० प्रतिशत हाराहारीमा आयात र निर्यात हुन्छ । कुल भन्सार राजस्वमध्ये वीरगन्जले मात्रै ४२ प्रतिशतभन्दा बढी रकम संकलन गर्ने गरेको छ । मुलुकमा खपत हुने कुल इन्धनको झन्डै ७० प्रतिशत यही नाकाबाट भित्रिन्छ । आयातमा निर्भर नेपालका लागि वीरगन्ज शताब्दीदेखि निरन्तर देशकै लाइफलाइनका रूपमा प्रभावशाली नै छ । व्यापारमा मात्रै नभएर उत्पादनमूलक उद्योगमा पनि वीरगन्जको उस्तै प्रभाव छ । औद्योगिक क्षेत्रहरूले बुझाउने करमध्ये वीरगन्जपथलैया औद्योगिक करिडोरले मात्रै झन्डै ४० प्रतिशत रकम सरकारलाई बुझाउने भएकाले पनि यो प्रदेशको महत्त्व पुष्टि हुने उनले बताए । व्यापार, उद्योग, रोजगारी र राजस्व योगदानमा महत्त्वपूर्ण योगदान पुर्याइरहेको यस क्षेत्रमा अन्य सहरहरूको तुलनामा थप विकास र विस्तार नहुनु यहाँका लागि मुख्य समस्या हो भन्ने मलाई लाग्छ । दिनहुँ हजारभन्दा बढी मालवाहक गाडी ओहोरदोहोर गर्ने सडक आसपासका बासिन्दा प्रदूषणको चपेटामा छन्, उनले भने ।इतिहासदेखि नै समावेशी चरित्र र मुलुककै अर्थतन्त्रमा महत्त्वपूर्ण योगदान पुर्याउने वीरगन्जमाथि अब ठूलो लगानी र स्थिर आर्थिक नीति आवश्यक रहेकोमा जोड दिँदै अध्यक्ष सिरोहियाले थपे, मुलुकको मध्यभाग, काठमाडौंसँगको छोटो दूरी र भारतीय बन्दरगाहसँग रेल्वे मार्गले जोडिएको नाकासमेत रहेकाले वीरगन्जको विकासले मुलुककै अर्थतन्त्रमा थप योगदान गर्नेछ । काठमाडौंमधेशतराई फास्ट ट्र्याक निर्माण सम्पन्न भएपछि यस क्षेत्रका थप सम्भावनाका ढोका खुल्ने उनले बताए ।"
कृषि विकास बैंक ६ दशकदेखि किसानको भरोसा,"(काठमाडौं)प्रसंग करिब ६ दशकअघिको हो । माघको महिना थियो । तत्कालीन राजा महेन्द्रले काठमाडौं भूगोलपार्कमा एउटा बैंकको उद्घाटन गरे । नाम थियो कृषि विकास बैंक ।राजा महेन्द्रबाट विसं २०१७ मा प्रजातन्त्रको अपहरण भयो । दुईतिहाइको जननिर्वाचित सरकार अपदस्थ गरेर उनले एकदलीय व्यवस्था लागू गरे । नेपालमा अब चीन हावी हुन सक्छ, हामीले नेपाललाई जोगाउनुपर्छ भनेर अमेरिकाले क्विन्ट लिन्ड्से, डेभिडलगायत केही व्यक्तिलाई नेपाल पठायो । तिनैमध्येका एक डेभिडले नेपालको विकास कसरी गर्न सकिन्छ भनेर एउटा पुस्तक नै लेखे । त्यही पुस्तकको उपज थियो तत्कालीन सहकारी बैंक । विसं २०२० मा जन्मेको सहकारी बैंक (भूमि सुधार बचत संस्थानबाट बनेको) लाई २०२४ माघ ७ मा कृषि विकास बैंकमा रूपान्तरण गरिएको हो । नेपालमा कृषि क्षेत्रको विकासका लागि छुट्टै बैंक चाहिन्छ भनेर सुझाव दिने विज्ञहरू अमेरिकी नागरिक क्विन्ट, डेभिड, नेपालका कुलशेखर शर्मा, भेषबहादुर थापा, मोहनमान सैंजू हुन् । उनीहरूकै सोचको उपज बैंक स्थापना भएको हो भन्दा फरक पर्दैन ।शतप्रतिशत जनता कृषिमा निर्भर छन् । यहाँको कृषि पद्धतिलाई नयाँ मोड दिन, कृषकलाई नयाँ पद्धति, बीउ र मलको प्रयोग उपलब्धता बढाउन अब जरुरी छ, बैंक उद्घाटन कार्यक्रममा तत्कालीन भूमिसुधार, खाद्य तथा कृषिमन्त्री राजेश्वर देवकोटाले भनेका थिए, कृषि उत्पादन बढ्दै जाँदा बजार र गोदामको अभाव महसुस गर्न थालिएकाले किसानका सबै समस्या समाधान गर्न कृषि विकास बैंक खोलिएको हो । बैंकले कृषि ऋणमात्रदिने छैन, लगानी गर्न खोज्नेलाई प्राविधिक सल्लाह पनि उपलब्ध गराउनेछ ।विसं २०२७ देखि २०३५ सम्म कृषि विकास बैंक सञ्चालक समितिको अध्यक्ष एवं महाप्रबन्धक बनेका थिए, दीर्घराज कोइराला । सुरुदेखि नै नेपालका गाउँगाउँमा बैंकिङ सेवा पुर्याउने, साना किसान परियोजनाअन्तर्गत किसान समूह बनाउने, समूहका सदस्यलाई धितो बेगर ऋण दिने, प्रौढ शिक्षा र बाल शिक्षा सञ्चालन गर्ने, धूवाँरहित चुलो, शौचालय, ट्युबबेल, सिँचाइका लागि कुलो, मल, बीउ, औषधिसमेत दिन्थ्यो, कृषि विकास बैंकका पूर्वकार्यकारी अध्यक्ष श्रीकृष्ण उपाध्यायले भने, दुहुना गाई, भैंसी, गोरु, बाख्रापाठा, कुखुरा, माछापालनलगायत क्षेत्रमा साना किसान सेवा पुगेको थियो ।जनचेतना अभिवृद्धि, आर्थिक उपार्जनमा वृद्धि, गाउँघरमा सफाइ, वृक्षरोपणदेखि सामूहिक भावनाको विकास गराउनेसमेत काममा साना किसान आयोजनाको योगदान रहेको उनले बताए । त्यतिबेला बैंकले नागरिकबाट निक्षेप संकलन गर्दैनथ्यो, राष्ट्र बैंकबाट पुनर्कर्जा र विभिन्न २७ वटा दाता राष्ट्रबाट सहुलियत दरको ऋण तथा अनुदानमार्फत स्रोत संकलन गर्थ्यो । त्यो रकम कृषि कर्जाका रूपमा कृषकलाई प्रवाह गरिन्थ्यो । नेपाली अर्थतन्त्रमा कृषि क्षेत्रको महत्त्व धेरै रहेको बुझेर तत्कालीन सरकारले किसानका लागि छुट्टै बैंक स्थापना गरेको थियो ।विसं २०३४ पुस २५ मा तत्कालीन राजा वीरेन्द्रबाट हाल कृषि विकास बैंकको मुख्य कार्यालय रहेको रामशाहपथस्थित नवनिर्मित भवनको उद्घाटन भएको थियो । त्यसपछि कृषि विकास बैंकका सबै कार्यक्रम त्यही कार्यालयबाट सञ्चालन हुन थाले । मुलुकमा आएको राजनीतिक परिवर्तनसँगै कृषि विकास बैंकको करिब ६ दशकको यात्रामा पनि निकै आरोहअवरोह आएका छन् । ती सबै उतारचढावलाई पार गर्दै कृषि विकास बैंकले जसोतसो अन्य बैंक तथा वित्तीय संस्थासँग प्रतिस्पर्धा गर्दै अघि बढिरहेको छ ।कृषि विकास बैंकलाई २०२० देखि २०४७ सम्म प्रारम्भिक, २०४७ देखि २०६३ सम्म दोस्रो र २०६३ देखि हालसम्म तेस्रो अर्थात् पूर्ण बैंकिङ कारोबारमा परिणत भएको समय भनेर वर्गीकरण गरिएको पाइन्छ । पछिल्लो झन्डै डेढ दशकयता यो बैंक अरू वाणिज्य बैंकहरूजस्तै पूर्ण वाणिज्य बैंकका रूपमा काम गरिरहेको छ । यद्यपि, अहिले पनि यो बैंकको कुल कर्जा प्रवाहमध्ये एक चौथाइभन्दा बढी पोर्टफोलियो कृषि क्षेत्रमै छ । राष्ट्र बैंकको निर्देशनअनुसार वाणिज्य बैंकहरूले २०८४ असार मसान्तसम्म आफ्नो कुल कर्जाको कम्तीमा १५ प्रतिशत कृषि क्षेत्रमा लगानी गर्नुपर्ने व्यवस्था छ । तर, कृषि विकास बैंकले कुल कर्जा प्रवाहको ३३ प्रतिशत कृषि क्षेत्रमा प्रवाह गरेको छ । कैलाली, बर्दिया, पाल्पा, झापा, काठमाडौं, चितवनलगायत ७ स्थानबाट सुरुमा बैंकले नमुनाका रूपमा काम सुरु गरेको थियो । पछि बिस्तारै मुलुकभर फैलिएको हो, कृषि विकास बैंकका पूर्वकार्यकारी अध्यक्ष उपाध्यायले भने, सुरुमा पूर्ण रूपमा अमेरिकी सरकारको आर्थिक तथा प्राविधिक सहयोगमा यो बैंक स्थापना भएको थियो । बैंकको ऐनको ड्राफ्ट त्यतिबेला नेपाल आएका अमेरिकी नागरिकले गरेका थिए ।२०४० सालतिर कृषि विकास बैंकलाई विभिन्न २७ वटा दाताले ऋण तथा अनुदान उपलब्ध गराउँदै आएका थिए । दाताले दिने सहयोग तथा अनुदानमा धेरै सर्त र झन्झट हुने गरेको थियो भने राष्ट्र बैंकले पनि अनुदान रकम घटाएको थियो । बैंकलाई दातामाथिको निर्भरता कम गर्दै आफ्नै स्रोतमा बाँच्ने बनाउनुपर्छ भन्ने उद्देश्यले २०४३ सालमा कमर्सियल अपरेसन सुरु गरेका हौं, उपाध्यायले भने, त्यतिबेला गाउँमा २६ वटा र सहरमा १० वटा शाखामार्फत नागरिकबाट बचत संकलन सुरु गरेका थियौं । त्यसपछि भने कृषि विकास बैंकले अरू वाणिज्य बैंकसरह नै कमर्सियल कारोबार सुरु गरेको उनले बताए ।नेपालमा आर्थिक समृद्धिका लागि कृषि क्षेत्रको विकास अत्यावश्यक छ भन्नेमा न हिजो दुईमत थियो, न त आज नै छ । कुल गार्हस्थ्य उत्पादन (जीडीपी)मा कृषि क्षेत्रको योगदान सबैभन्दा धेरै २४१२ प्रतिशत छ । नेपालको कुल जनसंख्यामध्ये ५०१ प्रतिशत कृषिमा संलग्न छन् । यसले पनि अर्थतन्त्रमा कृषि क्षेत्रको महत्त्व पुष्टि गर्छ ।अर्थतन्त्रको मियोका रूपमा रहेको कृषि क्षेत्रले विकास र विस्तारका लागि राज्यबाट प्राथमिकता पाएको छैन । चिकित्सकको सल्लाहअनुसार तोकिएको समयमा औषधि सेवन नगर्दा बिरामीको हालत जस्तो हुन्छ, अहिले कृषि क्षेत्रको अवस्था ठ्याक्कै त्यस्तै छ । कृषिको विकासबिना आर्थिक समृद्धि सम्भव छैन भन्नेमा राज्य जानकारमात्र होइन, विश्वस्त पनि छ । विकासको बाटो पनि थाहा छ तर राज्य गैरजिम्मेवार बन्दा यो क्षेत्रले काँचुली फेर्न नपाएको अर्थविद्हरू बताउँछन् ।नाम अनुसारको काम भनेजस्तै कृषि विकास बैंक पूर्ण रूपमा वाणिज्य बैंक भए पनि उसले आफ्नो काम छाडेको छैन । गत फागुन महिनासम्म सबै बैंक तथा वित्तीय संस्थाले ४ खर्ब १५ अर्ब रुपैयाँ कृषि कर्जामा प्रवाह गरेका छन् । यो सोही अवधिमा प्रवाह भएको कुल कर्जाको ८ प्रतिशतभन्दा केही बढी हो । राष्ट्र बैंकको निर्देशनअनुसार वाणिज्य बैंकहरूले २०८१ असारसम्म कुल कर्जाको ११, २०७२ सम्म १२, २०८३ सम्म १३ र २०८४ सम्म १५ प्रतिशत कर्जा कृषि क्षेत्रमा प्रवाह गर्नुपर्ने छ । यद्यपि, हाल कृषि विकास बैंकले कुल कर्जाको ३३ प्रतिशत कृषि क्षेत्रमा प्रवाह गरेको छ । आर्थिक वर्ष २०६३६४ मा यो अनुपात कुल कर्जाको २९ प्रतिशत थियो । देशको कृषि क्षेत्रको उत्पादन र उत्पादकत्व अभिवृद्धि गर्न, संस्थागत कर्जा उपलब्ध गराउन एडीबीएन ऐनको मुख्य उद्देश्यबमोजिम तत्कालीन सहकारी बैंकको उत्तराधिकारीका रूपमा कृषि विकास बैंकले निरन्तर काम गर्दै आएको कृषि विकास बैंकका पूर्वकार्यकारी अधिकृत अनिलकुमार उपाध्यायको दाबी छ । उक्त ऐनमा भएका पछिल्ला संशोधनले बैंकलाई सामूहिक दायित्वअन्तर्गत साना किसानलाई कर्जा प्रदान गर्न र घरेलु उद्योगलाई प्रवर्द्धन गर्न दायरा विस्तार गर्ने अधिकार दिएको हो, उनले भने, परिमार्जनले बैंकलाई स्वदेशी स्रोत परिचालनका लागि वाणिज्य बैंकिङ गतिविधिमा संलग्न हुन पनि अनुमति दिएको थियो । पछिल्लो समयमा बैंक तथा वित्तीय संस्था ऐन (बाफिया) ले सबै बैंक तथा वित्तीय संस्थालाई आफ्नो छातामुनि लिएको छ र एडीबीएन ऐन, सन् १९६७ लगायत बैंक तथा वित्तीय संस्थासँग सम्बन्धित सबै ऐन खारेज गरेको छ । हाल कृषि विकास बैंक लिमिटेड, पब्लिक लिमिटेड कम्पनीका रूपमा कम्पनी ऐन, २००६ अन्तर्गत दर्ता भएको र नेपाल राष्ट्र बैंकबाट २००६ देखि क वर्ग वित्तीय संस्था को इजाजतपत्र प्राप्त संस्थाका रूपमा सञ्चालन हुँदै आएको छ ।स्थापनाकालदेखि नै कृषि विकास बैंकले मुलुकका प्रमुख ग्रामीण क्षेत्रमा ऋण प्रवाह गर्ने संस्थाका रूपमा काम गर्दै आएको छ । ५७ वर्ष लामो गौरवशाली इतिहास बोकेको यो बैंक देशकै अग्रणी वाणिज्य बैंकमध्येको एक हो । कृषि, उद्योग, व्यापार, वाणिज्य र घरायसी क्षेत्रमा लगानी गर्दै आएको यस बैंकले १२ लाखभन्दा बढी ग्राहकलाई वित्तीय सेवा दिँदै आएको छ । हाल यस बैंकले प्रवाह गरेको कुल कर्जामध्ये १ खर्ब ९५ अर्ब रुपैयाँ कृषि कर्जाका रूपमा लगानी भएको छ । समय क्रममा कमर्सियल बैंकिङ गतिविधि सञ्चालनमा तीव्रता आए पनि हालसम्म यस बैंकको प्राथमिकता कृषि क्षेत्र र यसको विकास नै रहेको बैंकका प्रमुख कार्यकारी अधिकृत गोविन्द गुरुङको दाबी छ । कृषि क्षेत्रको विकासका लागि अन्तर्राष्ट्रिय कोषसँगको साझेदारीमा भ्यालु चेन फर इन्क्लुसिभ ट्रान्सफरमेसन अफ एग्रिकल्चरभिटा परियोजना र विश्व बैंकसँगको साझेदारीमा समृद्धिका लागि वन परियोजना कार्यक्रम पनि बैंकले सञ्चालन गर्दै आएको उनले बताए ।यद्यपि, पछिल्ला त्रैमासहरूमा अन्य बैंकसरह यो बैंकको पनि खराब कर्जा बढेको छ भने नाफा पनि दबाबमा छ । बैंकमा कर्मचारी संगठनहरू आवश्यकभन्दा बढी सक्रिय छन् । कतिपय अवस्थामा बैंकको कार्य प्रगतिमा ती पनि बाधकका रूपमा देखिन्छन् । गत फागुनसम्म बैंकको कुल कर्जामध्ये दोस्रोमा व्यवसाय र तेस्रोमा उपभोग्य वस्तुमा प्रवाह भएको छ । सोही अवधिमा प्रवाह भएको कुल कृषि कर्जामध्ये सबैभन्दा बढी ४६३५ प्रतिशत खाद्यान्न बाली तथा सेवा, १५२२ प्रतिशत तरकारी उत्पादन, ९५० प्रतिशत पशुपालन लगायतमा लगानी भएको छ । यस्तै, बैंकले विगत ३ वर्षदेखि किसान कार्ड वितरण गरिरहेको छ । किसानले यो कार्डबाट आफूलाई आवश्यक पर्ने बीउबिजन, मल तथा अन्य आवश्यक वस्तु खरिद गर्न सक्छन् । किसानको कर्जा खातासँग यो जोडिएकाले नगद नै आवश्यक पर्दैन । कृषिसम्बन्धी जानकारी तथा अनलाइन भुक्तानीका लागि किसान एप पनि बैंकले सञ्चालनमा ल्याएको छ ।"
त्रिविको रेक्टर र रजिस्ट्रार नियुक्तिमा दाहाल र ओलीको हस्तक्षेप,"(काठमाडौं)प्रधानमन्त्री पुष्पकमल दाहाल र सत्तारूढ एमाले अध्यक्ष केपी शर्मा ओलीले त्रिभुवन विश्वविद्यालयको रेक्टर (शिक्षाध्यक्ष) र रजिस्ट्रार नियुक्तिमा हस्तक्षेप गरेका छन् । उपकुलपति केशरजंग बराललाई शुक्रबार प्रधानमन्त्री निवास बालुवाटार डाकेर रेक्टर र रजिस्ट्रार नियुक्तिमा पुनर्विचार गर्न दाहाल र ओलीले दबाब दिएका हुन् । उपकुलपतिले त्रिवि ऐनअनुसार चैत १५ मा रेक्टरमा प्राडा खड्ग केसी र रजिस्ट्रारमा प्राडा केदार रिजालको नाम सिफारिस गरेका थिए । सिफारिसअनुसार नियुक्ति दिनुको सट्टा प्रधानमन्त्री तथा कुलपति दाहालले पुनर्विचार गर्न निर्देशन दिएको प्रधानमन्त्री सचिवालयनिकट स्रोतले बतायो । ऐनमा उपकुलपतिको सिफारिसमा कुलपतिले रेक्टर र रजिस्ट्रार नियुक्त गर्ने व्यवस्था छ ।शुक्रबार दाहाल, ओलीसहित शिक्षामन्त्री सुमना श्रेष्ठ र उपकुलपति बरालबीच बालुवाटारमा छलफल भएको थियो । छलफलमा एमाले अध्यक्ष ओलीले प्रगतिशील प्राध्यापक संगठनका अध्यक्ष प्राडा वेदराज केसीलाई रजिस्ट्रार नियुक्त गर्नुपर्ने बताएका थिए । केसी नेपालगन्जस्थित महेन्द्र बहुमुखी क्याम्पसका प्राध्यापक हुन् । पठनपाठनभन्दा एमाले राजनीतिमा सक्रिय रहेको र निजी कलेजमा लगानी गरेर सञ्चालकसमेत रहेको उनीमाथि आरोप छ ।ओलीको भनाइपछि दाहालले सिफारिस पुनर्विचार गर्न उपकुलपतिलाई निर्देशनसहित प्रस्ताव गरेको स्रोतले जनायो । तर उपकुलपति बरालले उक्त प्रस्ताव अस्वीकार गर्दै बालुवाटारबाट बाहिरिएको प्रधानमन्त्री सचिवालयका एक सदस्यले बताए । ओलीले रेक्टरमा केसी र रजिस्ट्रारमा रिजाल नियुक्त भए विश्वविद्यालयमा तालाबन्दी हुन्छ । अवरोध आउँछ । तपार्इंले चलाउन सक्नु हुँदैन भन्नुभयो, ती सदस्यले भने, उपकुलपतिले एकपटक भइसकेको सिफारिस सच्याउन नमिल्ने बताउनुभयो । शिक्षामन्त्री तथा सहकुलपति श्रेष्ठले भने उपकुलपतिलाई साथ दिएकी थिइन् । प्रधानमन्त्री कार्यालयबाट बाहिरिएपछि बरालले निकटस्थ प्राध्यापकहरूसँग नियुक्तिका लागि आगामी एक सातासम्म प्रतीक्षा गर्ने, यदि सिफारिसअनुसार नभए पद त्याग्ने बताएका छन् । एमालेसम्बद्ध प्रगतिशील प्राध्यापक संगठनले रजिस्ट्रारमा अध्यक्ष वेदराज केसीलाई नियुक्त गर्ने निर्णय गरेको थियो । संगठनका प्राध्यापकको आग्रहमा पार्टी अध्यक्ष ओलीले पनि सोहीअनुसार दबाब दिएको संगठनमा आबद्ध एक प्राध्यापकले जनाए । उपकुलपतिबाट सिफारिस भएका रिजाल र खड्ग केसी वैचारिक हिसाबले कांग्रेस र एमालेनिकट हुन् । तर उनीहरूले भ्रातृ संगठनको सदस्यता भने लिएका छैनन् । एमालेको प्राध्यापक संगठनमा लागेकाहरू नेता र संगठनले भनेअनुसार चल्ने रजिस्ट्रार र रेक्टर नियुक्त गर्न चाहन्छन्, त्रिविमा एमालेनिकट मानिने एक प्राध्यापकले भने, खड्ग केसी सरलाई रोक्न रजिस्ट्रारमा बखेडा झिकिएको हो । कांग्रेसनिकट प्रजातान्त्रिक प्राध्यापक संघ पनि रिजालको नाम सिफारिस भएकामा सन्तुष्ट छैन । अध्यक्ष जगत तिमिल्सिनाले उपकुलपतिले कुनै सरसल्लाहबिनै एकलौटी रूपमा रेक्टर, रजिस्ट्रार सिफारिस गरेको बताए । प्राध्यापक संघसंगठनले आफूअनुकूल पदाधिकारी नियुक्त गर्न पार्टी नेताहरूबाट दबाब दिने गरेको प्राध्यापकहरू बताउँछन् ।पूर्वउपकुलपतिहरूले भने उपकुलपतिको सिफारिसअनुसार रेक्टर र रजिस्ट्रार नियुक्ति हुनुपर्ने बताएका छन् । शुक्रबार त्रिविका ४ पूर्वउपकुलपतिले संयुक्त प्रेस नोट जारी गर्दै उपकुलपतिलाई आफ्नो टिम बनाउन दिनुपर्ने धारणा राखेका हुन् । पूर्वउपकुलपति महेशकुमार उपाध्याय, केदारभक्त माथेमा, कमलकृष्ण जोशी र नवीनप्रकाश जंग शाहले नियुक्तिमा अस्वाभाविक ढिलाइ हुँदा त्रिविको शैक्षिक र प्रशासनिक कार्यहरूमा समस्या निम्तिएको जनाएका छन् ।उपकुलपतिले आफ्नो टिम बनाई काम गर्ने सुविधा पाउनुपर्छ । पदाधिकारी नियुक्तिमा ढिलो हुनु भनेको विश्वविद्यालयको नियमित काममा जानी नजाजी अवरोध ल्याउनु पनि हो । योग्यताका आधारमा त्रिविका पदाधिकारी अविलम्ब नियुक्त गरेर उपकुलपतिको टिम पूरा गर्दै विश्वविद्यालयको नियमित काम सुरु गर्न सम्बन्धित सबैलाई आग्रह गर्छौं, प्रेस नोटमा भनिएको छ ।गत फागुन ११ मा उपकुलपति नियुक्त भएका बरालले रेक्टर, रजिस्ट्रार नियुक्त गर्न प्राध्यापकहरू मध्येबाट व्यक्तिगत विवरणसहित आवेदन माग गरेका थिए । करिब एक सय आवेदनमध्येबाट एकएक जनाको नाम सिफारिस गरिएको उपकुलपति कार्यालयले जनाएको छ । बरालले नियुक्तिका बेला सरकारलाई बुझाएको कार्ययोजना र सोचपत्रमा त्रिविलाई राजनीतिक भागबन्डा मुक्त गर्ने प्रतिबद्धता उल्लेख छ । तर, रेक्टर र रजिस्ट्रारको नियुक्ति प्रारम्भ भएपछि विभिन्न व्यक्ति र समूहबाट अनुचित दबाब आएको भन्दै बरालले गृह मन्त्रालयलाई जानकारी गराएर प्रहरी प्रधान कार्यालयबाट अंगरक्षक (पीएसओ) को सुविधासमेत लिएका छन् ।रेक्टर र रजिस्ट्रार सिफारिस गरेकै सातादेखि उनी बिरामी बिदामा समेत बसेका छन् । ढाड दुख्ने पुरानै समस्या बल्झेका कारण बिदामा बस्नुपरेको उनको सचिवालयले जनाएको छ । तर त्रिविका कतिपय प्राध्यापकले भने दबाब र सरकारको असहयोगका कारण बिदामा बसेको हुन सक्ने अनुमानसमेत गरेका छन् । उपकुलपतिले रेक्टर र रजिस्ट्रारमै भागबन्डा भए डिन, विभागीय, क्याम्पस प्रमुख नियुक्तिमा समेत स्वतः भागबन्डा हुने बताउनुभएको छ, उनीनिकट एक प्राध्यापकले भने, दल र संगठनबाट सिफारिस भएका कार्यकर्ता प्राध्यापक पदाधिकारी नियुक्त भए काम गर्न सकिँदैन । जागिर खान उपकुलपति भएको होइन । राजीनामा दिएर घर बस्छु भन्नुहुन्छ । विगतमा सहप्राध्यापक मध्येबाट रजिस्ट्रार नियुक्ति हुँदै आए पनि उपकुलपति बरालले कम्तीमा प्राध्यापक हुनुपर्ने मापदण्ड तोकेका थिए । दलनिकट प्राध्यापक संघसंगठनमा आबद्धहरू उक्त मापदण्डप्रति पनि असन्तुष्ट छन् । रजिस्ट्रारमा सिफारिस रिजाल खुला विश्वविद्यालयका डिन र त्रिवि वातावरण विज्ञान विभागका प्राध्यापक हुन् भने रेक्टरमा सिफारिस केसी अन्तर्राष्ट्रिय सम्बन्धन विभागका प्राध्यापक हुन् । त्रिविमा रेक्टर ५ महिना र रजिस्ट्रार ३ महिनादेखि निमित्तको भरमा छ । रेक्टर र रजिस्ट्रार नियुक्त नहुँदा उपकुलपतिले विश्वविद्यालयको दैनिक कार्य सञ्चालन गर्ने निकाय कार्यकारी परिषद्मा पनि पूर्णता दिन पाएका छैनन् ।"
इलाम२ मा २० जनाको उम्मेदवारी,"(विराटनगर), (बझाङ)आगामी वैशाख १५ मा हुने प्रतिनिधिसभा र प्रदेशसभा सदस्य उपनिर्वाचनका लागि इलाम२ मा २० र बझाङ १ (१) मा १२ जनाले उम्मेदवारी दर्ता गराएका छन् । संविधानसभा अध्यक्ष तथा एमाले नेता सुवासचन्द्र नेम्वाङको निधनपछि रिक्त रहेको इलाम२ को प्रतिनिधिसभा सदस्य निर्वाचनका लागि शनिबार दलका १२ जना र स्वतन्त्र ८ जनाले उम्मेदवारी दिएका हुन् । यहाँ कांग्रेस, एमाले, राष्ट्रिय स्वतन्त्र पार्टी, एकीकृत समाजवादीलगायत १२ राजनीतिक दलका उम्मेदवारले मनोनयन दर्ता गराएका छन् । कांग्रेसका डम्बर खड्का, एमालेका सुहाङ नेम्वाङ, रास्वपाका मिलन लिम्बू, एसका जितबहादुर राईलगायतले उम्मेदवारी दर्ता गराएका छन् । एमाले उम्मेदवार सुहाङ संविधानसभा पूर्वअध्यक्ष नेम्वाङका छोरा हुन् । माओवादी र नेत्रविक्रम चन्द नेतृत्वको नेकपाले भने नेम्वाङलाई समर्थन गर्ने जनाएको छ । सत्ता गठबन्धनमा आबद्ध दल रास्वपा र एस भने एक्लाएक्लै चुनावी प्रतिस्पर्धामा उत्रिने भएका छन् । २०७९ को निर्वाचनमा कांग्रेस, माओवादी र एसको गठबन्धनका उम्मेदवार कांग्रेसका खड्कालाई नेम्वाङले १ सय १४ मतको झिनो अन्तरले हराएका थिए । नेम्वाङले ३० हजार २० र खड्काले २९ हजार ९ सय ६ मत पाएका थिए । रास्वपाबाट प्रकाश सापकोटाले १ हजार ३ सय ८० मत पाएका थिए । समानुपातिकतर्फ रास्वपाले ४ हजार ६ सय ८६ मत ल्याएको थियो । मुख्य निर्वाचन अधिकृतको कार्यालयका अनुसार जनमत पार्टीबाट प्रेमकुमार थाम्सुहाङ, नेपाल मजदुर किसान पार्टीबाट श्यामबहादुर दर्जी, मंगोल नेसनल अर्गनाइजेसनका मनिबहादुर लिम्बूले पनि मनोनयन दर्ता गराएका छन् । त्यस्तै राप्रपाबाट लक्ष्मी गुरुङ, राप्रपा नेपालबाट गणेशबहादुर चौहान, राष्ट्रिय मुक्ति आन्दोलन दलबाट जयवन्तविक्रम शाह, नेपाली जनता दलबाट रेशमबहादुर सुनार, नेसनल रिपब्लिकन पार्टीबाट धनराज रानामगरको उम्मेदवारी दर्ता भएको छ । पहिचानवादी नेता डकेन्द्रसिंह लिम्बू, डाकप्रसाद गौतम, अर्जुनकुमार शाही, केशवकुमार चापागाईं, दीपेश बोहरा, मनोज निरौला, योगेन्द्र गुरुङ र राज बस्यालले स्वतन्त्र उम्मेदवारी दर्ता गराएको मुख्य निर्वाचन अधिकृत केशवप्रसाद घिमिरेले जनाए । उनका अनुसार उम्मेदवारविरुद्ध आइतबार ३ बजेसम्म उजुरी दिन सक्ने तालिका छ । उपनिर्वाचनका लागि ७९ मतदानस्थल र १ सय ४९ मतदान केन्द्र रहेको निर्वाचन आयोगले जनाएको छ । इलाम२ मा करिब १ लाख १५ हजार ८ सय ८९ जना मतदाता छन् । बझाङ १ (१) मा १२ दलका उम्मेदवार बझाङ १ (१) मा प्रदेशसभा सदस्य उपनिर्वाचनका लागि १२ दलबाट उम्मेदवारी परेको छ । सुदूरपश्चिम प्रदेशका आन्तरिक मामिलामन्त्री एवं प्रदेशसभा सदस्य पृथ्वीबहादुर सिंहको सवारी दुर्घटनामा निधन भएपछि यहाँ उपनिर्वाचन हुन लागेको हो । कांग्रेसका तर्फबाट सिंहकै छोरा अभिषेकबहादुर सिंहले उम्मेदवारी दिएका छन् । सत्ता गठबन्धनका दलहरूले पनि उपनिर्वाचनमा छुट्टाछुट्टै उम्मेदवारी दर्ता गराएका छन् । गठबन्धनको ठूलो दल एमालेका तर्फबाट दमन भण्डारी उम्मेदवार छन् । गठबन्धनकै अर्को दल माओवादीका जनक बुढाले पनि उम्मेदवारी दिएका छन् । इलाममा माओवादीले एमाले उम्मेदवारलाई सघाएबापत बझाङमा आफ्नो उम्मेदवारलाई एमालेले सघाउनुपर्ने माग माओवादीले राख्दै आएको थियो । तर एमालेले पनि उम्मेदवारी दिएको छ । सत्ता गठबन्धनकै अर्को घटक एसका तर्फबाट दिलबहादुर सिंह तथा राप्रपाबाट किशोर खड्काको उम्मेदवारी दर्ता परेको मुख्य निर्वाचन अधिकृतको कार्यालयले जनाएका छ । यी सबै दल उम्मेदवारी दर्ताका क्रममा बाजागाजा र जुलुससहित मुख्य निर्वाचन अधिकृतको कार्यालयमा पुगेका थिए । उम्मेदवारी दर्ता गराउनेमा राष्ट्रिय मातृभूमि पार्टीबाट विनोद थापा, जनता दलका अशोक सुनार, नेमकिपाबाट खगेन्द्र शाही र नेसनल रिपब्लिकबाट कमल घर्तीमगरले उम्मेदवारी दिएको मुख्य निर्वाचन अधिकृतको कार्यालयका सूचना अधिकारी प्रकाश सिंहले बताए । यस्तै जनता समाजवादीबाट रामबहादुर जाग्री, संघीय लोकतान्त्रिक राष्ट्रिय मञ्चका दिपकबहादुर खड्का र जनमत पार्टीका सुशीलादेवी विष्टले उम्मेदवारी दिएको सिंहले जानकारी दिए ।"
ओलीदाहालले पक्रेको सही बाटो,"त्रिशंकु संसद्मा समीकरण र सरकार फेरिनु त्यति अनपेक्षित होइन । जब सहयात्रीका बीचमा गम्भीर मतभिन्नता देखा पर्छन्, तब एकले अर्कालाई छाड्ने र नयाँ सहयात्रीको खोजी गर्ने कुरालाई अस्वाभाविक मान्न सकिन्न । अझ झन्डै आठ दशकको अवधिमा कुनै सरकारले कार्यकाल पूरा गर्न नपाएको मुलुकमा एउटै समीकरण धेरै समय चल्छ भन्दा पत्याउन मुस्किल पर्छ । तर, २०८० फागुन २१ मा फेरिएको समीकरणका चाहिँ केही सैद्धान्तिक र केही व्यावहारिक आधार रहेका कारण वर्तमान बाँकी कार्यकाल टिक्छ भन्ने आधार छ । गठबन्धन नबन्दै कहिले ढल्छ भनेर दिनगन्ती सुरु हुने नेपालमा गठबन्धनले कति दिन धान्ला भन्ने संशय सुरु भइहाल्ने मनोविज्ञान विद्यमान रहे पनि उपलब्ध विकल्पहरूलाई केलाउँदा मुलुकको दीर्घकालीन हित, स्वयम् सत्तारूढ पार्टीहरूको जनाधार र शीर्ष नेतृत्वको उमेर अवस्था जस्ता कुराले पनि गठबन्धनको विकल्प कमजोर छ । मिलेर जाँदा हुने लाभको तुलनामा भिडेर जाँदा हुने जोखिमलाई शीर्ष नेतृत्वले बढी बुझेका कारण र आफैंले विगतमा खाएको ठक्करको चोट नमेटिइसकेका कारण पनि वर्तमान गठबन्धन होसियारीका साथ अघि बढ्छ भन्न सकिन्छ ।दुई ठूला वामपन्थी दल नेकपा (एमाले) र नेकपा (माओवादी केन्द्र) एक ठाउँमा आउँदा र तेस्रो वाम दल नेकपा (एकीकृत समाजवादी) लाई पनि फकाएर ल्याउँदा कतिपयलाई नेपालमा फेरि तत्कालै एउटै कम्युनिस्ट पार्टी बनिहाल्छ कि भन्ने लागेको छ । तर, पार्टी एकताको निकट विगतको अनुभव मीठो छैन । २०७५ जेठ ३ गते एउटै नेकपा बनाएर केपी शर्मा ओली र पुष्पकमल दाहाल एउटै जहाजका दुई पाइलट बने पनि त्यसको फोर्स ल्यान्डिङ सहज भएन । त्यो एकता परिपक्व र सुविचारितभन्दा बढी हौसिएर गरिएको रहेछ भन्ने कुरा आधारभूत विषयहरूमा कायम रहेको विमति र दुई नेताबीच छिट्टै सुरु भएको असमझदारीले नै पुष्टि गरिसकेको छ । यस पृष्ठभूमिमा अहिले फेरि हौसिएर पार्टी एकतामा पुग्दा एकातिर संसद्को अंकगणितले नै सरकार बनाउन अनुमति दिँदैन भने अर्कातिर विगतमा जे कारणले नेकपा तीन टुक्रा बनेको थियो, ती कारण यथावत् रहेकाले सहज रूपमा अघि बढ्दैन । अर्थात्, शीर्ष नेतृत्वले आफ्नो अधिकार क्षेत्रमाथि अतिक्रमण भएको र आफ्नो भविष्य असुरक्षित भएको अनुभूति गरुन्जेल जतिसुकै सिद्धान्तको जामा लगाए पनि एउटै कम्युनिस्ट पार्टी सम्भव छैन । भन्नलाई विश्वका मजदुर एक होऔं भन्न बाँकी नराखे पनि सबभन्दा बढी सहिष्णुताको कमी र फरक विचारलाई समेटेर लैजानमा संकीर्णता कम्युनिस्टहरूमै पाइन्छ । यस अवस्थामा फेरि हौसिएर वाम एकतामै गइहाल्दा कार्ल मार्क्सले अलग सन्दर्भमा लुई बोनापार्टको आठौं ब्रुमेयर मा लेखेझैं त्यो एकता दोस्रो पटक प्रहसनका रूपमा दोहोरिने खतरा रहन्छ । त्यसैले त्यसलाई अलि परै राखेर सत्ता समीकरण र गठबन्धनका रूपमा मजबुत बनाउनुपर्छ । सहकार्य गर्दा आपसका मतभेद कम हुँदै जाँदा र वातावरण बन्दा पार्टी एकताको तहमा विकास हुने कुरालाई हतारको विषय बनाउनु पर्दैन ।ओली र दाहाल फेरि एकपटक सही बाटोमा फर्किएका छन् । बिहान घरबाट निस्केको मानिसले दिनभर बाटो बिराए पनि साँझ घर फर्केछ भने त्यसलाई हराएको नमानिएझैं नेपालको कम्युनिस्ट आन्दोलन र एजेन्डाको हिफाजतका लागि यी दुई नेताको सहयात्रालाई विगतको उदाहरण दिएर अवमूल्यन गर्न मिल्दैन । एमालेले एक्लै बहुमत ल्याउन नसक्ने र माओवादीले एक्लै अस्तित्व जोगाउन नसक्ने अक्करका बीचमा दुई नेताले जुन समझदारी निर्माण गरेका छन्, यसलाई कायम गर्न सक्दा मुलुकले तुलनात्मक रूपमा लाभ हासिल गर्छ । किनभने, वामपन्थी पार्टीबीचको समीकरणले वाम एजेन्डालाई अघि बढाउन मद्दत गर्दछ । स्वयम् संविधानले समाजवादलाई आफ्नो गन्तव्य बनाएको बेलामा त्यसतर्फ जानका लागि वामपन्थी पार्टीबीचको सहयात्रा बढी लाभदायक हुन्छ । हिजो नेकपाको विभाजन यी दुई नेताबीचको असमझदारीले भएको थियो भने आज सहयात्रा पनि यी दुई नेताकै सुझबुझले सम्भव भएको छ । एकले अर्कालाई विश्वास गर्ने र अलिकति पर्खिन धैर्य मात्र राख्दा पनि सहकार्यमा कुनै समस्या हुने थिएन । २ सय ७५ सदस्यीय प्रतिनिधिसभामा एक्लै नेकपाको झन्डै दुई तिहाइ अर्थात् १ सय ७५ सिट थियो, जबकि आज तीन वाम पार्टी मिल्दा पनि सरकार बन्दैन, जम्मा १ सय २० सिट हुन्छ । राष्ट्रपति, उपराष्ट्रपति वामपन्थीको हातबाट फुत्किएका छन्, प्रदेश सरकारमा पनि भ्यागुताको धार्नी पुर्याउन कठिन छ । यसबाट देश र जनतालाई धेरै घाटा त भएको छ, त्यसभन्दा बढी घाटा त दुई दललाई नै भएको छ । सम्भवतः यस आत्मसमीक्षाले दुई नेतालाई एक ठाउँमा आइपुग्न बाध्य बनाएको हुनुपर्छ । साथमा बहुमत हुँदाहुँदै पनि नीति मिलेन भने सरकार चल्न सक्दो रहेनछ भन्ने अनुभव दाहाललाई छ भने नेता मिलाउन सक्ने होइन भने आफ्नै बहुमत भए पनि सरकार चलाउन सकिँदो रहेनछ भन्ने अनुभव ओलीलाई छ । दुवै नेताका यी अनुभवको आलोकमा नयाँ सहकार्यलाई हेर्दा जसरी एकपटक ठेस लाग्यो भने मानिस थप होसियार भएर हिँड्छ, त्यसैगरी एकपटकको असफलताले दुवैलाई पाठको काम गर्नेछ भन्ने अपेक्षा छ ।प्रधानमन्त्री दाहाललाई सरकार चलाउनकै लागि एमाले रोज्नुपर्ने बाध्यता थिएन । यसअघिकै सहमतिअनुसार १० महिना बाँकी नै थियो भने एमालेको डरले बाँकी अवधि पनि उनलाई नै थपिने सम्भावना छँदै थियो । एकातिर अर्थ, परराष्ट्रजस्ता मन्त्रालय लिएर बसेको कांग्रेसका कारण सरकारले गति लिन नसकेको र अर्कातिर पार्टीभित्र आगामी निर्वाचनलाई ध्यानमा राखेर बढ्दै गरेको एमालेसँगको सहकार्यको मनोविज्ञानलाई बुझेर व्यक्तिगत रूपमा आरोप खेपेरै भए पनि उनले गठबन्धन बदलेका छन् । आफैंले गरेका तीव्र आलोचनाको चिहान उधिनिनेछ भन्ने राम्ररी थाहा भएका एमाले अध्यक्ष ओलीका लागि दुईचारवटा मन्त्रालय वा एकाध वर्ष प्रधानमन्त्रीभन्दा मिसन०८४ बढी महत्त्वको भएकाले त्यसका लागि अनुकूल वातावरण बनाउनुपर्ने दबाबका बीचमा नयाँ गठबन्धन बनेको छ । त्यसैले यी दुई नेता र दुई पार्टीको स्वार्थ एक ठाउँमा आइपुगेका कारण धेरैलाई चक्मा दिने गरी सहकार्य आरम्भ भएको छ । यही भावना कायम राखेर सहकार्य जारी रहँदा यो सहकार्य कहिलेसम्म जाला ? भनेर टाउको दुखाइरहेका अन्तर्राष्ट्रिय मित्रहरूको चिन्ता पनि स्वतः हटेर जानेछ ।आज विश्वमा कम्युनिस्ट विचारधारा आक्रामक छैन, रक्षात्मक छ । कुनै बेला आधा धर्ती, आधा आकाश ढाकेको, आधा जनसंख्या साथमा भएको र समानान्तर धुरीको नेतृत्व गरेको कम्युनिस्ट विचार आज धिपधिपे अवस्थामा छ । सन् १९७५ मा लाओसमा राजपरिवारका सदस्यसँगै मिलेर कम्युनिस्ट पार्टीको नेतृत्वमा क्रान्ति सम्पन्न भएको आधा शताब्दीसम्ममा अर्को कुनै देशमा कम्युनिस्टहरूले सफलता प्राप्त गरेका छैनन् भने सन् १९९० को दशकमा सोभियत संघ र पूर्वी युरोपबाट कम्युनिस्ट शासन ढलेपछि धमाधम शान्तिपूर्ण राजनीतिमा लागेका कम्युनिस्टहरूले पनि नेपालमा झैं अर्को कुनै देशमा निर्वाचनबाट सरकारको नेतृत्व गर्ने सफलता पाएका छैनन् । छिमेकी भारतको पश्चिम बंगालमा ३४ वर्ष लगातार शासन गरेका कम्युनिस्ट सन् १९६४ पछि पहिलो पटक लोकसभामा प्रतिनिधि पठाउन असफल भएका छन् । तर, नेपालमा चाहिँ यहाँको लोकतन्त्र, राष्ट्रियता र जनजीविकासँग कम्युनिस्टहरू अन्योन्याश्रित रूपमा गाँसिएको हुनाले बलियो शक्तिका रूपमा स्थापित छन् । जननेता मदन भण्डारीको नेतृत्वमा अघि सारिएको जनताको बहुदलीय जनवादले कम्युनिस्टलाई लोकप्रिय शक्तिका रूपमा स्थापना र विकास गर्नका लागि नेतृत्वदायी भूमिका खेलेको छ र सशस्त्र युद्धबाट सत्ता प्राप्त गर्ने कार्यनीतिमा संलग्न कम्युनिस्टहरू पनि यही बाटोमा आएर सत्तामा छन् । यदि नेपालमा कम्युनिस्ट आन्दोलनलाई दीर्घकालीन रूपमा बलियो र जनताको लोकप्रिय आन्दोलनका रूपमा बचाइराख्ने हो भने कम्युनिस्ट शक्तिबीचको एकता अनिवार्य छ । आज, आज नभए भोलि र भोलि नभए पर्सिसम्म भए पनि सबै कम्युनिस्टहरू एक ठाउँमा उभिएनन् भने पूर्वी तराईतिर सीके राउत, सहरबजारतिर रवि लामिछाने र पश्चिम तराईतिर रेशम चौधरीले चिथोर्दा सबभन्दा ठूलो घाउ कम्युनिस्टहरूलाई नै लाग्नेछ ।कुनै एक दलले बहुमत ल्याउन मुस्किल हुने गरी मिश्रित निर्वाचन प्रणाली अपनाइएको अवस्थामा निर्वाचन अघि वा पछि दलहरूका बीचमा गठबन्धन बन्नु अनिवार्य छ । त्यसरी गठबन्धन बनाउँदा न्यूनतम विषय मिल्ने दलहरू एक ठाउँमा उभिनु प्राकृतिक हुन्छ । हाम्रै छिमेकी भारतमा हुन गइरहेको लोकसभा निर्वाचनमा दलहरू दुई ध्रुवमा बाँडिएका छन् सत्तारूढ भारतीय जनता पार्टीको नेतृत्वमा नेसनल डेमोक्रेटिक एलाइन्स (एनडीए) र प्रमुख विपक्ष भारतीय राष्ट्रिय कंग्रेसको नेतृत्वमा इन्डियन नेसनल डेभ्लप्मेन्टल इन्क्लुसिभ एलाइन्स (इन्डिया) बनेका छन् । राष्ट्रियता, धर्म, जाति जस्ता विषयमा कडा दृष्टिकोण रहेका दलहरू एनडीएमा छन् भने धर्मनिरपेक्षता, समावेशिता र प्रगतिशीलतामा विश्वास राख्ने पार्टीहरू इन्डिया गठबन्धनमा छन् । यसरी दलहरू आपसमा मिल्दा उनीहरूलाई रोज्ने मतदातालाई धेरै अन्योल हुन्न र जित हासिल गरेमा जनताबाट अनुमोदन प्राप्त भएको अर्थमा बुझ्न सकिन्छ । यसको तुलनामा निर्वाचनपछि गठबन्धन बन्दा बढी अवसरवाद देखा पर्छ । भारतमा निर्वाचनअघि गठबन्धन बन्दा मुद्दामा आधारित भएको पाइन्छ । तर, नेपालमा गत निर्वाचनअघि कांग्रेसमाओवादीबीच बनेको गठबन्धन बिलकुल प्राकृतिक थिएन । विचाराधारा, सिद्धान्त, कार्यक्रम, कार्यनीति, झन्डा, शब्दावली, अभ्यास जस्ता कुनै पनि विषयमा कांग्रेस र माओवादीका बीचमा समानता छैन । तर, एमाले र ओलीको त्रास देखाएर बनेको गठबन्धन टिक्ने अरू कुनै आधार थिएन भन्ने कुरा निर्वाचनलगत्तै २०७९ पुस १० गते फेरिएको रूपले नै प्रमाणित गरेको थियो । त्यसका बाबजुद १६ दिनपछि नै विश्वासको मत लेनदेनमा जुन गल्ती भयो, त्यसलाई एक वर्षपछि २०८० फागुन २१ मा आएर सच्याउने काम भएको छ । एमाले, माओवादी र एकीकृत समाजवादीबीचको सहकार्य धेरै अर्थमा स्वाभाविक छ भने नयाँ शक्तिका रूपमा उदाएको राष्ट्रिय स्वतन्त्र पार्टी र समाजवादप्रति नकारात्मक नरहेको जनता समाजवादीको विषयगत निकटता यिनै दलसँग बढी छ । त्यसकारण कम्तीमा एजेन्डामा आधारित सहकार्य गर्ने संस्कृति आरम्भ गर्ने हो भने पाँच दलीय गठबन्धन बढी प्राकृतिक छ । यसैगरी विपक्षी नेपाली कांग्रेसले पनि राष्ट्रिय प्रजातन्त्र पार्टी, लोकतान्त्रिक समाजवादी पार्टी, जनमत पार्टी जस्ता दक्षिणपन्थी पार्टीलाई समेटेर मोर्चा बनाउँदा त्यो बढी प्राकृतिक हुन्छ । र, भोलिका दिनमा भारतमा जस्तो दुई मोर्चामा रहेर चुनाव लड्दा मतदातालाई छनोटमा अलमल हुन्न ।गर्नुपर्ने कामहरूको चाङ ठूलो छ । सत्ता आफैंमा दुई धार भएको तरबार हो । जनतालाई सन्तुष्ट पार्ने गरी सर्भिस डेलिभरी दिन सक्दा त्यसले निर्वाचनमा राम्ररी मार हान्छ भने नसक्दा उल्टो आफूमाथि मार पर्छ । लामो इतिहास र छोटो भविष्य रहेका नेताहरूले पार्टी, आन्दोलन र मुलुकको अनन्त भविष्यमाथि अलिकति सकारात्मक योगदान गर्न सक्दा इतिहासले आफ्नो सकारात्मक खातामा राख्नेछ ।"
विकासको हतारोले निम्त्याएको जोखिम,"जहाँ सडक पुग्छ, त्यसले सँगसँगै विकास पनि लिएर आउँछ । गाउँबस्तीमा सडक पुग्न सके नागरिकको जीवनशैलीमा मात्रै सुधार हुँदैन, अर्थतन्त्रमा पनि टेवा पुग्छ । तर, छिटो विकास देखाउने हतारोले निम्त्याएको जोखिमतिर कसैको ध्यान पुग्न सकेको छैन । यसले भूक्षय त निम्त्याएकै छ, मानवीय क्षति पनि गराइरहेको छ । कानुनतः वातावरणीय अध्ययन नगरी सडक योजना स्वीकृत नै हुँदैन । तर, राजनीतिक दलका नेताहरू काम गरेको देखाउन जस लिने होडमा प्रक्रिया पूरा नगरी शिलान्यास र उद्घाटनमा उद्यत् देखिन्छन् । चालु आर्थिक वर्षमा भौतिक पूर्वाधार मन्त्रालयको कुल बजेटमध्ये ७५ प्रतिशतभन्दा बढी त सडकका लागि मात्रै विनियोजन भएको छ । एक दशकयता हरेक वर्ष करिब १५ सय हेक्टरका दरले खेतीयोग्य जमिनमा भूक्षय र भौतिक क्षयीकरण भइरहेको छ । स्थानीय तहमा डोजरे विकास भनिने सडक योजनाले मानवीय दुर्घटना निम्त्याउनु विडम्बना हो । डेढ वर्षअघि जुम्लाको कनकासुन्दरी५ को बारकोटेबाडामा पहिरो गयो । पुरिएर दुई परिवारका सात जनाले ज्यान गुमाए । मापदण्डअनुरूप प्रक्रिया पूरा गरी सडक निर्माण गरिएको भए यो दुर्घटना टर्न सक्थ्यो । सडकबाट खसेको पहिरोले पुरिएर उनीहरूले अकालमै ज्यान गुमाउनुपर्यो । बस्तीमाथिको जमिनमा अहिले पनि धाजा फाँटेका छन्, जसले जुनसुकै बेला विपत्ति निम्त्याउन सक्छ ।वातावरणीय क्षति घटाउन तथा रोकथामका लागि २०५३ सालमा वातावरण संरक्षण ऐन ल्याइएको थियो । त्यसले सडक निर्माण प्रक्रियामा वातावरणीय अध्ययनलाई महत्त्व दिएको थियो । स्थानीय सडकलाई पनि यसको दायरामा ल्याउने गरी २०७६ सालमा ऐन संशोधन गरियो । तर, सकेसम्म वातावरणीय अध्ययन नगरी, गर्नैपरे अध्ययनको कर्तव्य मात्रै पूरा गरेर र हेभी इक्विपमेन्ट चलाएर अन्धाधुन्ध सडक निर्माण गर्ने क्रम रोकिएको छैन । २०७८ सालमा प्रकाशित नेपालको अर्थ राजनीतिमा पहिरो, सडक निर्माण र विपद् जोखिम न्यूनीकरण अध्ययन प्रतिवेदनले पनि सडकले पहिरो निम्त्याइरहेको डरलाग्दो चित्र देखाएको छ । २०७७ सालमा देशभर ३५ पहाडी जिल्लामा गएका ३ सय ३७ वटा पहिरोमा सबैभन्दा बढी ६१ प्रतिशत (२०५ वटा) पहिरो सडक नजिकै गएको अध्ययनले देखाएको छ ।वातावरण संरक्षण नियमावली, २०७७ ले सडक निर्माणको स्पष्ट मापदण्ड तोकिदिएको छ । तर यो मापदण्ड कार्यान्वयनमा सरकार उदासीन छ । इन्जिनियरिङ तथा वातावरणीय अध्ययनका प्रक्रिया पूरा नगरीकन ठूला सडक आयोजना स्वीकृत नै हुँदैनन्, तर आईईई तथा ईआईए प्रतिवेदन पेस नगरी खरिद प्रक्रिया मिचेर ठूला योजनामै काम हुने गरेका छन् । महालेखा परीक्षकको वार्षिक प्रतिवेदन २०७८७९ मा राष्ट्रिय गौरवका आयोजनामा वातावरणीय अध्ययनलाई कडाइका साथ लागू गर्न नसकेको भन्दै राष्ट्रिय योजना आयोगमाथि प्रश्न उठाइएको थियो । यसले हाम्रा नीतिनिर्माता र नियामक निकायको काम गर्ने शैली दर्शाउँछ ।सडकले दिनप्रतिदिन क्षति बढाइरहेको बारे सरकारी संयन्त्र बेखबर होइनन् । यो राष्ट्रिय समस्याजस्तै भएको छ । तर, कति सडक वातावरणीय अध्ययनबिनैका छन् भन्ने यकिन तथ्यांक सरकारका निकायसँग छैन । जलवायु संकटको सामना गरिरहेको हाम्रो जस्तो सानो मुलुकले त अझ पर्वतीय पर्यावरणमा निकै संवेदनशील बन्नुपर्छ । भिराला जमिनमा चाहिनेभन्दा बढी डोजर लगाउने प्रवृत्तिले नै पहिरोको जोखिम बढेको छ । बस्तीमा पहिरोको जोखिम बढ्दा पानीका मुहान सुक्ने मात्र होइन यसले बसाइँसराइको अवस्था पनि निम्त्याएको छ । स्थानीय तहमा दक्ष जनशक्तिको व्यवस्थापन, भौगर्भिक अध्ययनका लागि विज्ञ इन्जिनियरको उपलब्धतामा पनि राज्यले ध्यान दिनुपर्छ । भौगर्भिक, इन्जिनियरिङ र वातावरणीय पक्षलाई समेटेर विकास र विपद् व्यवस्थापनलाई एकसाथ अघि नबढाउँदाको परिणाम हामी भोगिरहेका छौं । अब पनि नसोच्ने हो भने ग्रामीण बस्तीको अवस्था अझ भयावह नहोला भन्न सकिन्न । हाम्रो जस्तो पहाडी भूगोल र कतिपय ठाउँमा भूकम्पले थिलथिलो बनाएको ठाउँमा बिनाअध्ययन हचुवाका भरमा सडक निर्माणको काम रोकिनुपर्छ ।"
निगम डुबाउनेलाई सजाय होस्,"चैत २३ मा कान्तिपुर दैनिकमा प्रकाशित वाइडबडी जहाज खरिदमा डेढ अर्ब भ्रष्टाचार शीर्षकको समाचारले टिप्पणी गर्न बाध्य बनायो । किनभने नेपाल वायुसेवा निगमका दुईवटा वाइडबडी जहाज खरिदमा भ्रष्टाचार गरेको अभियोगमा अख्तियार दुरुपयोग अनुसन्धान आयोगले एक पूर्वपर्यटनमन्त्री, दुई पूर्वसचिव, पूर्वमहाप्रबन्धक र बहालवाला एक सहसचिवसहित ३२ जना र विदेशी विमान कम्पनीसमेतसँग डेढ अर्ब रुपैयाँ मागदाबी गरेर विशेष अदालतमा भ्रष्टाचार मुद्दा दायर गरेको छ । ढिलै भए पनि यो महत्त्वपूर्ण कदमका लागि अख्तियारलाई साधुवाद ।विमान खरिद प्रकरणमा ७ वर्षपहिले नै अनेकौं टीकाटिप्पणी सुरु भएको थियो, छापा रंगिएका थिए भने २०७३ मै अख्तियारमा उजुरी परेको समाचार सुनिएको थियो । प्रतिनिधिसभाको सार्वजनिक लेखा समितिले २०७५ मा विमान खरिद प्रकरणमा भ्रष्टाचार भएको भन्दै अनुसन्धान गर्न निर्देशन दिएको थियो र महालेखा परीक्षकको प्रतिवेदनमा पनि खरिद प्रक्रिया कानुनसम्मत नभएको जिकिर गरिएको थियो । यस प्रकरणमा सत्ताशक्तिको दबाब र प्रभावका कारण सूक्ष्म अनुसन्धान हुन सकेको थिएन । पुनः अख्तियारले अनुसन्धान बढाएपछिको परिणाम अहिले मुद्दा दायर भएको छ । विमान खरिदमा बदनियतपूर्वक खरिदमा मापदण्ड संशोधन गरेको, निश्चित कम्पनीलाई अनुकूल हुने गरी प्रावधान राखेको, भारवहन क्षमता एउटा देखाएर अर्को बढी मूल्य कायम गरेको, क्षमताभन्दा बढी रकम बैंक जमानत सुरक्षणबिनै भुक्तानीका लागि अमेरिकी डलर सटही सुविधा सिफारिस गरेको अभियोग छ । यसरी खरिद प्रक्रिया गर्दा एउटा र खरिद भने अर्को गर्न लागेको थाहा हुँदा र सर्वत्र आलोचनाका बीच सरकार नै ग्यारेन्टी बसेर छिटो ऋण प्रवाह गर्न किन दबाब दिइयो ? निगमले एकातिर उडान गन्तव्य घटिरहेको अवस्था, अर्कोतिर अन्तर्राष्ट्रिय गन्तव्यको योजनाविना एकैपटक दुईवटा वाइडबडी विमान ल्याउने प्रपञ्बबारे अड्कल काट्न सकिन्छ । अतः कमाइ गर्नुपर्ने निगमलाई ऋणमा डुबाएर खल्ती भर्ने तत्कालीन मन्त्री, सचिव र निगमका पदाधिकारीमाथि विशेष अदालतबाट हदैसम्मको कैद तथा सजायको फैसला होस् । गंगाराज अर्याल, पाणिनी, अर्घाखाँची"
बचत फिर्ता होला ?,"आम नागरिकको बचत डुबाएर फरार भएका अनगिन्ती सहकारीका सञ्चालकका कारण आम नागरिकमा सहकारी भनेको ठगहरूको बलियो संगठन हो भन्ने भाष्य निर्माण हुँदै गइरहेको छ । नेपाली समाजमा नहोस् पनि किन, सहकारीका माध्यमबाट ठूलो पैसाको चलखेलमा राजनीतिक व्यक्ति र व्यापारिक समूह नै संलग्न रहेको तथ्य सतहमा छरपस्ट भइसकेको छ । फरार भएका सहकारीका सञ्चालकसँगै बन्द भएका सहकारीमा गहिरो अनुसन्धान गरिने हो भने अहिले आएका नामहरू भन्दा अझ बढी संख्यामा पहुँचवालाहरू बाहिर आउने नै छन् । भोलिका दिनमा सरकार कठोर नीतिसहित प्रस्तुत नहुने हो भने भुइँमान्छेका जीविकोपार्जनको सारथि बनेको सहकारी र त्यसमा जम्मा गरेको पैसाबाट दोस्रो पुस्ताको उज्ज्वल भविष्य बनाउने नागरिकको सपना चकनाचुर हुने निश्चित छ । सहरकेन्द्रित देशैभर रहेका सहकारीमा आम नागरिकको जीवनभरको पुँजी जम्मा छ । हिजो भागेकाहरू भोलि आउलान्, बचतकर्ताको पैसा फिर्ता गर्लान्, तर अहिले भइरहेका र आम नागरिकले जम्मा गरिरहेका बचतको सुरक्षा सरकारले गर्ने कि नगर्ने ? सहकारीको बचत अपचलन दुइटा वर्गले गरेका छन् । एउटा सञ्चालक व्यवस्थापक समूह र अर्को सहकारीबाट रकम लिएर नतिर्ने समूह । यी दुवै देशैभरि सक्रिय छन् । उनीहरूमाथि सरकारले अनुसन्धान गर्नैपर्छ । नत्र भुइँ मानिसहरूको बचत कहिल्यै फिर्ता नहुन सक्छ । रामकृष्ण बराल, जोरपाटी, काठमाडौं"
किसानले कहिले पाउने पेन्सन ?,"प्रधानमन्त्री पुष्पकमल दाहालले जीवनको महत्त्वपूर्ण समय समाज र देशका लागि समर्पण गर्न भन्दै सम्पूर्ण ज्येष्ठ नागरिकलाई बधाई तथा शुभकामना दिनुभएको थियो । तेस्रो राष्ट्रिय नागरिक दिवसका अवसरमा शुभकामना सन्देश दिँदै प्रधानमन्त्री दाहालले ज्येष्ठ नागरिकको ज्ञान, सीप, अनुभव, आदर्श तथा नैतिक दर्शनले राष्ट्रको दीर्घकालीन विकासका लागि मार्गदर्शन प्रदान गरेको उल्लेख गर्नुभएको थियो । विडम्बना, ज्येष्ठ नागरिकको अवस्था अहिले पनि सामान्यता धेरैको नाजुक छ । त्यसकारण ज्येष्ठ नागरिकको पक्षमा यहाँ केही लेख्न खोजेको हुँ । विशेष गरेर किसान ज्येष्ठ नागरिकका बारेमा । एकथरीका किसान जो देशमै रहे । आफ्नै माटोलाई उर्वराशक्तिमा परिणत गरिरहे । समयसँगै त्यस्ता किसानको जीवन सकियो, भएकाको पनि शक्ति ह्रास भयो । सारा डाक्टर, इन्जिनियर, व्यापारी, नेता, कार्यकर्तालाई खेतमा अन्न उब्जाएर खुवाउने किसान नै हुन् । यी किसान जो ज्येष्ठ नागरिक भए, उनीहरूलाई कसैले चिन्दैन । न जमिनदारले चिन्छ न त राज्यले । यो देशमा रहेर काम गरेका नागरिक जो ज्येष्ठ हुन्छन्, उनीहरूले पेन्सन पाउँछन् । तर शरीरमा शक्ति हुन्जेल खेतीकिसानी गर्ने, अरूको जीवन धानिदिने किसान अशक्त भएपछि हात खाली हुन्छ । अरूले सेवाबापत अवकाशपछि पेन्सन पाउँछन्, तर किसानलाई कसले हेर्ने ? यो विषयमा अहिलेसम्मका सबै सरकार चुपचाप छन् । यो विषयमा अहिलेको सरकारको आँखा परोस् । तुल्सीनारायण लाखेमरु, सूर्यविनायक, भक्तपुर"
निर्वाचन जित्नु एक मात्र उद्देश्य,"पछिल्लो समय दलहरूको एउटै साझा उद्देश्य जसरी भए पनि निर्वाचन जित्ने, बढी सिट ल्याउने, सरकार बनाउने र आफ्ना मान्छेलाई लाभको पद दिनेबाहेक केही देखिएन । जनताको मन जितेर होइन निर्वाचन जितेरचाहिँ सरकार बनाउने देखिएको छ । निर्वाचन जित्नका लागि हदैसम्मको षड्यन्त्र उपनाउँछन् । सोझा जनतालाई गुमराहमा राखेर आफ्नो राजनीतिक अभीष्ट पूरा गर्न माहिर छन् राजनीतिक खेलाडीहरू । जनताको समस्या दिन प्रतिदिन चुलिँदो छ । सरकार समृद्धिको कुरा गरेर थाक्दैन । हो, निर्वाचनमा बढी सिट जित्न खोज्नु स्वाभाविक हो तर यहाँ त हरेक दिन राजनीति गरेर जनताको दैनिकीमाथि खेलबाड भइरहेको छ । कहिले गठबन्धन भनेका छन्, कहिले सहमति भनेका छन् । केमा सहमति केमा गठबन्धन जनतालाई त्यसले केही अर्थ राख्दैन । केन्द्र्रदेखि प्रदेशको राजनीति लथालिंग बनेको छ । भ्रष्टाचारका फाइल आज खुल्छ, भोलि बन्द हुन्छ । फाइल खोलेर अपराधीलाई कारबाही नहुने भएपछि किन खोल्नु । देशमा अराजकता बढेको शून्य भ्रष्टाचारको नारा नेताको मुखमा झुन्डिएको छ । एकले अर्कालाई आरोप लगाउँछन्, आफू केही गर्दैनन् । नेताले सिकेको राजनीतिक संस्कार यस्तै हो र ? अहिले इलाम र बझाङमा उपनिर्वाचनको माहोल सुरु भइसक्यो । भोटचाहिँ कहिलेसम्म किन दिने हो ? जनता रैती बन्न भोट हाल्ने ? पुरुषोत्तम घिमिरे, जोरपाटी, काठमाडौं"
'आर्थिक एजेन्डामा सबै राजनीतिक दलको प्रतिबद्धता लिन्छौं',"गएको एक वर्षमा सरकारी वित्तमा सुधार हुन नसके पनि बाह्य क्षेत्रका सूचक दबाबमुक्त भएका छन् । बढ्दो रेमिट्यान्स, घट्दो आयात र पर्यटनमा देखिएको सुधारले विदेशी मुद्रा सञ्चितिले कीर्तिमान बनाएको छ । तर अर्थतन्त्रको शिथिलता कायमै छ । बैंकमा करिब साढे ६ खर्ब रुपैयाा थुप्रिएको छ । ब्याजदर एकल अंकमा झरे पनि कर्जा माग छैन । उद्योग व्यवसाय आधा क्षमतामा चलेका छन्, उत्पादन उत्पादकत्व घटेको छ । निजी क्षेत्रको आत्मविश्वास खस्किएको छ । अर्थतन्त्रको सुधार सरकारको प्राथमिकतामा परेको छैन । राजस्व संकलन र पुाजीगत खर्च न्यून छ । यही अवस्थामा निजी क्षेत्रको छाता संगठन नेपाल उद्योग वाणिज्य संघले आफ्नो वार्षिकोत्सवको अवसरमा चैत २८ गते सबै राजनीतिक दलहरूबाट अर्थतन्त्र सुधारका एजेन्डामा साझा प्रतिबद्धता गराउन लागेको छ । अर्थतन्त्रको अवस्था, निजी क्षेत्रको मनोभावनालगायत विषयमा नेपाल उद्योग वाणिज्य महासंघका अध्यक्ष चन्द्रप्रसाद ढकालसँग कान्तिपुरका कृष्ण आचार्य र यज्ञ बञ्जाडेले गरेको कुराकानी:कोभिड सकिए पनि त्यसको असरले सबैतिर आर्थिक संक्रमण रहेका बेला तपार्इं नेपाल उद्योग वाणिज्य महासंघको अध्यक्ष बन्नुभएको थियो । नेतृत्व सम्हालेको एक वर्षभित्र केके काम गर्नुभयो ?महासंघको नेतृत्व सम्हाल्दै गर्दा निजी क्षेत्र मात्र नभएर समग्र अर्थतन्त्र संकटमा थियो । त्यो बेलाको अवस्था मध्यनजर गर्दै महासंघले मुख्य पाँच विषयवस्तु अघि सारेको थियो तत्कालीन आर्थिक संकटबाट अर्थतन्त्रलाई कसरी निकास दिने, लगानीमैत्री वातावरण कसरी बनाउने, सरकार र निजी क्षेत्रबीच आरोप, प्रत्यारोपको सट्टा सुमधुर सम्बन्ध कसरी बनाउने, स्वदेशमै दक्ष जनशक्ति कसरी उत्पादन गर्ने र निजी क्षेत्रलाई हेर्ने सरकारी दृष्टिकोणमा कसरी सुधार ल्याउने अथवा मर्यादित निजी क्षेत्र कसरी बनाउने । अध्यक्षको शपथ ग्रहण गरेकै बखत सरकारले निजी क्षेत्रको कामकारबाही अख्तियार दुरुपयोग अनुसन्धान आयोगले पनि हेर्न सक्ने गरी बनाइएको विधेयक राष्ट्रिय सभाबाट पारित गरेको थियो । निजी क्षेत्र नियमनका लागि क्षेत्रगत रूपमा छुट्टाछुट्टै नियामक निकाय रहेकाले थप जरुरी नभएको र धेरै नियन्त्रण गर्दा निजी क्षेत्रले स्वतन्त्र रूपमा काम गर्न नसक्ने भन्दै महासंघले विभिन्न निकायमा लबिइङ गर्यो । विधेयकको उक्त व्यवस्था नहटे पनि रोकिएको अवस्था छ । अहिले पनि हामी निजी क्षेत्रलाई अख्तियारको दायरामा ल्याइनु हुँदैन भन्नेमा अडिग छौं । चालु आर्थिक वर्षको बजेट र मौद्रिक नीतिमा निजी क्षेत्रका तीनवटै संगठन (महासंघ, सीएनआई र चेम्बर) एकै ठाउँमा उभिएर संयुक्त रूपमा सुझाव दिएका थियौं । समग्र निजी क्षेत्रको धारणा र सुझाव साझा हुनुपर्छ भन्ने उद्देश्यले सबै संगठन एकै ठाउँमा उभिने कामको सुरुवात भएको छ । विगतमा महासंघअन्तर्गतको रोजगारदाता परिषद्को सभापति हुँदा पनि यसको पहल गरेको थिएँ । अहिले राज्यले नीतिनियम बनाउँदा निजी क्षेत्रका धेरै सुझाब समेट्न थालेको छ । उदाहरणका लागि अहिले उत्पादन (म्यानुफ्क्चरिङ) र व्यापार (ट्रेडिङ) क्षेत्रमा प्रवाह हुने कर्जामा फरक ब्याजदरको व्यवस्था छ भने उत्पादनमूलक क्षेत्रलाई बढी प्राथमिकता दिइएको छ । लामो समय संकुचनमा रहेको अर्थतन्त्रलाई गतिशील बनाउन सबै सरोकारवालाको उपस्थितिमा प्रधानमन्त्रीलाई निजी क्षेत्रको धारणा राख्ने, लगानी बढ्न नसकिरहेको अवस्थामा कसरी निजी क्षेत्रको मनोबल बढाएर थप लगानी विस्तार गर्न सकिन्छ भन्ने सम्बन्धमा लगातार विभिन्न पहल गरिएको छ । यही कारण अहिले निजी क्षेत्रलाई हेर्ने दृष्टिकोणमै सुधार भएको छ । प्रधानमन्त्रीको भारत, चीन र दुबई भ्रमणकै क्रममा महासंघको पहलमा ती मुलुकमा व्यवसायीको सम्मेलन सम्पन्न भएका छन् । यसअघि सम्बन्धित राष्ट्रमै यो स्तरका सम्मेलन भएका थिएनन् । यसले पनि मुलुकबाहिर राम्रो सन्देश प्रवाह गरेको छ । यही क्रममै आगामी दशकमा १० हजार मेगावाट बिजुली भारतले खरिद गर्ने सम्झौता भएको छ । यो निकै ठूलो उपलब्धि हो । महासंघले पश्चिम एसियाली देशका राजदूतहरूसँग निरन्तर छलफल गरिरहेको छ । ती देशका राजदूतहरूले नेपालमा लगानी भित्र्याउन सरकारले द्विपक्षीय सम्झौता गर्नुपर्ने सुझाव दिँदै आउनुभएको छ । त्यो सुझाव मैले प्रधानमन्त्री, अर्थमन्त्री, मुख्यसचिव, गभर्नरलगायत नीति निर्मातासमक्ष जोडदार रूपमा राखेको थिएँ । यद्यपि द्विपक्षीय लगानी सम्झौता (बीआईए) नेपालका लागि नयाँ विषय नभए पनि राज्यको प्राथमिकतामा परेको थिएन । अहिले यो विषय मन्त्रिपरिषद्मा आइसकेको छ । वैशाखमा हुन लागेको लगानी सम्मेलनअघि नै यो नीति पारित हुनेछ, जसलाई मैले ठूलो ब्रेक थ्रु मानेको छु । लगानीमैत्री वातावरण निर्माणका लागि एक दर्जन विद्यमान कानुनमा संशोधन गर्नुपर्ने देखिएको छ । लगानी सम्मेलनअघि नै ती नीति संशोधन गर्ने गरी सरकारले फास्ट ट्रयाक मा काम अघि बढाएको छ । उद्योग वाणिज्य महासंघ गैरनाफामूलक संस्था हो । तर, विभिन्न कारणले सरकारले कर लगाउन सुरु गरेको थियो । मेरै पहलमा अहिले फेरि कर नलाग्ने संस्थाका रूपमा आएको छ । यहीबीचमा ट्रंकलाइनको विवाद आयो । यो समस्या समाधानका लागि अर्धन्यायिक आयोग बनाएर तिर्नुपर्नेबाट असुली गर्ने र तिर्नु नपर्नेलाई अनावश्यक झन्झट नदिने व्यवस्था गर्न भनेका छौं । महासंघकै पहलमा न्यायिक आयोग गठन पनि भएको छ । महासंघले आफ्नो स्वार्थ मात्र कहिल्यै हेरेको छैन, जायज विषयमा जोडदार रूपमा आवाज उठाउँदै आएको छ । तपाईं नेतृत्वमा आउँदा सुधारका लागि अघि बढाइएका पाँचवटा विषयमध्ये स्वदेशमै दक्ष जनशक्ति कसरी उत्पादन गर्ने सम्बन्धमा काम अघि बढेको देखिएन नि ? स्वदेशमै दक्ष जनशक्ति तयार गर्न हामीले आधारभूत रूपमा काम थालिसकेका छौं । सोही क्रममा विकास साझेदारसँग सहयोग र सहकार्यका लागि प्रक्रिया अघि बढिसकेको छ । यद्यपि नतिजा आउन केही समय लाग्ने देखिन्छ । यो प्रक्रियालाई क्रमशः विस्तार गर्दै जानेछौं । महासंघकै पहलमा सबै निजी क्षेत्रको सहभागितामा लगानी पब्लिक लिमिटेड कम्पनी स्थापना गर्ने प्रक्रिया अघि बढेको छ । यसको अवधारणा, उद्देश्य र औचित्य के हो ? बैंकमा पर्याप्त तरलता र न्यून ब्याजदर रहँदा पनि कर्जा प्रवाह बढ्न नसकिरहेका बेला लगानी विस्तारमा उत्साह बढाउन निजी क्षेत्रकै पहलमा लगानी कम्पनी स्थापना हुन लागेको हो । अधिकृत पुँजी १० अर्ब रहेको उक्त कम्पनी महासंघको पहलमा स्थापना हुन लागे पनि सबै संघसंस्थामा आबद्ध तथा कुनै संस्थामा पनि आबद्ध नभएका उद्योगी व्यवसायीको पनि सहभागिता रहनेछ । महासंघले पहल गरे पनि त्यो कम्पनी हाम्रो मात्र हुने छैन । कम्पनीमा मुलुकभरका उद्योगी व्यवसायी र गैरआवासीय लगानीकर्ताले लगानी गर्न सक्नेछन् । त्यो कम्पनी व्यावसायिक सञ्चालक समिति र व्यवस्थापनद्वारा सञ्चालन हुनेछ । केन्द्रमा स्थापना हुने मुख्य कम्पनी पब्लिक लिमिटेड हुने र त्यसकै सहायक कम्पनीका रूपमा हरेक प्रदेशमा एकएकवटा सहायक (सब्सिडियरी) कम्पनी स्थापना गरिनेछ । यो कम्पनीको लगानी मुलुकभर कृषि उत्पादन तथा प्रशोधन, जलविद्युत्, पर्यटन, सूचना प्रविधि, पूर्वाधारलगायत उत्पादनमूलक क्षेत्रमा मात्र हुनेछ । सम्भावना भएर पनि पुँजी र कुशल व्यवस्थापनको अभावमा राम्रोसँग सञ्चालन हुन नसकेका सरकारी संस्थानहरूमा पनि यो कम्पनीले लगानी गर्न सक्छ । तर सेयर बजार र घरजग्गालगायत क्षेत्रमा यो कम्पनीले लगानी गर्दैन ।समग्र निजी क्षेत्रले थप लगानी विस्तारको हिम्मत जुटाउन नसक्दा कर्जा माग बढ्न नसकेको हो । यही अवस्थालाई चिरेर अर्थतन्त्रमा आशा जगाउन र लगानी विस्तारका लागि उद्योगी व्यवसायीलाई प्रोत्साहन गर्न लगानी कम्पनी स्थापना गर्न लागिएको हो । कम्पनी महासंघअन्तर्गतको नभएकाले नेपाल उद्योग परिसंघ, नेपाल चेम्बर अफ कमर्सलगायत देशका सबै क्षेत्र र भूगोलमा रहेका नागरिकलाई समावेश गर्ने काम भइरहेको छ । कम्पनीमा कसैको बढी प्रभुत्व नहोस् भन्नकै लागि लगानी सीमा तोकिने र यस्तो सीमा संघ र प्रदेशमा फरक फरक हुनेछ । निकट भविष्यमै उक्त कम्पनीको दर्ता प्रक्रिया सुरु गर्छौं । चैत २८ र २९ मा महासंघले वार्षिक साधारणसभा गर्न लागेको छ । सोही अवसरमा मुलुकको आर्थिक एजेन्डामा सरकार र दलहरूबाट राजनीतिक प्रतिबद्धता लिन लागेको छ । यसबारे बताइदिनुस् न ? आर्थिक विकासको एजेन्डा राज्यको प्राथमिकतामा पर्न नसकेको आम नागरिकले अनुभव गरेका छन् । दल, नीतिनिर्माता सबैले सैद्धान्तिक रूपमा आर्थिक एजेन्डा आफूहरूको प्राथमिकतामा रहेको बताउँदै आए पनि व्यवहारमा लागू भएको छैन । यसले आर्थिक एजेन्डा साँच्चै राज्यको प्राथमिकतामा नपरेको पुष्टि हुन्छ । यसकारण महासंघको वार्षिकोत्सवका अवसरमा चैत २८ मा सबै राजनीतिक दलका अध्यक्ष, पूर्वप्रधानमन्त्रीहरूलाई एकै ठाउँमा भेला गराएर आर्थिक एजेन्डामा प्रतिबद्धता व्यक्त गर्न लगाउँदै छौं । दलहरूबीच विचार फरक हुन सक्छ तर आर्थिक एजेन्डामा हामी एकमत छौं भनेर उहाँहरूको प्रतिबद्धता लिन खोजेका हौं । आर्थिक एजेन्डाका पाँच बुँदामा सबै दलको साझा धारणा र प्रतिबद्धता लिनेछौं । अहिले आम सर्वसाधारणको आत्मविश्वासमा कमी आएको छ । भोलि के होला भन्ने अन्योल देखिन्छ । उनीहरूको आत्मविश्वास बढाउन पनि महासंघले विभिन्न पहल गरिरहेको छ । अर्थतन्त्र सुधारको बाटोमा छ, सबै जना सकारात्मक रूपमा लागेमा लय छोडेका सबै विषय बिस्तारै लयमै फर्काउन सकिन्छ भन्ने आशा आम सर्वसाधारणलाई देखाउनुछ । राजनीतिक दलको बोली र व्यवहारमा एकरूपता छैन । दलहरूले प्रतिबद्धता गर्दैमा आर्थिक विकासका एजेन्डाले प्राथमिकता पाउँछन् र आर्थिक विकासले गति लिन्छ भन्नेमा तपाईं आशावादी हुनुहुन्छ ? अब प्रतिबद्धताले मात्र काम गर्नेवाला छैन । नतिजा नै दिनुपर्नेछ । यसमा हामी प्रस्ट छौं । हामीले राजनीतिक दलबाट प्रतिबद्धतासँगै कार्यान्वयन र तोकिएको समयमै अपेक्षित नतिजा खोजेका हौं । प्रतिबद्धता गराउने अनि छोड्ने काम महासंघले गर्दैन । प्रतिबद्धताअनुसार काम भयो कि भएन भन्ने कुराको निरन्तर फलोअप पनि महासंघले गर्छ । किनकि राजनीतिक दललाई पनि प्रतिबद्धता गरे मात्र पुग्ने तर काम गर्नु नपर्ने छुट छैन । सबैमा नकारात्मकता बढेको छ । व्यवसायीले आर्जन गरेको नाफालाई गलत रूपमा हेर्ने गरिन्छ । यो भाष्यमा सुधार ल्याउन जरुरी छ । नाफाकै लागि व्यवसाय गर्ने हो । राज्यको नियम कानुनको परिधिभित्र रहेर नाफा कमाउन पाउनुपर्छ ।वैशाखमा सरकारले तेस्रो लगानी सम्मेलन गर्दै छ । यसमा निजी क्षेत्रको भूमिका के कस्तो रहन्छ ? पछिल्ला वर्ष नेपालमा अपेक्षित रूपमा विदेशी लगानी आउन सकेको छैन भने स्वदेशी लगानी पनि धेरै विस्तार हुन सकेको छैन । स्वदेशी र विदेशी लगानी बढाउनका लागि निजी क्षेत्रले नीतिगत सुधारका लागि लबिइङ गर्ने, देश विदेशमा प्रचारप्रसार गर्ने, लगानीमैत्री वातावरण निर्माणका लागि नीतिगत र व्यावहारिक जटिलता फुकाउन सरकारलाई आग्रह र सहजीकरण गर्नेलगायत काम महासंघले गरिरहेको छ । सम्मेलनलाई प्रभावकारी र उपलब्धिमूलक बनाउन निजी क्षेत्रले कुनै कसर बाँकी राख्ने छैन । आम सर्वसाधारणमा आर्थिक क्षेत्रमा केही भएको छैन भन्ने भान परेको छ । यसकारण महासंघले आर्थिक एजेन्डामा राजनीतिक दलहरूको प्रतिबद्धता लिन लागेको बताउनुभयो । अर्थतन्त्रको अहिलेको समस्याचाहिँ कस्तो छ ? करिब दुई वर्षअघिको तुलनामा अहिले धेरै सुधार भएको छ । विदेशी विनिमय सञ्चितिले हरेक महिना नयाँ कीर्तिमान बनाउँदै आएको छ । शोधनान्तर स्थिति र चालु खाता बचतमा छन् । रेमिट्यान्स निरन्तर बढिरहेको छ । पर्यटनमा क्रमिक रूपमा सुधार भएको छ । मूल्यवृद्धि घट्दो क्रममा छ । बैंकमा पर्याप्त तरलता छ । ब्याजदर घटेर एकल अंकमा झरेको छ । यी सूचकले अर्थतन्त्रमा सकारात्मक संकेत देखाएका छन् । तर, सरकारी वित्तमा अपेक्षित सुधार भएको छैन । यसकारण अर्थतन्त्र चलायमान बन्न सकेको छैन । नागरिकको आत्मविश्वास खस्केको अवस्था छ । नागरिकको आत्मविश्वास बढाउनु नै अहिलेको प्रमुख चुनौती हो । दस प्लस दुई पास गरेपछि युवा विदेशिने क्रम बढेको छ । यसले समग्र बजार मागमा कमी ल्याएको छ । उपभोग्य वस्तुको मागमा कमी ल्याएको छ । उपभोग्य वस्तुदेखि मोटरसाइकल, ल्यापटप, मोबाइललगायतको माग पनि घटेको छ । युवा पलायनलाई रोक्न पनि धेरै काम गर्नुपर्ने छ । काम गर्नेका लागि अहिले नेपालमा पर्याप्त अवसर छ । व्यवसायका लागि आवश्यक पुँजीसँगै सीप, प्रविधि, आइडियालगायत पनि सजिलै पाउन सकिन्छ । राम्रो परियोजना र नवीन सोच भएकालाई पुँजी आइडिया जुटाइदिने संघसंस्था पनि उपलब्ध छन् । यसकारण अहिलेको आवश्यकता सकारात्मक सोच र मिहिनेतका साथ काम गरे शिथिल अर्थतन्त्रलाई छिट्टै चलायमान बनाउन सकिन्छ भन्ने सन्देश प्रवाह गर्नु र सोहीअनुसार काम गरेर देखाउनु हो । मैले नेपालको धेरै क्षेत्रमा अवसरै अवसर देखेको छु । अरूलाई पनि त्यो देखाउन जरुरी छ । अर्थतन्त्रको बाह्य क्षेत्र सबल छ, बैंकमा पर्याप्त तरलता छ, ब्याजदर निरन्तर घटिरहेको छ । बैंकले कर्जा लिने मानिस खोज्दै हिँडेका छन् । गएको एक वर्षमा तपाईंले पनि केही परियोजना सञ्चालनमा ल्याउनुभएको छ । धेरै उद्योगी व्यवसायीले लगानी गर्ने वातावरण छैन भन्दै आएका छन् । कुनै उद्योगीले अवसरै अवसर र कुनैले समस्यै समस्या देख्ने अवस्था किन आयो ?अहिले समाजकै आत्मविश्वास खस्किएको छ । एउटा म्यानुफ्क्चरिङ युनिट चलाइरहेको उद्योगीलाई अर्को युनिट थप गर्न बलियो आत्मविश्वास चाहिन्छ । त्यपछिमात्र पुँजीलगायत अरू कुरा चाहिने हो । अहिले त्यही आत्मविश्वासको कमी भएको छ । बरु व्यवसायको आकार घटाउँछु तर लगानी विस्तार गर्छु भन्ने मनसायमा धेरै उद्योगी व्यवसायी साथीहरू छैनन् । यसकारण उद्योगी व्यवसायीको आत्मविश्वास बढाउने काम राज्यले गर्न जरुरी छ । निजी क्षेत्रले लगानी विस्तार गरेमात्र समाजमा रोजगारी सिर्जना र सरकारलाई राजस्व प्राप्त हुने हो । सरकार वा नियामक निकायले के गरेमा खस्किएको निजी क्षेत्रको मनोबलमा तत्काल सुधार ल्याउन सकिएला ?अहिले काम सम्पन्न भएका आयोजनाको भुक्तानी पनि निर्माण व्यवसायीले पाएका छैनन् । निजी क्षेत्रलाई हेर्ने सरकारको दृष्टिकोण पनि नकारात्मक देखिन्छ । निजी क्षेत्रकै लगानीले अर्थतन्त्र चलायमान बन्ने, सरकार र नागरिकको आय बढ्ने, आर्थिक चक्रले निरन्तरता पाउने हो भन्ने कुरा सरकार र समाजले पनि बिर्सनु भएन । निजी क्षेत्रले कमाएको नाफालाई नकारात्मक रूपमा हेरिदिनुभएन । केही विद्यमान कानुनका व्यवस्थाले पनि निजी क्षेत्रले ढुक्क भएर लगानी गर्न सकेको छैन । लगानी वातावरण निर्माणका लागि तिनमा पनि तत्काल सुधार जरुरी छ । बैंकमा पैसा थुप्रिए पनि खराब कर्जा बढेकोलगायत कारण पुँजी कोष दबाबमा रहेकाले धेरै कर्जा प्रवाह गर्न सकेका छैनन् । क्षमता भएकाले केहीले अटेरी गरेर र केही व्यवसायीले परिस्थितिजन्य कारण साँवाब्याज भुक्तानी गर्न नसक्दा बैंकहरू समस्यामा परे भन्ने छ । यसमा तपाईंको धारणा के हो ?बैंकहरू वित्तीय मध्यस्थकर्ता हुन् । समाजमा छरिएर रहेको पैसा एकत्रित गरेर आवश्यक परेका व्यक्ति वा संस्थालाई बैंकले कर्जा प्रवाह गर्ने हो । कुनै सञ्चालकको ५ वा १० प्रतिशत पैसा होला बाँकी सबै सर्वसाधारणको हो । यसकारण अरूको पैसामा मनपरी गर्ने अधिकार कसैलाई छैन । ऋणीबाट उठाउने र निक्षेपकर्तालाई दिने ब्याजको अन्तर नै बैंकको नाफा हो । यसकारण बैंकको सबैभन्दा महत्त्वपूर्ण जिम्मेवारी नागरिकको बचतको सुरक्षण गर्ने हो । अहिले समाजमा केही अराजक गतिविधि बढेका छन्, बैंकबाट लिएको ऋण तिर्नु पर्दैन भन्ने अभिव्यक्ति पनि सुनिन्छ । अराजक गतिविधिको लहलहैमा लागेर क्षमता भएका केही ऋणीले पनि बैंकको साँवाब्याज नतिरेको देखिन्छ । यो एकदमै गलत हो । आज एउटा ऋणीले ऋण भुक्तानी नगर्नुको मार बैंकलाई भन्दा धेरै निक्षेपकर्तालाई पर्छ । केही ऋणीले परिस्थितिजन्य कारणले चाहँदाचाहँदै पनि ऋण तिर्न सकेका छैनन् । त्यस्ता ऋणीका लागि सरकार, राष्ट्र बैंक र बैंकहरूका तर्फबाट सक्दो सहजीकरण गरिदिनुपर्छ । ताकि अहिले उसले व्यवसाय टिकाउन सकोस् र भविष्यमा व्यवसाय लयमा आएपछि बैंकको ऋण पनि चुक्ता गर्न सकोस् । बैंकहरू विरुद्ध अराजक गविविधि बढाउनेलाई आवश्यक कारबाही गर्न महासंघले सम्बन्धित निकायलाई आग्रह गर्दै आएको छ । निजी क्षेत्रकै भाषामा भन्दा सरकारले उद्योगी व्यवसायीलाई धरपकड गर्ने, कारणबिनै हिरासतमा लिने, अनावश्यक दुःख दिने गर्दै आएको छ । कुनै व्यवसायीलाई नियन्त्रणमा लियो कि निजी क्षेत्र विरोधमा उत्रिहाल्छ । राज्यले निजी क्षेत्रलाई छुनै हुँदैन भन्ने तपाईंहरूको धारणा हो ?गलत काम गर्ने जोकोहीलाई पनि कारबाही हुनुपर्छ । तर अहिले धेरै उद्योगी व्यवसायीलाई हिरासतमा लिइहाल्ने अनि अनुसन्धान गर्ने प्रचलन बढेको छ । सुरुमै थुन्नुको साटो उसलाई बाहिरै राखेर पर्याप्त अनुसन्धान गर्ने अनि दोषी देखिएमा मात्र थुन्ने र अरू आवश्यक कारबाही गरियोस् भन्ने हाम्रो माग हो । कुनै पनि उद्योगी व्यवसायी निकै वर्षको लगन र मिहिनेतले एउटा तहमा पुगेको हुन्छ । त्यो सबै छोडेर ऊ भागिहाल्ने भन्ने हुँदैन । यसकारण पहिले थुन अनि सुन को साटो पहिले सुन अनि मात्र थुन भनेका हौं । सुरुमै थुन्ने, आफ्नो कुरा राख्न पर्याप्त अवसर नदिनेजस्ता प्रवृत्तिले उद्योगी व्यवसायीको मनोबल झनै खस्किएको छ । व्यवसायबाट पलायन हुने प्रवृत्ति पनि बढेको छ । यद्यपि निजी क्षेत्र सबै ठीक छन् उनीहरूलाई कारबाही गर्नु नै हुन्न भनेको होइन । मानौं कुनै व्यवसायीले २० प्रतिशत नाफा मार्जिन लिनुपर्नेमा ४० प्रतिशत नाफा कमायो रे । यस्तो अवस्थामा उसलाई ठूलो मौद्रिक जरिवाना (फाइनान्सियल कस्ट) लगाउन सकिन्छ । थुनेर मात्र केही हुँदैन । हाल संसद्मा पेस भएको बैंक तथा वित्तीय संस्थासम्बन्धी संशोधन विधेयकमा एउटै व्यक्ति बैंकर र व्यवसायी हुन नसक्ने व्यवस्था छ । यो व्यवस्थाले तपाईंलगायत व्यवसायीलाई नै लक्षित गरेको देखिन्छ होइन ?बैंकर र व्यवसायी छुट्याउने विषय निकै राम्रो हो । यसमा राष्ट्र बैंकले निकै पहिलेदेखि पहल गर्दै आएको छ । तर, ०७२ मा बैंकको पुँजी चार गुणा वृद्धि गरिएकाले व्यवसायीको लगानी थपिएको छ । अब व्यवसायीलाई त्यो पुँजी वित्तीय संस्थाबाट निकालेर अन्यन्त्र लैजान पर्याप्त समय, उचित बाटो र लगानीको विकल्प राज्यले दिनुपर्छ । विधेयकमा बैंकको चुक्ता पुँजीको एक प्रतिशतभन्दा बढी सेयर रहेको व्यक्तिले कुनै पनि संस्थाबाट कर्जा लिन नपाउने व्यवस्था प्रस्ताव गरिएको छ । त्यस्तै हो भने उद्योगी व्यवसायीले कर्जा नपाउने भएकाले अर्थतन्त्र खुम्चिने अवस्था हुन सक्छ । अहिले अधिकांश उद्योगी व्यवसायीको बैंकमा लगानी छ । मेरै कुरा गर्दा पनि एक प्रतिशतभन्दा बढी बैंकमा लगानी छ । मैले दर्जनौं कम्पनी सञ्चालनमा ल्याएको छु । यदि मेरो कम्पनीले कर्जा नै लिन नपाउने हो भने मलाई लगानी झिक्ने अवसर पनि दिनुपर्यो । अहिले बैंक तथा वित्तीय संस्थाको चुक्ता पुँजी करिब साढे ७ खर्ब रुपैयाँ छ । त्यसमध्ये अधिकांश उद्योगी व्यवसायीको छ । प्रस्ताव भएकैअनुसार विधेयक पारित भयो भने व्यवसायीले बैंकको सेयर बेच्नुपर्ने हुन्छ । त्यति ठूलो सेयर किन्ने गैरव्यवसायी लगानीकर्ता पाउन सकिएला ? यो नै सबैभन्दा महत्त्वपूर्ण पाटो हो । आर्थिक विकासमा नेपालले भर्खर पाइला चाल्दै छ, यसकारण धेरै उद्योगी व्यवसायीले सबैतिर लगानी गरेका छन् । एकै पटक सेयर बिक्री गर्दा खरिद गर्ने लगानीकर्ता नपाइन सक्छ । यसकारण पर्याप्त अध्ययनमार्फत सेयर बिक्रीका लागि उचित समय र विकल्प उपलब्ध गराएर मात्र उक्त व्यवस्था कार्यान्वयनमा ल्याउनुपर्छ । त्यसो भए बैंकर र व्यवसायी छुट्याउने राष्ट्र बैंकको प्रयास तपाईंलाई मञ्जुर छ भनेर बुझ्दा हुन्छ ? नियामक निकाय वा सरकारले गर्न लागेको काममा मञ्जुर नहुने भन्ने हुँदैन । विदेशमा यस्तो अभ्यास पनि छ । नेपालमा पनि त्यही अभ्यास पछ्याउनु राम्रो हो । यद्यपि सेयर बिक्रीका लागि उचित विकल्प र चुक्ता पुँजीको एक प्रतिशतभन्दा बढी लगानी भएका व्यवसायीले चलाएका उद्योग व्यवसायमा पुँजी अभावका कारण संकुचन आउनु भएन । महासंघले भारत, चीन, दुबई, कतार, थाइल्यान्डलगायत मुलुकका उद्योगी व्यवसायीसँग पनि सम्मेलन र अन्तरक्रिया गरिसकेको छ । विदेशी लगानीकर्ता नेपालको वित्तीय क्षेत्रमा लगानी गर्न कति इच्छुक छन् ? बैंकबाट तपाईंहरू बाहिरिँदै गर्दा त्यो सेयर विदेशी लगानीकर्तालाई बिक्री गर्ने सम्भावना होला कि नहोला ? अहिले बैंकर र व्यवसायी नछुट्याएकाले विदेशी लगानी नआएको हो र ? विदेशी लगानी भित्रत्र्याउन अहिले कसले रोकेको छ र ? यसकारण बैंकमा रहेको सेयर उद्योगी व्यवसायीले बिक्री गर्दा मात्र विदेशी लगानीकर्ता आउँछन् भन्ने हुँदैन । अहिले पनि सरकारले विदेशी लगानीलाई सरकारले प्राथमिकता दिएकै छ । विगतमा राष्ट्र बैंकले बैंकको संख्या घटाउने रणनीति ल्यायो । सोही क्रममा सरकारले कर छुट दिने बतायो । सोहीअनुसार बैंकहरू मर्ज भए । अहिले आएर सरकारले भूतप्रभावी कर उठायो । करबापत बैंक तथा वित्तीय संस्थाले करिब १३ अर्ब रुपैयाँ सरकारलाई बुझाए । त्यो रकम त्यत्ति धेरै होइन । तर यो देशले भूतप्रभावी रूपमा कर उठाउँछ भनेर देशविदेशमा त्यसको नकारात्मक सन्देश गएको छ । हेर्दा सामान्य लाग्न सक्छ तर यो निकै डरलाग्दो विषय हो । यी विषयमा नीति निर्माताको ध्यान जान जरुरी छ । एउटै व्यक्तिले बैंक र व्यवसाय दुवै चलाउँदा स्वार्थ बाझियो, मनपरी कर्जा लिए, अपचलन गरे, यसकारण बैंकर र व्यवसायी छुट्याउनुपरेको भन्ने धारणा सरकारी पक्षको छ नि ?विगतमा केही त्यस्ता गतिविधि पनि भए होलान् । अहिले नियामक निकायका रूपमा राष्ट्र बैंक यति सक्रिय र प्रभावशाली भएर आएको छ कि कुनै व्यवसायीले चाहँदैमा उसले स्वार्थ बाझिने गरी वित्तीय कारोबार गर्न सक्ने अवस्था छैन । यही कारण नेपालका बैंक तथा वित्तीय संस्था दक्षिण एसियामै उत्कृष्ट छन् । सञ्चालक र उच्च व्यवस्थापनलाई यति जिम्मेवार बनाइएको छ कि जसले गर्दा स्वार्थ बाझिने गरी काम गर्न सक्ने अवस्था छैन ।तपाईंले महासंघको नेतृत्व सम्हालेपछिको एक वर्ष नीति निर्माण, आर्थिक क्षेत्रको सुधारका लागि लबिइङ, देशीविदेशी लगानीकर्तासँग अन्तरक्रियालगायतमै बितेछ । अबको एक वर्षपछि तपाईंलाई भेट्न आउँदा महासंघले केके काम सम्पन्न गरेको हुनेछ ? अहिले हामीले उठाएको एजेन्डा सरकारले सुन्न थालेको छ । विगतमा अलि कम सुन्थ्यो । अबको एक वर्षमा हाम्रा सुझावहरू कार्यान्वयन हुने गरी काम गर्ने योजना छ । तपाईं आफैं एक सफल व्यवसायी । आगामी योजना के छन् ?म मिहिनेतमा विश्वास गर्ने मानिस हुँ । नेपाल धेरै सम्भावना भएको मुलुक हो । यसकारण सम्भावना देखेका क्षेत्रमा मैले लगानी गर्दै आएको छु । पछिल्ला वर्ष मेरो लगानी पर्यटन पूर्वाधार र आयात प्रतिस्थापन गर्ने उद्योग स्थापनामा केन्द्रित छ । आगामी वर्षमा पर्यटन क्षेत्र विस्तारको राम्रो सम्भावना छ । यस क्षेत्रमा अहिले गरिएको लगानीले भविष्यमा राष्ट्रका लागि पनि हित गर्छ । काम सुरु गरेपछि समयमै सक्नुपर्छ । म जहिले पनि तीन सिद्धान्तमा रहेर काम गर्छु, पहिलो मैले गरेको कामबाट आम नागरिक लाभान्वित होऊन्, दोस्रो सरकारलाई फाइदा पुगोस् र तेस्रो त्यो काम आफैंमा व्यवसाय होस् ताकि लगानीले उचित प्रतिफल पनि प्राप्त गरोस् । उदाहरणका लागि हामीले औपचारिक माध्यमबाट रेमिट्यान्स भित्र्याउन सुरु गर्यौं । जुन राज्य र आम जनताले चाहेको व्यवसाय थियो । त्यसैगरी, नेपाल राष्ट्र बैंकले बैंक तथा वित्तीय संस्थालाई मर्जरमा लगेर ठूलो र सबल संस्था बनाउने नीति लियो । त्यसको फलस्वरूप हामीले २१ वटा बैंक तथा वित्तीय संस्थालाई एउटा बनायौं । त्यसैगरी, सरकारले पर्यटकको खर्च र बसाइ बढाउन गन्तव्य निर्माणमा सपोर्ट गर्ने कार्यक्रम ल्यायो । त्यसपछि हामीले चन्द्रागिरि हिल्सजस्तो गन्तव्य बनायौं । अब सबै प्रदेशमा यस्तै पर्यटकीय गन्तव्य बनाउने योजना छ । तीनवटा प्रदेशमा परियोजना सञ्चालनमा आइसकेको छ भने बाँकी चारवटामा निर्माणको काम हुँदै छ ।"
फिल्ममा जमेकी मिरुना,"(रुकुम पूर्व)पछिल्लो समय नेपाली फिल्म उद्योगमा व्यस्त अनि चल्तीको नाम हो, मिरुना मगर । हङकङमा जन्मिएर दुई वर्षकी हुँदा परिवारका साथ नेपाल आएकी उनले त्यसपछिका १० वर्ष आफ्नै पुर्ख्यौली थलो धरानमा बिताइन् । प्राथमिक तहको पढाइ स्वदेशमै सकेपछि मिरुना बेलायत गइन् । त्यतिबेला उनी साढे १२ वर्षकी मात्र थिइन् ।बुबा बेलायती सेनाका जागिरे भएकाले उनलाई सानै उमेरमा बेलायत जाने मेसो मिलेको थियो । त्यसपछिको बाँकी पढाइ मैले बेलायतमै बसेर गरें, उनले भनिन् । सानैदेखि पढाइमा अब्बल मिरुनाले बेलायतबाट समाजशास्त्रमा स्नातक तथा अन्तर्राष्ट्रिय विकासमा स्नातकोत्तर गरिन् । खासमा स्नातक सकेपछि नेपाल फर्केर बालबालिका र युवामा केन्द्रित भएर काम गर्ने रहर थियो मिरुनालाई ।तर उनलाई नेपाल भने आठ वर्षअघिको भूकम्पले फर्कायो । भूकम्प पीडितहरूलाई सहयोग गर्नका लागि नेपाल आएकी थिइन् मिरुना । तर सोचेभन्दा केही समय नेपाल बसाइ लम्बिएपछि उनले एक्टर्स स्टुडियोमा अभिनय सिकिन् । सानैदेखि अभिनयमा रुचि भएकाले खासमा रहर पूरा गर्न अभिनय सिकेको उनी बताउँछिन् ।त्यसलगत्तै कथा देश तीन नाटक खेल्ने मौका पाएपछि भने उनले अभिनय यात्रामा पछाडि फर्कनुपरेको छैन । नाटकको अभिनयकै कारण उनले लालपुर्जा फिल्ममा मौका पाइन् । नाटकमा मेरो अभिनय हेरेर फिल्मका लागि अनुरोध गर्नुभयो, मिरुनाले सुरुका दिन सम्झँदै भनिन्, त्यसपछि म लालपुर्जाका लागि अनुबन्धित भएँ । यो नै मेरो पहिलो फिल्म हो ।लालपुर्जा मा अभिनयको तारिफपछि भने उनले फिल्मी दुनियाँमा नै सक्रिय हुने निधो गरिन् । दोस्रो फिल्म रोज पछि भने उनलाई भ्याइनभ्याई छ । त्यसयता उनले आठ फिल्ममा काम गरिसकेकी छन् । उनी अभिनीत रंगेली प्रदर्शनमा आएको पछिल्लो फिल्म हो । उनको अर्को फिल्म मनसरा आउँदो वैशाख २१ देखि प्रदर्शनमा आउँदै छ ।मिरुना गत साता मात्र घरज्वाइँ फिल्मको रुकुम पूर्वमा छायांकन सकेर काठमाडौं फर्केकी छन् । यो फिल्म असार २८ गते प्रदर्शनमा आउने जनाइएको छ । अरू दुई फिल्म ऊनको स्विटर र गाउँ नै रमाइलो ले पनि उनलाई पर्खिरहेका छन् । तर अफर आएका जति सबै फिल्ममा भने खेल्न सम्भव नहुने उनको भनाइ छ । फिल्मका लागि एकपछि अर्को अफर आउँदा खुसी त लाग्छ नै । तर सबै फिल्ममा काम गर्न भने सकिँदैन, उनले भनिन्, यसमा म काम गर्दिनँ भन्नुपर्दा दुःख लाग्छ । तर कहिलेकाहीं त्यस्तो भन्नैपर्ने अवस्था पनि आउने रहेछ ।नेपाली फिल्ममा सक्रिय भएको ६७ वर्षमा नै दरिलो पाइला टेकेकी मिरुनाले फिल्म छायांकनका क्रममा नयाँनयाँ ठाउँ र परिवेशमा पुगेर त्यहाँका वास्तविक चरित्रहरूको भूमिका निर्वाह गर्न पाउँदा आफूलाई भाग्यमानी ठान्छिन् । फिल्म निर्माणका क्रममा देशका विभिन्न स्थानमा पुगेकी भए पनि मिरुना पश्चिम नेपाल र कर्णालीमा त्यति घुम्न पाएकी छैनन् । म घुम्ने नै भनेर त अहिलेसम्म कतै गएकी छैन । फिल्ममा काम गर्ने क्रममै नयाँ ठाउँहरू पुगिरहेकी हुन्छु, उनले भनिन् । त्यसो त मिरुनालाई सोलो ट्राभलर का रूपमा आफ्नै सुरमा घुम्ने रहर छ । तर त्यसका लागि समय र आँट भने अझै जुटाउन सकेकी छैनन् । जनकपुर र डोल्पा पुग्न मन छ । तर फुर्सद र मेसो भने मिलिरहेको छैन, उनले भनिन् ।पछिल्लो समय नेपालको वास्तविक अनुहार चित्रित गर्ने फिल्म बन्न थालेका र यसलाई निरन्तरता दिनुपर्ने मिरुनाको धारणा छ । लगानी र नयाँ प्रविधिको प्रयोगले नेपाली फिल्म क्षेत्रलाई अझै उचाइमा लग्न सकिने उनको बुझाइ छ । कथावस्तुका साथै प्रविधिले नेपाली फिल्मलाई एउटा उचाइमा पुर्याउँदै छ । यो निकै सुखद कुरा हो, उनले थपिन्, तर यतिले मात्रै पुग्छ भन्ने होइन र समयानुकूल यसको विकास र विस्तारमा हामी चुक्न हुँदैन ।त्यसका साथै, नेपाली फिल्म क्षेत्रमा नयाँ पुस्ताको उपस्थिति पनि उत्साहजनक भएको मिरुनाले बताइन् । फिल्म गर्नका लागि अभिनय त पहिलो सर्त भइहाल्यो, उनले भनिन्, सँगसँगै अरू धेरै कुरामा पनि जानकार हुन आवश्यक छ । रहरले मात्रै त कुनै क्षेत्रमा पनि टिक्न सकिँदैन नि । दुई सन्तानमध्ये कान्छी मिरुनाका बुबा, आमा र दिदी बेलायतमै बस्छन् । परिवारका अरू सदस्य बेलायतमै हुनुहुन्छ, त्यसैले फुर्सद हुँदा म पनि बेलायत नै पुग्छु, उनले भनिन्, तर म त स्वदेशमै रमाउने भइसकें । यसकारण उताभन्दा यतै रमाइलो लाग्छ ।विदेशमा हुर्केबढेकी र त्यहींको शिक्षा हासिल गरेकी मिरुनाले बारम्बार एउटा प्रश्न झेल्छिन् । त्यो हो, विदेशको सुखसुविधा त्यागेर नेपालमा किन ? तर त्यसको उनीसँग रेडिमेड जवाफ छ, मेरो परिवार विदेशमा हुनुहुन्छ । त्यसको अर्थ यो होइन कि म पनि त्यहीं बस्नुपर्छ । परिवार उता भए पनि आफूसँग नेपाली नागरिकता भएको र नेपालमै संघर्ष गर्ने बताउँछिन् मिरुना । म त नेपालमै धेरै सम्भावना देख्छु, उनले भनिन्, त्यसकारण सकेको इफोर्ट आफ्नै देशका लागि लगाउँछु ।"
बुढीपोल्ली मा सुदूरका कथा,"काठमाडौं (कास) खेम बतासको कथासंग्रह बुढीपोल्ली शनिबार राजधानीको शिल्पी थिएटरमा समालोचक बिन्दु शर्मा, कविकथाकार बिना थिङ, कवि सोझो गाउँले र पत्रकार फणीन्द्र संगमले संयुक्त रूपमा विमोचनगरेका छन् । विमोचनपछि गरिएको बहसमा वक्ताहरूले सुदूरपश्चिमको आञ्चलिकतालाई पुस्तकले बलियो गरी प्रस्तुत गरेको बताए । गरिब, दलित, भूमिहीनजस्ता भुइँमान्छेप्रति लेखकको सहानुभूति सकारात्मक देखिएको उनीहरूको भनाइ थियो । शर्माले सदियौंदेखि चलिरहेको सांस्कृतिक उत्पीडनप्रति असहमति प्रकट गर्दै लेखकले नयाँ चेतनाको खोजी गरेको बताइन् । छाउपडी प्रथासँग सम्बन्धित कथा मान्छे हराएको सूचनाको प्रसंगमा उनले हरेक मान्छे सामाजिक सोचसित डराउने भएकाले त्यो सोच बदल्नुपर्ने बताइन् । छाउ नमान्दा देउता रिसाउने भए छाउगोठ होइन देउताका मूर्ति भत्काउनुपर्छ, उनले भनिन् । थिङले महिलाको विषय र चरित्र निर्माणमा लेखक सकारात्मक देखिएको बताइन् । कथामा धेरै पात्रको आउजाउ भइरहँदा मूल पात्र नै ओझेलमा परेको उनको टिप्पणी थियो । केही कथाका महिला पात्र विद्रोह गर्न तयार छैनन् तर केहीमा भने त्यो संकेत देखिएको छ, उनले भनिन्, बुढीपोल्लीमा सुदूरपश्चिमका कथाव्यथा छन्, यो नेपाली साहित्यका लागि फरक स्वाद पनि हो ।कथाकारले उठाएका मुद्दामा आफू सहमत भएको भन्दै लेखक राजन मुकारुङले यी कथा सुदूरपश्चिमको मात्र नभई नेपालभित्रैका कथा रहेको भनाइ राखे । कवि गाउँलेले खेमका कथा परिवेश र उद्देश्यमा निकै सफल रहेको भन्दै प्रशंसा गरे । सामाजिक कुरीति र विभेदविरुद्ध लेखकले क्रान्ति नै गरेका छन्, उनले भने, सुदूरको सांस्कृतिक पक्षलाई बलियोसँग उठाइएको छ । १२ लामा कथा संगृहीत पुस्तकलाई माया पब्लिकेसनले बजारमा ल्याएको हो ।"
जोन वेनलाई ओस्कार,आजकै दिन (७ अप्रिल) सन् १९७० मा हलिउडका चर्चित अभिनेता जोन वेनले हेनरी हाथवेद्वारा निर्देशित ट्रु ग्रिट सिनेमाको मुख्य भूमिकाका लागि ओस्कारबाट पुरस्कृत भएका थिए । अभिनयका कारण भिन्नै पहिचान बनाएका वेनले १ सय ५० भन्दा बढी सिनेमामा काम गरेका थिए । ४० र ६० को दशकका चर्चित निर्देशकहरू जोन फोर्ड र होवार्ड हक्सका सिनेमामा वेनले गरेको अभिनयले बलिउडमा उनको विशिष्ट नाम बनेको थियो । ओस्कार पुरस्कारका लागि १९४९ मा स्यान्ड्स अफ इओ जिमाका लागि पहिलो पटक मनोनयनमा परेका वेनले पुरस्कार हात पार्न भने २१ वर्ष पर्खनुपर्यो । वेन आफैंले निर्देशन र अभिनय गरेको द अलामो (१९६०) मा उत्कृष्ट सिनेमाको मनोनयनमा परेको थियो । वेनको अन्तिम सिनेमा सन् १९७६ मा रिलिज भएको द सुटिस्ट थियो । हलिउडका यी अब्बल अभिनेताको ७२ वर्षको उमेरमा १९७९ जुन ११ मा निधन भएको थियो ।
'उद्योग र व्यापारलाई ठूला पूर्वाधारको खाँचो',"(काठमाडौं)पूर्वाधार अभाव उद्योग र व्यापार फस्टाउनमा बाधक देखिएको सरोकारवालाले बताएका छन् । सरकारपिच्छे फेरिने नीतिले थप समस्या पारिदिएको उनीहरूको भनाइ छ । पछिल्लो समय नेपालको अर्थतन्त्र शिथिलता छाउनु र व्यापारव्यवसाय न्यून क्षमतामा चल्नुको प्रमुख कारण नै स्थायी आर्थिक एवं औद्योगिक नीतिको अभाव भएको उनीहरूको बुझाइ छ । कान्तिपुर मिडिया ग्रुपले शनिबार वीरगन्जमा आयोजना गरेको वीरगन्जको वाणी विषयक कार्यक्रमको पहिलो सत्र उद्योग र व्यापार, खोइ पूर्वाधार ? मा संविधानसभा सदस्य तथा उद्योगी अनिल रुँगटाले आर्थिक नीतिमा स्थायित्व नआउन्जेल उद्योगधन्धा सप्रिन्छ भनेर सोच्नु बेकार भएको बताए ।पछिल्ला सरकारले गरेका गलत नीतिले समस्या आएको छ । सरकारपिच्छे नीति फेरिन्छन् । आर्थिक नीति र उद्योग नीति कम्तीमा पाँचदस वर्ष स्थायित्व हुनुपर्छ, रुँगटाले भने, उद्योगव्यवसायलाई प्रोत्साहन गर्ने खालको ठोस स्थायी नीति लिए मात्रै अर्थतन्त्र सम्हालिन सक्ने आधार बन्छ । हाल विभिन्न प्रकृतिका उद्योग बेग्लाबेग्लै किसिमका समस्यासँग जुधिरहेका छन् । तथापि स्टिल, सिमेन्टलगायत सबै उद्योग अहिले २० प्रतिशत इफिसियन्सीमा चलेको उनको भनाइ छ । छिमेकी देशमा शतप्रतिशत इफिसियन्सीमा उद्योग चलेका छन्, रुँगटाले भने, यो अवस्थामा हामीले कसरी प्रतिस्पर्धा गर्न सक्छौं ?निर्माण सामग्रीको माग धेरै हुने ड्राई सिजन (माघ, फागुन) मै बिजुली काटिँदा उद्योग चल्ने अवस्था नरहेको रुँगटाले बताए । बिजुलीको विकल्पमा अहिले आएको सोलारको अवधारणा पाँचदश वर्षअघि किन आएन भनेर उनले प्रश्न गरे । अहिले तीन हजार मेगावाटको विद्युत् माग छ, बर्खायाममा हामी त्यति उत्पादन गर्न सक्छौं । तर अहिले एक हजार मेगावाटभन्दा बढी उत्पादन गर्न सक्ने अवस्था छैन, उनले भने, लोकरिझ्याइँका काम गर्ने सरकार बनिरहेकाले अहिले डोमेस्टिक लाइन नकाटी उद्योगको चाहिँ पूरै काट्ने गरिएको छ । यसले पनि अर्थतन्त्र र उद्योगलाई निरुत्साहित पारेको छ । अवैज्ञानिक कर प्रणालीको सुधार आवश्यक रहेको समेत रुँगटाले औंल्याए ।वीरगन्जको औद्योगिक विकासका लागि औद्योगिक प्याकेज दिन जरुरी रहेको पूर्वमन्त्री तथा प्रतिनिधिसभा सदस्य प्रदीप यादवले बताए । वीरगन्ज र देशकै उद्योग व्यापार क्षेत्रमा बादल छाएकाले सरकारले आर्थिक प्याकेज ल्याउनुपर्ने उनको भनाइ छ । अहिले उद्योग र व्यापारमा बादल छाएको छ । संकटबाट निकास निकाल्नुपर्छ, उनले भने, वीरगन्ज औद्योगिक नगरी हो, व्यापारी नगरी हो । तर वीरगन्जको नीति बनाउँदा आर्थिक प्याकेजको नीति बनाइएको छैन । त्यसकारण अहिलेको अवस्थामा आर्थिक प्याकेज जरुरी छ ।सरकारले नीति बनाउँदा सरोकारवालासँग नाम मात्रको कुरा गर्ने तर कार्यान्वयन नगर्दा समस्या भएको उनको भनाइ छ । बनेका नीति केही व्यक्तिले कब्जा गरेकै कारण उद्योग व्यापार धराशायी अवस्थामा पुगेको उनले जनाए । सरकारले व्यापार गर्न वीरगन्जमा सुक्खा बन्दरगाह र एकीकृत चाँज चौकी बनायो । खराब हावा, प्रदूषण हामी खान्छौं, बजेट भने सरकारले खाएको छ । तर वीरगन्जलाई आर्थिक प्याकेज र राष्ट्रिय गौरवका आयोजना किन दिइएन ? उनले भने, नीति बनाउँदा वीरगन्जलाई बेइमान र खराबका दृष्टिकोणले हेरियो । बजेट कम दियो महानगरमा बजेट काटिएको छ । पछिल्लो समय उद्योगी र सर्वसाधारणबीच मेल नभएको समेत उनले बताए । उद्योग स्थापनाका लागि समस्याका रूपमा सत्ता गठबन्धन परिवर्तन र कर्मचारी सरुवासँगै नीति परिवर्तन हुने भएकाले उद्योगी समस्यामा रहेको प्रा सुष्मा तिवारी द्विवेदीको भनाइ छ । उद्योग स्थापना गर्न र अर्थतन्त्र उकास्नका लागि सरकारी नीति स्थिर बन्नुपर्नेमा उनको जोड छ । उद्योगीहरूले नीतिमा स्थिरता र कार्यान्वयनमा प्रभावकारिता खोजिरहेको उनले जनाइन् । जताततै संस्थागत भ्रष्टाचार व्याप्त छ । नीति र संविधान राम्रो छ । तर जब कार्यान्वयनको पाटो आउँछ, नेतृत्वमा त्रुटि भएकै कारण नीति कार्यान्वयन हुन सकेनन्, द्विवेदीले भनिन्, सरकारपिच्छे नीतिमा फरक पर्ने भएकाले समस्या हुन लागेको छ । कर्मचारी र सरकार फेरिनेबित्तिकै नीति परिवर्तन हुन्छ ।बैंकहरूबाट ऋण लिँदा ब्याज कहिले कति परिवर्तन हुने हो भन्ने अनिश्चित भएकाले समस्या रहेको द्विवेदीको भनाइ छ । संविधानमा गरिएको व्यवस्थाका कारण पनि उद्योगीहरूमा लगानी गर्न समस्या भएको हो कि भन्ने उनले बताइन् । समाजवाद उन्मुख समाज भनिएको छ । यसले गर्दा कतै न कतै पुँजीपतिमा उद्योग निर्माण गर्न भित्रभित्र डर छ कि π हामीले लगानी यति लगाउँदै छौं, यसको प्रतिफल बिस्तारै सरकारले नै जफत गर्छ कि भन्ने डर छ, द्विवेदीले भनिन् ।उद्योग स्थापनाका लागि सरकारले छुट्याउने रकमको सदुपयोग नभइरहेको पनि उनको दाबी छ । एकातिर अर्थ मन्त्रालयले बजेट खर्च नभएको र विकासमा समस्या रहेको भन्ने, अर्कोतिर निर्माण सम्पन्न भएका आयोजनाको पनि रकम निकासा नहुँदा समस्या रहेको उनको भनाइ छ । उद्योगीहरूलाई निरुत्साहित गर्ने नीति परिवर्तन गर्नुपर्ने, महिला उद्यमीलाई सहज रूपमा उद्योग दर्ता र ऋण उपलब्ध गराउने र उनीहरूले गरेका उत्पादनको बजारीकरणमा सरकारले नै अग्रसरता लिनुपर्ने उनले जनाइन् । नेपालको श्रमशक्तिको सदुपयोग स्वदेशमा नै गर्नुपर्नेमा उनको जोड छ । औद्योगिक क्षेत्रमा उद्योगीहरूले भोग्नुपरेको समस्या समाधान गर्न सरकारले सम्बन्धित कानुन संशोधन गर्ने तयारी गरिरहेको उद्योग वाणिज्य तथा आपूर्तिमन्त्री दामोदर भण्डारीले बताए । कानुन संशोधनका लागि नेपाल उद्योग वाणिज्य महासंघ, नेपाल उद्योग परिसंघलगायत अन्य संस्थासँग पनि निरन्तर छलफल गरिराखेको उनको भनाइ छ । बाधकका रूपमा रहेका कानुन परिमार्जन गरेर आद्योगिक क्षेत्रको विकास गर्छौं, मन्त्री भण्डारीले भने, उद्योगमा देखिएको समस्या समाधान गर्न सरकारले आफ्नो नीतिगत प्राथमिकता र साझा संकल्पमा विशेष महत्त्व दिएको छ । लगानी सम्मेलनको तयारी हुँदै छ, निजी क्षेत्रलाई पहिलो प्राथमिकतामा राख्ने र प्रोत्साहन गर्ने नीति छ ।औद्योगिक क्षेत्रको विकासबिना अर्थतन्त्रको विकासले सम्भव नहुने र यसलाई राष्ट्रिय बहसका रूपमा उठाउन जरुरी रहेको मन्त्री भण्डारीले जनाए । औद्योगिक क्षेत्रलाई महत्त्व नदिएसम्म नेपालको अर्थतन्त्रको विकासले गति प्राप्त गर्न सक्दैन, उनले भने, वीरगन्जले औद्योगिक हबका रूपमा आफ्नो विरासत कायम गरेको थियो । औद्योगिक क्षेत्रका रूपमा यसले जसरी पहिचान बनाएको थियो, यसको विकास जसरी हुनुपर्ने हो, हुन सकेन । औद्योगिक पूर्वाधारको विकास उद्योग क्षेत्रले प्राप्त गर्ने राज्यको सहुलियत अपेक्षाकृत हुन सकेन । उद्योगहरूमा लोडसेडिङको समस्या एक महिनाभित्रै समाधान हुने नेपाल विद्युत् प्राधिकरणका कार्यकारी निर्देशक कुलमान घिसिङले बताए । लोडसेडिङको समस्या समाधान गर्न प्राधिकरणले दुई हजारदेखि २२ सय मेगावाट सोलार प्यालन थप्न लागेकाले उद्योगीहरूलाई हतोत्साहित नहुन उनले आग्रह गरे । अहिलेको समस्या भनेको तत्कालका लागि मात्रै हो, यो समस्या एक महिना पनि रहन्न, उनले भने, अर्को वर्ष करिब ५६ सय मेगावाट बिजुली थप हुँदा ड्राई सिजनका लागि पनि पुग्छ । यही बीचमा सोलार प्लान्ट पनि थप्दै छौं । एक महिनापछि बढी भएको बिजुली कसरी खपत गर्ने र निर्यात कसरी गर्ने भन्ने अवस्था आउन सक्छ ।निजी क्षेत्रलाई बिडिङ प्रक्रियामार्फत सोलार प्लान्ट खुला गरिएको घिसिङले जनाए । वीरगन्जमा मात्रै २ सय मेगावाटको बिड गरेका छौं । सबै उद्योगीलाई सहभागी भएर वीरगन्ज क्षेत्रको विद्युत् उत्पादन क्षमता बढाउन आग्रह गर्छु, उनले भने । वीरगन्ज क्षेत्रमा भोल्टेजको समस्या पनि छ । तर वीरगन्ज क्षेत्रमा बिजुली उत्पादन छैन । त्यसका लागि पनि सोलार प्लान्ट आवश्यक रहेको उनले बताए । सोलार प्लान्ट एकदेखि दुई वर्षभित्र ल्याउने योजना छ । हाम्रो उत्पादनले पनि धान्ने अवस्था छ, उनले भने ।"
वैभवयुक्त वीरगन्जको परिकल्पना साकार पार्न हातेमालो,"(पर्सा) वैभवयुक्त वीरगन्जको परिकल्पना साकार पार्न सबै क्षेत्रको हातेमालो आवश्यक रहेको सरोकारवालाहरूले बताएका छन् । कान्तिपुर मिडिया ग्रुपले शनिबार वीरगन्जमा आयोजना गरेको वीरगन्जको वाणी विषयक कार्यक्रमको दोस्रो सत्र वीरगन्जको विरासत का वक्ताले यस्तो धारणा राखेका हुन् । पत्रकार एवं स्तम्भकार चन्द्रकिशोर प्रस्तोता रहेको उक्त सत्रमा वीरगन्ज महानगरपालिकाका मेयर राजेशमान सिंहले वैभवयुक्त वीरगन्जको परिकल्पना साकार हुने तर त्यो आफ्नो एक्लो प्रयासले मात्र सम्भव नहुने जनाए । वीरगन्जवासीले हातेमालो गरेर वीरगन्जमा परिवर्तनको सुरुवात गरिएको छ, उनले भने, धेरै कुरा गर्न अझै बाँकी छ, वीरगन्जले विरासतमा पाएका विषयलाई सौन्दर्यीकरण गर्ने अभियानमा हामी लागेका छौं, यहाँका मठमन्दिर र ऐतिहासिक स्थलको सौन्दर्यीकरण सुरु गरेका छौं, फोहोर सडकलाई सफा मात्र गरेका हौं, यो अभियानलाई अन्त्यसम्म पुर्याउन जरुरी छ । वीरगन्ज सम्भावना बोकेको सहर रहेको र आफूहरूले औद्योगिक एवं आर्थिक नगरी पनि विरासतमा पाएको मेयर सिंहको भनाइ छ । तर त्यसको अनुभूति भने गर्न नपाएको उनले गुनासो गरे । न त यहाँका युवाले रोजगारी पाएका छन्, न अवसर नै, उनले भने, त्यस्तो विरासतको के काम ? १ सय ३५ वर्ष पुरानो इतिहास बोकेको यहाँको भगवान् नृसिंहको मन्दिरको सौन्दर्यीकरणको डीपीआर तयार भएर टेन्डर प्रक्रियामा जान लागेको मेयर सिंहले जनाए । गहवामाईका ७ दिदीबहिनीको मन्दिरको पनि प्रचारप्रसार तथा सौन्दर्यीकरण गर्न लागिएको पनि उनले बताए । वीरगन्जलाई अब धार्मिक पर्यटकीय स्थलका रूपमा विकास गरेर भारतीय पर्यटकलाई कम्तीमा दुई रात बस्ने वातावरण बनाउन लागिएको सिंहले जनाए । वीरगन्ज नेपाल प्रवेश गर्ने ट्रान्जिट मात्र नहोस् भन्ने हाम्रो प्रयास हो, उनले भने, यसका लागि भारतीय पर्यटकलाई दुई रात वीरगन्जमा बस्ने वातावरण बनाउँदै छौं, यसका लागि नाका रातिसम्म खुला गर्ने र भारतीय पर्यटकलाई दुःख दिने काम बन्द हुनुपर्छ । वीरगन्जले भोजपुरी भाषा र संस्कृति, सुगौली सन्धिपछिको वीरगन्ज नाका, धार्मिक सद्भाव, सहिष्णुता, शंकराचार्य प्रवेशद्वार, गहवामाई मन्दिर, घण्टाघरलगायत ऐतिहासिक महत्त्वका विषय विरासतमा पाएको मेयर सिंहले बताए । यिनको संरक्षण, सम्वर्द्धन र सौन्दर्यीकरणमा विशेष जोड दिइने उनले जनाए । कलेज स्थापनामा तत्कालीन प्रधानमन्त्री कृष्णप्रसाद भट्टराईको साथ र समर्थन रहेको नेसनल मेडिकल कलेज, वीरगन्जका अध्यक्ष डा जैनुद्दिन अन्सारीले स्मरण गरे । उहाँको साथ, सहयोग र मार्गदर्शनले २५ वर्षअघि वीरगन्जमा मेडिकल कलेज स्थापनाको परिकल्पना साकार भएको हो, उनले भने, वीरगन्जमा त्यति बेला चिकित्सक, नर्स र स्वास्थ्य प्राविधिकको समेत चरम अभाव रहेका बेला मेडिकल स्थापना भएपछि स्वास्थ्य शिक्षा र सेवाको क्षेत्रमा ठूलो परिवर्तन सम्भव भयो । कलेजले वीरगन्जलाई देश र विदेशमा पनि चिनाउन सफल भएको अन्सारीको भनाइ छ । कलेजले दुई हजार जनशक्तिलाई प्रत्यक्ष र पाँच हजारलाई अप्रत्यक्ष रूपमा रोजगारी दिएको डा अन्सारीले बताए । विदेशी बिरामीलाई पनि उपचार दिन सफल भएको उनको दाबी छ । कलेजले वीरगन्जको पर्यटकीय गतिविधि पनि बढाएको दाबी गर्दै डा अन्सारीले यहाँका स्थानीयको स्वास्थ्य उपचारमा वीरगन्ज महानगरपालिकाको कार्यालयसँग सहकार्य गर्न इच्छुक रहेको पनि प्रस्ट्याए । फरक प्रसंगमा उनले हालको सरकारी नीति मेडिकल कलेजमैत्री नभएको र ५ वर्षभित्र सरकारले मेडिकल कलेज आफैंले लिने वा बन्द गराउने सम्भावना रहेको आरोप लगाए । वैभवयुक्त वीरगन्जको सपना साकार पार्न यहाँ स्थानीय स्तरको कच्चा पदार्थ उपयोग गरेर उत्पादित वस्तु निर्यात गर्न सक्नुपर्नेमा व्यवसायी रवि केसीले जोड दिए । निकट भविष्यमा निजगढ विमानस्थल र निजगढकाठमाडौं द्रुतमार्ग सञ्चालनमा आए वीरगन्जले अझै फड्को मार्ने उनको दाबी छ । सरकार व्यापारी नभई सहजकर्ता मात्र हुनुपर्ने उनको भनाइ छ । सरकारले नीतिनियम बनाउँदा उद्योगमा आधारित बनाउँदैन, उनले भने, आयात हुने कच्चा पदार्थ र उत्पादित वस्तुको पनि एउटै भन्सार दर रेट छ, यो त एउटा उदाहरण मात्र हो । पछिल्लो दिनमा उद्योगी व्यवसायी र कर्मचारीबीच विश्वासको खाडल बढेको पनि केसीले बताए । उद्योगी व्यवसायीले कर छली मात्र गर्छन् भन्ने आरोप लगाइन्छ, उनले भने, के उद्योगी व्यवसायी दोस्रो दर्जाको नागरिक हुन् त ? वैभवपूर्ण वीरगन्जको सपना साकार पार्न आन्तरिक पर्यटनका साथै भारतीय पर्यटकलाई पनि वीरगन्जमा बस्ने वातावरण बनाइनुपर्ने होटल तथा पर्यटन व्यवसायी नीलम सिंहले बताइन् । वीरगन्जलाई केवल आर्थिक राजधानी र मुलुकको प्रवेशद्वारका रूपमा मात्र चित्रित गरिनुभएन, उनले भनिन्, यहाँ भारत तथा तेस्रो मुलुकबाट भित्रिने पर्यटकलाई बस्ने वातावरण बन्नुपर्छ । होटल तथा पर्यटन व्यवसाय सेवामूलक उद्योग रहेको र यसलाई सरकारले संरक्षण गर्नुपर्नेमा उनको जोड छ । पछिल्लो समय आर्थिक शिथिलता र व्यवसायीबीचको अस्वस्थ प्रतिस्पर्धाले वीरगन्जको होटल व्यवसाय समस्यामा परेको उनको भनाइ छ ।"
कान्तिपुरकर्मी खतिवडा पुरस्कृत,"चितवन (कास) कान्तिपुरकर्मी विमल खतिवडा पुरस्कृत भएका छन् । नेपाल पत्रकार महासंघ, चितवनले शनिबार अग्रज पत्रकार सम्मान तथा पुरस्कार वितरण समारोहमा खतिवडालाई तिलचन साँखी पत्रकारिता पुरस्कार२०७९ बाट नगदसहित पुरस्कृत गरेको हो । खतिवडाले ०६९ देखि ०७४ सालसम्म कान्तिपुरको चितवन संवाददाताका रूपमा काम गरेका थिए । कार्यक्रममा मैयादेवी पत्रकारिता पुरस्कारबाट सिर्जना अर्याल, अनन्त गंगा पत्रकारिता पुरस्कारबाट चाँदनी हमाल, बालकुमारी विष्णुकुमारी अभ्युदय पत्रकारिता पुरस्कारबाट केशु लामिछाने, श्रुजश्री मैयादेवी पत्रकारिता पुरस्कारबाट प्रतिमा कुमाल, तिलचन साँखी पत्रकारिता पुरस्कार २०७८ बाट शालिग्राम नेपाल, तिलचन साँखी पत्रकारिता २०८० बाट टीकादत्त तिमिल्सिना एवं औद्योगिक पत्रकारिता पुरस्कारबाट सन्तकुमार चौधरी र हिरालाल गुरुङ पुरस्कृत भएका छन् ।"
केएनपी नेरोल्याकको दुई नयाँ पेन्ट,"काठमाडौं (कास) केएनपी नेरोल्याकले सुपर लक्जरी श्रेणी अन्तर्गत एक्सल एभरलास्ट १२ र इम्प्रेसन्स इको क्लिन गरी दुई नयाँ पेन्ट्स सार्वजनिक गरेको छ । एक्सल एभरलास्ट १२ पेन्ट घरको बाहिरी तहमा र इम्प्रेसन्स इको क्लिन घरको भित्री सतहमा लगाउने रङ हो । एक्सल एभरलास्ट १२ मा १२ वर्षको वारेन्टी दिइएको कम्पनीले जनाएको छ । पहिलो पटक १२ वर्षसम्मको वारेन्टी दिइएको कम्पनीको दाबी छ । इम्प्रेसन्स इको क्लिन पेन्टमा सुपर लक्जरी फिनिस र वातावरणलाई असर गर्ने कुनै रसायन नभएको र यसबाट हानिकारक गन्ध पनि नआउने हुनाले, घरभित्र लगाउन यो पेन्ट अत्यन्तै सुरक्षित रहेको कम्पनीले बताएको छ ।"
आईटी उद्योगलाई दुरुत्साहित गरेकामा आपत्ति,"काठमाडौं (कास) प्रचलित कर कानुनको गलत व्याख्या गरी सूचना प्रविधि कम्पनीलाई फौजदारी प्रकृतिको कारबाही गर्दा यो क्षेत्र धराशायी बन्ने सूचना प्रविधि उद्योगसँग सम्बन्धित कम्पनीका प्रतिनिधि संस्थाले जनाएका छन् । नेपाल एसोसिएसन फर सफ्टवेयर एन्ड आईटी सर्भिसेस कम्पनिज (नासआईटी), नेपाल उद्योग परिसंघ (सीएनआई) र अमेरिकन चेम्बर अफ कमर्स इन नेपाल (एमच्याम) ले विद्यमान कर व्यवहारको बर्खिलाप हुने गरी सरकारले आईटी उद्योगहरूलाई आर्थिक दायित्व बढाउने प्रयत्न गर्नु दुःखद भएको उल्लेख गरे । आईटी उद्योगलाई धराशायी बनाउने प्रयत्न हुनु दुर्भाग्यपूर्ण भएको यी संस्थाले संयुक्त रूपमा जारी गरेको विज्ञप्तिमा उल्लेख छ । राजस्व अनुसन्धान विभागले शतप्रतिशत सेवा निर्यात गर्ने कोटिभिटीविरुद्ध भ्याट छलीको मुद्दा हालेको सन्दर्भमा सूचना प्रविधि क्षेत्रको प्रतिनिधित्व गर्ने संस्थाले नेपालको कर कानुन समान रूपमा लागू हुनुपर्ने धारणा व्यक्त गरे । यस क्षेत्रमा क्रियाशील कम्पनीमाथि अनाहकमा फौजदारी प्रकृतिको कारबाही लागू गर्नु दुर्भाग्यपूर्ण भएको विज्ञप्तिमा उल्लेख छ । प्रचलित कर कानुन र व्यवहारभन्दा फरक गतिविधिले आफूहरूलाई चिन्तित बनाएको प्रतिनिधि संस्थाले जनाएका छन् । कर कानुनको गलत व्याख्या गरी अनावश्यक तरिकाबाट कर लगाउँदा र फौजदारी कारबाही चलाउनुले विस्तारै बढ्ने क्रममा रहेको आईटी उद्योग र यसले रोजगारी सिर्जना र राजस्वमा गरेको योगदानमा असर पर्ने पनि बताइएको छ ।"
स्काई वाकमा सिटिजन्सका ग्राहकलाई छुट,"काठमाडौं (कास) सिटिजन्स बैंक इन्टरनेसनल लिमिटेड र वोन्डर्स नेपाल प्रालि (स्काई वाक) बीच सिटिजन्स बैंकका ग्राहकलाई विशेष छुट दिने समझदारीपत्रमा हस्ताक्षर भएको छ । सिटिजन्स बैंकका कार्डवाहक ग्राहकले स्काई वाकको टिकट किन्दा १० प्रतिशतसम्मको छुट पाउने जनाइएको छ । यस किसिमको सहकार्यबाट बैंकका ग्राहक लाभान्वित हुनुका साथै नगद कारोबारबाट डिजिटल कारोबारतर्फ उत्प्रेरित हुने विश्वास बैंकले लिएको छ, बैंकले जारी गरेको विज्ञप्तिमा भनिएको छ । सिटिजन्स बैंक इन्टरनेसनल लिमिटेडले आफ्ना १९० शाखा, १५३ एटीएम र ९८ शाखारहित बैंकिङ इकाइबाट १७ लाख ३८ हजार ग्राहकवर्गलाई आधुनिक बैंकिङ सेवा प्रदान गर्दै आएको बताएको छ ।"
मछिन्द्र च्याम्पियन,"(विराटनगर)मछिन्द्र फुटबल क्लबले अतिरिक्त समयमा सांग्रिला फुटबल क्लब मोरङलाई २० ले हराएर शनिशार सहिद मैदानमा विराट गोल्डकप फुटबल प्रतियोगिताको उपाधि जितेको छ । शनिवार रातिको खेलमा निर्धारित समयमा दुवैबाट गोल हुन नसकेपछि अतिरिक्त समयमा धकेलिएको थियो । खेलको ११३ औं मिनेटमा छिरिङ गुरुङ र ११९ औं मिनेटमा हिसुब थपलियाले गोल गर्दै मछिन्द्रलाई उपाधि दिलाए । मछिन्द्रले ११ लाख र सांग्रिलाले ५ लाख ५० हजार रुपैयाँ पुरस्कार पाए ।माछिन्द्रले सहिद मैदानमा जितेको यो पहिलो र सिजनको तेस्रो उपाधि हो । यसअघि मछिन्द्रले केपी ओली कप र वाग्मती गोल्डकपजितेको थियो । विभिन्न सात प्रतियोगितामा भाग लिएको थियो ।रोमाञ्चक खेलमा दुवै टिमले गोल अवसर गुमाउँदा खेल अतिरिक्त समयमा धकेलियो । छिरिङले हेडिङ गोल गर्दै टिमलाई अग्रता दिलाए । हिसुब थपलियाको कर्नर बललाई गोलरक्षक विशाल सुनारले पञ्च गरे । त्यही बलमा छिरिङले हेड गरेका थिए । त्यसको ६ मिनेट नबित्दै हिसुबको गोलमा मछिन्द्रले थप बलियो बन्यो । गोलरक्षक विशाल पोस्टबाट अगाडि बढेको मौका छोप्दै युसुपले ३५ यार्ड टाढाबाट गरेको प्रहार सोझै गोलमा परिणत भयो ।प्लेयर अफ द म्याच मछिन्द्रका लाकेन लिम्बू, सर्वोत्कृष्ट खेलाडी मोरङका महेन्द्र कार्की, उत्कृष्ट गोलरक्षक मछिन्द्रका विशाल श्रेष्ठ, उत्कृष्ट प्रशिक्षक मछिन्द्रका सन्तोष न्यौपाने र सर्वाधिक गोलकर्ता मछिन्द्रका स्टेफन विनोङ ठहरिए । सबैले जनही २१ हजार रुपैयाँ पुरस्कार पाए । विजेतालाई कोशी प्रदेशका मुख्यमन्त्री केदार कार्की र अखिल नेपाल फुटवल संघका अध्यक्ष पंकजविक्रम नेम्वाङले पुरस्कृत गरे । २०१८ सालदेखि यही मैदानमा २८ औं सस्करणसम्म महेन्द्र गोल्डकपका नाममा आयोजना हुँदै आएको यो ऐतिहासिक प्रतियोगितालाई २०६८ सालमा गोल्डकप ट्रस्ट स्थापना गरेर विराट गोल्डकपका नाममा गर्न थालिएको हो ।"
अर्जुनले फेरि जिते मञ्जुश्री ट्रेल,"काठमाडौं (कास) अर्जुन कुलुङ राईले शनिबार मञ्जुश्री ट्रेल रेसको चौथो संस्करणको उपाधि जितेका छन् । प्रतियोगिताका विभिन्न चरणका रेसमध्ये अर्जुनले सबैभन्दा लामो एक सय माइल (१ सय ६० किलोमिटरभन्दा बढी) को रेस जितेका हुन् । दुई वर्षअघि आफैले बनाएको कोर्स रेकर्ड तोड्दै उनी विजेता बनेका थिए । अर्जुनले २६ घण्टा ५० मिनेट १५ सेकेन्डमा रेस पूरा गरेको मञ्जुश्री ट्रेल रेसका अध्यक्ष सुवास थापाले जनाएका छन् । अर्जुनले सन् २०२२ मा ३१ घण्टा १० मिनेट ५७ सेकेन्डमा पूरा गरेका थिए । बेलायतका एलिस्टर मेस्सन २८ घन्टा २८ मिनेट ३५ सेकेन्डसाथ दोस्रो भए । अर्जुन र मेस्सनले क्रमशः ६० र ४० हजार रुपैयाँ पुरस्कार पाएका थिए । मनकुमार रोकामगर १ सय किमि रेस १४ घण्टा ४५ मिनेट २० सेकेन्डमा पार गर्दै पुरुषतर्फ विजेता बने । फुर्वासिंह तामाङ १६ घण्टा ४६ मिनेट ४८ सेकेन्डबाट दोस्रो र अविनाश देवकोटा १६ घण्टा ५४ मिनेट १७ सेकेन्डबाट तेस्रो भए । ५० किलोमिटरमा हरिलाल सिंह पुरुषतर्फ र प्रिया राई महिलातर्फ विजेता बने । हरिलालले ७ घण्टा १७ मिनेट २५ सेकेन्डमा र प्रियाले ८ घण्टा २२ मिनेट ५ सेकेन्डमा रेस पूरा गरेका थिए । पुरुषतर्फ निम्साङ लिम्बू ७ घण्टा १८ मिनेट ११ सेकेन्डबाट दोस्रो र दिपेश तामाङ ८ घण्टा ४ मिनेट ३६ सेकेन्डबाट तेस्रो तथा महिलातर्फ रसिला तामाङ ९ घन्टा १३ मिनेट ६ सेकेन्डबाट दोस्रो र छोकी शेर्पा ९ घण्टा ४ मिनेट ३६ सेकेन्डबाट तेस्रो भए । १ सय माइल, १ सय किमि र ५० किमितर्फ शीर्ष स्थानभित्र पर्ने खेलाडी एसिया ट्रेल मास्टर्समा छनोट भएको अध्यक्ष थापाले बताए । थापाका अनुसार शीर्ष ५ भित्र परेका खेलाडीले सेप्टेम्बरमा मलेसियामा हुने एटीएम फाइनल रेसमा प्रतिस्पर्धा गर्नेछन् । इचङ्गुनारायणस्थित सिंगल ट्रीमा रहेको हिमालय क्विन बी रिसोर्टबाट शुक्रबार बिहान ८ बजे सुरु भएको सय माइल रेसका प्रतिस्पर्धीले फुल्चोकी, नागार्जुन, शिवपुरी, नगरकोट, चम्पादेवी, भष्मासुर र चन्द्रागिरिलगायतका पहाड चढ्ने र झर्ने गरेका थिए । सबै विधामा गरेर २ सय ८९ पुरुष र ३५ महिला खेलाडीले प्रतिस्पर्धा गरेका थिए । विदेशीमा चीन, सिंगापुर, बेलायत, डेनमार्क, भारत, बेलारुस, इन्डोनेसियाका धावक सहभागी थिए ।"
तीर्थ र सन्तोषीलाई म्याराथन उपाधि,"(लुम्बिनी)बागलुङका धावक तीर्थ पुनले दोस्रो लुम्बिनी अन्तर्राष्ट्रिय पिस म्याराथन प्रतियोगिताको उपाधि जितेका छन् । उनले निर्धारित ४२१९५ किलोमिटर दुरी २ घण्टा २० मिनेट ४९ सेकेन्डमा पूरा गर्दै ५ लाख रुपैयाँ पुरस्कार प्राप्त गरे । उनको पहिलो म्याराथन उपाधि हो । तीर्थले दुई साताअघि काठमाडौंमा प्रोटिन टु रनमा तेस्रो स्थान हात पारेका थिए । सन् २००९ देखि दौड्न थालेका तीर्थले यसअघि हाफ म्याराथनमा सहभागिता जनाउँदै आएका थिए । पछिल्लो समय उनी म्याराथनतर्फ लागेका छन् ।उनले ठूलो पुरस्कार राशिभन्दा पनि शान्तिभूमिमा दौड्नुले मनलाई शान्त र आनन्द मिलेको महसुस भएको बताए । यसअघिका दौडमा भीडभाड, बीच सडकमा दौड्दा खेप्ने अप्ठ्यारोपन बुद्धभूमि लुम्बिनीमा नरहेको उनले सुनाए । नेपालका अन्य रुटमध्ये लुम्बिनी उपयुक्त लागेको र अझ प्रतियोगिता फागुनतिर भए खेलाडी र हेर्न आउने सबैलाई प्राकृतिक साथ मिल्ने उनको तर्क थियो ।त्यस्तै, महिला हाफ म्याराथनमा चर्चित धाविका सन्तोषी श्रेष्ठ विजयी भइन् । उनले निर्धारित २११ किलोमिटरको दुरी १ घण्टा १८ मिनेट ४५ सेकेन्डमा पूरा गरिन् । लगातार प्रतियोगिता जितिरहेकी सन्तोषीले लुम्बिनीको रुटमा दौडनु सबै खेलाडीका लागि अवसर भएको बताइन् । विश्वकै फास्ट कोर्स रुट बन्न सक्छ लुम्बिनी, उनले भनिन्, न धेरै ट्राफिक न त होहल्ला, शान्त वातावरणमा दौड्दा मनमा पनि आनन्द आउँदो रहेछ ।पुरुषतर्फ २ घण्टा २१ मिनेट ११ सेकेन्डबाट त्रिभुवन आर्मी क्लबका खड्कबहादुर खड्का दोस्रो भए । उनले ३ लाख पुरस्कार पाए । उनलाई पछ्याउँदै कर्णालीका दुर्गाबहादुर बुढाले २ घण्टा २२ मिनेट ४६ सेकेन्डमा दुरी पार गरेर तेस्रो स्थान प्राप्त गरे । उनले २ लाख रुपैयाँ पाए । म्याराथनतर्फ अनिश थापा, किरण बोगटी, सुशीलकुमार शाही, होमलाल श्रेष्ठ, जुनेश खड्का, राजन चौधरी र प्रकाश गैरे क्रमशः चौथोदेखि दसौं स्थानमा रहे । चौथोदेखि दसौंसम्म विजेताले क्रमशः १ लाख, ८० हजार, ६०, ४०, २०, १० र ५ हजार रुपैयाँ पुरस्कार प्राप्त गरे ।महिला हाफ म्याराथनमा आर्मीकी पूर्णलक्ष्मी न्यौपाने १ घण्टा १९ मिनेट २१ सेकेन्डबाट दोस्रो भइन् । एपीएफकी पुष्पा भण्डारी १ घण्टा २५ मिनेट १४ सेकेन्डबाट तेस्रो भइन् । विजेताले २ लाख, दोस्रोले १ लाख ६० हजार र तेस्रोले १ लाख २० हजार रुपैयाँ पुरस्कार पाए ।५ किमि छात्रातर्फ अरुणा चौधरी प्रथम, कुसुम ठगुन्ना द्वितीय र भूमा चौधरी तृतीय भए । छात्रतर्फ उमेश बराई प्रथम, सन्देश पाण्डे द्वितीय र आशिषकुमार क्षेत्रीले तृतीय भए । ५ किलोमिटर खुला पुरुषतर्फ नागेश्वर ऐर प्रथम, अक्कलबहादुर पाल द्वितीय र गणेशसिंह राउत तृतीय भए । सोही दुरीमा महिलातर्फ सिर्जना पाण्डे प्रथम, आशा राउत द्वितीय र निर्मला केसी तृतीय भए । ५ किमिका प्रथम, द्वितीय र तृतीय हुनेले क्रमश ः १५, १० र ५ हजार रुपैयाँ पुरस्कार पाए ।"
