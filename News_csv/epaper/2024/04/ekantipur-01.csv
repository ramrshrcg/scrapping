शीर्षक,विवरण
कर्मचारीमाथि हातपातमा उत्रिए मधेशका पूर्वमन्त्री,"निवर्तमान मन्त्री यादवले हातपातको कुरा अस्वीकार गरे । उनले प्रदेश सरकारको योजनाको चिठी दलालमार्फत बिक्रीवितरण गर्न थालेपछि आफू आवेशमा आएको बताए । काम गर्न नसक्ने भए तपाईं यहाँबाट जानुस् भन्दै हल्का ठेलेको मात्रै हो, हातपात गरेको होइन, यादवले भने । हातपातपछि कार्यालय प्रमुख अधिकारीले कार्यालयमा काम गर्ने सहज वातावरण नभएको बताए । सप्तरीका प्रमुख जिल्ला अधिकारी किरण थापाले कर्मचारीमाथि दुर्व्यवहार भएको जानकारी आएको र बुझ्ने काम भइरहेको बताए ।"
सहकारी मुद्दा 'सत्ताको ढोक्सा मा बिसाउने कांग्रेस रणनीति,"संसदीय समितिले छानबिन गरोस् भन्ने हाम्रो माग हो । गठबन्धनलाई समस्या पार्ने वा गृहमन्त्रीलाई काम गर्न नदिने कुनै पनि काम हामी गर्न चाहन्नौं, थापाले भने, यही कारणले संसद्भित्र विधेयकहरू आउने क्रम पनि नरोकियोस् भन्ने चाहन्छौं । जिम्मेवारीबोध गरेर हामी प्रस्तुत भएका छौं । त्योबाहेक अरू सन्देश गएको भए गलत हो । महामन्त्री थापा कांग्रेस अघि र पछि हट्ने कुरै नभएको दाबी गर्छन् । अहिले अघिपछिको कुरै होइन । जहाँ छौं, त्यहीं छौं । पहिला जिम्मेवारीबाट पन्छिएर अनुसन्धानमा सहयोग पुर्याउने काम गर भन्यौं, त्यसमा सरकार तयार नभएपछि जबर्जस्ती गर्ने कुरा भएन । त्यसपछि संसदीय छानबिन गठन गर भन्यौं । जुन कुरा हिजो जनार्दन शर्मा, विष्णु पौडेल र रामशरण महतको पालामा पनि भएको हो । संसदीय प्रचलन र प्रक्रिया हो, उनले थपे, यसलाई लिएर अनावश्यक राजनीतिक बखेडा झिक्न नचाहेका हौं । संसद्को बिजनेसलाई अवरुद्ध गर्न पनि चाहन्नौं । सरकारले पनि आफ्नो काम गरे हुन्छ । गृहमन्त्रीलाई अरू काम गर्न रोकेको छैन । कांग्रेस यो कुरामा प्रस्ट छ, संसदीय समितिको माग हामी छाड्दैनौं । कांग्रेस नेता प्रकाशशरण महतले संसद् बन्द गर्दा विधेयकलाई रोकेको जस्तो सन्देश जाने भएकाले केही दिनका लागि लचक बनेको बताए । पछि हटेको होइन । संसदीय छानबिन समिति गठन गर्नुपर्छ भन्ने माग कायमै छ, उनले भने । कांग्रेसले सहकारी ठगी प्रकरणमा गृहमन्त्री लामिछानेको संलग्नतालाई लिएर संसद् बैठक अवरोध गर्ने चेतावनी भने दिन छाडेको छैन । आइतबारको संसद् बैठकमा कांग्रेस सांसद सञ्जय गौतमले सहकारी प्रकरणमा प्रधानमन्त्री पुष्पकमल दाहालले संसद्मा दिएको जवाफ र प्रहरी प्रमुख बसन्तबहादुर कुँवरले राज्य व्यवस्था तथा सुशासन समिति बैठकमा बोलेका कुराले राज्यका निकायबाट सत्यतथ्य जाँचबुझ हुनेमा आशंका पैदा भएको बताए । प्रधानमन्त्रीले ठूलो माछाको छानबिन गर्छु भन्ने अनि ठूलो माछा काखीमा च्यापेर साना माछाको मात्रै खोजी गर्ने कुरा प्रतिबद्धता देखाएर मात्रै पुग्छ ?, उनको प्रश्न थियो । प्रधानमन्त्री र प्रहरी प्रमुखले सहकारी ठगीमा गृहमन्त्री लामिछानेलाई क्लिन चिट दिन खोजेको भन्दै उनले भविष्यमा छानबिन समिति गठन नभए सदन अवरुद्धको बाध्यकारी अवस्थामा कांग्रेस जानुपर्ने बताए ।कांग्रेसले रास्वपाको उपस्थितिलाई अस्वीकार गर्ने अलोकतान्त्रिक बाटो समातेर गृहमन्त्री लामिछानेलाई संसद्को रोस्ट्रममा जानबाट रोक्न खोजेको रास्वपाका प्रमुख सचेतक सन्तोष परियारको भनाइ छ । संसदीय छानबिन समिति गठनको मागको उद्देश्य लामिछानेलाई गृहमन्त्रीबाट राजीनामा गराउनु मात्रै रहेको उनले बताए । गृहमन्त्री संसद्को रोस्ट्रममा नै आफूमाथि लागेका आरोपको जवाफ दिन तयार हुनुहुन्छ । जवाफ दिन रोक्नु कांग्रेसको अलोकतान्त्रिक काम हो, रास्वपालाई निषेध गर्ने कार्य कदापि स्वीकार्य हुन्न, परियारले भने । कांग्रेस सांसद शान्ति विकले सहकारीको बचत अपचलनको मुद्दालाई ओझेलमा पार्न लामिछानेलाई प्रधानमन्त्रीले प्रस्ताव गरेको भनेर अफवाह फैलाइरहेको बताइन् । सहकारीमा ज्याला मजदुरी गरेर बचत गरेको रकम पनि ठूला माछाले निल्न छोडेन । अहिले बजारमा चर्चा चलाइँदै छ, कांग्रेसले प्रधानमन्त्री अफर गर्यो रे । कसरी गर्यो ? केन्द्रीय समितिले पारित गरेर ? पदाधिकारी, संसदीय दलले आधिकारिक निर्णय गरेर ? उनले संसद्मा भनिन् । कांग्रेस सांसद सन्तोष चालिसेले भने प्रधानमन्त्री दाहालले न्यायाधीश बनेर सहकारी आरोपमा लामिछानेलाई सत्ता टिकाउनका लागि दोषमुक्त गरेको बताए । कांग्रेसले चैत २ को प्रतिनिधिसभाको बैठकमा गृहमन्त्री लामिछानेले राजनीतिक दलसम्बन्धी विधेयक पेस गर्न लाग्दा वेल घेराउ गर्दै संसद् अवरुद्ध गरेको थियो । चैत ६ को बैठकमा प्रधानमन्त्री दाहालले सहकारी ठगीमा गृहमन्त्री लामिछानेको संलग्नताका विषयमा जवाफ दिएका थिए । प्रधानमन्त्रीको जवाफले चित्त नबुझेको भन्दै कांग्रेसले संसदीय छानबिन समितिको माग गर्दै आएको छ ।"
"एमाले र रास्वपा घरदैलोमा, कांग्रेस र माओवादी अन्योलमा","तपाईंको उम्मेदवारीलाई परिवारवादको आरोप पनि लागेको छ । कसरी खण्डन गर्नुहुन्छ ? सर्वप्रथम त परिवारवाद भनेको के हो भन्ने कुरा बुझ्न जरुरी छ । यो जुन भाष्य प्रयोग भइरहेको छ, त्यो अहिले प्रयोग गर्न मिल्दैन जस्तो लाग्छ । यो विशेष परिस्थितिमा भएको चुनाव हो । म जनतासमक्ष पुग्नैपर्छ । एजेन्डा राख्नैपर्छ । जनताले मेरा एजेन्डा मन पराएपछि बल्ल म अनुमोदित भएँ भने सांसद बन्ने हो । एमालेले मलाई छान्नुअघि विभिन्न चरण पूरा गरेको छ । जिल्ला तहदेखि नै मेरो पक्षमा निर्णय भएको हो । त्यसैले परिवारवादको भाष्य गलत हो भन्ने लाग्छ ।"
तजबिजमा कर्मचारी भर्ती गर्ने शिक्षामन्त्रीको लहड,"शिक्षा, विज्ञान तथा प्रविधि मन्त्रालयले निजामती कर्मचारीमाथि अविश्वास प्रतिबिम्बित हुने गरी प्रशिक्षार्थी कर्मचारी परिचालन गर्न नयाँ कार्यविधि ल्याएको छ । उच्चशिक्षा अध्ययनरत वा अध्ययन गरिसकेका जोकोहीलाई प्रशिक्षार्थीका रूपमा कामकाजमा लगाउन सकिने व्यवस्थासहित कार्यविधि ल्याइएको हो । संविधानअनुसार ऐन र ऐनअनुसार कार्यविधि वा नियमावली ल्याउने विधिमा देश चलेको हुन्छ । तर शिक्षामन्त्री सुमना श्रेष्ठबाट जारी भएको शिक्षा उत्प्रेरक (एजुकेसन क्याटलिस्ट) परिचालनसम्बन्धी कार्यविधि२०८० कुन ऐनअनुसार बनेको हो भन्ने खुलाइएको छैन । लोक सेवा आयोगको परीक्षा उत्तीर्ण गरेर विधिसम्मत नियुक्ति पाएका कर्मचारीलाई परिचालन गरेर कार्यसम्पादनको नतिजा देखाउनुपर्नेमा तजबिजीमा समानान्तर संयन्त्र बनाउने गृहकार्यमा मन्त्रालय लागेको हो । यसरी प्रशिक्षार्थी खटनपटन गराउँदा विधि मिचिने मात्र होइन, सूचना सुरक्षाको चुनौती पनि थपिने जोखिम छ । कार्यविधिको मस्यौदामा शिक्षामन्त्री श्रेष्ठ र उनको सचिवालयले गरेको हेरफेरले पनि मन्त्रालय तजबिजमा चलाउने खोजेको देखिन्छ । प्रस्तावित मस्यौदामा प्रशिक्षार्थीको सिफारिस विश्वविद्यालय अनुदान आयोगमार्फत गर्ने व्यवस्था गरिएकामा त्यसलाई फेरबदल गरेर मन्त्रालयकै संयन्त्रले छनोट र सिफारिस गर्ने प्रावधान राखिएको छ । छनोट तथा सिफारिस समितिमा शिक्षा सचिव संयोजक र योजना तथा अनुगमन महाशाखाका सहसचिव र मन्त्रालयले तोकेका विज्ञ सदस्य रहने प्रावधान राखिएको छ । त्यसमा जनशक्ति तथा योजना विकास शाखाका उपसचिव सदस्य सचिव हुनेछन् । यो प्रक्रिया शिक्षामन्त्रीले चाहेका व्यक्ति भर्ती गरेर आफूअनुकूल खटाउने माध्यमका रूपमा दुरुपयोग हुने सम्भावना उच्च छ । मस्यौदामा स्नातक र स्नातकोत्तर अध्ययनरत विद्यार्थीलाई एक सय पूर्णांकमा मूल्यांकन गरेर शिक्षण अभ्यास (इन्टर्न) का रूपमा परिचालन गरिने प्रस्ताव राखिएको थियो । तर, त्यसलाई हटाएर सिफारिस समितिले सोझै छनोट तथा सिफारिस गर्न सक्ने व्यवस्था गरेको छ । प्रशिक्षार्थी कर्मचारी लिन आवेदन माग गर्ने र त्यसमध्येबाट छनोट गर्ने प्रावधान कार्यविधिमा छ । यस्तै उच्चशिक्षामा अध्ययनरत विद्यार्थीलाई बढीमा तीन महिनाका लागि प्रशिक्षार्थीका रूपमा परिचालन गर्ने मस्यौदाको प्रावधान पनि फेरबदल गरेर जति पनि समय रहन सक्ने व्यवस्था गरिएको छ । छानिएका व्यक्तिलाई मन्त्रालयको आवश्यकता, महाशाखागत कार्य चाप, विषयगत क्षेत्र र उनीहरूको रुचिअनुसार प्रशिक्षार्थीका रूपमा परिचालन गर्ने भनिएको छ । शिक्षा उत्प्रेरकले अन्य मन्त्रालय, सरकारी र सार्वजनिक निकायसँग समेत समन्वय र सहकार्य गर्न सक्ने प्रावधान पनि कार्यविधिमा छ । यो मुलुकको स्थायी सरकारका रूपमा रहेको निजामती सेवामाथि राजनीतिक नेतृत्वको सोझो अविश्वास हो । नेपालको विद्यमान कर्मचारी प्रशासन कमजोरीबाट मुक्त छैन, तर त्यहाँभित्रका समस्या विधिपूर्ण पहलबाट सम्बोधन गर्ने हो । विधि मिचेर गरिने कुनै पनि हस्तक्षेपले अराजकता निम्त्याउँछ । अहिले शिक्षामन्त्रीले गर्न खोजेको हस्तक्षेपमा बहालवाला र निवृत्त कर्मचारीले आपत्ति जनाइसकेका छन् । यो कार्यान्वयनमा जाँदा अरू जटिलता थपिने जोखिम छ ।कुनै पनि सरकारी कार्यालयमा कर्मचारी अभाव छ भने लोक सेवाबाट भर्ना गर्ने कानुनी बाटो छ, भएका कर्मचारीको कार्यक्षमतामा समस्या हो भने अभिमुखीकरण तालिमको बाटो लिनुपर्छ । कसैले जानाजान गल्ती गर्छ भने कानुनी रूपमा दण्डित गर्ने स्थापित बाटो पनि छ । तर, विधि बचाउने भन्दा पनि मनमौजी चलाउन कसैलाई महत्त्वाकांक्षा जाग्यो भने त्यसलाई कानुनले निषेध गर्छ । नयाँ शिक्षामन्त्रीको यो कदम पनि कानुनी रूपमा चुनौतीमुक्त हुन सक्दैन । त्यसैले मन्त्री, मन्त्रालय र समग्र राज्य प्रणालीको लहडले संवेदनशील समय बर्बाद गर्नुअघि विधिसम्मत विकल्पको खोजी गर्नु उपयुक्त हुनेछ । आफ्नै कर्मचारीतन्त्रलाई अविश्वास गरेर गैरप्रणाली सक्रिय बनाउने यस्तो लहड शिक्षा मन्त्रालयले अविलम्ब सच्याउनुपर्छ । राजनीतिक नेतृत्व र कर्मचारीतन्त्रबीच विश्वास, समन्वय र सहकार्यले मात्र शासन प्रणाली मजबुत बन्छ । राजनीतिक नेतृत्वले कर्मचारीको क्षमता पहिचान गर्दै जिम्मेवारी तोकेर र प्रोत्साहन गरेर वैध प्रणालीलाई नै सशक्त बनाउनुपर्छ ।"
गुरुङको निलम्बन फुकुवा कसरी ?,"नेपाली कांग्रेसका नेता टेकबहादुर गुरुङको सांसद पद निलम्बन फुकुवाको समाचारले दुखित बनायो । गुरुङ विशेष अदालतको फैसलाले भ्रष्टाचार ठहर गरेका व्यक्ति हुन्, जसको कसुर कायमै छ । संसद् सचिवालयले गरेको निलम्बन न्यायको सर्वोच्च निकायबाट फुकुवा भएपछि उनले संसद्मा गएर अन्य कुनै भ्रष्टाचारको अभियोगको केसमा छानबिनमा सामेल हुने अवसर पाउन सक्छन् । भ्रष्टाचारसम्बन्धी कानुन निर्माणमा हिस्सा लिने अवसर प्राप्त गर्ने वातावरण बन्छ । कानुनी राज्यको अवधारणाप्रति यो भन्दा भद्दा मजाक अरू केही हुन सक्तैन । यस सन्दर्भमा पूर्वन्यायाधीश गौरीबहादुर कार्कीको देश भ्रष्टाचारीको स्वर्ग छ भन्ने भयो र नयाँ न्यायाधीशहरू छन्, नयाँ व्यवस्थाको न्यायालय छ, नयाँ विधिशास्त्र बनाएका होलान्, हामीले जानेको विधिशास्त्रमा त यस्तो भएको देखेसुनेको थिएन भन्ने टिप्पणीले मुलुकको खस्कँदो राजनीतिक अवस्थाको दयनीय चित्र प्रस्तुत गरेन र ?महेशप्रसाद ढुंगाना, नयाँ बानेश्वर, काठमाडौं"
उपप्रधानमन्त्री श्रेष्ठको व्यर्थको भ्रमण,"एकताका शेरबहादुर देउवा मुलुकको प्रधानमन्त्री भएको बेला विदेशको लामो भ्रमणमा निस्केका थिए । त्यही सिलसिलामा उनी ओमानमा समेत ४ दिन बसे । ओमानसँग नेपालको खासै आयात निर्यात व्यापार थिएन । मुलुकको कुनै प्राथमिकता नपर्ने देशमा ४ दिन बिताउँदा देउवाको निकै आलोचना भयो । अहिले उपप्रधानमन्त्री एवं परराष्ट्रमन्त्री नारायणकाजी श्रेष्ठले पनि त्यस्तै गल्ती गरेका छन् । पदमा नबसेको बेला जति दिन लामो भ्रमण गर्दा पनि कुनै आपत्ति हुँदैन । तर यसरी पदको मर्यादा नराखेर काम गर्नु आलोचनाको विषय हो । उपप्रधानमन्त्रीले एउटै देशमा ९ दिन लामो भ्रमण गर्नुले नारायणकाजी श्रेष्ठको मात्र होइन, देशकै गरिमा गिरेको छ । श्रेष्ठले नैतिकता र आचरणको कुरा निकै गर्थे । अब उनले अरूलाई उपदेश दिने कार्य सदाका लागि छोड्नुपर्छ । गोपाल देवकोटा, जोरपाटी, काठमाडौं"
आँखा उपचारमा फड्को,"मुटु, क्यान्सर, मिर्गौलालगायत रोगको उपचार नेपालमै हुन्छ तर कति बिरामी त्यही उपचारका लागि भारत, अमेरिकालगायत देशमा जाने गर्छन् । आँखा उपचारका लागि भने भारत, चीन, बहराइन, भुटान, म्यानमार, थाइल्यान्डलगायत थुप्रै देशबाट नेपाल आउने गरेका छन् । लेन्स उत्पादनसहित सस्तोमा आँखा उपचार सेवामा योगदान पुर्याएकैले तिलगंगा आँखा अस्पतालका निर्देशक डा सन्दुक रुइतले बहराइन सरकारबाट १३ करोड रुपैयाँभन्दा बढी रकमको प्रतिष्ठित इसा अवार्ड प्राप्त गरे । नेपाल नेत्र ज्योति संघका अनुसार आँखा उपचार गराउन वर्षमा ८ लाखभन्दा बढी विदेशी मानिस नेपाल आउँछन् । आँखा उपचारमा नेपालले यसरी फड्को मार्नु गर्वको कुरो हो । तिलप्रसाद न्यौपाने, माछापोखरी चोक, काठमाडौं"
"बाँचे बाँच, मरे मर","चुनाव लागे गाउँ छिर्नु आश्वासनका पोका बाँड्नु विकासको कथा भन्नु परिआए खुट्टै ढोग्नुचुनावपछि सहर पस्नु, महल, गाडी, जग्गा जोड्नुवर्षैंपिच्छे दल बदल्नु आफ्नो दुनो सोझ्याउनुबाढी, डुबान, भूकम्पमा चिलगाडीमा आकाश घुम्नुझुपडीका बाँकी जस्ता, छाना, पत्कर उडाउनु भ्रष्टाचारी नेताजीलाई ठाउँ हेरी मौका दिनुजनताको गाँस काटी तिनका सालिक ठड्याउनुडाँडाकाँडा भ्युटावरको खेती अझ धेरै गरदीनदुःखी देशवासीचाहिँ बाँचे बाँच मरे मर कृष्ण कुम्पुरे, आदमटार, धादिङ"
'सर्तैसर्तमा भारतको बिजुली समाचारमा बाट लिइएका केही टिप्पणी :,जेमा पनि पेलेरै लाने भारतको नियतै हो । रामपुकार सापकोटा
अपरिहार्य भइसक्यो 'उथलपुथल,"सम्भावनाको बिहानीआर्थिक स्रोत परिचालन गर्न सक्ने क्षमताका दृष्टिले नेपाल लगभग एक सय पच्चीस वर्षपछि रूपान्तरणकारी कदम उठाउने जोखिम लिन सक्ने मोडमा उभिएको छ । विसं १९५८ मा प्रधानमन्त्री भएका चन्द्रशमशेरले तत्कालै सिंहदरबार निर्माण गरे, ढल निकास, चन्द्र नहर, धेरैवटा पुल, अस्पताल र कलेज स्थापना आदि गरे भन्ने प्रसंग इतिहासमा छन् । त्यसका लागि उनले स्रोत परिचालन कसरी गरे भन्ने विवरण भने कम उल्लेख हुने गर्छ । उनीअघि पचपन्न वर्ष जहानियाँ शासन चलाएका राणाहरूले खर्च गर्न सक्दा मात्रै अर्थतन्त्र पनि चलायमान हुन्छ र निजी ढुकुटी पनि एकैसाथ भर्न पाइन्छ भन्ने चतुर्याइँ जानेनन् । त्यसमा उनी अब्बल निस्किए । नपुगेको पैसा आर्थिक कूटनीतिबाट जोहो गर्ने जुक्ति निकाले । थप स्रोत चाहिएपछि २५ लाख रुपैयाँको लागतमा तयार भएको यो सिंहदरबार राज्यलाई नै २ करोडमा बेचिदिए । (त्यो रकममध्ये कति स्वीस बैंकको खातामा गयो वा दुरुपयोग भयो, त्यो अलग्गै खोजको विषय हो) ।अहिलेको आर्थिक व्यवस्था र राज्यको ढुकुटी प्रणाली फरक भए पनि मूल समस्या उही खर्च गर्ने क्षमताकै हो । विदेशी मुद्रा सञ्चिति १९ खर्ब रुपैयाँ पुग्दै छ । बैंकिङ प्रणालीमा ७८ खर्बको लगानीयोग्य तरलता थन्किएर बसेको छ, तर ऋण माग्नेहरू छैनन् । विकास साझेदार सहयोग गर्न आयोजनाहरू मागिरहेका छन् । मुलुकमा आर्थिक गतिविधि शून्यप्रायः छ । अर्थतन्त्र आसन्न मन्दीको त्रासमा छ । प्रधानमन्त्री दाहाल पुँजीगत खर्च हुन नसकेकामा अचम्मित छन् र उनले मन्त्रालय, मन्त्री र सचिवहरूलाई पुँजीगत खर्च बढाउन कड्केर निर्देशन दिएका छन् । मूल समस्या ठ्याक्कै यहींनिर हो । प्रधानमन्त्री दाहालले दिएको निर्देशनमा पुँजीगत खर्च कहाँ र कसरी गर्ने भन्ने उपाय उल्लेख छैन । स्रोत प्रशोचन निरन्तर दयनीय हुनु र दाताहरूले दिएको सहायता रकमसमेत फिर्ता लैजान थाल्नुका कारणबारे सरकार, उनको आफ्नै दल र सत्ता साझेदार दलहरूले गरेको डायग्नोसिस के हो ? त्यस्तो औपचारिक दस्ताबेज कता छ ? कि कुनै विज्ञहरूले त्यसको अध्ययन गरेका छन् र सरकार त्यसलाई लागू गर्न तयार छ ? बजेट निर्माण, योजनाको जिम्मेवारी र संस्थागत परिचालनमा मुलुक अब संघीय प्रणालीमा छ भन्ने तथ्य कुन गहिराइमा बोध भएको छ ?आर्थिक उन्नतिको हलो यहीँ आएर अड्केको छ । उथलपुथल यहीँ चाहिएको हो । आर्थिक फड्को मार्ने उद्देश्यसहितको मार्ग परिवर्तन (कोर्स करेक्सन) का लगि साहस प्रदर्शन गर्न इतिहासमा यो विरलै आउने अवसर हो । तर त्यसका लागि प्रधानमन्त्री आफैं, सरकार, सत्तारूढ दल र विकास प्रशासनको संयन्त्र कोही पनि तयार भएको देखिँदैन । यो सहज लाभको अवसर अर्थतन्त्र मन्दीउन्मुख हुनेबित्तिकै पानीको फोकाझैं अलप हुन्छ भन्ने यथार्थको अनुभूति पनि शासकीय वृत्तमा भएको छैन । योग्यता र इमानदारी परीक्षण भइसकेका उनै पात्रहरूलाई दोहोर्याइतेहर्याइ मन्त्री, सचिव र सल्लाहकारको कुर्सीमा बसाउनु अथवा सरकारको साझेदार फेर्नुलाई मात्रै उथलपुथलको संज्ञा दिने हो भने त्यसको कुनै अपेक्षित परिणाम मुलुकले पाउँदैन । राष्ट्रिय आयामको वास्तविक, रचनात्मक र सिर्जनात्मक उथलपुथल आँट्ने कुरा भाषण मात्रै हो भने पनि सत्तामा बसेका बेला विकासका संरचनागत अड्चनचाहिँ हटाई नै दिन्छु भन्ने एक झोक मात्रै पनि प्रधानमन्त्री र सरकारमा बस्नेहरूले देखाउन सके मुलुक ती पात्रप्रति चीरकालसम्म अनुगृहीत हुने थियो ।"
रोजगारी सिर्जनाका बाधकहरू,"अस्थिर सत्ता र राजनीतिक बेथिति राजनीतिक आडमा र शीर्ष नेताको संरक्षणमा जे गरे पनि हुने भन्ने प्रवृत्ति छ । विद्यालयको शुल्क तिर्नुछ आन्दोलन वा तोडफोड गरे तिर्नु पर्दैन । अस्पतालमा तोडफोड गरेर पनि उम्किन सक्ने । कतिपय उद्योगीहरू पार्टीसँग मिलेर राज्यको करमा लुट मचाउँछन् भने कामदारले पनि जतिखेर आन्दोलन गरेर उद्योग नै बन्द गर्न सक्छन् । यस्तो माहोलमा शिक्षा, स्वास्थ्य, रोजगारी, सार्वजनिक सेवासँग सम्बद्ध संस्था निर्धक्क भएर स्थापित हुन सक्दैनन् र सेवाप्रवाह गर्न सक्दैनन् । लगानीकर्तालाई सुरक्षित महसुस हुँदैन र रोजगारी सिर्जना हुने अवसर हराउँदै गएका छन् । जतिसुकै राम्रो योजना भए पनि नीतिगत र संस्थागत भ्रष्टाचार, दण्डहीनताको अवस्था छ भने त्यो देश विकसित हुन गाह्रो छ । नेपाल कागजी रूपमा स्वतन्त्र भए पनि यथार्थमा हरेक राजनीतिक र आर्थिक महत्त्वपूर्ण निर्णय, गठबन्धन निर्माण र सरकार परिवर्तन बाह्य प्रभावमा नै हुन्छ । त्यसलाई झेल्न सक्ने राजनीतिक नेतृत्व वा दल भइदिएनन् । जसले बाह्यशक्तिको निर्देशनविपरीत निर्णय गर्छ, उसको सरकार त्यति नै खेर ढल्छ र अर्को पात्र खडा गरिन्छ । यसले गर्दा भूराजनीतिक परिवेशअनुकूल कम्फर्टेबल सरकार बन्दा देशमै लगानी र रोजगारी प्रधान विषय बन्ने कुरै भएन । यसले दलाल पुँजीवादलाई बढावा दिने काम मात्रै गरेको छ । देश र जनताको अवस्था के छ, त्योसँग इमानदारीपूर्वक कुनै सरोकार रहन्न । सत्तामा पुग्नका लागि वा बाह्य शक्ति केन्द्रसँग सामीप्य र बफादारी देखाउनका लागि ऋण लिइदिएको वा अन्य सम्झौता गरिदिएको प्रशस्तै उदाहरण छन् । भलै ती ऋण र सम्झौता स्पष्ट रूपमा देश वा जनताका लागि घातक नै थिए । नेतृत्वमा प्रतिबद्धताको कमी छ । राजनीतिको सुरुवात गर्दाखेरि कतिपयमा त्यो देखिए पनि सत्तामा पुग्दासम्म विभिन्न परिबन्धमा बाँधिन गई त्यो स्तरसम्म प्रतिबद्ध नै हुन पाउँदैनन् ।नेपालको सत्ता प्रजातन्त्र आएपछि कहिले पनि स्थिर भएन । स्थिर नभएपछि यसका नीति तथा कार्यक्रम, रणनीति र योजना केही स्थिर हुने भएनन् । एउटा सरकारले गर्न खोजेको कुरा केही महिनापछि सरकार परिवर्तनपछि थन्किन्छ । एउटा कार्यालय प्रमुखले थिति बसाउन खोजे पनि अर्को आएपछि सकिन्छ । एउटा सरकारले मन्त्रिपरिषद्को निर्णयद्वारा नै दिएको अनुमति अर्को सरकार आएपछि खोसिन्छ । सरकारी तवरबाटै पनि कतिखेर कुन नीति आइदिने हो त्रास बनिराख्छ । लगानीमैत्री वातावरण बन्दैन र रोजगारी सिर्जना हुँदैन । राउत जनमत पार्टीका राष्ट्रिय अध्यक्ष हुन् ।"
अटिजमको थेरापीमा मनोमानी शुल्क,"(काठमाडौं)डेढ वर्षको हुँदादेखि आमाबाबा भन्ने छोराले साढे २ वर्षको भएपछि अचानक नबोल्ने र एकोहोरिने स्वभाव देखाएपछि अभिभावक आत्तिए । काठमाडौंका विभिन्न स्वास्थ्य संस्थाहरू धाउँदा छोरालाई अटिजम भएको थाहा भयो । आनीबानी, स्वभाव, व्यवहार र बोली सुधार्न थेरापी गराउनुपर्ने सुझाव चिकित्सकहरूबाट पाएपछि एक बाल क्लिनिक लगे । तर, त्यहाँको थेरापीले खासै सुधार नभएपछि विद्यालयमा भर्ना गरिदिए । अहिले एक शिक्षिकाले विद्यालयमै थेरापी गराउँछिन्, जसको मासिक शुल्क २० हजार रुपैयाँ छ । विद्यालयको शुल्क थप २५ हजार रुपैयाँ छ । तर, छोरामा सुधार नदेखिएपछि अभिभावक चिन्तित छन् । महँगो शुल्कको थेरापी अहिले उनीहरूलाई निल्नु न ओकल्नु भएको छ ।साह्रै महँगो भयो, डे केयर का लागि मात्रै पठाएजस्तो भएको छ, महिनैपिच्छे ४५ हजार तिर्न हम्मे परिरहेको गुनासो सुनाउँदै आमाले भनिन्, छोराले नयाँ केही सिकेन, बोल्दै गरेका कुराहरू नि बिर्सिसक्यो, अटिजमको नाममा थेरापी गर्ने संस्था, विद्यालयले लुट्ने सोच मात्रै राखेको देखिन्छ ।काठमाडौंको एक बाल क्लिनिकले महँगो नै लिइरहेको थेरापी शुल्क गत पुसदेखि झनै बढायो । महँगो भए पनि थेरापी प्रभावकारी हुने गरेकाले अभिभावकहरू अटिजम भएका सन्तानलाई त्यहीं लैजान्थे । गत मंसिर २० मा क्लिनिकको शुल्क परिमार्जन सूचनाले अभिभावकहरूलाई झस्क्यायो । १ हजार ४ सय तिरेर एक घण्टाको अकुपेसनल थेरापी गराउँदै आएकामा अहिले १ हजार ७ सय पुर्याइएको छ । ४५ मिनेटको बिहेभियर थेरापीको शुल्क ९ सयबाट बढाएर १ हजार २ सय रुपैयाँ बनाइएको छ । एक घण्टाको अकुपेसनल थेरापी एसिस्मेन्टको शुल्क २ हजार रुपैयाँ तोकिएको छ । महँगो रकम तिर्न नसक्ने भएपछि अन्यत्रै थेरापी गराउन थालेको एक अभिभावकले बताइन् ।थेरापी राम्रो, प्रभावकारी थियो, अफोर्ड गर्नै नसक्ने गरी शुल्क बढाइएपछि म जस्तै अरू अभिभावकले पनि अटिजम भएका नानीबाबुहरूलाई त्यहाँ लैजान छाड्नुभएको छ, उनले भनिन् । थेरापी नियमित गराइएन भने बच्चा सिक्ने अवसरबाट वञ्चित हुन्छ । हरेक बच्चाको सिकाइ क्षमता फरकफरक हुन्छ । थेरापी सेन्टरमा दिइने थेरापी विधि, स्कुलमा सिकाइने विधि नै घरमा अभिभावकले पनि अभ्यास गराउने वातावरण भयो भने बच्चामा सिकाइ छिटो हुने सम्भावना हुन्छ । तर थेरापी सेन्टरहरूले के सिकाइरहेको छ भन्ने हामीलाई थाहै दिँदैनन्, अर्का अभिभावकले गुनासो पोखे । काठमाडौंमा अटिजम भएका बालबालिकाको थेरापी गराउने नाममा थेरापी सेन्टर, बाल क्लिनिक, विशेष कक्षा सञ्चालन गर्ने संघसंस्थाहरूले मनोमानी शुल्क असुल्ने गरेको केही उदाहरण हुन् यी । यस्ता संघसंस्था देशभर कम्तीमा ६० वटा छन् । काठमाडौं उपत्यकामा मात्रै नेपाल अटिजम केयर सोसाइटी, नियो क्लिनिक, ब्लुम पार्क क्लिनिक, अटिजम केन्द्रलगायत ४१ वटा छन् । तर, थेरापी सेन्टर खोल्ने मापदण्ड के हुने, कति जना थेरापिस्ट हुने, कस्तो थेरापीको कति शुल्क लिन पाउनेजस्ता मापदण्ड नहुँदा जथाभावी शुल्क असुलेर दुःख दिने गरेको अभिभावकहरूको गुनासो छ ।थेरापी क्लिनिकहरूले ४५ मिनेटको सेसनमा ६ सयदेखि १ हजार ८ सय रुपैयाँसम्म लिन्छन्, आफ्नो बच्चालाई सुधार होस् भनेर तिर्न बाध्य हुन्छौं, अर्का अभिभावकले भने, विदेशमा अभिभावकसँगै राखेर थेरापी गराइन्छ, यहाँ अभिभावकले सिक्छन् अनि नआउन सक्छन् भनेर बन्द कोठामा थेरापी गर्छन्, खेलौना, सेन्सरी सामग्रीलगायतको नाममा हामी अभिभावकबाट मोटो रकम उठाउँछन् । थेरापी सेन्टरबारे सरकारी मापदण्ड नहुँदा आफूहरू मारमा परिरहेको उनको भनाइ छ ।अकुपेसनल, स्पिच, फिजियोथेरापी, बिहेभियरलगायतका थेरापीहरू एकैचोटि गराउनुपर्ने, थेरापी शुल्क र पढाइ शुल्क महँगो पर्ने हुँदा अभिभावकहरू मारमा पर्दै आएका हुन् । नेपाल अटिजम केयर सोसाइटीको सन् २०१८ को अध्ययन प्रतिवेदनले सर्भेमा सहभागी भएका अभिभावकमध्ये धेरैजसो (६६६७ प्रतिशत) ले अटिजम भएका बच्चाको थेरापी खर्च महँगो भएको बताएका छन् । स्वास्थ्य मन्त्रालयका प्रवक्ता प्रकाश बुढाथोकीले अटिजम भएका व्यक्तिका लागि चाहिने विशेष सेवासहितका थेरापी विधि, पद्धति, मापदण्ड निर्देशिकाहरू नभएको स्विकारे । अस्पताल पूर्वाधार मापदण्डमा फिजियोथेरापी, थेरापी कक्ष, थेरापिस्टका मापदण्डहरू छन् तर अटिजम भएका व्यक्तिलाई गराइने थेरापी सेन्टर कस्तो हुने, थेरापिस्टको योग्यता कति हुने, एक जना थेरापिस्टले कतिलाई थेरापी गराउने, कस्तो पूर्वाधार चाहिने भन्ने मापदण्ड बनेको छैन, उनले भने, यसलाई समेट्ने नयाँ मापदण्ड बनाउने योजनाचाहिँ बनाएका छौं । थेरापी सेन्टरहरूले आफूखुसी शुल्क असुलेको, अभिभावकलाई दुःख दिएको भए बेनामे उजुरी गर्न सक्ने उनले बताए । त्यसपछि मन्त्रालयको नोटिसमा हुन्छ, अनुगमन हुन्छ, उनले भने ।अमेरिकी बालरोग विशेषज्ञहरूको संघ (एएपी) को निर्देशिकाअनुसार अटिजम भएकाको स्वभाव, व्यवहार सुधार गरेर दैनिक जीवनयापनमा सहजीकरण गर्न थेरापी महत्त्वपूर्ण हुन्छ । थेरापी एक प्रकारको सिकाइ नै हो । अटिजम थाहा भएपछि जति चाँडो थेरापी सुरु गर्यो, उति नै प्रभावकारी हुन्छ । बोलीचाली, व्यवहार, भाषासम्बन्धी सुधारहरू छिटो हुन्छन् । अटिजमको शंका लागेका बालबालिकालाई साधारणतया १८ देखि २४ महिनाको उमेरभित्रै स्क्रिनिङ (परीक्षण) गर्न एएपीले सिफारिस गर्छ । अटिजम भएका ३० प्रतिशत बालबालिका भने कहिले पनि बोल्न सक्दैनन् । उनीहरूमध्ये कतिपयले तस्बिर आदानप्रदान गरेर, सांकेतिक वा वैकल्पिक तरिकाले सञ्चार गर्छन् । विश्व स्वास्थ्य संगठनले अटिजमलाई बालबालिकाको मस्तिष्क विकासक्रममा भएको अवरोध भनेको छ । मस्तिष्कलाई चलायमान बनाउन दृष्टि, सुनाइ, बोलाइ, सुँघ्ने, जिब्रोको स्वाद महसुस गराउनेजस्ता थेरापी, हावाको बहाव, पानी, नरम तथा कडाखाले वस्तुको छुवाइसम्बन्धी थेरापी, शरीरले आन्तरिक तथा बाह्य रूपमा महसुस गर्ने, गह्रौं सामान उठाउने खालका थेरापी जरुरी हुन्छ । सामान्य खालको अटिजम भएकालाई थेरापी र सिकाइले सहज जीवनयापनका सुधार कार्य गर्न सकिन्छ भने गम्भीर प्रकृतिको अटिजम भएकालाई जीवनभर हेरचाह र सहयोग चाहिने हुन्छ ।"
मेडिकल व्यवसायी पण्डितसहित ६ विरुद्ध मुद्दा,"काठमाडौं (कास) अख्तियार दुरुपयोग अनुसन्धान आयोगले मेडिकल उपकरण खरिदमा अनियमितता गरेको आरोपमा आइतबार मेडिकल व्यवसायी विशाल पण्डितसहित ६ जनाविरुद्ध विशेष अदालतमा भ्रष्टाचार मुद्दा दायर गरेको छ । कोभिड महामारीमा कोशी प्रादेशिक अस्पतालका लागि हाई डिपेन्डेन्सी युनिट (एचडीयू) को उपकरण खरिद गरिएको थियो । त्यस क्रममा कम कबोल गर्नेलाई ठेक्का नदिई बढी कबोल गर्ने पण्डितको कम्पनी हस्पिटेक इन्टरप्राइजेसलाई जिम्मा दिई अनियमितता गरेको आरोपमा उनीहरूविरुद्ध भ्रष्टाचार मुद्दा दायर भएको हो ।अख्तियारले स्वास्थ्य निर्देशनालय धनकुटाका तत्कालीन निर्देशक चन्द्रदेव मेहता, कोशी प्रदेशको प्रदेश आपूर्ति व्यवस्थापन केन्द्र विराटनगरका बायोमेडिकल इन्जिनियर कुशल दाहाल, लेखा अधिकृत डन्डसिंह विक, खोप अधिकृत उदेश श्रेष्ठलाई पनि प्रतिवादी बनाएको छ । पण्डितको कम्पनी हस्पिटेक इन्टरप्राइजेसका बजार व्यवस्थापक मनोज आचार्यविरुद्ध पनि अख्तियारले मुद्दा दायर गरेको छ । काठमाडौंस्थित बसेरा होटल सञ्चालकसमेत रहेका पण्डित सरकारले खरिद गरेका विभिन्न प्रकारका महँगा मेडिकल सामग्रीमा संलग्नताका कारण विवादित व्यक्ति हुन् । अख्तियारले उनीहरूविरुद्ध २ करोड ८९ लाख रुपैयाँ बिगो मागदाबी गरेको छ । एचडीयूको उपकरण खरिदका लागि आह्वान भएको टेन्डरमा तीनवटा कम्पनीको प्रस्ताव परेको थियो । तर, तीनवटै कम्पनीको प्रस्ताव सारभूत रूपमा प्रभावग्राही नभए पनि तीमध्ये सबैभन्दा धेरै बढी रकम सात करोड ३३ लाख ८० हजार रुपैयाँ प्रस्ताव गरेको हस्पिटेकलाई छनोट गरिएको थियो । तीमध्ये निक्की फार्मा डिस्ट्रिब्युसनले चार करोड ४४ लाख रुपैयाँको प्रस्तावलाई भने अस्वीकृत गरेको पाइएको छ ।"
माग भए मात्रै सवारीको भन्सार जाँचपास गराउँछन् व्यवसायी,"(काठमाडौं)चार वर्षअघि महामारीको रूप लिएको कोभिडको असर अटो क्षेत्रमा कायमै छ । बजारमा नयाँ सवारीको माग छैन । नयाँ सवारीका लागि बैंकले ऋण दिएका छैनन् । इलेक्ट्रिक सवारीको माग केही भए पनि डिजेल र पेट्रोल इन्जिनवाला सवारीको माग नरहेको अटो व्यवसायी बताउँछन् । यही कारण भन्सार यार्डमा हजारौं सवारी थन्किएका छन् । व्यवसायीले पनि सवारीको माग आएपछि मात्रै भन्सार जाँचपास गराउँदै आएका छन् । भन्सार जाँचपास नहुँदा राजस्व संकलन पनि घटेको छ । आइतबारसम्म २ हजार २ सय २३ नयाँ गाडी थन्किएको जानकारहरूको भनाइ छ । जाँचपास गराउँदा एउटा गाडीको २ सय ५० प्रतिशतसम्म भन्सार लाग्छ । यसबाट अर्बौं रुपैयाँ राजस्व संकलन हुन्छ । तर व्यवसायीले ग्राहकबाट माग आएपछि मात्रै जाँचपास गराउँदा भन्सारमा सवारी थन्किने क्रम बढेको हो । व्यवसायीले बिक्री नहुने र आर्थिक अवस्था देखाएर सवारी जाँचपास गराएका छैनन् । यद्यपि विभागका तर्फबाट सक्दो चाँडो जाँचपास गराएर सवारी उठाउन भनेका छौं । अन्यथा सवारी जफत गर्नेसम्म भनेका छौं, भन्सार विभागका सूचना अधिकारी पुण्यविक्रम खड्काले भने, जफत गर्ने सूचना प्रकाशन गरेपछि केहीले सामान छुटाएका छन् । तर अझै धेरै बाँकी नै छन् । छुटाउन ताकेता गरेको गर्यै छौं । अटो व्यवसायीले विभिन्न मुलुकबाट आयात गरेका सवारी सुक्खा बन्दरगाहको एकीकृत जाँच चौकीमा राखेका छन् । पार्किङ गरेबापत व्यवसायीले दिनको ५ सयदेखि ६ सय रुपैयाँ तिर्नुपर्छ । उपत्यका चोभार बन्दरगाहको हकमा भने दैनिक २ सय रुपैयाँ लाग्छ । जति दिन बन्दरगाहमा थन्किए, पार्किङको शुल्क त्यति नै बढ्छ । उक्त शुल्क व्यवसायीले उपभोक्ताबाटै असुल्ने हो ।धेरै लामो समयदेखि सवारी रोकिएको छ, कोभिड कालदेखिकै सवारी यत्तिकै थन्किएका छन् । धेरै सवारी हुँदा जाम हुने समस्या रहन्छ, सुक्खा बन्दरगाह, एकीकृत जाँच चौकी व्यवस्थापनको जिम्मा लिएको नेपाल इन्टरमोडल यातायात विकास समितिका कार्यकारी निर्देशक आशिष गजुरेलले भने, त्यसैलाई दृष्टिगत गरी सवारी छुटाउन नाडा अटोमोबाइल्स एसोसिएसन अफ नेपाललाई पटकपटक आग्रह गरेका छौं । भन्सार पास गराउँदा २ सय ५० प्रतिशत भन्सार शुल्क तिर्नुपर्दा व्यवसायी अनकनाउने गरेका छन् । व्यवसायीले पार्किङ राख्दा समितिलाई आम्दानी हुन्छ । तर मुख्य उद्देश्य सहजीकरण भएकाले छिटोछिटो भन्सार पास गर्नुपर्ने उनको भनाइ छ । यार्डमा जति धेरै गाडी बस्छन्, तिर्नुपर्ने शुल्क त्यति नै बढ्दै जाने भएकाले यसको घाटा व्यवसायीलाई नै हुन्छ । तर त्यसको पूर्ति व्यवसायीले उपभोक्ताबाटै गर्ने गरेका छन् । समितिले पार्किङ शुल्क पाए पनि जतिसक्दो धेरै गाडी जाँचपास होस् भन्ने हाम्रो मान्यता हो, गजुरेलले भने, नाडासँगको पहलमा केही घटाएका छौं । तर अझै हजारौं सवारी थन्किएका छन् । उनका अनुसार केही महिनाअघि वीरगन्ज नाकामा मात्रै २४ सय सवारी थन्किएका थिए । अहिले संख्या केही घटेको छ । समितिका अनुसार ६ सुक्खा बन्दरगाह र एकीकृत जाँच चौकी गरी करिब २२ सय २३ सवारी रोकिएका छन् । सबैभन्दा बढी वीरगन्ज एकीकृत जाँच चौकीमा ११ सय २०, भैरहवा सुक्खा बन्दरगाहमा ६ सय १९, चोभार सुक्खा बन्दरगाहमा २ सय ४९ र तातोपानी सुक्खा बन्दरगाहमा १ सय २७ सवारी रोकिएका छन् । वीरगन्ज सुक्खा बन्दरगाहमा १ सय ७ र विराटनगर एकीकृत जाँच चौकीमा एउटा सवारी रहेको समितिले जनाएको छ । शिथिल अर्थतन्त्रका कारण सवारीको बिक्रीमा समस्या भएको नाडा अटोमोबाइल्स एसोसिएसन अफ नेपालका निवर्तमान अध्यक्ष ध्रुव थापाले बताए । विद्युतीय सवारीको केही माग भए पनि डिजेल र पेट्रोल इन्जिनको हकमा माग नभएको उनको भनाइ छ । सवारी बिक्री नहुँदा जाँचपास गराएर मात्रै पनि भएन । व्यवसायीसँग पैसा छैन, बैंकले ऋण दिँदैनन् । तर पनि बिस्तारै जाँचपास गराइरहेका छौं, थापाले भने, दुईतीन वर्ष अघिदेखिकै गाडी भन्सारमा रोकिएका छन् । थापाका अनुसार चार हजार सवारीबाट घटेर अहिले करिब २२ सयमा झरेका छन् । यही बीचमा केही सवारी थपिएका पनि छन् ।"
आयातनिर्यात हुने बिजुलीको युनिट दर तोकियो,"(काठमाडौं)नेपालभारत विद्युत् आदानप्रदान समिति (पावर एक्सचेञ्ज कमिटीपीईसी) बैठकले प्रसारणलाइनको संरचनाअनुसार आयातनिर्यात हुने बिजुलीको प्रतियुनिट दर तोकेको छ । यो मूल्य इन्डियन इनर्जी एक्सचेन्ज लिमिटेड (आईएक्स) को डेअहेड र रियल मार्केटको तुलनामा सस्तो हुने नेपाल विद्युत् प्राधिकरणले जनाएको छ । मार्च ११ मा बसेको बैठकले सन् २०२४ को १३२ केभी प्रसारण लाइनमार्फत हुने बिजुली आदानप्रदानको मूल्य प्रतियुनिट ७९८ भारु (१२ रुपैयाँ ७७ पैसा) तोकेको हो । उक्त मूल्य इन्डियन इनर्जी एक्सचेन्ज लिमिटेड (आईएक्स) को तुलनामा सस्तो पर्ने प्राधिकरणका प्रवक्ता चन्दनकुमार घोषले बताए । आईएक्समा बिजुलीको मूल्य महँगो हुँदै छ । त्यसैले आईएक्सको तुलनामा यो सस्तो हो, उनले भने । चाहिएका बेला मात्र बिजुली आयात गरिने भएकाले यो मूल्य अहिलेको भारतीय बजारबाट लिइरहेको भन्दा सस्तो रहेको उनको भनाइ छ । प्रसारणलाइनको क्षमताअनुसार बिहारबाट साढे ३ सय मेगावाट र उत्तर प्रदेशबाट ८० मेगावाट बिजुली आयात गर्न सकिने घोषले जनाए । तर ती प्रदेशले प्रसारण संरचनाअनुसारको बिजुली दिन्छन्दिँदैनन् भन्ने जानकारी छैन । विद्युत् आदानप्रदान सम्झौताबमोजिम प्राधिकरणले आवश्यक परेका बेला भारतको बिहार, उत्तर प्रदेश र उत्तराखण्डबाट बिजुली आयात गर्दै आएको छ । अन्य दुई राज्यको तुलनामा प्राधिकरणले बिहारबाट बढी बिजुली आयात गर्दै आएको छ । बिहारसँग कटैया (बिहार)कुशवा (नेपाल) र रक्सौलपरवानीपुर १३२ केभी प्रसारण लाइन जोडिएका छन् । भारतको उत्तर प्रदेशसँग मैनहिया (नेपाल)सम्पत्तिया (न्यु नौतनवा, भारत) जोडिएको छ । बैठकले ३३ केभी प्रसारणलाइनमार्फत हुने बिजुली आदानप्रदानको मूल्य पनि तोकेको छ । बैठकले प्रतियुनिट दर ८६५ भारु (१३ रुपैयाँ ८४ पैसा) तोकेको हो । नेपालले चाहेका बेलामा बिजुली लिने गरी नयाँ दर तोकिएको र यो भारततर्फ निर्यात गर्दा पनि लागू हुने प्राधिकरणले जनाएको छ । आर्थिक वर्ष २०१९२० का लागि तोकिएको दर त्यसपछिका वर्षमा पुनरावलोकन हुन सकेको थिएन । भारतले कोइलाको अन्तर्राष्ट्रिय भाउ बढेको देखाएर चार वर्षदेखि हरेक वर्ष ५५ प्रतिशतले मूल्यवृद्धि गरेर बिलिङ पठाउने गरेको थियो । नेपालले त्यसलाई मानेको थिएन । मूल्यवृद्धिअनुसार भुक्तानी नगर्ने हो भने भारतले आदानप्रदानअन्तर्गत नेपाललाई बिजुली दिन नसकिने बताउँदै आएको थियो । अघिल्लो मंसिरमा बिहारबाट बिजुली निर्यातसमेत बन्द गरेको थियो । प्राधिकरणले भारतबाट व्यापारिक रूपमा इन्डियन इनर्जी एक्सचेञ्ज लिमिटेड (आईएक्स) को डेअहेड बजारमा प्रतिस्पर्धामार्फत विद्युत् आदानप्रदान सम्झौता (पावर एक्सचेन्ज) र महाकाली सन्धिअन्तर्गतको बिजुली आयात गर्छ । व्यापारिक रूपमा ढल्केबरमुजफ्फरपुर क्रसबोर्डर ४ सय केभी डबल सर्किट प्रसारणलाइनमार्फत भारतबाट बिजुली ल्याइरहेको छ । आईएक्सको डेअहेड र रियल टाइम बजारमा प्रतिस्पर्धा गर्दै नेपालले बिजुली खरिद गर्दै आएको छ । यसअनुसार खरिद गर्ने अघिल्लो दिन नै मूल्य र परिमाणसहित बिडिङ हुन्छ । यो बजारमा भाग लिन ०७८ वैशाखमा नेपालले अनुमति पाएको थियो । पाँच वर्षको अनुमति हरेक वर्ष नवीकरण गर्नुपर्ने सर्त छ । हरेक वर्ष भारतले एक वर्षभरका लागि अनुमति नवीकरण गर्ने भए पनि यस पटक ३ महिनाका लागि मात्रै नवीकरण गरिदिएको छ । प्राधिकरणले ढल्केबर मुजफ्फरपुर अन्तरदेशीय प्रसारणलाइनबाट ६५० मेगावाट र टनकपुर प्रसारणलाइनबाट ५४ मेगावाट बिजुली ल्याउन अनुमति मागेको थियो । तर भारतले ढल्केबर मुजफ्फरपुरबाट ५०० मेगावाट र टनकपुरबाट ५४ मेगावाट ल्याउने अनुमति दिएको हो । भारतले सोलार आवार (बिहान ६ देखि बेलुका ६ बजेसम्म) मात्रै बिजुली आयात गर्न दिने भएपछि प्राधिकरणले आन्तरिक स्रोतबाटै बिजुली माग धान्ने तयारी गरिरहेको छ । जलाशय र अर्धजलाशययुक्त आयोजना पिक आवरमा मात्रै सञ्चालन गरी आन्तरिक बिजुलीको माग धान्ने गरी योजना बनाइरहेको प्राधिकरणले बताएको छ । मुलुकको एउटै जलाशययुक्त आयोजना कुलेखानीबाट क्यासकेडसहित एक सय ६ मेगावाट विद्युत् उत्पादन गर्न सकिनेछ । चार सय ५६ मेगावाटको माथिल्लो तामाकोशी, एक सय ४४ मेगावाटको कालीगण्डकी, ६९ मर्स्याङ्दी, ७० मेगावाटको मध्यमर्स्याङ्दी, २२ मेगावाटको चिलिमे र ३० मेगावाटको चमेलिया जलविद्युत् आयोजनालाई अर्धजलाशय मोडेलमा सञ्चालन गर्न सकिनेछ । जलाशयुक्त कुलेखानी र अन्य अर्धजलाशययुक्त आयोजनालाई पिकआवरमा सञ्चालन गरेर बिजुलीको माग धान्ने तयारी गरिरहेका छौं, प्राधिकरणका प्रवक्ता घोषले भने, जुनसुकै बेला हामीले बिहार, उत्तर प्रदेशबाट पनि बिजुली आयात गर्न सक्छौं ।"
कर छुट नियन्त्रण गर्न दायरा बढाउने र दर घटाउने नीति,"(काठमाडौं) कर प्रशासनमा सुधार ल्याएर धेरैभन्दा धेरै राजस्व संकलन गर्न राज्यले करको दायरा बढाउने र दर घटाउने खालका नीति बनाउनुपर्नेमा जोड दिइएको छ । कर प्रणाली सुधारसम्बन्धी उच्चस्तरीय सुझाव समितिले आइतबार अर्थमन्त्री वर्षमान पुनलाई बुझाएको प्रतिवेदनमा करको दायरा बढाएर, कर छुट घटाएर राजस्व संकलन बढाउन सकिने उल्लेख छ । सरकारले चालु आर्थिक वर्षको बजेटमा कर प्रणाली सुधारका लागि सुझाव दिन उच्चस्तरीय समिति बनाउने उल्लेख गरेको थियो । सोही व्यवस्थाबमोजिम गत भदौ २९ मा मन्त्रिपरिषद्ले पूर्वअर्थमन्त्री एवं पूर्वसचिव विद्याधर मल्लिकको नेतृत्वमा कर प्रणाली सुधारसम्बन्धी उच्चस्तरीय सुझाव समिति गठन गरेको थियो । समितिमा पूर्वसचिव लक्ष्मण अर्याल, त्रिभुवन विश्वविद्यालय अर्थशास्त्र विभागका प्राध्यापक रामप्रसाद ज्ञवाली र पूर्वप्रशासक एवं भन्सारविज्ञ रामप्रसाद दाहाल सदस्य थिए ।समितिले यसअघि नै निवर्तमान अर्थमन्त्री प्रकाशशरण महतलाई प्रारम्भिक प्रतिवेदन बुझाएको थियो । अहिले अर्थमन्त्री पुनलाई अन्तिम प्रतिवेदन बुझाइएको हो । यो प्रतिवेदन मुलुकको कर प्रशासन, आर्थिक वृद्धि र समग्र अर्थतन्त्रको विकासका लागि प्रतिवेदन कोशेढुंगा सावित हुने समितिका संयोजक मल्लिकको दाबी छ । कम्तीमा आगामी ५ देखि २० वर्षसम्मका लागि राजस्व परिचालनसम्बन्धी नीति निर्माण गर्दा काम लाग्ने सुझाव प्रतिवेदनमा समेटिएको छ, उनी भन्छन्, आर्थिक वृृद्धिमा संकुुचनको प्रमुख कारण राजस्व संकलन क्षमतामा वृद्धि हुन नसक्नु हो ।सरकारको राजस्व संकलन क्षमतामा आएको कमीका कारण अपेक्षित रूपमा आर्थिक वृद्धि हुन नसकेर संकुचन हुँदै आएको प्रतिवेदनको निष्कर्ष छ । करको जोखिमभार हेर्न छुट्टै निकाय जरुरी रहेको तथा राजस्व न्यायाधिकरणको विद्यमान संरचनामा परिवर्तन जरुरी रहेको पनि प्रतिवेदनले जनाएको छ । पछिल्लो दशकमा राजस्व वृद्धि हुन नसक्नुमा छुट पनि एउटा कारण रहेको प्रतिवेदनमा उल्लेख छ । राजस्व छुट नभई करको दायरा बढाउने र कर घटाउने नीति श्रेयस्कर देखिन्छ, प्रतिवेदनमा भनिएको छ । समितिले ६ महिना लगाएर २ सय ५८ पृष्ठ र १ सय ४० अनुसूची समेटिएको प्रतिवेदन तयार पारेको छ । प्रतिवेदनले राजस्व परिचालनमा वृद्धि, नयाँ रोजगारी सिर्जना तथा सार्वजनिक वित्तको सबलीकरण हुने समितिको विश्वास छ । प्रतिवेदनमा करसम्बन्धी कानुन, करका दर, कर प्रशासन, राजस्व संरचनासहित अर्थतन्त्रका विविध विषयमा सुझाव उल्लेख गरिएको छ । कोभिड१९ महामारी र रुसयुक्रेन युद्धका कारण विश्वकै आपूर्ति शृंखलामा परेको प्रभावबाट विश्व अर्थतन्त्र नै प्रभावित भएको र त्यसबाट नेपाली अर्थतन्त्रमा पनि असन्तुलन पैदा भएको प्रतिवेदनमा जनाइएको छ । तर पछिल्लो समय आर्थिक वृद्धिदर र मुद्रास्फीतिको अवस्थाबाट समग्र अर्थतन्त्र क्रमशः सुधारको लयमा फर्किन थालेको प्रतिवेदनको निष्कर्ष छ । विगतमा लिइएका कतिपय संकुचनकारी नीतिका कारण आर्थिक वृद्धिदर, रोजगारी सिर्जना र सार्वजनिक वित्त परिचालनमा अपेक्षित सुधार हुन नसकेको प्रतिवेदनले औंल्याएको छ । विगतमा लिइएका कतिपय संकुचनकारी नीतिका कारण आर्थिक वृद्धिदर, रोजगारी सिर्जना र सार्वजनिक वित्त परिचालनमा अपेक्षित सुधार हुन सकेको छैन, प्रतिवेदनमा भनिएको छ, प्रभावकारी माग र लगानीको वातावरण सुधार नहुँदा आर्थिक वृद्धिदरमा सुस्तता आएको छ । प्रतिवेदनका सुझाव प्रभावकारी रूपमा कार्यान्वयन गर्न सरकार प्रतिबद्ध रहेको अर्थमन्त्री पुनले बताए । राजस्वले साधारण खर्च धान्न पनि धौधौ परेको र देशभित्र र बाहिरका लगानीकर्ता आकर्षित गर्नुपर्ने समयमा प्रतिवेदन आएकाले निकै उपयोगी हुने उनको भनाइ छ । बजेटको पूर्वसन्धामा केही गर्छु भनेर लागेको समयमा यो प्रतिवेदन हात परेको छ, मन्त्री पुनले भने, प्रतिवेदनले सरकारको आर्थिक सुधारको प्रयासलाई सहयोग पुग्ने विश्वास छ । समितिले यसअघि गत कात्तिक १ मा तत्कालीन अर्थमन्त्री प्रकाशशरण महतलाई प्रारम्भिक प्रतिवेदन र १ फागुनमा अन्तरिम प्रतिवेदन बुझाएको थियो । ती दुई प्रतिवेदनमा भन्दा केही सुधार गरी अन्तिम प्रतिवेदन तयार पारिएको अर्थ मन्त्रालयका सहसचिव एवं समितिका सदस्य सचिव महेश बरालले जानकारी दिए । प्रतिवेदन तयार पार्नुअघि समितिले मुख्यमन्त्री, राष्ट्रिय योजना आयोगका उपाध्यक्षसहित पदाधिकारी, अख्तियार दुरुपयोग अनुसन्धान आयोगका प्रमुख र अन्य आयुक्त, प्राकृतिक स्रोत तथा वित्त आयोगका उपाध्यक्ष र पदाधिकारी, निमित्त महालेखा परीक्षक, सरकारका मुख्यसचिव, नेपाल राष्ट्रबैंकका गभर्नरलगायतसँग अन्तर्क्रिया र कुराकानी गरेको बताइएको छ । सरकारले चालु आर्थिक वर्षमा १४ खर्ब २२ अर्ब ५४ करोड राजस्व संकलन गर्ने लक्ष्य लिए पनि अहिलेसम्म ६ खर्ब ६६ अर्ब रुपैयाँ मात्र प्राप्त गरेको छ । यो वार्षिक लक्ष्यको ४६८२ प्रतिशत मात्र हो । गएका महिनाहरूमा औसतमा १० प्रतिशतका दरले राजस्व संकलन हुँदै आएको छ । तर अर्थमन्त्री पुनले चालु महिनामा राजस्व संकलन वृद्धिदर २० प्रतिशत पुर्याउने दाबी गर्दै आएका छन् ।"
ऋण व्यवस्थापन कार्यालयले आन्तरिक कर्जा उठाउने,"काठमाडौं (कास) अब सरकारको आन्तरिक ऋण पनि सार्वजनिक ऋण व्यवस्थापन कार्यालयले उठाउने भएको छ । हालसम्म नेपाल राष्ट्र बैंकले उठाउँदै आएको आन्तरिक ऋण सोमबार (फागुन १९) देखि सार्वजनिक ऋण व्यवस्थापन कार्यालयले उठाउन लागेको हो । राष्ट्र बैंकले आइतबार सूचना जारी गरेर ०८० चैत १९ देखि सरकारको ट्रेजरी बिल र विकास ऋणपत्रको बोलकबोल तथा निष्कासन त्रिपुरेश्वरस्थित सार्वजनिक ऋण व्यवस्थापन कार्यालयबाट हुने जानकारी दिएको छ । सार्वजनिक ऋण व्यवस्थापनकै लागि सरकारले उक्त कार्यालयको स्थापना गरेको हो । हाल यो कार्यालयले बाह्य ऋण उठाउँदै आए पनि आन्तरिक ऋण उठाउने काम गरेको थिएन । तर भुक्तानीको काम भने गर्दै आएको थियो । अहिले आएर आन्तरिक ऋण संकलनको काम पनि कार्यालयले सुरु गर्न लागेको हो । यससँगै अब सरकारको ऋण उठाउने प्रयोजनमा सहयोग र सहजीकरणबाहेक राष्ट्र बैंकको प्रत्यक्ष संलग्नता रहने छैन । चालु आर्थिक वर्षमा कुल २ खर्ब ४० अर्ब रुपैयाँ आन्तरिक ऋण उठाउने लक्ष्य तय गरेको थियो । यसअनुसार राष्ट्र बैंकले ट्रेजरी बिल, विकास ऋणपत्र, नागरिक बचतपत्र र वैदेशिक रोजगार बचतपत्रलगायत औजारमार्फत आन्तरिक ऋण उठाउँदै तालिका सार्वजनिक गरेको थियो ।"
अर्थ संक्षेप,"चांगान नेपालले ल्यायो दिपल काठमाडौं (कास) नेपालका लागि चांगानको आधिकारिक विक्रेता एमएडब्लू वृद्धि अटोकर्पले इन्टेलिजेन्ट र लक्जरियस इलेक्ट्रिक एसयूभी दिपल एस०७ सार्वजनिक गरेको छ । यसको ट्यागलाइन टच द फ्युचरले सुझाए जस्तै नयाँ दिपल एस०७ मा नेपाली अटोमोबाइलमा पहिलो पटक प्रयोग भएका दर्जनौं फिचर रहेको कम्पनीको दाबी छ । दिपल एक सय १६० वर्षभन्दा लामो विरासत बोकेको चिनियाँ अटो ग्रुप चांगानको सब ब्रान्ड हो, जसले चांगानका लागि न्यु इनर्जी भेहिकलको विकास र उत्पादन गर्छ, कम्पनीले जारी गरेको विज्ञप्तिमा भनिएको छ । दिपल एस०७ मा ईभी डेडिकेटेड इपीए१ प्ल्याटफर्म र रियर ह्विल ड्राइभ सिस्टम रहेको कम्पनीले बताएको छ । जसको माथि ६६८ किलोवाट आवरको ब्याट्री प्याक छ । यसले सिंगल चार्जमा ४१० किमिको रेन्ज (डब्लूएलटीपी) दिने कम्पनीको भनाइ छ । अटोमोबाइकल डिजाइनको हेरिटेज मानिने इटालीको टुरिनमा डिजाइन भएको दिपल एस०७ मा नेपालमै पहिलो पटक प्रयोग भएका दर्जनौं फिचर रहेको कम्पनीको दाबी छ । एचआर मिटमा एनसेललाई दुई अवार्डकाठमाडौं (कास) नेपालको मानव संसाधन क्षेत्रमा उत्कृष्ट नीति अभ्यास र कार्यसम्पादन गरेबापत एनसेलले एचआर मिट २०२४ मा नेसनल एचआर एक्सिलेन्स अवार्ड २०२४ र एक्सिलेन्स इन लर्निङ एन्ड डेभलपमेन्ट अवार्ड २०२४ पाएको छ । स्वतन्त्र मानव संसाधन परामर्श कम्पनी ग्रोथ सेलर्सले शनिबार आयोजना गरेको एचआर मिटमा एनसेललाई यी अवार्ड प्रदान गरिएको हो । राष्ट्रिय मानव संसाधन उत्कृष्टता सम्मान अर्थात् नेसनल एचआर एक्सिलेन्स अवार्ड नेपालमा प्रदान गरिने सबैभन्दा ठूलो एचआर अवार्डका रूपमा चिनिन्छ । यसअघि एनसेलले नेसनल एचआर एक्सिलेन्स अवार्ड २०२० पनि पाएको थियो । अवार्डले अन्तर्राष्ट्रिय सिकाइ र विकास अभ्यासहरूका साथ श्रमशक्तिको पोषण गर्ने कम्पनीको संस्कृति र प्रतिबद्धताको सम्मान गरेको छ ।नगद छुट र लक्जरी गेटवे सेगवेको अफर काठमाडौं (कास) सेगवेनाइनबोटको आधिकारिक वितरक आईहब प्रालिले आगामी नेपाली नयाँ वर्ष २०८१ को अवसरमा सेगवेका ईस्कुटरमा विशेष अफर न्यु एयर न्यु अफर २०८१ ल्याएको छ । यो योजना आगामी वैशाख १८ सम्म चल्नेछ । योजना अवधिभित्र खरिद गरिने सेगवेका विभिन्न मोडलमा विशेष नगद छुट पाइनेछ । क्लब हिमालय नगरकोटमा एक रातको बसाइ जित्ने अवसर पनि पाउने कम्पनीले जनाएको छ । सेगवे ईस्कुटरका मोडेलहरूमा ई१२५ र इ११०एलमा २५ हजार रुपैयाँसम्म, ई१०० मा २० हजार रुपैयाँ र एन१०० मा १५ हजार रुपैयाँम्म विशेष नगद छुट पाइनेछ । ग्राहकले उपत्यकाभित्रका राइजिङ मल, दरबारमार्ग, झम्सीखेल, ललितपुर र सल्लाघारीभक्तपुरलगायत उपत्यकाबाहिरका पोखरा, बुटवल, चितवन, हेटौंडा, धनगढी, इटहरी र लहानमा सोरुममा गई यो योजनाको फाइदा लिन सक्नेछन् । हुन्डाईले ल्यायो ॅनयाँ वर्ष, नयाँ हर्ष २०८१ काठमाडौं (कास) हुन्डाईको आधिकारिक बित्रेता लक्ष्मी इन्टरकन्टिनेन्टलले नयाँ वर्षलाई दृष्टिगत गरी हुन्डाई नयाँ वर्ष, नयाँ हर्ष २०८१ योजना ल्याएको छ । यो ग्राहकमुखी योजना चैत १९ देखि नेपालभर सुरु भएको छ । ग्राहकहरूको यात्रा खास बनाउन हुन्डाईले तीन गुणा नगद छुटको आकर्षक अफर ल्याएको छ । यो योजनाअन्तर्गत ग्राहकले कुनै पनि हुन्डाई गाडीको खरिदमा ६ लाख रुपैयाँसम्मको आकर्षक नगद छुट र १० लाख रुपैयाँसम्मको एक्सचेन्ज बोनस प्राप्त गर्नेछ । ग्राहकले गाडी खरिद गर्दा १ वर्षसम्मको निःशुल्क बिमा तथा सवारी करका साथै तुरुन्तै मूल्यांकन तथा एक्सचेन्ज सुविधा पाइने कम्पनीले जनाएको छ । ग्राहकले स्क्य्राचको तीन गुणासम्म नगद छुट प्राप्त गर्न सक्नेछन् । सबै हुन्डाई गाडीमा ३ वर्ष वारेन्टी, ६ वर्षको फ्रि सर्भिसिङ र ईभी गाडीको ब्याट्रीमा ८ वर्ष र मोटरमा २ वर्ष वारेन्टी छ । नेपाल एसबीआईको वित्तीय साक्षरता कार्यक्रमकाठमाडौं (कास) नेपाल एसबीआई बैंक लिमिटेडले आफ्नो संस्थागत सामाजिक उत्तरदायित्वअन्तर्गत ग्लोबल मनी विक २०२४ को अवसरमा प्रोटेक्ट योर मनी, सेक्योर योर फ्युचर नाराका साथ वित्तीय साक्षरता कार्यक्रम आयोजना गरेको छ । सातै प्रदेशमा आयोजित उक्त कार्यक्रमले कलेज विद्यार्थीलाई बचतको महत्त्व, ऋण र लगानी, डिजिटल बैंकिङ, डिजिटल ठगीको पहिचान, सेयर बजार र अन्य आधारभूत बैंकिङ तथा वित्तीय अवधारणालगायत वित्तीय साक्षरताका विभिन्न पक्षमा शिक्षित गराउने उद्देश्य राखेको थियो । न्युरोड, भक्तपुर, पाटन, बरगाछी, वीरगन्ज, जनकपुर, डडेलधुरा, वालिङ, टेकु, हेटौंडा, पीपीओ पोखरा, दुलेगौंडा, विराटनगर, चन्द्रनिगापुर, कोहलपुर, मणिग्राम, दाङलगायतका विभिन्न शाखामा सञ्चालित कार्यक्रममा करिब आठ सय जनाको सहभागिता थियो ।अडानको छैटौं राष्ट्रिय परिषद् काठमाडौंमाकाठमाडौं (कास) नेपाल अडिटर्स एसोसिएसन (अडान) छैटौं राष्ट्रिय परिषद् काठमाडौंमा सम्पन्न भएको छ । अडानले लेखापरीक्षकहरूको हकहित, सांगठनिक एकता तथा पेसागत दक्षता अभिवृद्धिका काम गर्दै आएको छ । सबै प्रदेशमा प्रदेश परिषद् सकिइसकेको अडानले जनाएको छ । कार्यक्रममा कार्यवाहक महालेखापरीक्षक वामदेव शर्मा अधिकारी र आईक्यानका अध्यक्ष सुजनकुमार काफ्लेले अडान जर्नलको दसौं अंक विमोचन गरे । लामो समयदेखि आरए र सीएबीचको विवाद अन्त्य गरेर आइक्यानले आरएहरूको क्षमता, योग्यता र अनुभवका आधारमा केही स्किम दिएर उनीहरूलाई पनि समान वर्ग वृद्धि गर्न अधिकारीले सुझाए । संस्थाको एकताकै कारण अडानलाई यस किसिमको उचाइ दिन सफल भएको अडानका संस्थापक अध्यक्ष कमल खरेलले बताए । अडानलाई कमजोर पार्ने काम कतैबाट नहोस् भन्नेमा उनको जोड छ । आर्थिक, सांगठनिक प्रतिवेदन र नयाा योजनासहित सातबुादे विशेष प्रस्ताव पारित गर्दै राष्ट्रिय परिषद् सम्पन्न भएको हो । लक्ष्मी सनराइज बैंकको महिला सशक्तीकरण कार्यक्रमकाठमाडौं (कास) लक्ष्मी सनराइज बैंकले स्पार्क २४ इमपावरिङ विमेन इन लिडरसिपइनस्पायर इनक्लुजन कार्यक्रम आयोजना गरेको छ । बैंकका महिला कर्मचारीहरूको व्यावसायिक विकास तथा मानसिक एवं शारीरिक सुस्वास्थ्य सुनिश्चित गर्न बैंक प्रतिबद्ध रहेको बैंकका प्रमुख कार्यकारी अधिकृत अजयविक्रम शाहले बताए । यस पहलमा बृहत् मेन्टरसिप कार्यक्रम, लक्षित नेतृत्व प्रशिक्षण, गर्भावस्थाको समयमा लचिलो कार्य व्यवस्था र महिला कर्मचारी भएका कार्यालयहरूमा स्याहार केन्द्र तथा स्तनपान कक्षहरूको व्यवस्था लगायतका योजना समावेश रहेको जनाइएको छ । गरिमाको सीईओमा उपाध्याय काठमाडौं (कास) गरिमा विकास बैंकको प्रमुख कार्यकारी अधिकृतमा माधवप्रसाद उपाध्यायलाई नियुक्त गरिएको छ । बैंकको सञ्चालक समितिको बैठकले बैंकमा नायब प्रमुख कार्यकारी अधिकृत पदमा कार्यरत उपाध्यायलाई ४ वर्षका लागि प्रमुख कार्यकारी अधिकृतमा नियुक्त गरेको हो । उपाध्याय १५ वर्षदेखि कम्पनी सचिवका रूपमा र विगत ११ वर्षदेखि नायब प्रमुख कार्यकारी अधिकृत पदमा कार्यरत थिए । बैंकको प्रमुख कार्यकारी अधिकृतको जिम्मेवारी सम्हाल्दै आएका गोविन्दप्रसाद ढकालको कार्यकाल यही चैत मसान्तमा समाप्त हुने भएसँगै आगामी वैशाखदेखि रिक्त हुने पदमा उपाध्यायलाई नियुक्त गर्ने निर्णय गरेको हो ।"
हैदराबादमाथि गुजरातको सजिलो जित,अहमदाबाद (एजेन्सी) डेविड मिलरको उत्कृष्ट छक्का प्रहारसँगै गुजरात टाइटन्सले आइतबार आईपीएलमा सनराइज हैदराबादलाई सजिलै सात विकेटले पराजित गरेको छ । गुजरात आफ्नो दोस्रो जित निकाल्दै शीर्ष चारमा प्रवेश गरेको छ । यो नतिजापछि गुजरातको तीन खेलबाट चार अंक भएको छ ।पाँच बलको खेल बाँकी छँदै गुजरात जितसम्म पुगेको थियो । उसले १ सय ६३ रनको लक्ष्यसामु १९१ ओभरमा तीन विकेट गुमाएर १ सय ६८ रन बनायो । स्कोर बराबरी भएको समयमा डेविड मिलरले जयदेव उनडकटको बलमा छक्का प्रहार गरेका थिए । मिलर २७ बल खेली ४ चौका र २ छक्का प्रहार गरी ४४ रनमा अविजित रहे । अर्का अविजित ब्याटर विजय शंकरले ११ बलमा २ चौकासहित १४ रन बनाए । साई सुदर्शनले ४५ रनको योगदान गरे । सुदर्शनले ३६ बलको इनिङ्समा चार चौका र एक छक्का प्रहार गरे । कप्तान शुभमन गिलले पनि ३६ रनको योगदान गरे । पहिले ब्याटिङ गरेको हैदराबादले आठ विकेटमा १ सय ६२ रन बनाएको थियो । उसका लागि अभिषेक शर्मा र अब्दुल सामदले समान २९ रन बनाए । हैदराबादका कोही पनि ब्याटरले खुलेर खेल्न सकेनन् र टिमले नियमित अन्तरमा विकेट गुमाएको थियो । गुजरातका मोहित शर्माले उत्कृष्ट बलिङ गरे र २५ रनमा तीन विकेट लिँदैं प्लेयर अफ द म्याच बने । हैदराबादको तेस्रो खेलमा यो दोस्रो हार हो र टिम दुई अंकमै सीमित रह्यो । लखनउ सुपर जायन्ट्सले शनिबार पञ्जाव किंग्समाथि प्रभावशाली २१ रनको जित निकालेको थियो । मयन्का यादवले उत्कृष्ट बलिङ गरेपछि लखनउले यसपल्टको पहिलो जित हात पारेको हो । जितका लागि दुई सय रन पछ्याएको पञ्जावले पाँच विकेटमा १ सय ७८ रन मात्र बनाउन सक्यो ।सुरुमै शिखर धवनले ७० र जोनी बियरस्टोले ४२ रन बनाए पनि टिमले त्यसको फाइदा लिन सकेन । मयन्काले २७ रन खर्चेर तीन विकेट लिए र उनी नै प्लेयर अफ द म्याच रहे । त्यस अगाडि क्विन्टन डे ककको ५४ र कप्तान निकोलस पुरनको ४२ रनको मद्दतले लखनउले आठ विकेटमा १ सय ९९ रन बनाएको थियो ।
नेपाल विजयी,"काठमाडौं (कास) एसिया कप छनोट तयारीका क्रममा भारत पुगेको नेपाली राष्ट्रिय क्रिकेट टोलीले एसएमएस फ्रेन्डशिप कपमा त्रिकोणात्मक ट्वान्टी२० शृंखलामा विजयी सुरुआत गरेको छ । गुजरातको भापीमा आइतबार सुरु प्रतियोगितामा नेपालले गुजरातलाई ८ विकेटले पराजित गर्यो । नेपालले ९९ रनको लक्ष्य १५२ ओभरमा पूरा गरेको थियो । कप्तान रोहित पौडेल २६ बलमा ३३ र अनिल साह ३५ बलमा ३२ रन बनाई अविजित रहे । ओपनरद्वय कुशल भुर्तेल १६ बलमा १७ र आसिफ शेख १६ बलमा १६ रन बनाई आउट भएका थिए । गुजरातका हेमाङ पटेल र तेजास पटेलले ११ विकेट लिए । यसअघि पहिला ब्याटिङ गरेको गुजरात १८२ ओभरमा ९८ रनमा अलआउट भएको थियो । गुलशन झाले ४ विकेट लिए । प्लेयर अफ द म्याच उनले ४ ओभरमा २२ रनमात्र खर्चेका थिए । करण केसीले ३२ ओभरमा २२ रन खर्चेर ३ र सोमपाल कामीले ४ ओभरमा १४ रन खर्चेर १ विकेट लिए । गुजरातका दुई खेलाडी रनआउट भए । गुजरातबाट ओपनर रुद्र पटेलले २२ बलमा सर्वाधिक २३ रन बनाए । हेमाङले २२, सरल प्रजापतिले १५ बलमा १७ र अभिषेक देसाईले १५ बलमा ११ रन बनाए । सोमबार गुजरात र बडौदाका बीच प्रतिस्पर्धा हुनेछ भने नेपालले मंगलबार बडौदासँग खेल्नेछ । डबल राउन्ड रोबिनमा प्रतिस्पर्धा गरेपछि फाइनल अप्रिल ७ मा हुनेछ । भारतको यो प्रतियोगितापछि नेपाली टोली ओमानमा अप्रिल १२ बाट हुने एसिया कप छनोटमा प्रतिस्पर्धा गर्नेछ । नेपालले जुनमा अमेरिका र वेस्ट इन्डिजमा हुने विश्वकपमा प्रतिस्पर्धा गर्दै छ ।"
जितपुरसिमरा गोल्डकप चैत २४ बाट,"(बारा)१३ वर्षदेखि नियमित हुँदै आएको जितपुरसिमरा गोल्डकप यस वर्ष चैत २४ गतेबाट सिमरा रंगशालामा हुने भएको छ । यो वर्षको जगदम्बा स्टिल जितपुरसिमरा गोल्डकपको १४ औं संस्करण हो । आयोजक नवजनजागृति युवा क्लबले आइतबार सिमरामा पत्रकार सम्मेलनको आयोजना गरी प्रतियोगिताबारे जानकारी दिएको हो । सिमरा रंगशालाको फ्लड लाइटमा आगामी वैशाख ३ गतेसम्म सञ्चालन हुने प्रतियोगितामा डिफेन्डिङ च्याम्पियन चर्च ब्वाइज युनाइटेड, त्रिभुवन आर्मी, नेपाल पुलिस क्लब, फ्रेन्ड्स क्लब र मछिन्द्र क्लब गरी ए डिभिजनका पाँच टिम सहभागी हुनेछन् । सशस्त्र प्रहरीको विभागीय क्लब एपीएफ, मकवानपुर ११ हेटौंडा, वीरगन्ज युनाइटेड क्लब वीरगन्ज, सिरहाको सहलेश युवा क्लब र आयोजक नवजनजागृति युवा क्लबसहित १० टिमको सहभागिता रहने आयोजक क्लबका अध्यक्ष रामचन्द्र लामाले पत्रकार सम्मेलनमा जानकारी दिए । प्रतियोगिताको विजेतालाई १० लाख तथा उपविजेतालाई ५ लाख रुपैयाँ पुरस्कार प्रदान गरिने लामाले बताए । प्रतियोगिताको सर्वोत्कृष्ट खेलाडीले मोटरसाइकल प्राप्त गर्नेछन् । विधागत पुरस्कारतर्फ सर्वाधिक गोलकर्ता र उत्कृष्ट गोलरक्षकले समान २५ हजार तथा स्थानीय उदीयमान खेलाडीले १५ हजार रुपैयाँ प्राप्त गर्नेछन् । प्रत्येक खेलका प्लेयर अफ द म्याचले १० हजार रुपैयाँ प्राप्त गर्नेछन् । रात्रिकालीन फुटबलमा दर्शकको आकर्षण बढाउन गत वर्षबाट फुड फेस्टिभलसमेत सुरु गरेको आयोजकले यस वर्ष पनि होटल तथा पर्यटन व्यवसायी संघ बारासँगको सहकार्यमा फेस्टिभललाई निरन्तरता दिइने आयोजक जनाएको छ । ज्येष्ठ नागरिक र अपांगता भएका दर्शकका लागि आरक्षण सिटसहित निःशुल्क प्रवेश तथा विद्यार्थीका लागि ५० प्रतिशत छुटको व्यवस्था गरिएको छ ।"
सिक्किम सेमिफाइनलमा,(विराटनगर)अतिरिक्त समयमा एनआरटी फुटबल क्लब काठमाडौंको चुनौती २१ गोलले पन्छाउँदै सिक्किम ड्रागन आठौं विराट गोल्डकप फुटबल प्रतियोगिताको सेमिफाइनल पुगेको छ ।निर्धारित ९० मिनेटको खेलमा दुवै टिमबाट ११ बराबरी भएपछि फ्लड लाइटमा आइतबार खेलिएको खेल ३० मिनेट अतिरिक्त समयमा धकेलिएको थियो । सिक्किमले अन्तिम मिनेटमा गोल गर्दै खेलमा बाजी मारेको हो ।सिक्किमले फाइनल प्रवेशका लागि मछिन्द्र फुटबल क्लब र कोलकाताको साउथन समितिबीचको विजेतासँग बिहीबार प्रतिस्पर्धा गर्नेछ । सिक्किम सोझै क्वाटर फाइनल प्रवेश गर्दा एनआरटीले त्रिभुवन आर्मीलाई हराएर अन्तिम आठको यात्रा गरेको थियो ।सिक्किमबाट खेलको १ सय १९ औं मिनेटमा आदर्श तामाङले निर्णायक गोल गरे । एनआरटीका खेलाडीले सिक्किमका जसमान गुरुङमाथि फाउल प्रहार गरेपछि पाएको फ्रि किक प्रहारमा आदर्शले ३५ यार्ड टाडाबाट गोलमा परिणत गरे । उनले खेलको प्लेयर अफ द म्याच हुँदै ११ हजार रुपैयाँ पाए । यसअघि निर्धारित समयको ४० औं मिनेटमा एनआरटीले गोल अग्रता लिँदै सिक्किमलाई दबाबमा राखेको थियो । अफिज ओलावाले मिलाएको पासमा शिशिर लेखीले गोल गरेका थिए ।सिक्किमले दोस्रो हाफमा सुधारिएको खेल पस्किँदै ५९ औं मिनेटमा ह्यारीसनको गोलमार्फत खेलमा पुनरागमन गरेको थियो । लाक्पा शेर्पाले मैदानको मध्य भागबाट दिएको लामो पासमा ह्यारीसनले उत्कृष्ट फिनिसिङ गरेका थिए ।यसअघि एनआरटीका रिचार्डले खेल सुरु भएको ७ औं मिनेटमा प्रहार गरेको बल सिक्किमका गोलरक्षक प्रिसोले उत्कृष्ट बचाए । त्यसलगत्तै शिशिर लेखीको प्रहार बाहिरियो । २१ औं मिनेटमा एनआरटीका ओलावाले गरेको प्रहार सिक्किमका किपर प्रिसोले उत्कृष्ट बचाए । पहिलो हाफको अतिरिक्त समयको पहिलो मिनेटमा बललाई वान भर्सेस वानमा लगेर एनआरटीका ओलावाको डिबक्स नजिकबाट गरेको प्रहार सिक्किमका किपर प्रिसोले उत्कृष्ट बचाउ गर्दै टिमको रक्षा गरेका थिए । सोमबार इटहरी गोल्डकपको विजेता चर्च ब्वाइज युनाइटेड र विभागीय टिम सशस्त्र प्रहरी बलको एपीएफबीच खेल हुनेछ ।
हनामी बीएफसीको जित,"(कपिलवस्तु)लुम्बिनी प्रदेशमै सर्वाधिक धनराशि पुरस्कारको प्रथम तिलौराकोट गोल्डकप फुटबल प्रतियोगिताको दोस्रो खेलमा हनामी बीएफसी चितवन विजयी भएको छ । चितनवले कपिलवस्तुको जितपुरस्थित बुद्ध रंगशालामा आइतबार मछिन्द्र क्लब काठमाडौंलाई पेनाल्टी सुटआउटमा ५४ ले पराजित गर्यो । निर्धारित ९० मिनेटको खेलमा गोल हुन नसकेपछि पेनाल्टी सुटआउटमा चितवनका गोलरक्षक भविन्द्र मल्ल नायक बने । एक गोल जोगाएका भविन्द्र नै प्लेयर अफ द म्याच भए । उनले ट्रफीसहित नगद १० हजार प्राप्त गरे । चैत १७ देखि २४ गतेसम्म कपिलवस्तु जिल्ला फुटबल संघद्वारा आयोजित प्रतियोगिताको उपाधि जित्ने टोलीलाई ११ लाख ११ हजार १ सय ११ र उपविजेतालाई ५ लाख ५५ हजार ५ सय ५५ रुपैयाँसहित शिल्ड, मेडल र प्रमाणपत्र प्रदान गरिनेछ । प्रतियोगितामा राष्ट्रियस्तरका ए डिभिजनका ४ र मोफसलका ४ टोली सहभागी छन् । सोमबार नेपाल पुलिस र सहारा क्लब पोखराबीच प्रतिस्पर्धा हुँदै छ ।"
