शीर्षक,विवरण
कांग्रेसमा देउवाकै रोजाइका उम्मेदवार,"संस्थापनपक्षीय केन्द्रीय सदस्य अर्जुननरसिंह केसीले सभापति देउवाको कार्यशैलीका कारण पार्टीमा विवाद भएको बताए । सभापतिलाई आफूले भनेको नाममा निर्णय गराउनु थियो भने चारचार दिनसम्म छलफल किन गराउनु ? पहिलो दिनमै निर्णय गराएको भए पनि हामीले फरक विचार राख्थ्यौं तर चुनावलाई हेरेर लिखितमै नराख्ने कुरा थियो, केसीले भने । इलाम२ मा वडा, प्रदेश र प्रतिनिधिसभा दुवै निर्वाचन क्षेत्र हुँदै जिल्लाबाट सिफारिस भएका उम्मेदवारको सूचीमा भेषराज आचार्य एक नम्बरमा, दोस्रोमा केशव थापा र तेस्रोमा मात्रै डम्बरबहादुर खड्काको नाम थियो । देउवाले अघिल्लो निर्वाचनमा १ सय १४ मतले मात्रै पराजित भएको र जिल्ला सभापतिकै निर्वाचनमा भेषराज आचार्यलाई पराजित गरेको तर्क अघि सार्दै सुरुदेखि खड्कालाई टिकट दिने मनस्थिति बनाएका थिए । ०७९ मंसिरको चुनावमा माओवादी र एकीकृत समाजवादीको समर्थनमा चुनावमा प्रतिस्पर्धा गरेको र त्यो स्थिति अहिले गठबन्धन भत्किएपछि नभएको भन्दै इतरपक्षले आचार्यलाई टिकट दिनुपर्ने अडान लिएको थियो । पार्टीको कुनै पनि गुटमा नभएका महामन्त्री विश्वप्रकाश शर्माले समेत स्थानीय मत र मनस्थिति आचार्यको पक्षमा रहेको बताउँदै आएका थिए । देउवाले फरक विचार समूहको कुरै सुन्न नचाहेपछि इतरपक्षका नेता कोइरालाले मंगलबारको बैठकमै जित र हारको सम्पूर्ण जिम्मेवारी सभापतिले लिनुपर्ने भन्दै असन्तुष्टि पोखेका थिए । धरातलमा केही भइरहेको छ । कस्तो स्थिति छ । जनमत कता जाँदै छ, त्यता हाम्रो सभापतिलाई कुनै मतलब नै छैन, आफूले भनेको मान्छेलाई टिकट दिन पाए भयो, एक पदाधिकारीले भने, मैदानमा नजाँदै पार्टीभित्र विवाद सिर्जना गराउनु राम्रो भएन ।बझाङमा संस्थापन पक्षका त्यस क्षेत्रका नेता एनपी साउद, वीरबहादुर बलायरसहितका नेताले अभिषेकबहादुर सिंहको विकल्प दिन सभापति देउवालाई सुझाउँदै आएका थिए । सिंहभन्दा जगत जोशी लोकप्रिय रहेको उनीहरूको तर्क थियो । संस्थापन इतरपक्षले सत्यराज भण्डारीको नाम अघि सारेको थियो । भण्डारीको विकल्पमा इतरपक्षले पनि जगत जोशीकै नाम लिएको थियो । तर, सुदूरपश्चिम प्रदेश सरकारका तत्कालीन आन्तरिक मामिला तथा कानुनमन्त्रीसमेत रहेका पृथ्वीबहादुर सिंहको गत असार ५ मा निधन भएपछि रिक्त रहेको बझाङमा देउवाले उनकै छोरा अभिषेकलाई अघि बढाउँदा सहानुभूतिको मत पाउन सकिने तर्क अघि सारेका थिए ।"
लुम्बिनीमा माओवादी नेतृत्वमा सरकार बन्दै,"(बुटवल)मुख्यमन्त्री डिल्लीबहादुर चौधरीले बिहीबार पदबाट राजीनामा दिएसँगै लुम्बिनीमा नयाँ सरकार गठन प्रक्रिया सुरु भएको छ । प्रदेशसभा बैठकमा राजीनामा घोषणा गरेका मुख्यमन्त्री चौधरीले इमेलमार्फत प्रदेश प्रमुखसमक्ष राजीनामा दिएका हुन् । उनको राजीनामासँगै नयाँ मुख्यमन्त्री नियुक्ति प्रक्रिया अघि बढेको प्रदेश प्रमुख अमिक शेरचनको सचिवालयले जनाएको छ । लुम्बिनीको मुख्यमन्त्रीमा माओवादीको संसदीय दलका नेता जोखबहादुर महराले दाबी प्रस्तुत गर्ने भएका छन् । महराका लागि एमाले, माओवादी, जसपा, एकीकृत समाजवादी र एक जना स्वतन्त्र प्रदेशसभा सदस्यसहित ४४ जनाको हस्ताक्षर संकलन भएको छ । नागरिक उन्मुक्तिका ४ प्रदेशसभा सदस्य थपिने सम्भावना भए पनि आन्तरिक विवादका कारण उनीहरूले हस्ताक्षर गरेका छैनन् । प्रदेश प्रमुखको सचिवालयका प्रेस संयोजक गुनाराम घिमिरेले शुक्रबार मुख्यमन्त्री नियुक्त गर्ने गरी प्रक्रिया अघि बढेको बताए । मुख्यमन्त्रीको राजीनामा र नयाँ मुख्यमन्त्रीका लागि दाबी आइसकेको उनले बताए । प्रदेशसभामा सहभागी ८ दल र एक स्वतन्त्र सांसदको समर्थनमा कांग्रेस संसदीय दलका नेता चौधरी २०८० वैशाख १४ गते मुख्यमन्त्रीमा नियुक्त भएका थिए । केन्द्रमा गठबन्धन फेरिएपछि माओवादीले सरकारबाट फागुन २३ मा समर्थन फिर्ता र अल्पमतमा परेका मुख्यमन्त्री चौधरीले विश्वासको मत लिने गरी बिहीबारका लागि प्रदेशसभाको बैठक आह्वानका लागि सिफारिस गरेका थिए । साना दललाई मिलाएर विश्वासको मत लिने प्रयास सफल नभएपछि उनले राजीनामा दिएका हुन् । महरालाई समर्थन गर्ने विषयमा माओवादीका स्वयं महरा, एमाले संसदीय दलका नेता लीला गिरी, जसपाका भण्डारीलाल अहिर, एकीकृत समाजवादीकी दल नेता भगवती अधिकारी र नवलपरासी पश्चिम निर्वाचन क्षेत्र २(१) बाट निर्वाचित स्वतन्त्र प्रदेशसभा सदस्य खड्ग बस्नेतले ५ बुँदे सहमति पनि गरेका छन् । सहमतिपत्रमा प्रदेश सरकारबाट गरिने राजनीतिक नियुक्ति सरकारमा सहभागी दलहरूको अपनत्व हुने गरी गर्ने, प्रदेशको पहिचान कायम गर्ने, प्रदेश सरकारको नीति तथा कार्यक्रम, बजेटको प्राथमिकता र उद्देश्य निर्धारण, बजेट निर्माणलगायत सरकारलाई सहयोग गर्न सरकारमा सहभागी दलहरूको नेतृत्व पंक्तिमध्येबाट एक निर्देशक समिति निर्माण गरी कार्यसम्पादन गर्ने नीति अवलम्बन गर्ने उल्लेख छ । मुख्यमन्त्री चौधरीले भने सरकार बनेकै दिनबाट दिनगन्ती सुरु हुनु संघीयता कार्यान्वयनका लागि चिन्ताको विषय भएको बताए । उनले संघीय संरचनाअनुसार प्रदेश सरकार फेरबदल हुने प्रवृत्तिप्रति चिन्ता व्यक्त गरे । प्रदेशमा हामी आफैंले कुनै पनि स्रोतको पहिचान र विकास गर्न सकेका छैनौं, मात्र मन्त्री र मुख्यमन्त्री बन्ने होडमा रमाइरहेका छौं, उनले भने, मुख्यमन्त्रीको फोटो झुन्ड्याएर हामी रमाए पनि जनतामा चरम निराशा बढेको छ । त्यसको सम्बोधन हामीले गर्न सकेका छैनौं । उनले प्रदेश सरकारको स्थायित्व जरुरी रहेको बताए । ८७ सदस्यीय लुम्बिनी प्रदेशसभामा राप्रपाका एक सांसद निलम्बनमा परेपछि अहिले ८६ सदस्य कायम छन् । सरकार गठन गर्न कम्तीमा ४४ प्रदेशसभा सदस्य आवश्यक पर्छ । लुम्बिनीमा एमालेका २९, कांग्रेसका २७, माओवादीका सभामुखसहित ११, नागरिक उन्मुक्तिका ४, राप्रपा, लोसपा, जनमत र जसपाका ३३, राष्ट्रिय जनमोर्चा, एकीकृत समाजवादीका ११ र स्वतन्त्रबाट १ सांसद छन् । माओवादी नेता महराको पक्षमा एमाले २९, माओवादी १०, जसपा ३, एकीकृत समाजवादी १ र स्वतन्त्र १ गरी ४४ जनाको समर्थन जुटेको छ । त्यसमा साना दलबाट संख्या थपिँदै जाने माओवादीका प्रदेश अध्यक्ष सुदर्शन बरालले बताए ।माओवादीका स्थायी समिति सदस्यसमेत रहेका महरा रोल्पा निर्वाचन क्षेत्र नं १ (१) बाट निर्वाचित भएका थिए । उनले एमालेका कमल बुढाथोकीलाई १४ हजार २० मतान्तरले पराजित गरेका थिए । महराले १९ हजार ४ सय २५ मत ल्याएका थिए । माओवादी केन्द्रका अध्यक्ष पुष्पकमल दाहालका विश्वासपात्र मानिने महरा रोल्पाको सुनीलस्मृति गाउँपालिका५ का स्थायी बासिन्दा हुन् । २०३५ सालदेखि विद्यार्थी आन्दोलनबाट राजनीतिमा लागेका उनी २०७९ माघमा एमालेका पोलिटब्युरो सदस्य लीला गिरी नेतृत्वको लुम्बिनी प्रदेश सरकारमा झन्डै ३ महिना अर्थमन्त्री बनेका थिए ।"
सुदूरपश्चिमका मुख्यमन्त्री शाहले दिए राजीनामा,"(धनगढी)सुदूरपश्चिमका मुख्यमन्त्री कमलबहादुर शाहले पदबाट राजीनामा दिएका छन् । बहुमत पुर्याएर विश्वासको मत लिने कसरत गरेका शाहले बहुमत नपुग्ने भएपछि प्रदेश प्रमुख नजिर मियाँसमक्ष बिहीबार साँझ राजीनामा दिएका हुन् । त्यसअघि उनले विश्वासको मत लिनका लागि प्रदेशसभामा मत परीक्षण गर्ने तयारी गरेका थिए । त्यसैअनुसार दिउँसो आह्वान गरिएको बैठक दुई पटक सारिएको थियो । अन्तिम समयमा नागरिक उन्मुक्ति पार्टीका सबै सांसदको साथ पाउने अपेक्षा मुख्यमन्त्री शाहको थियो । तर उक्त पार्टीका अध्यक्ष रञ्जिता श्रेष्ठ पक्षधर सांसद कैलाश चौधरी र टीका थापा काठमाडौंबाट नआएपछि उनले राजीनामा दिएका हुन् । नागरिक उन्मुक्तिका सातै जना सांसद एकढिक्का भएर उनलाई समर्थन गरे एक जना राप्रपा र एक स्वतन्त्रको गरी २७ मत पुर्याउन सकिने अपेक्षामा मुख्यमन्त्री शाह थिए । एमालेका राजेन्द्रसिंह रावलले विश्वासको मत प्राप्त गर्न नसकेपछि संविधानको धारा १६८ (३) अनुसार प्रदेशसभामा सबैभन्दा ठूलो दल कांग्रेसको संसदीय दलको नेताका हैसियतमा शाह गत वर्षको अघिल्लो माघ २६ मा मुख्यमन्त्री नियुक्त भएका थिए । सुदूरपश्चिम प्रदेशसभामा कांग्रेसका १८, माओवादी केन्द्रका सभामुखसहित ११, एमालेका १०, नागरिक उन्मुक्तिका ७, एकीकृत समाजवादीका ४, राप्रपा १ र स्वतन्त्र १ जना सांसद छन् । सरकार गठनका लागि २७ सांसद आवश्यक पर्छ । नागरिक उन्मुक्तिका सात सांसदमध्ये ५ जना संस्थापक रेशम चौधरीको पक्षमा र २ जना अध्यक्ष रेशम पत्नी रञ्जिता श्रेष्ठको साथमा छन् । रेशम शाह नेतृत्वको सरकारका पक्षमा थिए भने रञ्जिता नयाँ गठबन्धनमा सहभागी हुने अडानमा थिइन् । बुधबार दुवै समूहले सांसदहरूलाई छुट्टाछुट्टै निर्देशन गरेका थिए । सत्ता गठबन्धनमा एकीकृत समाजवादीलाई नेतृत्व दिने गरी भागबन्डा भए पनि नयाँ मुख्यमन्त्रीमा टुंगो लागेको छैन । प्रदेश प्रमुख मियाँका प्रमुख स्वकीय सचिव सादिर अलीले नयाँ सरकार गठन आह्वान गर्ने विषयमा परामर्श भइरहेको बताए ।"
पास नहुँदा चिनियाँ खर्क जान पाएनन् चौंरी,"(दोलखा)चीनसँग सीमा जोडिएको दुर्गम बिगु गाउँपालिका१ लप्चीका बासिन्दाको चरन क्षेत्र चीनतर्फ छ । हिउँद सकिएपछि लप्चीका गोठाला याकचौंरी खेदेर चीनतिरको चरन क्षेत्रमा गोठ लैजाने गर्छन् । गत असोजमा चीनले अनौपचारिक सीमा खुला गरेपछि लप्चीका बासिन्दा ५ वर्षपछि याकचौंरीलाई चरन क्षेत्र लैजाने तयारीमा थिए । तर चिनियाँ सुरक्षाकर्मीले पास माग्दै उनीहरूलाई सीमामै रोकेका छन् । यसअघिसम्म लप्ची नाकाबाट चिनियाँ बजारसम्म जाँदा स्थानीयले नागरिकता देखाएर प्रवेश पाउँथे । चिनियाँ सुरक्षाकर्मीले सुरक्षाको कारण देखाउँदै आधिकारिक पास अनिवार्य गरेपछि सीमा क्षेत्रका बासिन्दाले नेपाल सरकारसँग पास उपलब्ध गराइदिन आग्रह गरेका छन् । लप्चीका स्थानीयले पालेका याकचौंरीको मुख्य चरन चीनको राम्दुङलगायतको क्षेत्र हो । माथिल्लो भेगमा हिमपात भएपछि याकचौंरी धपाएर लप्चीवासी लुम्नाङ झर्छन् । लुम्नाङ झरेका लप्चीवासी हिउँद सकिएलगत्तै याकचौंरी खेद्दै चीनका चरन क्षेत्र पुग्ने गर्छन् ।असोजमा चीनले नाका खुलाएर केही सहज गरे पनि पास मागेपछि जान नपाएको स्थानीय फुर्वाथार्के शेर्पाले बताए । लप्चीवासीको दैनिकी चीनको बजारबाटै चल्छ, नाका खुलेपछि खुसी भएका थियौं, उनले भने, अहिले बन्द भएको छ, जानुपर्दा पास अनिवार्य गरेकाले सीमामै चौंरी गोठ बनाएर बसेका छौं । बाच्छा र घिउ बेचेर जोहो गरेको खाद्यान्न गत असोजमै सकिएको शेर्पाले बताए । हेलिकोप्टरमा ढुवानी गर्दा बोराको ९ हजार लाग्छ, उनले भने, सीमा पास उपलब्ध गराइदिए खाद्यान्न किन्न र याकचौंरी चराउन सहज हुने थियो । पछिल्लो समय सुन तस्करीका गतिविधि सार्वजनिक भएपछि कडाइ भएको उनले बताए । विगतमा आपसी समझदारी गरेर उतातर्फ जाने गरेका थियौं, कहिल्यै पास प्रयोग गरेका थिएनौं, उनले भने, तर पछिल्लो समयमा चिनियाँ सुरक्षाकर्मीले पास नभए जान दिँदैनौं भनेपछि निकै संकट परेको छ । ४८ घर रहेको लप्चीमा करिब १ सय ५० जनसंख्या छ । लप्चीवासीको मुख्य बजार चीनको राम्दुङ हो । यो बस्तीमा १ हजारभन्दा बढी याकचौंरी रहेका छन् । सीमाका स्थानीयले चरन क्षेत्र प्रयोग गरेबापत ७ सय ५० ग्राम घिउ चीन सरकारलाई बुझाउने गरेका थिए । सीमा बन्दसँगै हाल चरन क्षेत्र चौंरी लैजान पनि अनिवार्य पास माग्ने गरिएको स्थानीय वाङचुक शेर्पाले बताए । याक, चौंरी, घिउ र बाच्छा बेच्न नपाएर आर्थिक संकट पर्दै गएको उनले गुनासो गरे । खर्क जाने सीमामा सुरक्षाकर्मीले क्याम्प बनाएर बसेको छ, उनले भने, घिउ र बाच्छा बेच्ने तयारीसहित खाद्यान्न किन्न पनि याकचौंरी खेदेर उता जान खोज्दा सीमामा पुगेपछि सरकारी पास खोजेर रोकेर राखेका छन् । ५ वर्षदेखि उताको खर्कमा चरनका लागि याकचौंरी लैजान नपाउँदा आर्थिक भार थपिएको उनले बताए । याकचौंरीलाई दिने ढुटोपिठो र नुन जोहो गर्न लामाबगर झर्नुपरेको छ । निकै महँगोमा नुन र ढुटोपिठो ढुवानी गर्नुपरेको छ । जलविद्युत् आयोजना निर्माणका नाममा लामाबगर झर्ने लप्चीवासी हिँड्ने बाटोसमेत भत्काएकाले डोरीमा झुन्डिएर हिँड्नुपर्ने बाध्यता रहेको उनले बताए । बाटो नभएका कारण हेलिकोप्टरमा प्रतिबोरा ९ हजार तिरेर चामल ढुवानी गरेको उनले सुनाए । लामाबगर झर्ने बाटो हाइड्रोले बिगारिदियो, डोरीमा झुन्डिएर ज्यान जोखिममा राखेर हिँड्नुपर्छ, वाङचुकले भने, उता जान सरकारी पास छैन, सीमाको दुःख बुझिदिने कोही भएनन्, भोकमारी लाग्लाजस्तो छ । लामाबगरमा ३० रुपैयाँ पर्ने नुन ढुवानी गर्दा १ सय ६० पर्ने गरेको स्थानीय रेछेन शेर्पाले बताए । लप्चीमा न बत्ती छ न त सञ्चार नै, सरकारले पनि पास उपलब्ध गराइदिए चीनको बजार पुगेर खाद्यान्न जोहो गर्थ्यौं, उनले भने, चौंरीलाई पनि उतै चरनका लागि लिएर जान सहज हुन्थ्यो, आर्थिक संकट पनि पर्दैनथ्यो । सीमाको लप्चीवासीको सहजताका लागि परराष्ट्र मन्त्रालयमा पासको नमुना माग गरेको प्रमुख जिल्ला अधिकारी टुवराज पोखरेलले बताए ।"
राजमार्गका पुल : पूर्वाधारका कमजोर कडी,"मुलुकमा विकास निर्माणको प्रवृत्ति बुझ्न राजमार्गका पक्की पुलहरूको अवस्था नै पर्याप्त छ । निर्माण सुरु गरिएका पुल बेलैमा सकिएको उदाहरण भेट्न मुस्किल छ । कुनै पुल बन्दाबन्दै ठेकेदार सम्पर्कविहीन भएर अलपत्र छन् । कतै पुल एकातिर चाहिएको छ, अर्कैतिर बनाइएको छ । बनिसकेका पुलमा नियमित मर्मतसम्भार हुँदैन, कुन बेला खस्ने हो भनेर त्रस्त हुनुपरेको छ । आवागमनका लागि नदीखोलामाथि पुल अनिवार्य हुन्छ । तर यति महत्त्वपूर्ण पूर्वाधारको निर्माण र मर्मतसम्भारमा सम्बन्धित निकायले गम्भीरता नदेखाउनु विडम्बनापूर्ण छ । गत साता रुकुम पश्चिममा पुल निर्माण छिटो सक्न माग गर्दै राजनीतिक दलहरू नै जिल्ला प्रशासन कार्यालयमा धर्ना बसेको देखियो । सत्तारूढ माओवादी केन्द्र, एकीकृत समाजवादी सम्मिलित समाजवादी मोर्चाले मुसीकोट११ र १२ जोड्ने पितिबाङ खोलामा मोटरेबल पुल छिटो बनाइसक्न धर्नामार्फत दबाब दिएको थियो । २०७६ असार ८ मा ठेक्का सम्झौता गरेको चितवनको संरक्षण निर्माण सेवा प्रालिले एउटा मात्र पिलर ठड्याएर काम अलपत्र पारेको छ । रौतहटको चन्द्रनिगाहपुरगैंडाटार जोड्ने चाँदी नदीमा पुल निर्माण छिटो पूरा गर्नुपर्ने मागसहित गत जेठमा स्थानीय अनशन बसेका थिए । निर्माण सुरु भएको ६ वर्ष बित्दा पनि तत्काल बनिसक्ने सम्भावना नदेखिएपछि स्थानीय बासिन्दा निर्माणस्थलमै अनशन बसेका थिए । उनीहरूले सडक डिभिजन कार्यालय चन्द्रनिगाहपुरका प्रमुख र ठेकेदारमाथि हातपातसमेत गरे । गत जेठमै कावासोतीको केरुंगे खोलामा पुलको निर्माण अलपत्र पार्ने ठेकेदारको खोजी गरिदिन भन्दै कावासोती नगरपालिकाका प्रमुख विष्णुप्रसाद भुसालले प्रमुख जिल्ला अधिकारीलाई पत्र नै लेखे । ठेकेदारले पुल निर्माण अलपत्र पारेका उदाहरण दर्जनौं छन् । सामान्यतया ठेक्का प्रक्रियामा कम अंक कबुल गर्ने कम्पनीलाई निर्माणको जिम्मा दिने पद्धति छ । यसका कारण कम्पनीहरू अरूभन्दा कम अंक कबुल गरेर ठेक्का हात पार्ने प्रयासमा हुन्छन् । ठेक्का पाएपछि आफूले कबुलेको बजेटमा निर्माण नसक्ने देखिए ढिलासुस्ती गर्ने र म्याद गुजारेपछि मिलेमतोमा लागत रकम बढाएर सम्झौता नवीकरण गर्ने प्रवृत्ति पनि देखिन्छ । कतिपय निर्माण कम्पनीले भने आफ्नो क्षमताले भ्याउनेभन्दा धेरैतिर ठेक्का हात पार्छन् र काममा ढिला गर्छन् । सामान्यतया ठेक्का सम्झौतापछि मोबिलाइजेसन रकम बुझेर काममा ढिला गरेको पाइन्छ । सम्झौता गरेका प्रायः कम्पनीले अर्कैलाई कामको जिम्मा (पेटी ठेक्का) दिएका हुन्छन् । पेटी ठेकेदार नै बेपत्ता भएर काम अलपत्र परेका उदाहरण थुप्रै छन् । बेलैमा काम नहुने समस्या संयुक्त (ज्वाइन्ट भेन्चर) ठेक्कामा बढी देखिन्छ । कामको गुणस्तरमा पनि प्रश्न उठ्ने गरेको छ । बन्दाबन्दैको पुल भत्किएको खबर बेलाबेला आइरहेकै हुन्छ । यस्ता समस्या न्यूनीकरणका लागि ठेक्का प्रणालीमै सुधारको खाँचो छ । निर्माण व्यवसायीको छनोट प्रक्रिया पनि पारदर्शी हुनुपर्छ । गुनासो आउँदा सम्बन्धित मन्त्रीले निर्देशन मात्र दिने होइन, निर्माण कार्यको नियमनअनुगमन संयन्त्र पनि प्रभावकारी बनाउनुपर्छ । म्यादभित्र काम पूरा नभए यथोचित कारणबिना सम्झौता नवीकरण गर्नु हुँदैन । पुल बेलैमा मर्मतसम्भार नगर्ने समस्या मुलुकैभर छ । पूर्वपश्चिम राजमार्गमा मात्रै जीर्ण पुल कैयन् छन् । बाराको पथलैयादेखि धनुषाको ढल्केबरसम्म मात्र हेर्दा पनि बिम खिया लागेर भाँचिने अवस्थामा पुगेका पुल थुप्रै देखिन्छन् । खोलानदीको कटान तथा ढुंगागिट्टी, बालुवाको जथाभाबी उत्खननका कारण कतिपय पुल धस्सिएका छन् । सडक विभागअन्तर्गतको पुल महाशाखाकै अध्ययनमा पथलैयाढल्केबर खण्डका ५० वटाभन्दा बढी पुलमा समस्या छ । पूर्वपश्चिम राजमार्गका प्रायः पुल साँघुरा पनि छन् । त्यसले सवारीसाधनको आउजाउलाई समस्या पारेको छ । साँघुरा पुल विस्तार चाँडै गर्नुपर्छ । सरकारले मुलुकभरकै पुल अध्ययन गरेर आवश्यकताअनुसार मर्मतसम्भार र पुनर्निर्माण प्रक्रिया अगाडि बढाउनुपर्छ । बाढीले बगाएर नयाँ पुल बनाउनुपर्ने अवस्था पनि धेरैतिर छ । तिनको निर्माणमा पनि तदारुकता देखाइनुपर्छ । पुल नहुँदा हिउँदयाममा कम समस्या भए पनि बर्खायाममा खोलानदी बढ्दा आवागमन नै अवरुद्ध हुन पुग्छ । त्यसैले यस्ता अत्यावश्यक पूर्वाधार निर्माणपुनर्निर्माण सरकारको उच्च प्राथमिकतामा पर्नुपर्छ । बाढीनदी कटानको जोखिममा रहेका पुललाई सुरक्षित राख्न बेलैमा तटबन्ध बनाइनुपर्छ । पुललाई क्षति पुग्ने गरी ढुंगागिट्टी, बालुवा उत्खनन गर्न दिनै हुन्न ।"
शिक्षामा परिवर्तनको आस,"पदीय आडम्बर, घमण्डबाट अलग रहँदै कलेजको साधारण विद्यार्थीझैं ल्यापटप भिरेर संसद् भवन छिर्न लागेकी शिक्षामन्त्री सुमना श्रेष्ठको भिडियो भाइरल छ । पद सम्हाल्नेबित्तिकै शैक्षिक बेथितिमा व्यापक सुधार ल्याउने प्रतिबद्धता जनाएर अघि बढेकी मन्त्री श्रेष्ठ औपचारिकताभन्दा साधारण वेशभूषामा प्रस्तुत भइरहेकी छन् । राणाकाल, पञ्चायतकालदेखि अहिलेसम्मका स्वार्थकेन्द्रित मन्त्रीहरूमध्ये धेरैले आफूलाई सर्वज्ञाता ठान्ने, रवाफ् राजामहाराजाको भन्दा कम नदेखाउने, मुलुकभर आफ्नो प्रभाव बढाएर अवाञ्छित काम गराउने, मालदार मन्त्रालयमा जान मरिहत्ते गर्नेलगायत अवाञ्छित गतिविधिका कारण समृद्धिले उल्टो गति लिएको हो । अहिले पनि अनेक तिगडम लगाएर मन्त्री बनेका धेरैले थप सरकारी गाडी कब्जा गरेर कामभन्दा मोजमस्तीमा लाग्ने गरेको यथार्थ लुकेको छैन । कामका नाममा सिन्को नभाँच्ने प्रदेशका मन्त्रीहरूको विलासिताले सीमा नाघेको छ । विगत साढे तीन दशकदेखि सत्तालिप्सामा लागेकाहरूले मुलुकको समग्र विकासका लागि शिक्षाको महत्त्व बुझेको पाइँदैन । परिवार, गाउँ, समाज र मुलुकको रूपान्तरणको मेरुदण्ड मानिएको शैक्षिक क्षेत्र यति तहसनहस भयो कि ठूला डिग्री हासिल गर्नेहरू पनि न देशमा, न विदेशमा काम काम लाग्ने भए । शिक्षामा राजनीतीकरण, व्यवसायीकरण बढेका कारण शिक्षित व्यक्ति पनि भागाभाग गर्दै विदेशमा मजदुरीका लागि पलायन हुन बाध्य छन् । यसै क्रममा सादगीपनले ओतप्रोत भई कुशल नेतृत्व सम्हालेर विश्वको दोस्रो र पाँचौं ठूला अर्थतन्त्र बोकेका चीन र भारतबाट पनि हामीले केही सिक्न नसक्नुलाई विडम्बना मान्नुपर्छ । मुलुक सुहाउँदो शिक्षा र आधुनिक प्रविधिबाट दुवै छिमेकी माथि उठेको यथार्थ लुकेको छैन । यता युवादेखि जीवनको उत्तरार्द्धमा पुगेको नेतृत्वले शिक्षक, विद्यार्थी, कर्मचारीलाई उचालेर शैक्षिक क्षेत्रलाई तहसनहस पार्नु दुःखद छ । सरकार, नेता, शिक्षाविद् एवं सरोकारवालाबाट शैक्षिक क्षेत्रमा व्यापक सुधार ल्याउने आँट, अठोट लिएर अघि बढ्न खोज्ने शिक्षामन्त्रीलाई सहयोग पुर्याए बहुआयामिक विकासमा सहयोग पुग्नुका साथै मुलुकले काँचुली फेर्ने विषय निर्विवाद छ । भुवनेश्वर शर्मा, चन्द्रागिरि२, काठमाडौं"
पहिले अस्पतालकै उपचार,"हुने खानेलाई पो समस्या छैन, निजी अस्पताल छन् । हुँदा खाने मानिस जाने भनेको सरकारी अस्पताल नै हो तर त्यहाँ अवस्था दयनीय छ । जिल्लाबाट राम्रो उपचार पाइन्छ भनेर राजधानी आउँछन् । राजधानीका सरकारी अस्पतालमा डाक्टर नचिनी उपचार हुँदैन । व्यवस्थापकीय कमजोरी उस्तै छ । कमजोरीमा एउटाले अर्कोलाई दोष दिएर पन्छने प्रवृत्ति छ । सरकार फेरिन्छ, मन्त्री फेरिन्छ, कर्मचारी फेरिन्छन् तर अस्पतालको हालत कहिलै फेरिँदैन । बिरामीलाई भन्दा पहिले अस्पताललाई उपचार चाहिएको छ । पुरुषोत्तम घिमिरे, जोरपाटी, काठमाडौं"
शर्माको माग र वाग्लेको चुनौती,"बुधबारको संसद् बैठकमा दुई पार्टीका आशालाग्दा दुई नेताबीच जुहारी चल्यो, जसबाट सांसद मात्र होइन, संसद् बाहिर बसेर उनीहरूको कुरा सुनिरहेका हजारौं जनता पनि उद्वेलित भए । कांग्रेस महामन्त्री विश्वप्रकाश शर्माको सवाल र उनलाई लक्ष्य गरी राष्ट्रिय स्वतन्त्र पार्टीका सांसद स्वर्णिम वाग्लेको नयाँ प्रस्ताव सहितको जवाफ सबै सांसदले गम्भीर भएर विचार गर्ने खालको थियो । महामन्त्री शर्माले आरोप लागेपछि संसदीय छानबिन समिति बनाउन र त्यसमा जवाफ दिन रास्वपा सभापति एवं उपप्रधान तथा गृहमन्त्री रवि लामिछाने किन डराएको भन्दै प्रश्न गरे । छानबिन समिति नबने कांग्रेसले आगामी बैठक अवरुद्ध गर्ने चेतावनी पनि दिए । त्यसपछि सांसद वाग्लेले आरोप लाग्नेबित्तिकै सबै मन्त्री र सांसदलाई संसदीय छानबिन अनिवार्य गर्ने हो भने र त्यो कुरा सर्वदलीय बैठकबाट पारित गर्ने हो भने रास्वपा सबैभन्दा पहिला हस्ताक्षर गर्न तयार छ भनेर चुनौती दिए । के कांग्रेस यस्तो गर्न तयार छ ? सत्तामा रहँदा कांग्रेसले मन्त्री मोहन बस्नेत र नेता बालकृष्ण खाँणको हकमा के गर्यो भन्ने आम जनतालाई राम्रोसँग थाहा छ । निवर्तमान मन्त्री मोहन बस्नेतलाई पदमै हुँदा अख्तियारले टेरामक्स प्रकरणमा बयानका लागि बोलाएको थियो । निकै ताकेतापछि उनी बयान दिन गए । एमालेले उनको राजीनामा माग्यो तर कांग्रेसले सुनेन । कांग्रेसका प्रभावशाली नेता बालकृष्ण खाँणलाई भुटानी शरणार्थी काण्डमा प्रहरीले समात्यो । कांग्रेसकै गगन थापा लगायतले सफाइ नपाएसम्म उनलाई निलम्बन गर्नुपर्छ भन्ने माग केन्द्रीय समितिमा राखे । तर सभापति शेरबहादुर देउवाले मुद्दा चल्दैमा दोषी मान्न नमिल्ने भन्दै खाँणलाई केन्द्रीय सदस्यबाट निलम्बन नगर्ने बताए । ठीक त्यही प्रकृितको सवालमा अहिले कांग्रेसले संसद् अवरुद्ध गर्न खोजिरहेको छ । हिजो एमालेले यसरी नै ससानो कुरामा पनि निहुँ झिकी महिनौं संसद् अवरुद्ध गर्थ्यो । एमालेले ११३ दिनसम्म अवरुद्ध गरेको संसदीय इतिहास छ, जसलाई आम नेपालीले राम्रो मानेका छैनन् । त्यो जान्दाजान्दै र देख्दादेख्दै पुनः कांग्रेसले संसद् अवरुद्धको अस्त्र उठाउनु किमार्थ उचित होइन । यसले देश र समाजमा राम्रो सन्देश दिँदैन । अन्यथा एमाले र कांग्रेसमा के नै भिन्नता भयो ? गोपाल देवकोटा, जोरपाटी, काठमाडौं"
दुर्घटना घटाउन सकिन्छ,"दुर्घटनाले धेरै भो खतिसबै मिली घटाऔं यो क्षतिराज्य पनि मूकदर्शक नबनोस्दुःखद समाचार कानैमा नपरोस्सडक चौडा सुरक्षित बनाऔंजताततै धराप नथापौंकम्पनी र चालकले पनिसोच्न हुन्न जेसुकै होस् भनीकारण के हो सबैले सोचौंसमाधानमा ढिलाइ नगरौं कृष्ण कुम्पुरे, आदमटार, धादिङ"
विश्वासको संकटमा राजनीतिक दल,"सत्ता स्वार्थ र छुटेका जनताकुनै बेला आदर्श विचार र जनताको सुन्दर भविष्यको योजना बोकेर राजनीतिक संघर्ष होमिएका राजनीतिक दलहरू स्वार्थसमूहको झुन्डझुन्डमा रूपान्तरित भएका छन् । ती पार्टीका अधिकांश नेतृत्वमा जनता छैनन्, छन् त केवल अनगिन्ती स्वार्थको पहाड मात्रै । यसैका परिणाम हुन्, ललिता निवास जग्गा प्रकरणदेखि सुनकाण्ड, भुटानी शरणार्थी प्रकरणदेखि सहकारी ठगीसम्म । अझै पनि सार्वजनिक मञ्च र भाषणमा राजनीतिक दलका नेतृत्वले जनअपेक्षालाई केन्द्रमा राखेर काम गरिरहेको दाबी गर्छन् । व्यवस्था परिवर्तनका लागि विगतमा गरेको संघर्षको फेहरिस्त प्रस्तुत गर्छन् । स्वाभाविक रूपमा राज्यव्यवस्थाको संरचनात्मक परिवर्तन र जनतामा जागरणको सञ्चार गर्न विगतमा पार्टीहरूले ऐतिहासिक योगदान गरेका छन् । तर, व्यवस्था परिवर्तन भएपछि वास्तविक श्रमजीवी जनताको जनअपेक्षामा किन रूपान्तरण हुन सकेन ? सत्ता स्वार्थका कारण आर्थिकसामाजिक रूपान्तरणका एजेन्डा कता छुटे ? सामाजिक न्याय र जनताको मुक्तिको अभिलाषा कहाँ मिल्काइए ? यी दृष्टान्तको उत्तर खोज्ने हो भने पार्टी र नेतृत्वबाट जनताले अग्रगामी रूपान्तरणका लागि गरेको संघर्ष र बलिदानको अवमूल्यन मात्रै भइरहेको छैन, जनविश्वासमाथि कुठाराघात भइरहेको छ । जनअपेक्षाको हत्या भइरहेको छ । तर पनि पार्टी र नेतृत्वमा कुनै लज्जाबोध र हीनताबोध छैन । पार्टी र नेतृत्व आफ्नो विचार, आदर्श र विगतमा जनतामाथि गरिएका वाचाका सन्दर्भमा गम्भीर समीक्षा गर्न तयार छैनन् । रूपान्तरित हुने जागरुकता छैन, किनकि सत्ता स्वार्थबाहेक उनीहरूमा कुनै लक्ष्य छैन । यसैको परिणाम जनतामा छटपटी छ, आक्रोश र आवेग छ । पार्टी नेतृत्वले जनताका यावत् असन्तुष्टिलाई सम्बोधन गर्ने, आर्थिकराजनीतिक रूपान्तरण गर्ने र सामाजिक न्याय सुनिश्चित हुने विचार, सिद्धान्त र राजनीतिक कार्यदिशा अवलम्बन नगर्दासम्म तिनले अझ धेरै जनताको विश्वास गुमाउनेछन् । यति मात्रै होइन, जीवनमा तत्काल रूपान्तरण खोजिरहेको समूह संसारभरि नै बढिरहेको पपुलिस्ट दक्षिणपन्थी उभारकै हिस्सा बन्दै जाने खतरा बढ्छ । यसले सामाजिकराजनीतिक रूपान्तरणको एजेन्डालाई नै प्रतिगामी दिशातिर लैजाने सम्भावना बढाउँछ ।"
मिटरब्याज समस्याको जड,"मिटरब्याज पीडितसँग चारबुँदे सहमतिपछि सरकारले दोस्रो पटक हालै अर्को आयोग गठन गरेको छ । यसअघि गौरीबहादुर कार्की नेतृत्वमा रहेको तीन सदस्यीय अनुचित लेनदेन (मिटरब्याज) सम्बन्धी जाँचबुझ आयोगले पीडितबाट २८ हजार उजुरी लिएको थियो । त्यसमध्ये ५ हजार ८ सय ८८ उजुरीमा मिलापत्र भएको थियो । छलफलका क्रममा ५ अर्ब ५७ करोड १९ लाख लेनदेनको लिखत कागजात आयोगले पाएको थियो । तर, साहुहरूले ७ अर्ब ६२ करोड ८० लाख असुल हुन बाँकी रहेको दाबी गरेका थिए । जसमध्ये २ अर्ब ५ करोड ६० लाखको लिखित कागजात नै थिएन । छलफल हुँदै जाँदा १ अर्ब ७२ करोड ८६ लाखमा मिलापत्र भयो । पीडितहरूले २ सय १८ बिघा १० कट्टा ७ धुर जग्गा (७९३ कित्ता) साहुबाट फिर्ता पाएका थिए । तर, मिटरब्याजपीडित संघर्ष समितिले २८ हजारभन्दा बढी उजुरी परेको र ८ हजारभन्दा बढी मिलापत्र भए पनि कार्यान्वयन एकदमै न्यून भएको दाबी गरेको छ ।मिटरब्याजसम्बन्धी उजुरी परेको र मिलापत्र भएको आयोगको तथ्यांक गलत रहेको मिटरब्याजपीडित संघर्ष समितिका संयोजक मनोज पासवानको भनाइ छ । ऐन कानुनको अपचलन गरी केही मुद्दा गाउँघरमै मिलापत्र भएको छ । केहीमा वडा र पालिकाले मिलापत्र गराएका छन् । प्रशासनिक पहुँचका आधारमा ठाडो उजुरी लिने र मिलापत्र गराउने काम भएको छ । अहिले पनि उजुरी लिने र कपाली दर्ता गराउने क्रम जारी छ, जुन तथ्यांक आयोगसँग छैन । उजुरीदेखि सहमति र कार्यान्वयनसम्म आयोगको नेतृत्व हुनुपर्ने थियो । आयोगमा पीडित पक्षबाट पनि प्रतिनिधित्व हुनुपर्थ्यो । आयोगमा परेको उजुरीमाथि अदालतले उदारतासहित विचार गर्नुपर्थ्यो । तर, यहाँ आयोग एकातिर र अदालत अर्कातिर देखिए । कतिपय सन्दर्भमा उजुरीलाई कमाउधन्दाका रूपमा पनि प्रयोग गरियो । आयोग, अदालत, प्रशासनमा तीनै तहका सरकारको चरम लापरबाही देखियो । आयोगले जनकपुरमा बसेर उजुरी लिने र गन्ती गर्ने काम मात्र गर्यो । दोषी करार भइसकेको मुद्दामा पनि आयोगले गम्भीरतापूर्वक लिएन । प्रमाण हुनेहरूकै काम नभएपछि प्रमाण नहुनेहरूको न्यायिक काम कसरी हुन्छ ? उनीहरू समाजमा झन् पीडित र असुरक्षित हुने अवस्था छ ।तीन महिनाका लागि बनेको पहिलो आयोगले दुई पटक म्याद थपेर आठ महिनामा प्रधानमन्त्रीसमक्ष प्रतिवेदन पेस गर्यो । यो अविधमा आयोगले झन्डै आधा करोड अर्थात्, ४२ लाख ७२ हजार ६ सय ५८ खर्च गर्यो । तर, सूचना प्रविधिबाट टाढा रहेका र साहुकारको त्रासमा दबिएका देहातका लाखौं पीडितले अझै उजुरी दिन सकेनन् । किनभने मिटरब्याज समस्या सामन्तवादी सामाजिक संस्कृतिका रूपमा परम्परादेखि चलिआएको सामाजिक व्यवहार हो, जुन अहिले चरम विकृत रूपमा देखापरेको छ । सामन्तवादी यो व्यवस्था पछिल्लो समय थप जब्बर भएको छ । मिटरब्याज समस्याबाट कुनै पनि बस्ती, घर र व्यक्ति अछुतो छैनन् । समस्याको विकराल स्वरूप हेर्दा २८ हजार उजुरी निकै न्यून हो । लाखौं उजुरी आउनुपर्ने थियो । तर, धेरै पीडितले उजुरी दिने हिम्मत नगरेको देखिन्छ । यो पनि अनुसन्धानको विषय हुन सक्छ । र, न्याय हुने निश्चित गरी पुस्तौंदेखि लुटिएका लाखौं पीडितको उजुरीको मार्ग सरकारले खोल्ने साहस गर्नुपर्छ ।मिटरब्याजको सबैभन्दा ठूलो समस्या सुरुमै ऋण लिने र दिनेको बीचमा तीनदेखि चार दोब्बरको कपाली तमसुक हो । अर्को समस्या, ऋणभन्दा कैयौं गुणा बढी मूल्य पर्ने जग्गा मालपोतमा खरिदबिक्री गरेको भनी रजिस्ट्रेसन पास गराइन्छ । तमसुकको म्याद सकेपछि साँवाब्याज जोडेर कैयौं गुणा बढीको थप कपाली बनाइन्छ । सामाजिक विश्वासको भरमा लेनदेन हुन्छ । जसको कुनै हिसाबकिताब पीडितसँग हुँदैन । यसरी हरेक हिसाबमा कानुनी रूपमा फसाइन्छ । अदालतले कानुन र प्रमाण बुझ्छ, साहुकारका तिकडम र ऋण लिनेहरूको बाध्यतालाई बुझ्दैन । हरेक साहुले आफ्नो हात अगाडि पार्न ऋणीलाई सामाजिक व्यवहारमा फसाउने गर्छन् । विभिन्न लिखतमा हस्ताक्षर तथा अँगुठा छाप लगाउन बाध्य पार्छन् । यसरी साहुहरू कानुनी रूपमा बलिया हुन्छन् । कानुनको आड र निमुखाहरूको बाध्यतामा यो सामन्तवादी ठगीधन्धालाई कहिलेसम्म निर्बाध चल्न दिइरहने हो ? उनीहरूलाई कहिले न्यायको कठघरामा उभ्याउने ? सरकारसँग कुनै जवाफ छैन । उसले त झन् अदालत र कानुनी अड्चन देखाएर साहुकारकै पक्षपोषण गर्छ । साहुलाई मधेशी नेता र दल तथा राष्ट्रिय दल र तिनका नेताको समेत शक्ति प्राप्त छ । राज्यको निकायबाट पनि उनीहरू संरक्षित छन् । यस्तोमा कमजोर र निमुखा पीडितहरूको चित्कारको कसरी सुनुवाइ हुन्छ ?गठन आदेशबाट बनेको आयोग अदालतजतिको बलियो हुँदैन । त्यसैले उनीहरूले अदालतलाई मिटरब्याजका लेनदेनलाई वैधानिक बनाउन र आफूलाई सुरक्षित राख्न उपयोग गरिरहेका हुन्छन् । अहिले पीडितले आयोगको शरण खोज्ने र पीडकले अदालतको शरण खोज्ने दृश्य देखिएको छ । मिलापत्र भएका पाँच हजार उजुरीमाथि स्थलगत रूपमा गाउँमै पुगेर छानबिन गर्ने हो भने पीडितले होइन पैसा, पावर र पहुँच भएका बिचौलिया वर्ग र पीडकले नै बढी लाभ उठाएको देखिन्छ । तर, मिटरब्याजी आन्दोलनमा जसको योगदान छ, आर्थिक रूपमा कमजोर छन्, राजनीतिक र प्रशासनिक रूपमा पहुँच छैन, उनीहरूले यसको लाभ उठाउन सकेका छैनन् । कमैले न्याय पाएका छन् । उनीहरूको उजुरी किनारामै थन्किएका छन् कि त पटकपटक छलफल गरेर बिनानिर्णय ओझेलमा पार्ने काम भएको छ ।मिलापत्र भएका बाहेक २३ हजार उजुरीमाथि पनि सही तरिकाले छानबिन गर्ने हो भने वास्तविक पीडितको कम र बेइमानको बढी उजुरी भेटिने निश्चित छ । प्रहरीलाई जिम्मा लगाएपछि पनि त्यहाँ पैसा, पावर र पहुँचको चलखेल भएको देखिन्छ । सिरहामा मिलापत्रको क्रममा अख्तियारले एक प्रहरीलाई ५० हजार घूससहित पक्राउ गरेको छ । यसअघि सप्तरीमा उजुरी मिलापत्रको क्रममा साहु र पीडितसँग पैसा असुल गरेको समाचार पनि सार्वजनिक भएकै हो । २८ हजार उजुरीमा सबैभन्दा बढी मधेश प्रदेशको ८ जिल्लाको छ । त्यसमा पनि बारामा सबैभन्दा बढी छ । अहिलेसम्म त्यहाँ ९ हजार उजुरी मिलापत्र भइसकेको प्रहरी तथ्यांक छ । प्रहरीले जिम्मेवारी पाएदेखि तीन हजारको मिलापत्र भएको छ । यो मुद्दालाई विशेष प्राथमिकतामा राखेर दिनमा सय उजुरी मिलापत्र गराउने लक्ष्यका साथ ५३ प्रहरी युनिट खटाइएको छ । तर, दिनमा करिब २०२२ उजुरी मात्रै मिलापत्र भइरहेका छन् ।यतिबेला उजुरी दिने पीडितको सुरक्षा र न्यायको विषय चुनौती भएको छ । ऋणको तनाव र साहुको दबाबले हत्या, आत्महत्या तथा हृदयाघात भएर मृत्यु हुनेको संख्या बढेको छ । साहुको ऋण तिर्न नसक्दा बाराको कोल्हबी नगरपालिका३ प्रसौनाका ४५ वर्षीय सतङ चौधरीले खोला किनारमा विष सेवन गरी आत्महत्या गरेका छन् । बाराकै सिम्रौनगढ नगरपालिका८ का २५ वर्षीय अजयप्रसाद यादवको पनि साहुको दबाबले हृदयाघात भएर मृत्यु भएको छ । यादवले क्यान्सरपीडित बुबाको उपचारका लागि सात वर्ष अगाडि साहुसँग चार लाख ऋण लिएका थिए । साहुले उनीसँग २६ लाखको तमसुक र पाँच कट्ठा जग्गा पास गराएका थिए । उजुरी दिएर पनि उनले साहुबाट फिर्ता पाउन सकेका छैनन् । सिम्रौनगढ नगरपालिका२ अमृतगन्जका प्रमेन्द्र कुशवाहले सीडीओ कार्यालयमा भएको सहमतिअनुसार साहुको बैंक खातामा सात लाख ७५ हजार जम्मा गरिदिए पनि अहिलेसम्म सम्पत्ति फिर्ता पाउन सकेका छैनन् । पाँच महिनादेखि सीडीओ र जिल्ला प्रहरी कार्यालयमा उनको दौडधुप चलिरहेको छ । तर, कसैले उनको पीडा सुन्दैनन् । उनले साहुबाट १ लाख १८ हजार ऋण काढेका थिए । ऋणको बदलामा साहुले दुई पटक गरी १३ लाख १८ हजारको कपाली गराएको थियो । त्यसपछि साहुले अदालतमा मुद्दा हालेर २६ कट्ठा जग्गा रोक्का गरायो । पीडितले उजुरी गरेपछि उनी पक्राउ त परे तर वडाध्यक्ष भएकाले ६ घण्टामै छुटे । उनले सीडीओ कार्यालयको सहमति आफूले नमान्ने अदालतकै फैसला मान्ने भनी अटेरी गर्दै आएका छन् । अदालतले पनि कागज हेरेर साहुहरूकै पक्षमा फैसला गर्दै आएको छ ।अदालतभन्दा आयोग शक्तिशाली नहुँदा यो समस्या झन् विकराल रूपमा उत्पन्न भएको देखिन्छ । बाराकै आदर्शकोतवाल६ का रूपेशकुमार कुशवाहाको उजुरीमा पनि धेरै पटक छलफल भयो । अदालतले उनकै पक्षमा फैसला गर्यो तर उनले जग्गा फिर्ता पाउन सकेनन् । साढे दुई बिघा जग्गा साहुको नाममा पास गरेर उनले चार लाख ऋण लिएका थिए । अहिलेसम्म २८ लाख ४४ हजार तिरिसके तर ऋण अझै सिद्धिएको छैन । उनीबाट पास गराएर लिएको २३ कट्ठा जग्गा साहुले १६ लाखमा अर्कैलाई बेचिसकेका छन् । गाउँलेहरूको दबाबमा १० कट्ठा जग्गा भने फिर्ता गरिदिएका थिए । अहिले साहु बाँकी १७ कट्टा जग्गा ९ लाख तिरेपछि मात्र फिर्ता गर्ने भनिरहेका छन् । बारा करैयामाई गाउँपालिका७, पिपराका शम्भु चौधरीले साहुसँग साढे सात लाख ५४ हजार रुपैयाँ लिएका थिए । साहुले उनीसँग २० लाख कट्ठा पर्ने २१ कट्ठा जग्गा पास गराए र थप ३० लाखको कपाली गराए । सीडीओमा छलफल हुँदा साहुले ऋणी, ग्राहक ल्याइदिने बिचौलियालाई तीन लाख दिएको खुल्यो । जुन पैसा पीडितकै नाममा थपिएको छ । त्यतिमात्र नभएर श्रीमतीको नाममा जग्गा बैंकमा राखेर ऋण पनि उठाइसकेको अवस्था छ । अहिले ३० लाखको साँवाब्याज नदिए जग्गा फिर्ता नगर्ने साहुले प्रहरीसँग जिकिर गरिरहेका छन् भने श्रीमतीले आफूले जग्गा किनेको दाबी गरिरहेकी छन् ।सप्तरी खडक नगरपालिका३ का रामबहादुर चौधरीले खबर पाउँदा उजुरी दिने म्याद सकिसकेको थियो । उनले साहुसँग विदेश जान र छोरीको बिहे गर्न पटकपटक गरी करिब चार लाख रुपैयाँ सयकडा साढे तीनका दरले लिएका थिए । यसका लागि साहुले साढे १६ कट्ठा जग्गा राजीनामा पास गराउनुका साथै ऋणको तीन दोब्बर अंक राखेर कपाली तमसुक पनि गराए । उनले पटकपटक गरी चार लाख साहुलाई फिर्ता दिइसकेका थिए तर साहुले अझै थुप्रै पैसा बाँकी रहेको भनी उनको सबै जग्गा अरूलाई बेचिदिए, कपाली तमसुक फिर्ता दिएनन् । यी त प्रतिनिधिमूलक घटना मात्र हुन् । मिटरब्याजी समस्याबाट व्यक्ति, परिवार र बस्तीहरूकै उठीबास लाग्दै आएको छ । मिटरब्याजको दुश्चक्रमा परेको मान्छे एकपटक लिएको ऋण तिर्दातिर्दा सकिन्छ तर उसको ऋण घट्नुको सट्टा बढ्दै जान्छ । ऋणको पुस्तान्तरणसमेत भइरहन्छ । यतिसम्म कि चर्को र चक्रीय ब्याजदरका कारण आर्जन गरेको पैसा र जमिनसमेत साहुकै हुन पुग्छ । चक्र त्यतिमा मात्रै सीमित हुँदैन, शारीरिक र श्रम शोषणसमेत गरिन्छ । किनभने राजनीतिक र प्रशासनिक रूपमा उनीहरूकै बलियो पहुँच छ । यसर्थ मिटरब्याजी समस्यालाई एउटा चस्माले हेर्ने हो भने साहुबाट ऋणी पीडित देखिन्छन्, अर्को नजरले हेर्दा राज्यद्वारा साहु र ऋणी दुवै पीडित देखिन्छन् । अर्थात् राज्य नै दोषी देखिन्छ । त्यसैले यो दुई पक्ष बीचको मात्रै समस्या होइन्, राज्यद्वारा सिर्जित मिश्रित समस्या हो ।साहुहरूको छुट्टै समस्या छ । उनीहरूले पनि छुट्टै संगठन खडा गरेका छन् । उनीहरूको पनि आन्दोलन छ । आफूहरूको पीडा राज्यले नसुनेको उनीहरूको भनाइ छ । ऋण लिने बेला लियो तर एक सुक्को नतिरी मिटरब्याजी करार गरी उजुरी दिनेहरूको संख्या पनि छ । वर्षौं अगाडि बेचिएको जग्गा महँगो भएपछि फिर्ता पाउन उजुरी दिनेहरू पनि छन् । बैंक तथा वित्तीय संस्थामा घरजग्गा धितो राखेर पैसा निकाली मिटरब्याजमा ऋण प्रवाह गर्नेहरू पनि उत्तिकै छन् । बैंक तथा वित्तीय संस्थाले साहुहरूको जग्गा लिलामी सूचीमा राखेको अवस्था पनि छ । त्यहाँबाट १४ देखि २६ प्रतिशतसम्म ऋण प्रवाह भएको छ । आयोगको मातहतमा छलफल हुँदा मान्छे हेरी छलफल गर्ने र पैसा फिर्ता गराउने धन्दा चलेको छ । सरकारले ऐन र आयोग बनाउँदा सत्यतथ्य छानबिन गरी सबैलाई कारबाहीको दायरामा ल्याउनुपर्छ । सबैको सम्पत्ति छानबिन गर्नुपर्छ । सही तरिकाले छानबिन गर्ने हो भने कतिपय उजुरीकर्ता साहुभन्दा पनि धनी भेटिन सक्छन् । कतिपय साहु भनिएकाहरू ऋण दिएर पनि पीडित भएका छन् । यसरी केही साहुले बदमासी गर्दैमा सबैलाई एउटै तराजुमा राखेर जोख्नु हुँदैन । एउटा पीडित बचाउँदा अर्को पीडित हुने अवस्था राज्यले सिर्जना गर्न हुँदैन ।साहु र ऋणी आपसमा लडेर समस्याको समाधान हुँदैन । आयोगमाथि आयोग थपेर पनि हुँदैन । इतिहासमा यस्ता थुप्रै आयोग बने । भूमिहीन सुकुम्बासी आयोग होस् वा सत्यनिरूपण तथा मेलमिलाप । राज्यको पुनःसंरचना आयोग होस् या त लाल आयोग, मधेशी, दलित, थारू, आदिवासी जनजाति आयोगहरू । उनीहरूले उजुरी लिने, तलबभता पकाउने र राजनीतिक दलहरूले आसेपासे पाल्ने र भोट बैंकका रूपमा प्रयोग गर्नेबाहेक केही गर्न नसकेको जगजाहेर छ ।यतिबेला समाजमा सांस्कृतिक चाडपर्व, दाइजो, भोज (मृत्युविवाह भोज), शिक्षा तथा स्वास्थोपचार र पछिल्लो चरणमा वैदेशिक रोजगारीका लागि चर्को ब्याजमा ऋण लिनु विपन्न नागरिकको बाध्यता रहेको छ । यो चक्रमा सबैभन्दा बढी सीमान्तकृत समुदाय पिल्सिएका छन् । यतिबेला मिटरब्याजी आन्दोलन चर्केपछि पीडितमाथि विभिन्न किसिमले सामाजिक, राजनीतिक र प्रशासनिक दबाब तथा धम्की र कुटपिटसम्म बढेको छ । अधिकांश साहुले आयोगको आदेश अमान्य हुने गरी सहमतिलाई लत्याउँदै अदालतबाट निषेधाज्ञा जारी गराउनेदेखि पीडितहरूको थप सम्पत्ति रोक्नेसम्मका कार्य अगाडि बढाएका छन् ।नयाँ संविधानले समाजवादको परिकल्पना गरेको छ । तर, सरकारले अझै पनि विगतकै प्रावधानलाई पछ्याइरहेको छ । जुन कारण मिटरब्याजीजस्तो सामन्तवादको ज्वलन्त नमुना अझै पनि समाजमा व्याप्त छ । समस्याको मुख्य जड यहीं छ । ऐन कानुनलाई समयसापेक्ष बनाइनुपर्थ्यो । समयअनुसार शोषणका रूप र समस्या विशिष्टीकृत भएका छन् । यसलाई समयसापेक्ष बनाइयो भने मात्र दीर्घकालीन समाधान हुन सक्छ । जाँचबुझ आयोगले स्थलमै पुगेर वस्तुवादी ढंगले अध्ययन गर्नुपर्छ । पीडितसँगै गाउँमा गएर सत्यतथ्य बुझेर निर्णय लिनुपर्छ । किनभने व्यक्ति नै पिच्छे शोषणका रूप फरक छन् । चक्रीय ब्याजले साहुकै वरिपरि बाँच्नुपर्ने बाध्यता गराउँछ । आयोग बनाउँदा समस्याबाट टाढा रहेका विज्ञ भनिनेहरूको नेतृत्वमा निर्माण गर्नु हुँदैन । किनभने सहरमा बसेर, पाँचतारे होटलमा कार्यक्रम गरेर भुइँमान्छेको समस्या समाधान हुन सक्दैन । पीडितलाई नै पीडा थाहा हुन्छ ।नेपालको कानुनी प्रक्रिया लामो र झन्झटिलो छ । उजुरी परेपछि सुरुमै जमानत र धरौटी रकम लिएर राज्य चोखिने प्रवृत्ति छ । त्यसपछि पीडित र पीडक न्यायका लागि वर्षौं कानुन र कानुन व्यवसायीको ग्राहक जस्तो बन्न पुग्छन् । तर पनि न्यायको ग्यारेन्टी हुँदैन । त्यसैले मौजुदा कानुन परिवर्तनसंशोधन गरेर छिटो छरितो न्यायिक र पीडितका पक्षमा कानुन र आयोगलाई बलियो र निर्णायक बनाउनुपर्छ । बैंक तथा वित्तीय संस्थामा सर्वसाधारणको पहुँच हुने गरी सहुलियत रूपमा ऋणको वैकल्पिक व्यवस्था गर्नुपर्छ । आयोग जति बनाए पनि पीडित झन्झन् पीडित हुँदै जाने तर बिचौलिया वर्गले लाभ उठाउने हुन्छ । यसर्थ सबै पक्ष मिलेर राज्यको प्रणालीविरुद्ध दीर्घकालीन समाधान खोज्नु आवश्यक छ ।"
झोलुंगे पुल चढ्ने बाँसको सिँढी पनि भाँचियो,"यसबीचमा कोरोना महामारी फैलिएपछि निर्माणको काम प्रभावित भएको इन्जिनियर भण्डारीले बताए । त्यसपछि गाउँसभाको निर्णयबाट ०७९ कात्तिक ३० मा अन्तिम पटक ८ महिनाका लागि म्याद थपिएको हो । उक्त अवधिमा पुल निर्माण पूरा भए पनि आर्थिक अभाव र निर्माण सामग्री महँगिएको जनाउँदै बेनीनगर झोलुंगे पुल निर्माण उपभोक्ता समितिले दुवैतर्फ र्याम्प तयार गरेन । जसले गर्दा पुल लामो समय अधुरै छ ।गाउँपालिकाका अनुसार अहिलेसम्म पुल निर्माणका लागि ८० लाख ८१ हजार ६ सय ७८ रुपैयाँ खर्च भइसकेको छ । लुम्बिनी एकीकृत विकास संस्था (लिडो) को परामर्शमा निर्माण गरिएको पुलको लट्ठा र पुलको नट कस्ने कामका लागि झोलुंगे पुल क्षेत्रगत कार्यक्रमअन्तर्गत ६ लाख ३९ हजार ५ सय ३ रुपैयाँको सहयोग मिलेको थियो । गाउँपालिकाले स्टिलको काम गर्न २५ लाख ५२ हजार ७ सय २५ रुपैयाँ विनियोजन गरेको जनायो । त्यसमध्ये २४ लाख ४० हजार ४ सय ६५ रुपैयाँ भुक्तानी भइसकेको छ । गाउँपालिकाले लेबर र पाइलिङका लागि ४२ लाख १२ हजार ४ सय ६८ रुपैयाँ छुट्याएको थियो । त्यसमध्ये ३६ लाख ९ हजार ५ सय ९७ रुपैयाँ भुक्तानी भइसकेको इन्जिनियर भण्डारीले जनाए । पुल निर्माणको परामर्शदाताका लागि ४ लाख ५३ हजार ९ सय ६ रुपैयाँ विनियोजन गरिएकामा लिडोले २ लाख ९५ हजार रुपैयाँ भुक्तानी लगिसकेको छ । निर्माण सम्झौतामा र्याम्प निर्माण गर्ने उल्लेख छ, भण्डारीले भने, उपभोक्ता समितिले पुरानै दररेटमा काम गर्न नसक्ने निवेदन दिएपछि अधुरो रह्यो ।गाउँको चलनचल्तीको बाटोसित पुल जोडिएको छैन । बाटोबाट खेत हुँदै पुलसम्म पुग्नुपर्छ । निर्माण सुरु गर्दा स्थानीयले पहुँच मार्गका लागि जग्गा उपलब्ध गराउने मौखिक सम्झौता गरेका थिए । अहिले दिन आनाकानी गरिरहेको पालिकाले बताएको छ । स्थानीयको गुनासोपछि तत्काल पुल निर्माणको बाँकी काम पूरा गर्न निर्देशन दिइसकेको प्रमुख जिल्ला अधिकारी गणेश अर्यालको भनाइ छ । र्याम्प निर्माण नभएपछि भोग्नुपरेको समस्याबारे स्थानीयले गुनासो गरेपछि सबै प्रक्रिया पूरा गरेर डेढ महिनाभित्र काम सम्पन्न गर्न निर्देशन दिइएको उनले जनाए । समस्याबारे स्थलगत बुझ्छु, उनले भने, वास्तविकता बुझेपछि निर्माणका लागि समन्वय गर्छु । यस विषयमा आफू गम्भीर भएकाले समस्या समाधानका लागि पहल गर्ने उनले बताए ।"
"बाह्य क्षेत्र निरन्तर सबल, आन्तरिक अर्थतन्त्रमा छैन सुधार",मेरिकी डलरमा रेमिट्यान्स आप्रवाह १८८ प्रतिशतले बढेर ७ अर्ब २४ करोड पुगेको राष्ट्र बैंकको मासिक प्रतिवेदनले देखाएको छ । गत वर्ष यस्तो आप्रवाह १४८ प्रतिशतले बढेको थियो ।गएको आठ महिनामा वैदेशिक रोजगारीका लागि अन्तिम श्रम स्वीकृति (संस्थागत तथा व्यक्तिगतनयाँ) लिने नेपालीको संख्या २ लाख ८६ हजार ९ सय ३२ र पुनः श्रम स्वीकृति लिनेको संख्या १ लाख ८४ हजार २ सय ७८ छ । गत वर्षको सोही अवधिमा यस्तो संख्या क्रमशः ३ लाख ५१ हजार ७ सय ६१ र १ लाख ९२ हजार ५ सय ५९ थियो ।कर्जा प्रवाह बढ्न नसकेपछि ६ खर्ब ६१ अर्ब लगानीयोग्य रकम बैंकमै थुप्रिएको छ । चालु वर्षको सुरुदेखि कर्जा माग बढ्ने अपेक्षा गरिए पनि अर्थतन्त्रको परिस्थिति सोचेअनुरूप नहुँदा कर्जा प्रवाह अपेक्षित रूपमा बढ्न नसकेको हो । बजार माग घटेको र व्यवसायमा कमी आएकाले निजी क्षेत्रको मनोबल खस्किएको हुँदा थप लगानीका लागि निजी क्षेत्र उत्साहित हुन नसक्दा बैंकमा पैसा थुप्रिएको बैंकिङ क्षेत्रका जानकार बताउँछन् । गत सातासम्म बैंक तथा वित्तीय संस्थाको कुल निक्षेप ६१ खर्ब ९४ अर्ब र कर्जा ५० खर्ब ८२ अर्ब छ । कुल निक्षेपमा ऋणपत्र र बैंकहरूले विदेशबाट ल्याएको ऋण पनि जोड्दा कुल स्रोत ६२ खर्ब ८१ अर्ब हुन आउँछ । उल्लिखित कुल स्रोतको ९० प्रतिशतसम्म बैंक तथा वित्तीय संस्थाले कर्जा दिन पाउँछन् । अहिले यो अनुपात ७९६९ प्रतिशत छ । यसका आधारमा हाल बैंक तथा वित्तीय संस्थासँग करिब साढे ६ खर्ब लगानीयोग्य पुँजी थुप्रिएको देखिन्छ ।
रूख कटान विवादले भएन सडक स्तरोन्नति,"(पाल्पा) पाल्पा र रूपन्देहीका गरी ५ सय ४१ रूख कटान अनुमति नपाउँदा सालझन्डीसुन्दरढुंगा सडक स्तरोन्नतिमा ढिलाइ भएको छ । पाल्पा क्षेत्रमा ४ सय ५२ र रूपन्देहीमा ८९ रूख कटान अनुमति नपाउँदा कालोपत्र गर्ने कामले गति लिन नसकेको हो । विवादले पाल्पाको रैनादेवी छहरा गाउँपालिका४, छहराको सुन्दरढुंगासालझन्डी सडक स्तरोन्नति गर्ने कार्य ढिलाइ भएको सडक पूर्वाधार विकास कार्यालय पाल्पाले जनाएको छ । रूख कटानका लागि मन्त्रिपरिषद्को बैठकले मागअनुसार स्वीकृत दिने निर्णय गरेको छ । तर निर्णय कार्यान्वयनका लागि वन नियमावली ०७९ नियम ९३ अनुसारको लागत अनुमान तयार गरी पेस गर्न डिभिजन वन कार्यालय पाल्पालाई पत्र पठाएपछि स्तरोन्नतिको काम अझै सुरु हुन सकेको छैन । सडक पूर्वाधार विकास कार्यालय पाल्पाका अनुसार ३५४ हेक्टर जग्गा भोगाधिकारबापतको वन नियमावली ०७९ को अनुसूची ५१ बमोजिम प्रतिहेक्टर ४२ लाख रकम वन तथा भूसंरक्षण विभागलाई बुझाउनुपर्छ । यसबाहेक ३५४ हेक्टर क्षेत्रफलका लागि १ करोड ४८ लाख ६८ हजार राजस्व जम्मा गर्नुपर्ने कार्यालय प्रमुख वासुदेव भण्डारीले बताए । रूपन्देहीतर्फको जंगलसहित ५७ हेक्टर क्षेत्रफल पुग्छ । ४ सय ५२ वटा रूख हटाएबापत १ः१० का दरले गरिने वृक्षरोपण तथा ५ वर्षसम्मको स्याहार सम्भारबापतको अनुमानित ४८ लाख ७६ हजार ६ सय ६२ रुपैयाँ थप गर्नुपर्छ । ३५२ हेक्टर वन क्षेत्रमा १ हजार ६ सयका दरले सट्टाभर्ना वृक्षरोपण तथा ५ वर्षसम्मको स्याहारसम्भारबापतको ५४ लाख ४१ हजार ७ सय ३७ रुपैयाँ गरी २ करोड ५१ लाख ८६ हजार ४ सय लागत अनुमान भएको डिभिजन वन कार्यालय पाल्पाका प्रमुख नारायणदेव भट्टराईले बताए । रूपन्देहीतर्फ पर्ने रूखको थप रकम लाग्नेछ ।सडक खण्डको पाल्पातर्फ रैनादेवी छहरा गाउँपालिका७, बल्ढेङगढी र रूपन्देही जिल्ला सैनामैना नगरपालिका क्षेत्रमा पर्छ । झन्डै पाँच किमि क्षेत्रमा पर्ने रूख हटाउन समस्या भएपछि निर्माणको काम सुस्त छ । रूख कटान गर्न मन्त्रिपरिषद्बाट ०८० माघ १८ गते निर्णय भएको सडक पूर्वाधार विकास कार्यालय पाल्पाले जनाएको छ । लुम्बिनीको आयोजना भएकाले रूख कटान हुने क्षेत्रको जग्गा र काटिने रूखको सोधभर्ना गर्नुपर्ने प्रावधान रहेकाले समस्या भएको प्रमुख भण्डारीले बताए ।प्रावधानअनुसार आयोजना पक्षले जग्गा र काटिने रूख नेपाल सरकारलाई बुझाउनुपर्ने छ । त्यो नभएको अवस्थामा प्राविधिक मूल्यांकनअनुसार क्षतिपूर्तिबापत नेपाल सरकारको खातामा रकम दाखिला गर्नुपर्ने प्रावधान रहेको डिभिजन वन कार्यालय प्रमुख भट्टराईको भनाइ छ । जिल्लास्थित जग्गा व्यवस्थापन समितिले जग्गा र रूखको खोजी गरेपछि पाउन नसकेको भनेर सिफारिस गरी आएको छ । पाल्पा र रूपन्देहीस्थित जग्गा व्यवस्थापन समितिबाट जग्गा प्राप्त नभएको व्यहोराको पत्र आइसकेको छ । सुन्दरढुंगासालझन्डी सडकअन्तर्गत झिमझिमेजलुके खण्ड कालोपत्र गर्ने काम चार वर्षदेखि सुस्त गतिमा छ । झन्डै साढे आठ किमि कालोपत्र गर्ने गरी ठेक्का भए पनि रूख कटानको अनुमति नपाएपछि कामले गति लिन नसकेको निर्माण व्यवसायी टोपबहादुर रायमाझीले बताए । रूख कटानको अनुमति पाएको भए ०७९ साउनमै कालोपत्र भएर अर्को खण्डको ठेक्का लागिसक्थ्यो । कालोपत्र गर्न रैनादेवी छहराको सुन्दरढुंगा र रूपन्देहीको सालझन्डी झिमझिमेदेखि काम सुरु भएको छ । रूपन्देहीको सिमानाबाट सुरु कालोपत्रको काम रैनादेवी छहरा७, बल्ढेङगढी जोग दमार क्षेत्रमा अलपत्र परेको रैनादेवी छहरा७, बल्ढेङगढीका स्थानीय सूर्य कार्कीले जनाए । ०७७ जेठ २६ मा सम्झौता भएको हो । २९ करोड ५१ लाख ६३ हजारमा ठेक्का सम्झौता भएको छ । निर्माण व्यवसायीले ह्युमपाइप बिछ्याउने, रिटेनिङ वाल, ग्याभिएन लगाउने, सडक चौडा गर्ने काम गरेको छ । सडक डिभिजन कार्यालयले विस्तृत परियोजना प्रतिवेदन (डीपीआर) तयार गरेर ठेक्का लगाएको हो । ठेक्का लगाए पनि आईईई प्रतिवेदन स्वीकृत भएको थिएन । देखिएका प्राविधिक त्रुटि सच्याएर सडक निर्माणको काम पुनः सुरु गराउन स्थानीयले माग गर्दै आएका छन् । कालोपत्र गर्ने ठेक्का पाएको महादेवखिम्तीअञ्जनाप्राकृतिक जेभी रूपन्देहीले रूख कटानको अनुमति नपाएकाले काम अलपत्र परेको जनाएको छ । स्रोतका अनुसार वातावरणीय प्रभाव मूल्यांकन (ईआईए) गर्नुपर्नेमा प्रारम्भिक वातावरणीय परीक्षण (आईईई) मात्र गरेकाले वन विभागले रूख काट्ने अनुमति नदिएको हो । ५ हेक्टर वन क्षेत्रभित्र प्रारम्भिक वातावरणीय परीक्षण गरे पुग्छ । तर यहाँ ५ दशमलव ७ हेक्टर जंगल क्षेत्र पर्ने भएकाले समस्या आएको हो । प्रारम्भिक वातावरणीय परीक्षण गर्दा रूख गणनामा समेत समस्या देखिएको छ । विवरण फरक पारेर गणना गरेकाले अहिले कटानमा समस्या आएको हो । आईईई प्रतिवेदनमा झन्डै ४ सय ५० रूख कटान गर्नुपर्नेछ । तर पछि गणना गर्दा ५ सय ४१ बढी काट्नुपर्ने देखिएको छ । लुम्बिनी प्रदेशको भौतिक पूर्वाधार मन्त्रालयमार्फत ठेक्का लगाएको थियो । ठेक्काको समयावधि गत साउनमा सकिएको छ । ठेक्का सम्झौताअनुसार काम सुरु हुनासाथ वन विभागले काम रोकेपछि काम अघि बढेको छैन । जोगदमारदेखि जलुकेसम्म सडक सुचारु हुन नसक्दा स्थानीयले सास्ती बेहोरिरहेका छन् । बल्ढेङगढीको जोगदमारदेखि जलुकेसम्मको झन्डै ४ किमि सडकमा तीन वर्षदेखि यातायातका साधन चल्न सकेका छैनन् । सडकको सालझन्डीदेखि छहराको सुन्दरढुंगासम्म सडकमा कहीं पनि पुलपुलेसा राख्नु नपर्ने कार्कीले बताए । पछिल्ला वर्ष ट्र्याक खुलेर पनि छोटो दूरीबाट सवारी साधन चल्न नसकेपछि १० किलोमिटर घुमाउरो सडक प्रयोग गरेर स्थानीय आवतजावत गर्नुपरेको उनको भनाइ छ । सडक संघीय भौतिक पूर्वाधार विकास मन्त्रालयले काम सुरु गरेर लुम्बिनी प्रदेश सरकारलाई हस्तान्तरण गरेको हो । महेन्द्र लोकमार्गको सालझन्डीदेखि छहराको सुन्दरढुंगासम्म २९ किमि पर्छ । रैनादेवी छहराकै सत्यवती हुँदै आउने सडक ३४ किमि पर्छ । यो सडक कालोपत्र हुँदा पाल्पाको पश्चिम भेगका साथै गुल्मी, अर्घाखाँचीको केही भागका बासिन्दालाई तराई झर्न छोटो पर्छ ।"
अर्थ संक्षेप,"एसपीएसँग माई सेकेन्ड टिचरको साझेदारी काठमाडौं (कास) अनलाइन शिक्षा प्रदायक माई सेकेन्ड टिचरले नेपालमा राष्ट्रिय परीक्षा बोर्डका लागि पाठ्यक्रम सहयोग गर्न उत्कृष्ट डिजिटल अध्ययन सामग्री उपलब्ध गराउन सुदूरपश्चिमाञ्चल एकेडेमी (एसपीए) सँग साझेदारी गरेको छ । एसपीए कलेजलाई नेपालको पहिलो सुदूरपश्चिम माई सेकेन्ड टिचर नेपाल स्मार्ट स्कुलका रूपमा तोक्दै सम्झौतापत्रमा हस्ताक्षर गरिएको माई सेकेन्ड टिचरले जारी गरेको विज्ञप्तिमा उल्लेख छ । माई सेकेन्ड टिचर एक अग्रणी ग्लोबल एडटेक प्लेटफर्म हो, जसको उपस्थिति ५० देशमा छ, जसमा क्याम्ब्रिज विद्यालयसहित नौ हजारभन्दा बढी विद्यालयमा विश्वव्यापी रूपमा उपयोग भइरहेको छ, विज्ञप्तिमा भनिएको छ, प्रविधि र अध्यापन साझेदारका रूपमा विश्वव्यापी रूपमा प्रयोग हुँदै आएको प्रविधिमा अत्याधुनिक शैक्षिक प्रगति कार्यान्वयन गर्न माई सेकेन्ड टिचर र एसपीएको साझेदारी घोषणा गर्न पाउँदा हामी हर्षित छौं । विद्यार्थीहरूलाई उनीहरूको पूर्ण क्षमतामा पुग्न र शैक्षिक रूपमा फस्टाउन आवश्यक शैक्षिक सामग्री र उपकरण प्रदान गर्ने आशा रहेको आईएनजीका संस्थापक अध्यक्ष सुलभ बुढाथोकीले बताए । कजरिया टाइल्सको एक्सपेरियन्स सेन्टर काठमाडौं (कास) कजरिया टाइल्सले काठमाडौंमा आफ्नो पहिलो एक्सपेरियन्स सेन्टर उद्घाटन गरेको छ । शोरुमले आवासीय र व्यावसायिक स्थानका लागि डिजाइन, रङ र टाइलको विविधता प्रदान गर्दै ग्राहकलाई रमाइलो अनुभव प्रदान गर्ने कम्पनीले जारी गरेको विज्ञप्तिमा जनाइएको छ । एउटै छानामुनि ग्राहकले आठ सिरिज र २० भन्दा बढी लाइभ मोकअप बाथरुमको अवलोकन गर्न सक्ने व्यवस्था गरिएको विज्ञप्तिमा उल्लेख छ । कजरिया टाइल्सले अत्याधुनिक प्रविधि र दिगोपनप्रतिको प्रतिबद्धतासहित द स्टेट अफ द आर्ट कन्टिन्यु टेक्नोलोजी प्रयोग गर्दै उद्योगमा नयाँ बेन्चमार्कका साथै सटीक, स्थायित्व र सुन्दर ठूला टाइल स्ल्याब उत्पादन गर्दछ, विज्ञप्तिमा भनिएको छ । आफ्नो उत्पादन प्रक्रियाहरूमा पर्यावरणमैत्री अभ्यासहरूलाई प्राथमिकता दिएको पनि कमपनीको दाबी छ ।लुम्बिनी र वाग्मतीमा एनसेलको फोरजी सुधारकाठमाडौं (कास) आफ्नो सेवाको निरन्तर गुणस्तर सुधार अभियान अन्तर्गत एनसेलले लुम्बिनी र वाग्मतीका विभिन्न जिल्लाका स्थानीय तहमा आफ्नो फोरजी सेवामा सुधार गरेको बताएको छ । यो सुधारले यी क्षेत्रका सात जिल्लाका एक दर्जनभन्दा बढी स्थानका ग्राहकलाई अझ सुधारिएको नेटवर्क र फोरजीको गतिमा पहुँच सुनिश्चित गरेको छ । एनसेलले फोरजी सेवा सुदृढ गरेका स्थानमा वाग्मतीको चौतारा साँगाचोक गढी, इन्द्रसरोवर, मन्थली र थाहा पर्छन् । लुम्बिनीका भुमेकास्थान, चन्द्रकोट, मालारानी, माथागढी, प्यूठान, रम्भा, सन्धिखर्क, तानसेन र तिनाउमा सेवा सुधार गरिएको छ । यसअघि एनसेलले लुम्बिनीको बुटवल, देवदह, घोराही, लुम्बिनी विकास क्षेत्र, नरैनापुर, ओमसतिया, सैनामैना, सिद्धार्थनगर, सुनवल, तिलोत्तमा र तुलसीपुरमा फोरजी सेवा सुधार गरेको थियो । फोरजी सेवा विस्तार गरी आधुनिक मोबाइल ब्रोडब्यान्डमा सहज पहुँच सुनिश्चित गराउने प्रतिबद्धताअनुरूप एनसेलले गत माघमा मधेश र गण्डकीमा पनि आफ्नो फोरजी सेवामा थप सुधार गरेको थियो । देशका विभिन्न भागमा विस्तारित फोरजी सेवालाई सुधार गर्न प्रतिबद्ध रहेको कम्पनीले जारी गरेको विज्ञप्तिमा जनाइएको छ । सेवा विस्तार र नेटवर्क सुधारसँगै एनसेलले ग्राहकले सुलभ दरमा मोबाइल ब्रोडब्यान्डको पहुँचबाट लाभ लिन सक्ने गरी विभिन्न आकर्षक अफर ल्याइरहेको पनि बताएको छ । सामसङको नयाँ वर्ष अफर काठमाडौं (कास) नयाँ वर्ष २०८१ को उपलक्ष्यमा सामसङले स्वागत नयाँ वर्षलाई, बाँडौं खुसी सधैंलाई अफर ल्याएको छ । यसमा ग्राहकले आफूलाई मन परेको टीभी खरिद गर्दा ३८ प्रतिशतसम्मको र फ्रिज र वासिङ मेसिन खरिदमा ३० प्रतिशतसम्मको छुट प्राप्त गर्न सक्ने कम्पनीले जारी गरेको विज्ञप्तिमा जनाइएको छ । ग्राहकहरूले शून्य प्रतिशत ब्याजको मासिक किस्ताबन्दीमा हुलास फिनसर्भ हायर पर्चेज लिमिटेडमार्फत उपलब्ध गराइएको इन्स्टा फाइनान्स सेवाबाट सहज रूपमा सामसङ टीभी, फ्रिज र वासिङ मेसिन किन्न सक्ने पनि जनाइएको छ । सामसङले यो नयाँ वर्षको अफरमा ग्राहकलाई टीभीको नयाँ रेन्जमध्ये कुनै पनि एफएचडी, क्रिस्टल यूएचडी, फ्रेम र क्यूएलईडीलगायत टीभी किन्दा ३८ प्रतिशतसम्म छुट दिएको छ, विज्ञप्तिमा उल्लेख छ ।"
अल्ट्रा रेसकी रसिला,"(काठमाडौं)सुरुमा सुन्दा पत्याउनै गाह्रो । कुनै बेला रसिला तामाङ धादिङको धुनिबेंसीबाट आफ्नो कलेज दौडेर पुग्छिन् । दौडेर नै फर्किन्थिन् । त्यो पनि ३०३० किलोमिटर । कसैलाई दौड्दैमा खुसी मिल्छ भने यस्तै हुन्छ, निरन्तर दौडिरहनु । यो रोकिने छाँट पनि छैन । किनभने अचेल यिनै रसिला अल्ट्रा रेसकी पक्कापक्की खेलाडी भएकी छन् । त्यो पनि अब्बल । सयसय किलोमिटर दौडिन्छिन् । अझ योभन्दा लामो दूरी दौडिने पनि आँट राख्छिन् । केही वर्षअघिसम्म नेपालमा अल्ट्रा रेसको धाविका पाउनै गाह्रो थियो । नहोस् पनि किन ? यो आफैंमा अति गाह्रो छ । खासमा यो प्राकृतिक वातावरणमा दौडिने लामो दूरीको दौड हो । यसमा हिमाल, पहाड, समुद्र, हिउँ, जंगल, नदीनाला के पो हुन्न र ? सबै हुन्छ । अनि यसमा मोटरबाटोका लागि प्रयोग नहुने गोरेटो बाटो प्रयोग हुन्छ । उकालीओराली उत्तिकै हुन्छ । खासमा रसिला यस्तै दौडमा लोभिएका कारण उनलाई प्रकृति मन परेर नै हो । आजभोलि भने उनी जस्तै धाविकाहरू केही बाक्लै संख्यामा देख्न पाइन्छ । धावकहरू पनि राम्रै संख्यामा पाइन्छ । यिनै हुलमा रसिला केही राम्रो छिन् । दौडमा उनले गरेको प्रदर्शनले यस्तै देखाउँछ । केही समयमात्रै भयो उनले एसियन ट्रायल मास्टर्स २०२३ जितेको । उनका लागि ठूलै व्यक्तिगत उपलब्धि थियो । त्यसले उनलाई अपार खुसी दियो । इन्डोनेसियामा जंगलजंगलबाट दौड्नुपरेको थियो यसमा । अझ पानी पनि परिरहेको थियो । यसमै रमाइन् उनी ।उनको सबैभन्दा ठूलो उपलब्धि यहीभन्दा हुन्छ । अहिलेसम्म उनले सानाठूला गरेर ११ यस्ता दौडमा भाग लिइसकेकी छन् । त्यसमध्ये केही अरू पनि जितेकी छन् । उनी सबैभन्दा पहिले सन् २०१५ मा प्रोफेसनल अल्ट्रा रनर बनेकी थिइन् । दौडिन त आठै वर्षको उमेरदेखि दौडिरहेकी छन् । अहिले २४ वर्षकी भइन् । रसिलाले पहिलो ओरिजिनल एभरेस्ट म्याराथन उपाधि जितेकी थिइन् । यो भयो, सन् २०१९ को कुरा अनि पहिलो सफलताको ।लगत्तै उनले चीनमा सम्पन्न जाआईओजी माउन्टेन कम्पिटिसन पनि जितिन् । यो थियो, ५० किमिको दौड । उनले स्विट्जरल्यान्डमा भएको अल्ट्रा टुर मोन्टेरोजा र कालाई मलाया क्लासिक २०२३ पनि जितेकी छन् । त्यसमध्ये मोन्टेरोजा त सय किलोमिटरको थियो । उनले यसरी दौडेका रेस र त्यसमा उनको अनुभव सुनाउने हो भने त्यो लामै हुन्छ । उनले ठ्याक्कै सय किलोमिटर दूरी लगातार १५ घण्टा ४५ मिनेट दौडेर पूरा गरेकी थिइन् । त्यसमा उनको राम्रो समय खालि ११ मिनेट मात्रै थियो । यसले पनि देखाउँछ, उनी कति धेरै उम्दा खेलाडी हुन् भनेर । उनको परिचय त्यत्तिकैमा सकिन्न । उनी पर्वतारोही पनि हुन् । उनले ६ हजार मिटर उचाइसम्मका हिमाल सफलतापूर्वक चढिसकेकी छन् । सँगै रेस्क्युएर पनि । हिमाल चढ्ने क्रममा केही आपत् आइलाग्यो भने उद्धारमा सहभागी हुनेमा पर्छिन्, रसिला । यसका लागि उनले राम्रै प्रशिक्षण लिएकी छन् ।उनी भन्छिन्, अल्ट्रा रेसमा नेपालको सम्भावना साँच्चै अत्यधिक छ किनभने यसमा दौडिने भनेकै प्राकृतिक बाटोमा हो, त्यो पनि उकालो ओरालोसहित । उनी मान्छिन्, नेपालले अलिकति मात्रै यो क्षेत्रमा लगानी गर्ने हो भने ठुल्ठूला सफलता धेरै टाढा हुन्न । फेरि यस्ता दौडका लागि सबैभन्दा उपयुक्त देशमा नेपाल पर्छ नै । नेपालमै पनि केही दौड नभएका होइनन् । तर अझै पुगेको छैन । चाहिने त अन्तर्राष्ट्रिय मान्यताप्राप्त दौड नै हुन् ।अहिले उनको ठ्याक्कै चर्चा किनभन्दा रसिला दिनरात नभनेर मिहिनेत गरिरहेकी छन् । यसको कारण हो, फ्रान्समा हुने अल्ट्रा माउन्ट ब्लान्कमा सहभागी हुन र त्यसमा राम्रो प्रदर्शन गर्न । यसमा सहभागी हुन उनलाई वरीयताले पनि छुन्छ । अल्ट्रा रेसको सबैभन्दा ठूलो र महत्त्वको प्रतियोगिता भनेकै यही हो । यसमा सहभागी भएर नै म राम्रो नतिजा निकाल्न चाहन्छु, उनी भन्छिन् । यतिभन्दा उनको हिस्सी परेको अनुहारमा मीठो हाँसो झल्कन्छ । यो रसिलाको आत्मविश्वास पनि हो ।"
मछिन्द्र उपाधि नजिक,(विराटनगर)म्याच रेफ्री श्रवण लामाले अन्तिम हुसिल बजाउनु केहीअघि गोल गर्दै मछिन्द्र फुटबल क्लब बिहीबार आठौ विराट गोल्डकप फुटबल प्रतियोगिताको फाइनलमा पुगेको छ । मछिन्द्रले पाहुना टोली सिक्किम ड्रागन भारतविरुद्ध १० को संघर्षमय जित निकाल्दै घरेलु टोली सांग्रिला फुटबल क्लब मोरङविरुद्ध शनिबार हुने फाइनल भेट गरेको हो । घरेलु टोलीले बुधबार एपीएफलाई सडनडेथमा हराएको थियो ।चार मिनेटको इन्जुरी समयको अन्तिम मिनेट अर्थात् ९४ औ मिनेटमा मछिन्द्रका लागि आयुष घलानले गरेको गोल नै निर्णायक बन्यो । उनले बक्सभित्र मनीष डाँगीले उपलब्ध गराएको पासलाई पोस्टको दिशा दिँदै खेललाई अतिरिक्त समयमा रोक्दै फाइनल यात्रा गराए । मनीष दोस्रो हाफमा हिसुब थपलियाको स्थानमा मैदान छिरेका थिए । आयुष प्लेयर अफ द म्याच हुँदै ११ हजार पाउन सफल भए । ९० मिनेटसम्म निकै प्रतिस्पर्धी खेल पस्केका दुवै टोलीको फिनिसिङ पक्ष निकै कमजोर देखियो । सिक्किमका आदर्श तामाङले सुरुआती नवौ मिनेटमा गरेको पोस्ट आक्रमण बाहिरिएको थियो । मछिन्द्रका गोलरक्षक विशाल श्रेष्ठ बिट भएको अवस्था थियो । २८ औं मिनेटमा सिक्किमका आदर्शले गरेको प्रहार पोस्टमाथिबाट बाहिरिएयो । ३२ औं मिनेटमा मछिन्द्रका विदेशी खेलाडी एनड्रेसले बक्सभित्रबाट गरेको प्रहार सिक्किमका गोलरक्षक प्रिसोले बचाउ गर्दै टिमको सुरुआती संकट टारेका थिए । सिक्किमका प्रशिक्षक कुन्जन भुटियाले फिनिसिङ पक्ष कमजोर हुनु नै घर फर्कनुको कारण भएको बताए । उनले इन्जुरी समयको अन्तिम क्षणमा आफ्ना खेलाडी सम्हालिन नसक्दा गोल खानुपरेको वताए । मछिन्द्रका प्रशिक्षक सन्तोष न्यौपानेले पहिलो हाफमा थुप्रै अवसर गुमाए पनि खेलको अन्तिम क्षणमा जित सम्भव भएको बताए । पटक पटक पाएको अवसरमा फिनिसिङ राम्रो नहुँदा टिमले ९० मिनेटभित्रै नतिजा नसकेको बताउँदै उनले भने अन्तिम क्षणको फिनिसिङ उत्कृष्ट भएको सुनाए ।
हनामी बीएफसी फाइनलमा,कपिलवस्तु (कास) चितवनको हनामी बीएफसीले सर्वाधिक धनराशि पुरस्कारको प्रथम तिलौराकोट गोल्डकप फुटबल प्रतियोगिताको फाइनलमा स्थान सुरक्षित गरेको छ । हनामीले सुदूरपश्चिम ११ लाई ३० ले हराएको थियो । सुदूरका लागि तेजेन्द्र चौधरीले १३ औं मिनेटमा दिलाएको अग्रतामा विकास थापाले ३६ र ६१ औं मिनेटमा दुई गोल थपेका थिए । जीतपुरस्थित बुद्ध रंगशालामा बिहीबार भएको खेलमा म्यान अफ द म्याच हनामीका विकास थापा भए । उनलार्ई ट्रफ्रीसहित १० हजार प्रदान गरियो । शनिबार फाइनलमा हनामी बीएफसी र नेपाल पुलिस क्लबबीच प्रतिस्पर्धा हुने आयोजक जिल्ला फुटबल संघ अध्यक्ष तिलक थापाले बताए । विजेता टोलीलाई ११ लाख ११ हजार १११ र उपविजेतालाई ५ लाख ५५ हजार ५५५ रुपैयाँ प्रदान गरिने छ । उत्कृष्ट खेलाडीले एक लाख पुरस्कार पाउनेछन् ।
फाल्डो सिरिज अन्तिम साता,"(काठमाडौं)नेपाल गल्फ संघले फाल्डो जुनियर टुर गल्फ च्याम्पियनसिप गर्ने भएको छ । चैत २८ देखि ३० सम्म रोयल नेपाल गल्फ क्लबमा तीन स्पर्धामा प्रतिस्पर्धा हुने संघका गल्फ विकास निर्देशक दीपक आचार्यले बताए । ब्वाइजतर्फ १२१६ वर्ष र १७२१ वर्ष, महिलाको १२२१ उमेर समूहतर्फ खुला प्रतिस्पर्धा हुनेछ । हरेक स्पर्धाको विजेता टोलीले फाल्डो सिरिजको फाइनल स्पर्धामा खेल्न पाउनेछ । फाइनल स्पर्धा भियतनामको लगुना लाङ र स्पेनमा हुनेछ । कुन विजेता कुन देशमा गएर खेल्ने भने निश्चित हुन बाँकी रहेको आचार्यले जनाए ।प्रतियोगितामा कुल ३० खेलाडीले प्रतिस्पर्धा गर्नेछन् । धरान गल्फ कोर्स र पोखराको हिमालयन गल्फ कोर्सका ४४ खेलाडी र ११ प्रशिक्षकलाई पनि सहभागी गराइने संघले जनाएको छ । त्यसबाहेक प्रतिस्पर्धा गर्न चाहेमा खेलाडी आफैंले सबै व्यवस्थापन गर्नुपर्ने भएको छ । नवलपरासीस्थित चौधरी गल्फ कोर्सबाट पनि फाल्डो सिरिजमा खेलाडीको सहभागिता रहने संघको अपेक्षा छ । विश्व गल्फका महान् खेलाडी निक फाल्डोले सन् १९९६ मा फाल्डो सिरिजको स्थापना गरेका थिए ।संघले फाल्डो फाउन्डेसनमार्फत २०१२ देखि फाल्डो जुनियर टुर च्याम्पियनसिप गर्दै आएको थियो । तर, कोभिड१९ पछि पहिलो पटक प्रतियोगिता हुन लागेको हो । सन् २०२० को जनवरीमा भएको पछिल्लो संस्करणमा सद्भाव आचार्यले १२१६ उमेर समूहमा विजय हात पारेको थियो । यसपालि पनि उनलाई प्रतियोगिताको दाबेदार मानिएको छ । संघका अध्यक्ष टासी घलेले राष्ट्रिय खेलकुद परिषद्ले यस प्रतियोगितालाई क्यालेन्डरमै राखेर सहयोग गर्न लागेको जनाए ।"
अन्तर प्रदेश राष्ट्रिय खेलकुद आइतबारदेखि,"काठमाडौं (कास) वाग्मती प्रदेश सरकार, सामाजिक विकास मन्त्रालय र प्रदेश खेलकुद विकास परिषद्, वाग्मती प्रदेशको संयुक्त आयोजनामा प्रथम अन्तर प्रदेश राष्ट्रिय खेलकुद आइतबार सुरु हुनेछ । वाग्मती प्रदेश खेलकुद विकास परिषद्का सदस्यसचिव सूर्यलाल भण्डारीले प्रतियोगिताको तयारी अन्तिम चरणमा पुगेको जानकारी गराए । चितवनको भरतपुरस्थित गौतम बुद्ध अन्तर्राष्ट्रिय क्रिकेट रंगशालामा आइतबार प्रधानमन्त्री पुष्पकमल दाहालले प्रतियोगिताको उद्घाटन गर्ने कार्यक्रम छ ।प्रतियोगितामा एथलेटिक्स, भलिबल, फुटबल, कराते, तेक्वान्दो, बक्सिङ, पौडी, ब्याडमिन्टन र क्रिकेट गरी ९ खेलको प्रतिस्पर्धा हुनेछ । पुरुष फुटबलबाहेक सबै खेल चितवनमै हुनेछ । पुरुष फुबटल हेटौंडास्थित गौरीटार रंगशालामा हुनेछ ।प्रतियोगितामा १ सय ३६ स्वर्ण, १ सय ३६ रजत र १ सय ८४ कांस्यका लागि प्रतिस्पर्धा हुनेछ । प्रतियोगितामा सातै प्रदेशका १ हजार ५ सय ४७ खेलाडी सहभागी हुने बताइएको छ । हरेक विधामा शीर्ष तीन स्थान हात पार्नेले क्रमशः ५ हजार, ४ हजार र ३ हजार रुपैयाँ पुरस्कार प्राप्त गर्ने छन् । हरेक खेलका उत्कृष्ट खेलाडीलाई १० हजारबाट पुरस्कृत गरिनेछ । टिम च्याम्पियनले चाँदीको रनिङ सिल्ड जित्नेछ ।प्रतियोगिता सञ्चालन गर्न करिब १२ करोड खर्च हुने आयोजकले जनाएको छ । प्रतियोगिताको समापन वैशाख १ मा गौरीटार रंगशालामा हुनेछ ।"
आरसीको विजयी सुरुआत,(काठमाडौं)उपाधिको बलियो दाबेदार मानिएको आरसी ३२ ले सहिद स्मारक लिग सी डिभिजनमा विजयी सुरुआत गरेको छ । पछिल्लो संस्करणमा बढुवा नजिक पुगेर चुकेको आरसी ३२ ले खालीबारीलाई १० ले हराएको हो । आरसीले तीन अंक बटुलेको छ । सुर्खेतको आरसी ३२ का लागि सातदोबाटोस्थित एन्फा कम्प्लेक्समा भएको खेलमा निर्णायक गोल विपिन बोहराले २२ औं मिनेटमा गरे । त्यसपछि दुवै टिमले गोल थप्न सकेनन् । पूरा खेलको कथा भने चुकेको दुई पेनाल्टी रह्यो । सुरुमा आरसीसामु आफ्नो अग्रता बढाउने अवसर थियो । अर्कोपल्ट खालीबारीसामु खेल बराबरीमा टुंग्याउने अवसर थियो । खेलको ६५ औं मिनेटमा आरसीका विवेक सन्तोषीको प्रहार खालीबारीका गोलरक्षक मनोज तामाङले जोगाए । मनोजले नै विल्सन गिरीलाई पेनाल्टी एरियामा लडाएपछि आरसीले पेनाल्टी प्रहारको अवसर पाएको थियो । खेलको ८१ औं मिनेटमा खालीबारी आफै पेनाल्टीमा गोल गर्न चुकेको थियो । टोलीका रोनाल राईले गरेको प्रहार पोस्टबाट बाहिरिएको थियो । राउन्ड रोबिनका आधारमा हुने प्रतियोगितामा कुल १४ टिमको सहभागिता छ । लिगको समाप्तिमा शीर्ष दुई टिमको बढुवा हुनेछ भने पुछारका दुई टिम रेलिगेसनमा पर्नेछन् ।
छोटकरी,"लुम्बिनीलाई कबड्डीको उपाधिपरासी (कास) पश्चिम नवलपरासीको सुनवलमा सम्पन्न मुख्यमन्त्री अन्तरप्रदेश पुरुष कबड्डी प्रतियोगिताको उपाधि लुम्बिनी प्रदेशले जितेको छ । फाइनलमा सुदूरपश्चिम प्रदेशलाई ६३२८ अंकले हराएर उपाधि जितेको हो । जिल्ला कबड्डी संघ नवलपरासीको आयोजनामा भएको प्रतियोगितामा सातै प्रदेशका टिम सहभागी भएको सहआयोजक जिल्ला खेलकुद समिति नवलपरासीका अध्यक्ष रितमान कामु मगरले बताए । विजेता लुम्बिनीले १ लाख ५० हजार र उपविजेता सुदूरपश्चिमले १ लाख रुपैयाँ प्राप्त गरे । उत्कृष्ट खेलाडी लुम्बिनीका घनश्याम रोका घोषित भए । एरिका र कुशल सम्मानितकाठमाडौं (कास) एसियाड पदकधारी कराते खेलाडी एरिका गुरुङ र प्रशिक्षक कुशल श्रेष्ठ अमेरिकामा सम्मानित भएका छन् । १९ औं एसियाली खेलकुदमा ऐतिहासिक रजत जितेकी एरिका र प्रशिक्षक श्रेष्ठ युएसए ओपन च्याम्पियनसिपका लागि अमेरिका गएका थिए ।गत २८ मार्च अप्रिल १ सम्म अमेरिकाको टेक्ससमा भएको च्याम्पियनसिपमा एरिकाले १८२० वर्ष उमेर समूहमा स्वर्ण र ६८ केजी तौलमा रजत पदक जितेकी थिइन् । मोमो हाउस ह्युस्टनले १५ सय डलरसहित उनीहरूलाई सम्मान गरेको हो । उनीहरू अप्रिल ९ मा काठमाडौं फर्कनेछन् ।प्रशिक्षक तिम्सिनाको सम्मान सुनसरी (कास) नेपाली राष्टिय फुटबल टोलीका गोलकिपर प्रशिक्षक मनीष तिम्सिना सम्मानित भएका छन् । कोशी प्रदेश फुटबल संघले बिहीबार धरानमा कार्यक्रम गरी भारतीय फुटबल लिगमा आफ्नो टिमलाई च्याम्पियन बनाएको भन्दै उनलाई सम्मान गरेको हो । कोशी प्रदेश फुटबल संघका अध्यक्ष किशोर राई र कोशी प्रदेश प्रहरी कार्यालय विराटनगरका प्रमुख चन्द्रकुवेर खापुङले उनलाई १० हजार प्रदान गरे । २०२१ मा एएफसी ए लाइसेन्स पाएका उनबाट प्रशिक्षित गोकुलम केरेला एफसी भारतीय फुटबल लिगमा च्याम्पियन बनेको थियो ।वेस्टर्न क्लब विजयीतिलोत्तमा (कास) ड्रिम युनिक रूपन्देही सुपर लिग एकदिवसीय क्रिकेटमा बिहीबार वेस्टर्न क्रिकेट क्लबले जेआर क्रिकेट क्लबलाई ४ विकेट हराएको थियो । १ सय १६ रनको विजय लक्ष्य पछ्याएको वेस्टर्न क्रिकेट क्लबले २४५ ओभरमा ६ विकेट गुमाएर पूरा गर्यो । दिपेश रोक्काले ४४ र सन्देश थापाले अविजित ३० रन जोडे । जेआरका सन्दीप सुनारले ३, नरेन साउदले २ विकेट लिए । टस जितेको जेआरले २९२ ओभरमा अलआउट बन्दा १ सय १५ रन जोड्यो । विशाल भुसालले २८, खडक बोहराले २३, दलबहादुर छेत्रीले २० रन बनाए । वेस्टर्नका अभिषेक गौतम एक्लैले ५ विकेट लिए । विष्णु पाण्डेले ३ विकेट थिए ।"
