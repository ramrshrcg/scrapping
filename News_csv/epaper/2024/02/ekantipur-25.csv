शीर्षक,विवरण
रुसी सेनामा भर्ती भएका २७२ नेपाली सम्पर्कविहीन,"महिनौंदेखि परिवारसँग सम्पर्कविच्छेदमकवानपुरकी हरिमाया तामाङका श्रीमान् विजयबहादुर थोकरसँग फोन सम्पर्क नभएको एक सय २५ दिन भयो । रुसी सेनामा भर्ती भई युद्धका लागि युक्रेन गएदेखि नै उनको विजयसँगको सम्पर्क टुटेको हो । उहाँसँग अन्तिम पटक कात्तिक ६ मा फोनमा कुरा भएको थियो । रेडजोनमा जानुअघि एक हप्ता सम्पर्कमा नआउन सक्छु भन्नुभएको थियो, शनिबार बत्तीसपुतली, काठमाडौंमा भेटिएकी हरिमायाले भनिन्, तर यतिका समय बित्दा न उहाँको फोन आउँछ, न त अरू कसैले नै अवस्था के छ भनेर भन्छन् । विजयलाई सामान्य तालिमसमेत नदिई एकैपटक रेडजोनमा लगिएको हरिमायाले बताइन् । उनी श्रीमान्को खोजी गरिदिन कहिले कन्सुलर विभागमा धाइरहेकी छन् त कहिले काठमाडौंस्थित रुसी दूतावासमा । कसलाई भेट्दा श्रीमान्को अवस्था थाहा पाइन्छ भन्ने नै थाहा भएन । पहिला श्रीमान्का साथीहरूसँग सम्पर्क हुन्थ्यो । अहिले उनीहरूले समेत ब्लक गरिदिएका छन्, उनले दुखेसो पोखिन् । रुस जानुअघि विजय काठमाडौंमै घर बनाउने काम गर्थे । एक दिन चितवनका एजेन्टले रुसी सेनामा भर्ती भइरहेको खबर सुनाए । रुसयुक्रेनको पहिलाजस्तो युद्ध छैन भनियो । सेनामा भर्ती भए पनि युद्धमा जानुपर्दैन भनियो । त्यसपछि उहाँ पनि ८ लाख रुपैयाँ तिरेर रुस जानुभयो, उनले भनिन्, भविष्य राम्रो होला भनेर जानुभयो । अहिले तनावबाहेक केही छैन ।मधुवालिया९, रूपेन्द्रेहीका प्रेमप्रकाश न्यौपानेको मंसिर १६ यता परिवारसँग सम्पर्क छैन । ३५ वर्षीय न्यौपाने गत कात्तिक २२ मा रुसी सेनामा भर्ती भएका थिए । आधारभूत तालिम लिने क्रममा श्रीमती सुधासँग भने उनको कुरा भइरहन्थ्यो । जब युक्रेन प्रवेश भयो, हामीसँग सम्पर्क टुट्यो । हामीले उहाँको हालचाल बुझ्न र खोज्न कुनै कसर बाँकी राखेका छैनौं, तैपनि केही अत्तोपत्तो छैन । सम्पर्कमा आउने जति उहाँका सबै साथीहरूसँग सोधखोज भयो । तर कसैले आधिकारिक सूचना दिँदैनन्, प्रेमप्रकाशका आफन्त उमाकान्तले कान्तिपुरसँग भने, रुसी निकायले पनि केही बोल्दैन, परराष्ट्रबाट कुनै सोधखोज नै छैन । हामी निकै बिलखबन्दमा पर्यौं । प्रेमप्रकाश बेपत्ता भएपछि परिवारमा तनाव थपिएको उमाकान्तले बताए । जे भए पनि अवस्था के छ मात्रै भनिदिए पनि हुन्थ्यो, कोही बोल्दैनन् । कसको भर गर्ने, कसको नगर्ने केही थाहा भएन, उनले भने । परिवारजनले पुस दोस्रो सातामै प्रेमप्रकाशको खोजीका लागि परराष्ट्र र रुसी दूतावासमा निवेदन दिएका थिए । रुसी सेनामा भर्ती भएका श्रीमान् बेखबर भएपछि खोटाङकी अञ्जली बस्नेतको यतिबेला दिनको भोक र रातको निद्रा हराएको छ । श्रीमान्सँग सम्पर्कविच्छेद भएदेखि शारीरिक र मानसिक रूपमा नै उनी कमजोर बन्दै गएकी परिवारका अन्य सदस्यको बुझाइ छ । ८ वर्षका छोरा र चार वर्षकी छोरी छोडेर युक्रेनसँगको युद्धमा होमिन रुस पुगेका ३४ वर्षीय श्रीमान् क्षितिज कात्तिक २ देखि नै सम्पर्कविहीन भएका हुन् । दुबईको सेक्युरिटी गार्ड छोडेर भदौ २८ मा रुस पुगेका हुन्, क्षितिज । युक्रेनको लुहान्स जानुअघि मलाई म्यासेज छाड्नुभएको थियो । कात्तिक २ को बिहान म्यासेज पठाएर हामी एक डेढ महिना जंगलमा हुन्छौं भन्नुभएको थियो । त्यसपछि अर्को म्यासेज आएको छैन । पञ्चपुरी नगरपालिका४, सुर्खेतका लक्ष्मण विष्ट पनि दुई महिनादेखि परिवारसँग सम्पर्कमा छैनन् । लक्ष्मण सम्पर्कविहीन हुँदा एक्ली आमा मन्दिरा चिन्तित छन् । मंसिर ८ देखि हराइरहेका सुरुङा२, सप्तरीका २४ वर्षीय सन्दीप दाहालको खोजीको अनेक प्रयत्न सफल हुन नसकेको आफन्त हिसानन्द कोइरालाले बताए । सन्दीप दुबईबाट रुसी सेनामा भर्ती हुने भन्दै भदौ २७ मा त्यहाँ पुगेका थिए । सन्दीपसँगै गएका एक साथी भने भागेर नेपाल आइपुगेका छन् । ती साथीका अनुसार सन्दीपको समूहलाई युक्रेनस्थित युद्ध क्षेत्रमा लगिएको थियो । सहरबाट दुई दिनसम्म गाडीमा सँगै गएका थियौं । गाडीबाट झरेपछि हामीलाई दुई समूहमा अलगअलग ठाउँमा लड्न पठाइयो । दुई जना नेपालीसहित ६ जनाको मृत्यु भयो । यहाँ बस्नु हुँदैन भनेर भाग्यौं, ती साथीको भनाइ उद्धृत गर्दै हिन्सानन्दले भने, त्यो दिनदेखि सन्दीप कहाँ छ थाहा छैन ।धनुषाका विमलकुमार गजमेर, रामकृष्णा अधिकारी र भीम विक पनि हराइरहेका छन् । विमलका दाइ पवन गजमेरले भाइसँग अन्तिम संवाद गत असोज २४ मा भएको बताए । अहिले टिकटकमार्फत भाइको साथीहरूसँग सम्पर्क बढाउने प्रयास गरिरहेको छु । त्यसक्रममा मैले धेरै नेपाली पनि भेट्टाएँ । केहीले मेरो भाइलाई चिन्दा रहेछन् तर भाइ जिउँदो छ कि छैन भनेर कसैले बताउन सकेका छैनन्, उनले थपे, न उनीहरूले मरेको छ भन्छन्, न त सकुशल नै छ भनेका छन् ।"
विवादित मन्त्रीको विषयमा प्रधानमन्त्री अन्योलमा,"पछिल्लो पटक मन्त्री ज्वालाको सवालमा गठबन्धनकै अर्को दल एकीकृत समाजवादी पनि मन्त्री हटाउने सवालमा दाहालको विरुद्धमा देखिएको छ । मुख्य प्रतिपक्ष दल एमालेलगायतले भने मन्त्री ज्वालालाई बर्खास्त गर्न माग गर्दै संसद् अवरुद्ध गरेपछि दाहाल चर्को दबाबमा छन् । उता नहटाउन गठबन्धनबाटै आग्रह आएपछि दाहाल दोहोरो चेपुवामा परेका हुन् । यस्तो अवस्थामा विवादित मन्त्री ज्वाला स्वयंले नै राजीनामा दिएर मार्गप्रशस्त गरिदिनु उपयुक्त हुने चाहना प्रधानमन्त्री दाहालले राखेको बालुवाटार स्रोतको दाबी छ । विवादमा आइसकेपछि आफैं राजीनामा दिनु उपयुक्त हुने प्रधानमन्त्रीज्यूको चाहना छ, स्रोतले भन्यो, प्रधानमन्त्रीमा मन्त्रीलाई हटाउने अधिकार भए पनि एक पटक एकीकृत समाजवादी अध्यक्ष माधवजी (नेपाल) सँग सल्लाह गर्दै हुनुहुन्छ ।समाजवादीको बिहीबारको केन्द्रीय सचिवालय बैठकले बालकुमारी घटनामा आयोगले दिएको प्रतिवेदन मन्त्रिपरिषद् बैठकमा छलफल गरेपछि मात्र मन्त्री ज्वालाबारे निर्णय गर्ने निष्कर्ष निकालेको थियो । समाजवादीका वरिष्ठ नेता झलनाथ खनालले प्रधानमन्त्रीले आफ्नो दलसँग छलफल नगरी मन्त्री ज्वालालाई हटाउन नमिल्ने बताए । प्रकाश ज्वालाजी त्यो बाटो जानु कमजोरी भयो होला । तर, उहाँले प्रहरी परिचालन गरेको होइन, गोली चलाउने आदेश दिएको पनि होइन, उनले भने, प्रधानमन्त्रीले हाम्रो दलसँग छलफल नगरी ज्वालाजीलाई हटाउन मिल्दैन । आयोगले मन्त्री ज्वालालाई दोषी देख्नुको रिपोर्ट विस्तृत अध्ययन गरेपछि निष्कर्षमा पुग्ने खनालले बताए । प्रकाशजीलाई फिर्ता बोलाउने कि नबोलाउनेबारे हाम्रो पार्टीले निर्णय गर्नेछ, उनले थपे ।प्रधानमन्त्रीका प्रेस सल्लाहकार गोविन्द आचार्यले आयोगले दिएको प्रतिवेदन अध्ययनकै क्रममा रहेको जानकारी दिए । प्रधानमन्त्रीज्यूले बालकुमारी घटनाको प्रतिवेदन अध्ययन गरेपछि निर्णय लिनु हुनेछ, उनले भने, त्यसअघि एकीकृत समाजवादीसँग परामर्श गर्नु हुनेछ । मन्त्री ज्वालाले भने पार्टीको निर्णय पर्खिरहेको प्रतिक्रिया दिए । हाम्रो पार्टीले मैले राजीनामा दिनेबारे केही निर्णय गरेको छैन, उनले भने, प्रधानमन्त्रीज्यूले पनि केही भन्नुभएको छैन ।गत पुस १३ मा दुई युवाको ज्यान जाने गरी ललितपुरको बालकुमारीमा भएको घटनाको छानबिन गर्न मन्त्रिपरिषद् बैठकले पुस १६ मा उच्च अदालतका पूर्वन्यायाधीश शेखरप्रसाद पौडेलको अध्यक्षतामा आयोग गठन गरेको थियो । बालकुमारीस्थित ईपीएस कोरिया शाखा कार्यालयमा परीक्षा फाराम भर्ने विषयमा युवाहरूले प्रदर्शन गरेका थिए । प्रहरीले बल प्रयोग गर्दा प्रदर्शनमा सहभागी अछाम चौरपाटी गाउँपालिका१ का २१ वर्षीय वीरेन्द्र शाह र दैलेख महाबु गाउँपालिका६ का २३ वर्षे सुजन रावतको मृत्यु भएको थियो । छानबिन आयोगको प्रतिवेदनमा शाहको गोली लागेर तथा रावतको छातीमा अश्रुग्यासको सेलले लागेर उपचारका क्रममा मृत्यु भएको उल्लेख छ ।एमाले सांसद योगेश भट्टराईले दुई युवाको ज्यान जाने गरी भएको घटनामा उपप्रधान तथा गृहमन्त्री नारायणकाजी श्रेष्ठले नैतिक जिम्मेवारी लिनुपर्ने माग गरेका थिए । उनले टेरामक्स प्रकरणमा मुछिएका तत्कालीन सञ्चारमन्त्री (हाल स्वास्थ्य तथा जनसंख्यामन्त्री) मोहन बस्नेतलाई पनि पदमा बसिरहन नहुने धारणा राखेका छन् । लुम्बिनीस्थित रामग्रामको जग्गा निजी कम्पनीलाई भाडामा दिने संस्कृति, पर्यटन तथा नागरिक उड्डयनमन्त्री सुदन किराती, लुम्बिनी विकास कोषका उपाध्यक्ष ल्हारक्याल लामाको निर्णयका सम्बन्धमा पनि छानबिन गर्न प्रमुख प्रतिपक्ष एमालेले संसद्मा माग गरेको छ । त्यसो त दाहाल मन्त्री किरातीलगायतलाई हटाउने मनस्थितिमा नै छन् । तर, उनी आफ्ना मन्त्री मात्र फिर्ता बोलाउनु उचित नहुने निष्कर्षसहित दाहालले उक्त कदम चालेका छैनन् । उनी गठबन्धन दलको सिफारिसमा मन्त्रिपरिषद् सदस्य हेरफेर गर्न चाहन्छन् ।"
महिलाको काँधमा काभ्रेका ८ सरकारी कार्यालय,"काभ्रेको जिल्ला आयुर्वेद स्वास्थ्य कार्यालयको प्रमुखमा डा वशंवदा कौडिन्न्यायनी छिन् । डेढ वर्षदेखि उनले कार्यालय प्रमुखको जिम्मेवारी सम्हालिरहेकी छन् । उनले कार्यालय प्रमुखमा पुरुष नै हुन्छन् भन्ने मानसिकता अझै पनि कायम नै रहेको बताइन् । महिलालाई घर गृहस्थी र कार्यालय एकैपटक सम्हाल्नुपर्ने चुनौती पनि रहेको उनको भनाइ छ ।शिक्षा समन्वय इकाइ काभ्रेको प्रमुखमा अहिले देवका ढकाल छिन् । माघ १५ यता उनले कार्यालय प्रमुखको जिम्मेवारी सम्हाल्दै छिन् । दुई दशकदेखि निजामती सेवामा रहेकी उनी चुनौती महिला र पुरुष दुवैलाई हुने बताउँछिन् । उनका अनुसार, यसमा फरक भनेको महिलाहरू सामाजिक परिस्थितिले बाँधिएका हुन्छन् । त्यसकारण महिला अझ बढी चुनौती हुने उनको भनाइ छ ।पाँच महिनायता जिल्ला स्वास्थ्य कार्यालय र पशु सेवा कार्यालयमा महिला नै प्रमुख छन् । जिल्ला स्वास्थ्य कार्यालयको निमित्त प्रमुखमा डाअनिता खनाल र जिल्ला पशु सेवा कार्यालयको निमित्त प्रमुखमा डा सृजा वाग्ले छन् । उनीहरूले पहिलो पटक प्रमुखको जिम्मेवारी सम्हालेका हुन् । भौगोलिक रूपमा टाढा भएका स्थलमा अनुगमन तथा कार्यक्रमहरूमा जान अलि चुनौती देखिएको वाग्लेले बताइन् । हरेक क्षेत्रमा देखिने चुनौतीहरूलाई आफूले अवसरमा लिने गरेको खनालले बताइन् । त्यस्तै, खाद्य प्रविधि तथा गुण डिभिजन कार्यालयको प्रमुखमा मनीषा चापागाईं छिन् । उनले वैशाखदेखि कार्यालयको जिम्मेवारी सम्हालिरहेकी छन् । तीन वर्षयता निजामती सेवामा जोडिएकी उनको कार्यालयमातहतमा सिन्धुपाल्चोक र दोलखाको डिभिजन कार्यालयको पनि जिम्मेवारी हुन्छ । त्यस्तै, स्वास्थ्य बिमा बोर्डको संयोजकमा पनि महिला नै छिन् । मुना मैनालीले बोर्डको जिम्मेवारी सम्हालिरहेकी छन् ।"
मनोवैज्ञानिक दबाब र गलत सल्लाहले बरालिएकी महिलाले गरिन् बच्चा चोरी,"(काठमाडौं)काभ्रेको चौंरीदेउराली गाउँपालिका३ स्थायी घर भई कपनमा बस्दै आएकी २२ वर्षीया सविना श्रेष्ठ नवजात शिशु (छोरी) को स्वास्थ्य जाँच गर्न शुक्रबार बिहान साढे ९ बजेतिर थापाथलीस्थित परोपकार प्रसूति अस्पताल पुगेकी थिइन् । सविनाले प्रसूति गृहमै गएको माघ १५ मा छोरी जन्माएकी थिइन् । छोरीलाई जन्डिस र निमोनियाँको लक्षण देखिएपछि उपचारका लागि अस्पताल लगिएको थियो । जेठाजु मनोज श्रेष्ठ र जेठानी दिदी अस्मितासहित सविना छोरीलाई लिएर अस्पताल पुगेकी थिइन् । सविनाका श्रीमान् पुजन घरमै थिए । पुजनका दाजु मनोज पेसाले ट्याक्सी चालक हुन् । नवजात शिशुसहित तीनै जनालाई आफ्नै ट्याक्सीमा अस्पताल पुर्याएर मनोज काममा फर्किए । शिशुको ओपीडी कक्षमा स्वास्थ्य परीक्षण भयो । चिकित्सकको सल्लाहमा भिडियो एक्सरे भयो । सविना र अस्मिता स्वास्थ्य परीक्षण रिपोर्ट कुरेर बसिरहेका थिए । रिपोर्ट नआउन्जेल सविना काखमा छोरी च्यापेर बसिरहेका थिइन् । त्यहीबेला अस्मिता एक्सरे रिपोर्ट लिन गइन् । उति नै बेला केही मिटर दूरीमा पहेंलो ब्यागसहित रातो कुर्तासुरुवाल र मुखमा कालो मास्क लगाएकी एक महिला सविनाको नजिकै आएर शंकास्पद व्यवहार देखाउन थालिन् । ती महिलासँग सविनाको कुनै चिनजान थिएन । उनको व्यवहार भने चिनेजानेको जस्तो देखिन्थ्यो । काखमा रहेकी छोरीलाई ती महिलाले कस्तो क्युट बेवी भन्दै आफूतिर आकर्षित गर्न खोजिन् । छोरी रोइरहेकी थिइन् । छोरीले दिसा गरेपछि सविनालाई डाइपर फुकालेर डस्टबिन सम्म पुर्याउनुपर्ने बाध्यता आइपर्छ । त्यही बेला टाउको र मुखसमेत छोपेर छेउमै बसेकी महिलाले म हेरिदिन्छु, तपार्इं गएर आउनुस् भन्छिन् । रोइरहेकी छोरी छोडेर डस्टबिनसम्म गएकी सविना फर्किंदा छोरी र ती महिलालाई नदेखेपछि आत्तिन्छिन् । यताउता कतै भेटिँदैन । करिब आधा घण्टा यताउता सोधीखोजीमै समय बित्छ । कतै पत्तो नलागेपछि सविनाले कपनमा रहेका श्रीमान् पुजनलाई छोरी हराइ भन्दै खबर गर्छिन् । छोरी हराउनुअघि अस्पतालमा भएका सबै गतिविधि पनि सविनाले श्रीमान् पुजनलाई सुनाउँछिन् । अनि पुजनले प्रहरीलाई अस्पतालबाट बच्चा हराएको जानकारी गराउँछन् । केहीबेरमै काठमाडौं प्रहरीको टोली अस्पताल पुगेर सीसीटीभीमार्फत खोजबिन अघि बढाउँछ । अस्पतालकै सीसीटीभी फुटेजमा बिहान ११ बजेर ४० मिनेटतिर मुखमा कालो मास्क र सलले टाउको छोपेकी रातो कुर्तासुरुवालवाली महिला बच्चा बोकेर वनस्पति विभागतर्फको गेटबाट बाहिरिएको देखिन्छ । केही दूरी पर पुगेर महिला ट्याक्सीमा गएको देखिन्छ । प्रहरीले ट्याक्सी र महिलाको हुलिया पिछा गर्दै काँडाघारी सनसिटी अपार्टमेन्ट नजिकको स्थानसम्म पुग्छ । प्रहरीले बानेश्वर, तीनकुने, कोटेश्वर, जडिबुटी र काँडाघारीसम्म सार्वजनिक र अन्य स्थानका सीसीटीभी फुटेजमार्फत पिछा गर्छ ।काँडाघारी चोकबाट महिला कता गइन् भन्ने खुल्दैन । नजिकैको किराना पसलको सीसीटीभीबाट पुनः महिलाको खोजी हुन्छ । महिलाबारे छेउछाउ व्यापारव्यवसाय गर्नेले प्रहरीलाई देखेजस्तो लाग्छ, ठ्याक्कै चिनजान छैन भन्ने जवाफ दिन्छन् । त्यहीबीच कसैले बच्चा बोकेर कोठा पुगेकी महिलाको शंकास्पद गतिविधिबारे प्रहरीलाई खबर गर्छन् । अनि प्रहरी प्रसूतिगृहबाट बच्चा चोरेर भागेकी महिला भएको कोठासम्म पुग्छन् । प्रहरी ती महिलाको कोठामा पुग्दा राति ११ बजेर ३९ मिनेट भइसकेको थियो । त्यसपछि थाहा भयो, ती महिलाको बच्चा चोरीको कहानी । अस्पतालमा रातो पहिरनमा देखिएकी महिला कोठामा पहिलेको हुलिया फेरेर बुटे कलरको कुर्ता र कलेजी सुरुवाल तथा टोपी लगाएको सुत्केरी हुलियामा देखिन्छिन् । काखमा बच्चालाई दूध खुवाएको जस्तो रूपमा उनी भेटिन्छिन् । दैलेख घर भएकी ती महिला र उनकी दिदी एउटै घरको वल्लोपल्लो कोठामा बस्दै आएका छन् । ३ वर्षअघि मात्रै उनको विवाह भएको थियो । श्रीमान् पेसाले नेपाली सेना हुन् । विवाह भए पनि उनका सन्तान छैनन् । स्रोतका अनुसार उनको गर्भमै २३ पटक बच्चा खेर गएपछि उनी तनाव मा थिइन् । प्रहरीसँगको सोधपुछमा ती महिलाले आफ्नो मिसक्यारेज भएको उल्लेख गरेकी छन् । उनी बेलाबेलामा धामीझाँक्रीसँग पनि झारफुकमा जाने गरेको पाइएको छ । धामी माता ले सन्तान हुने भन्दै औषधि पनि खान दिएको खुलेको छ । श्रीमान्लाई पनि आफू गर्भवती भएको भनेर ढाँटेकी थिइन् । तर, कुनै उपाय नलागेपछि अरूकै बच्चा चोरेर आमा बन्ने ध्याउन्नमा उनी रहेको पनि पाइएको छ । अनुसन्धानका क्रममा प्रहरीलाई यो विषय उनले खुलाएकी हुन् ।दिदीको योजनामा ती महिला अरूकै बच्चा ग्रहण गर्ने सुरमा पुगेकी थिइन् । दिदीसँगकै सल्लाहमा उनले बच्चा चोरेर ल्याउने योजनाका साथ शुक्रबार हुलिया नै बदलेर प्रसूतिगृह पुगेको खुलेको छ । सोही योजनाअनुसार शुक्रबार उनी स्वास्थ्य परीक्षण गर्ने भन्दै अस्पताल गएको पनि खुलेको छ । त्यहीक्रममा ओपीडीमा पुगेकी उनी र नवजात शिशुकी आमा सविनाको भेट हुन्छ । र, सविनालाई छलेर बच्चा चोरेको अनुसन्धानबाट खुलेको छ । काठमाडौं प्रहरी प्रमुख एसएसपी भूपेन्द्रबहादुर खत्री अस्पतालबाट बच्चा चोरी भएको घटना र किन यसरी ती महिलाले बच्चा चोर्नुपर्ने अवस्थामा पुग्नुपर्यो भन्ने दुईवटा पक्षलाई केलाएर हेर्नुपर्ने बताउँछन् ।अस्पतालमा उपचारका लागि लगिएको शिशु चोरी हुनु आफैंमा अक्षम्य अपराध हो, यसमा कुनै शंका छैन, प्रहरीले पनि बडो मेहनत गरेर बच्चा सकुशल फेला पारी परिवारको जिम्मा लगाइसकेको छ, कसुरमा संलग्नमाथि अनुसन्धान जारी छ, एसएसपी खत्रीले भने, तर, यो विषयमा हामीले अर्को भावनात्मक पाटोलाई पनि नजरअन्दाज गर्न मिल्दैन । एउटा महिलालाई सन्तान कति महत्त्वपूर्ण छ र सन्तान नहुँदा परिवार र समाजमा महिलाले कस्तो कठिनाइ भोग्नुपर्छ भन्ने तीतो यथार्थलाई उजागर गरिदिएको छ । यो घटनाले एकातिर अपराधको प्रवृत्ति र अर्कातर्फ सामाजिक चरित्रलाई सतहमा ल्याइदिएको एसएसपी खत्रीको टिप्पणी छ ।बच्चा नभएपछि एउटी महिला सन्तानका लागि कुन हदसम्म जान्छिन् र महिलाका लागि सन्तान कति महत्त्वपूर्ण हुन्छ हो भन्ने भावनात्मक विषयलाई यो घटनाले चित्रण गर्छ, उनी भन्छन्, ती महिलाको स्वास्थ्य अवस्थाबारे परीक्षणका लागि पठाइएको छ, रिपोर्ट आइसकेपछि यो पक्षलाई पनि साथमै राखेर अनुसन्धानलाई टुंग्याउँछौं । बच्चा चोरीको घटनामा प्रहरीले आरोपितविरुद्ध अपहरण तथा शरीर बन्धक र मान्छे बेपत्ता पार्न नहुनेसम्बन्धी कसुरमा अनुसन्धान अघि बढाएको छ । प्रसूतिगृहबाट बच्चा चोरेपछि बीचबाटोबाटै उनले श्रीमान्लाई मैले बच्चा पाएँ, लिन आउनू भनेर फोन गरेको पनि पाइएको छ । श्रीमान्सँग प्रहरीले सोधपुछ गर्दा गर्भमै बच्चा खेरगएपछि उनी तनावमा देखिएको तर यसरी अरूको बच्चा चोरेर ल्याएकोमा आफू अन्जान रहेको प्रस्टीकरण दिएका छन् । सीसीटीभी फुटेज र स्थानीयको सहयोगमा बच्चा राखेको ठाउँमा प्रहरी पुगेपछि उनले मैले जंगलमा भेटेर ल्याएको हो, किन दिनु ? भन्दै उम्किने प्रयास गरेकी थिइन् । त्यसपछि प्रहरीले अस्पतालदेखि काँडाघारीसम्म पिछा गर्दा फेला परेका सीसीटीभी फुटेज देखाएपछि हच्किएकी उनले त्यसपछि मात्रै बच्चा चोरेको स्विकारेकी थिइन् । अस्पतालबाट बच्चा चोरेर कोठामा पुगेपछि उनले वरपर चिनेजानेकालाई म सुत्केरी भएँ भन्दै बच्चा देखाएकी थिइन् । श्रीमान्लाई पनि आफू छोरीको आमा बनेको भन्दै खुसीले फोन गरेकी थिइन् । चोरिएको शिशु राति नै प्रहरीले परिवारको जिम्मा लगाएको छ । शिशुको अहिले सिनामंगलस्थित काठमाडौं मेडिकल कलेजमा उपचार भइरहेको छ । चोरीमा संलग्न उनी र दिदीलाई पक्राउ गरिएको प्रहरीले जनाएको छ । पक्राउपछि उनलाई पनि अस्वस्थ भएको भन्दै उपचारका लागि काठमाडौंको एक अस्पतालमा भर्ना गरिएको छ । अस्पतालबाटै बच्चा चोरिएको र चोरीको पृष्ठभूमि हेर्दा मनोवैज्ञानिक पक्षले बढी काम गरेको मनोचिकित्सकहरूको धारणा छ । मनोचिकित्सक डा निसिता पाठक ती महिलाको सबैभन्दा पहिला त मानसिक अवस्था जाँच गर्नु जरुरी रहेको बताउँछिन् । हामीकहाँ फोरेन्सिक साइक्याट्रिस्ट छैनन् । तर अनुभवी मनोचिकित्सक छन् । उनीहरूबाट मानसिक अवस्था मूल्यांकन हुनुपर्छ, पाठक भन्छिन्, कुरा सुन्दा अरू मानसिक समस्याभन्दा पनि बच्चाको तीव्र चाहना परिवार र समाजको दबाबले हो कि भन्ने देखिन्छ । बच्चा चोरीको घटनाबारे बाहिरिएका पक्षहरूलाई आधार मान्ने हो भने ती महिलाले योजनाबद्ध रूपमा टार्गेट गरेको देखिएको पाठकको भनाइ छ । केही समयदेखि नै ओपीडी लगायतका स्थानमा निगरानी गरिरहेको र सजिलो टार्गेट गरेको जस्तो देखिन्छ । त्यसैले पनि वास्तविकता थाहा पाउन मनोचिकित्सकीय परामर्श चाहिन्छ, उनले भनिन् । बारम्बार गर्भपात भएका कारण मनोसामाजिक दबाबका कारण भएको घटनाका रूपमा पनि यसलाई लिनुपर्ने पाठकको भनाइ छ ।"
भारत पहिलेभन्दा लचिलो र उदार भएको महसुस गरेको छु,प्रधानमन्त्री पुष्पकमल दाहालको भारत भ्रमणका क्रममा भएका सहमति र सम्झौताहरू कार्यान्वयनको कुन तहमा पुगेको छ ?उक्त भ्रमणपछि संयुक्त आयोगको बैठक भएको छ । दस वर्षभित्र दस हजार मेगावाट बिजुली भारतले किन्ने गरी ऊर्जा व्यापार सम्झौता भएको छ । त्योसँगै भारतसँगको सहमतिमा बंगलादेशसँग विद्युत् बजारका रूपमा पाउँदैछौं । यसमा त्रिदेशीय सहमति भइसकेको औपचारिकता दिन मात्र बाँकी छ । त्यस्तै पञ्चेश्वर परियोजनामा पनि चाँडै ब्रेक थ्रु हुने अपेक्षा छ । भारतीय सहयोग अनुदान नेपालमा बढेको छ । भारतमा रहेका नेपालीहरूले मोबाइल सिमकार्ड नपाउने जस्ता समस्या र व्यवधानहरू पनि हट्दै गएको छ । समग्रमा हेर्दा भारत पहिलेभन्दा लचिलो र उदार भएर आएको मैले महसुस गरेको छु ।(नवौं रायसिना डायलगमा सहभागी हुन नयाँदिल्ली पुगेका परराष्ट्रमन्त्री साउदसँग कान्तिपुरका लागि राजेश मिश्रले गरेको कुराकानी )
११ महिना लगाएर अमेरिका छिरेका वसन्त सिकिस्त,"(रुकुम पूर्व)मानव तस्करमार्फत अवैध रूपमा अमेरिका छिरेका सिस्ने गाउँपालिका३ पोखराका ३२ वर्षीय वसन्त शर्मा यतिबेला सिकिस्त बिरामी परेका छन् । एक वर्षअघि अमेरिका पुगेका उनी क्षयरोगको संक्रमण देखिएपछि तीन महिनादेखि उपचाररत छन् । अमेरिकाको जर्सीस्थित एक अस्पतालमा भेन्टिलेटर राखेर उपचार गराइरहेका उनको दैनिक खर्च करिब चार हजार डलर रहेको परिवारले जनाएको छ । कमाइको आशामा मोटो रकम ऋणधन गरी नौ महिना लगाएर अमेरिका छिरेका वसन्त बिरामी भएपछि परिवारमा पिरलो थपिएको छ । आर्थिक संकटकै कारण उपचारमा समस्या भएपछि अमेरिकामा नै रहेका केही नेपालीहरूको अग्रसरतामा यतिबेला वसन्त शर्मा बचाऊ अभियान चलाएर रकम जोहोको प्रयास थालिएको छ । अहिलेसम्म ६७ लाख जति जम्मा भएको छ, अभियानका एक सदस्य लक्ष्मण शर्माले भने, यहाँ रहेका नेपालीबाट आर्थिक संकलनको काम भइरहेको छ । निरन्तर बिरामीको हेरचाह गर्न र खटेर सहयोग जुटाउन पनि यहाँ सजिलो भने छैन । तर हामीहरूले सकेजति गरिरहेका छौं ।२०७८ चैतमा घरदेखि हिँडेका वसन्त नौ महिनापछि २०७९ पुसमा अमेरिका पुगेका थिए । त्यसका लागि दलाललाई करिब ९० लाख रुपैयाँ बुझाएको उनकी पत्नी उर्मिलाले बताइन् । मोटो रकम खर्चेर गएका पति बिरामी भएको खबरले उर्मिला बेचैन छिन् । अमेरिका पुगेको ११ महिनापछि अस्पताल भर्ना गरिएका वसन्तको अवस्था गम्भीर रहेको त्यहाँ रहेकी उनकै भाउजू अस्मिता शर्माले बताइन् । टीबीको संक्रमण देखिएको अस्पतालले बताएको छ । संक्रमण फोक्सोबाट बढेर मस्तिष्कको बायाँ भागसम्मै पुगिसकेको भनिएको छ, उनले भनिन्, सुरुदेखि नै भेन्टिलेटरमा राखेर उपचार भइरहेको छ ।वसन्त विभिन्न देश हुँदै अवैध रूपमा बिना कागजात अमेरिका छिरेका थिए । वर्क पर्मिट, स्वास्थ्य बिमा आदि केही पनि छैन । यसकारण पनि सुरुमा अस्पताल भर्ना गर्नै कठिन भयो, उनका साथीसमेत रहेका लक्ष्मणले भने, पछि वसन्तकी भाउजूले जिम्मेवारी लिएर अस्पताल भर्नासम्म गर्न सकियो । वसन्तसँगै अवैध रूपमा अमेरिका पुगेका पोखराकै मिलन मगरले मेक्सिकोमा छँदै वसन्त निकै कमजोर भइसकेको बताए । उनले भने, इमिग्रेसनबाट निस्केर हामी आआफ्नो काम गर्ने ठाउँतर्फ लाग्यौं । अहिले केही महिनाअघि मात्रै उनी अस्पताल भर्ना भएको भन्ने खबरले दुःख लागेको छ । वसन्तको उपचार अहिले जसोतसो भइरहे पनि यता घरपरिवारमा चिन्ता बढेको छ । त्यत्रो ऋणको ब्याजले दिनदिनै डुबाउँदै छ । कमाउन भनेर गएका मान्छेको हालत त्यस्तो भयो । अमेरिका नगएर यतै बसेको भए बरु समयमै उपचार हुन्थ्यो कि, उर्मिलाले भनिन्, गत मंसिरमा पछिल्लोपल्ट उहाँसँग कुराकानी भएको थियो, बिरामी छु भन्नुहुन्थ्यो । त्यसपछि मेरो कुरा भएको छैन ।"
विश्वविद्यालय सुधारमा कोसेढुंगा थप्ने अवसर,"पोखरा विश्वविद्यालयका पूर्वउपकुलपति प्राध्यापक केशरजंग बरालले त्रिभुवन विश्वविद्यालयको नयाँ उपकुलपतिका जिम्मेवारी पाएका छन् । तमाम प्रश्नहरूका बीच पनि खुला प्रतिस्पर्धाबाट उपकुलपतिको चयन भएको छ, त्रिविको साढे ६ दशकको इतिहासमा यतिसम्म पनि भएको यो पहिलो पटक हो । त्रिविको खस्केको स्तर उकास्न सक्ने योग्य र दक्ष कार्यकारी नेतृत्व चयन गर्ने भनेर खुला प्रतिस्पर्धा गराइएको हो । यही मर्मअनुरूप त्रिविलाई समृद्धिको मार्गमा डोर्याउने मुख्य दायित्व नवनियुक्त उपकुलपति बरालसामु छ, यो चुनौतीपूर्ण छ तर असम्भव छैन । तत्कालीन उपकुलपति धर्मकान्त बाँस्कोटाको पदावधि सकिएको झन्डै चार महिनापछि त्रिविले उपकुलपति पाएको हो । जबकि त्रिवि ऐनमा कुनै पदाधिकारीको पद रिक्त भएको तीन महिनाभित्र नियुक्त गर्नुपर्ने प्रावधान छ । खुला प्रतिस्पर्धाको प्रक्रिया नै ढिलो थालिँदा नियुक्ति बेलैमा हुन नसकेको हो । कुलपति एवं प्रधानमन्त्री पुष्पकमल दाहालले कात्तिक २४ मा सहकुलपति एवं शिक्षामन्त्री अशोककुमार राईको संयोजकत्वमा तीन सदस्यीय छनोट तथा सिफारिस समिति गठन गरेका थिए । समितिले दुई महिनापछि मात्रै उपकुलपति पदमा दरखास्त आह्वान गर्यो । त्यहीअनुसार आवेदन दिएका ४३ मध्ये अल्पसूचीमा परेका १४ जनाको प्रस्तुतीकरण र अन्तर्वार्तापछि समितिले तीन जनाको नाम कुलपतिसमक्ष पेस गरेको थियो । सिफारिस सूचीमा रहेका मध्येबाट बराल कुलपति एवं प्रधानमन्त्री दाहालको रोजाइमा परेका हुन् । उपकुलपति छनोट पद्धतिका विषयमा अनेक टीकाटिप्पणी नआएका होइनन् । नवनियुक्त उपकुलपति बरालको राजनीतिक आस्था प्रधानमन्त्रीको दलसँग निकट रहेको भन्ने सवाल पनि उठेको छ । तर, तजबिजीमा सिफारिस र छनोटको परम्परा रहेका बेला खुला प्रतिस्पर्धा गराउने अभ्यास सुरु हुनुलाई सकारात्मक नै मान्नुपर्छ । प्रक्रियामा देखिएका कमजोरी सुधार गर्दै लान सकिन्छ, सुधार्नुपर्छ । तर यो प्रक्रिया विस्तार गर्दै रेक्टर, रजिस्ट्रारजस्ता पदमा पनि दलीय भागबन्डा रोक्न दबाब पुग्न सक्छ । राजनीतिक आस्थालाई जोडेर क्षमताजस्ता सवालमा उठाइएका प्रश्नको जवाफ भने अब उपकुलपति बरालले कार्यसम्पादनबाट दिनुपर्छ । नवनियुक्त उपकुलपति बरालले पदमा बहाल भएकै दिन शुक्रबार केही प्रतिबद्धता व्यक्त गर्दै सकारात्मक सन्देश पनि प्रवाह गरेका छन् । पोखराको पृथ्वीनारायण क्याम्पसबाट दुई वर्षअघि अवकाश पाएका उनले त्रिभुवन विश्वविद्यालयबाट दोहोरो सुविधा नलिने घोषणा गरेका छन् । त्रिविमा नियुक्त हुने अवकाशप्राप्त पदाधिकारीले दोहोरो सुविधा लिँदै आएका बेला उनको यस घोषणाले नजिर बसाउन सक्छ । आर्थिकरूपमा यो सांकेतिक प्रतिबद्धता मात्र हो तर यसले विश्वविद्यालयमा आर्थिक सुशासनको बाटोमा लग्न ठूलो सन्देश हुन सक्छ । उपकुलपति बरालले त्रिवि पुनःसंरचना गर्ने प्रतिबद्धता गरेका छन् । केन्द्रीय विभाग र क्याम्पसका विभागलाई गाभेर स्कुल मोडलमा लैजाने प्रतिबद्धता पनि छ, जुन त्रिविको चालु आर्थिक वर्षको नीति तथा कार्यक्रम र त्रिवि भिजन २०२०२०३० मा समेत उल्लेख छ । विभिन्न अध्ययन कार्यदल र विज्ञहरूले पनि त्रिवि सुधारका लागि पुनःसंरचनामा जानुको विकल्प नरहेको पहिलेदेखि नै औंल्याउँदै आएका छन् । तर कसैले आँट गर्न नसकिरहेको अवस्थामा उपकुलपति बरालले योजनाबद्ध ढंगले पुनःसंरचनाको कदम चाले भने त्यो विश्वविद्यालयको प्राज्ञिक उन्नयनको कोसेढुंगा बन्न सक्छ । उपकुलपति बरालले शैक्षिक क्यालेन्डर कार्यान्वयनको प्रतिबद्धता पनि गरेका छन् । विश्वविद्यालयहरू आफैंले शैक्षिक क्यालेन्डर बनाउन र त्यसलाई पछ्याउन नसकेकै कारण विश्वविद्यालय अनुदान आयोगले एकीकृत क्यालेन्डर बनाएर यसै शैक्षिक सत्रदेखि सबैका लागि लागू गरिदिएको छ । तैपनि विश्वविद्यालयहरूलाई क्यालेन्डरअनुरूप शैक्षिक कार्यक्रम गर्न मुस्किल परिरहेको छ । शैक्षिक क्यालेन्डरलाई इमानपूर्वक पछ्याउन मात्र सके पनि त्रिविलाई आफ्नो साख फर्काउन धेरै सहज हुनेछ । विद्यार्थीकेन्द्रित शैक्षिक कार्यक्रम सञ्चालन गर्ने, आयुर्वेद, आम्चीलगायत नयाँ विषय र कार्यक्रम सुरु गर्ने, श्रम बजारमा जोड्ने पाठ्यक्रम कार्यान्वयन गर्नेजस्ता उनका घोषणा पनि सकारात्मक सुनिन्छन् तर तिनलाई उपकुलपति बरालले परिणामबाट देखाउनुपर्नेछ । चारवर्षे स्नातकलाई तीनवर्षे बनाइने उपकुलपति बरालको भनाइ छ । दशकअघिसम्म केहीमा बाहेक तीनवर्षे स्नातक रहेकामा अन्तर्राष्ट्रिय रूपमा मिलाउन भन्दै चारवर्षे बनाइएको थियो । यसबारेमा कदम चाल्नुअघि पर्याप्त अध्ययन एवं विज्ञहरूको परामर्श चाहिन्छ । किनकि नेपाली उच्च शिक्षाले विश्वस्तरीय मापदण्ड पाउनु जरुरी छ ।उपकुलपति बराल त्रिवि सुधारमा दृढतापूर्वक अघि बढे भने पनि सबैभन्दा ठूलो चुनौती दलीय राजनीतिको प्रभाव सामना गर्नुपर्ने हुन सक्छ । त्रिविको साख ओरालो लाग्दै गएको नै राजनीतिक हस्तक्षेपले हो । विद्यार्थी, कर्मचारी र प्राध्यापक संगठनले राजनीतिक आस्थाका आधारमा समर्थन, विरोधआन्दोलन गर्ने संस्कार बसेको छ । उपकुलपति छनोट प्रक्रिया चलिरहेकै बेला पनि विभागीय प्रमुख, क्याम्पस प्रमुखमा केही राजनीतिक दलहरूले भागबन्डा गरेका थिए । उपकुलपति बरालले भागबन्डाको विकृति रोक्न सके र योग्यताक्षमताका आधारमा जिम्मेवारी दिने पद्धति बसाल्न सके भने मात्र पनि त्रिविले लय समात्नेछ । कतिपय हस्तक्षेप र अवरोध उपकुलपतिको समन्वयकारी भूमिकाले पनि किनारा लगाउन सक्छ ।खुला प्रतिस्पर्धाबाट छनोट भएर आएकाले उपकुलपति बरालसँग नैतिक बल छ, अब त्यसलाई त्रिविको समृद्धिमा लगाउनुपर्छ । त्यसका लागि कुलपति र सहकुलपतिले अनुकूल वातावरण तयार गरिदिनुपर्छ । राजनीतिक दल, तिनका भ्रातृ संगठनहरूको पनि रचनात्मक भूमिका हुनुपर्छ । उपकुलपति बरालको होस्टेमा सरोकारवाला सबैको हैंसे भए विद्यार्थी, विश्वविद्यालय र समग्रमा मुलुकको भविष्य उज्ज्वल बन्ने आधार तयार हुनेछ ।"
हाम्रो शिक्षा र व्यवहार,"केही दिनअगाडि बिहान ७ बजेतिर म जागिरमा जाँदै थिए । अन्दाजी १५ वर्षकी किशोरी जापानी स्कुल पोसाकमा हतारहतार मेरो अगाडि हिँड्दै थिइन् । सडक किनारमा कफीको खाली प्लास्टिक बोतल देखियो । ती किशोरीले त्यो बोतल टिपिन् र झोलामा हालिन् । केही पर पुगेपछि झोला खोलिन् अनि भेन्डर मेसिन नजिकै सिसाका खाली बोतल राख्ने ठाउँमा लगेर हालिन् । यो दृश्यपछि मेरो मनमा धेरै कुरा खेले । ठमेलको एउटा रेस्टुरेन्टमा काम गरेर डेरामा फर्किंदै गर्दा दैनिकजसो म कि फ्रुटी कि कोक खाँदै आउँथेँ । खाइसकेपछि मैले ती बोतल वा खोललाई कहिल्यै घरमा ल्याएर फोहोर राख्ने ठाउँमा राखिनँ, बाटोमै फाल्थेँ । चाउचाउ, कुरकुरे, पाउरोटी, चक्लेटका खोल त बाटामा कति फालियो कति ! यस्तो मान्छे आज म नेपाल बनेन भन्दै विदेशमा बसेर नेतालाई गाली गर्छु । फेसबुकमा नेपालको झन्डा बोकेको तस्बिर हालेर आई लभ नेपाल लेख्छु । जापानीहरू आफ्नो घरको भन्दा ज्यादा सार्वजनिक सम्पत्तिको माया गर्छन्, सफा राख्छन् । त्यसैले टोकियो सहर सफा छ, स्वस्थ छ । सिकाइ भनेको त व्यवहारमा उतार्नु पो हो भन्ने सोच्छु । विदेशको इतिहास पाठ्यपुस्तकमा राखेर रटाउने मेरा शिक्षकले व्यावहारिक र नैतिक शिक्षा पढाए तर सिकाएनन् । मेरा कतिपय शिक्षक फोहोर फाल्न हुँदैन भनेर पढाउँथेँ तर चुरोट खाँदै त्यसका ठुटा बाटामा फाल्दै हिँड्थे । त्यस्तो वातावरणमा पढेको हुर्किएको मैले यहाँभन्दा बढी सिक्थेँ नै के र ? आज मलगायत कैयौं युवामा विदेशी ग्रिनकार्ड पाउन पाए देशको नागरिकता त्यागेर विदेश भासिने सपनाको खेती हुर्किएको छ । सोच्दै छु राजनीतिक दलका भ्रातृसंगठनले स्कुलदेखि नै पार्टीको झन्डा बोकाएर मलाई अराजक बनाए । फेसबुकमा लेख्ने मेरो अराजक टिप्पणी यसैको परिणाम हो । अब त अधबैंसे उमेर पनि हुन लाग्यो । यो समयसम्म आफूले खाएको फोहोर त सही ठाउँमा नफाल्ने मैले देशका लागि के गरे हुँला ? साँच्चै विदेश छिरेदेखि यहाँको भौतिक विकासको यो महासंग्राम, यहाँका मान्छेको आफ्नो राष्ट्रप्रति जिम्मेवारीबोध र व्यवहार देखेर डाहाभन्दा धेरै प्रायश्चित्तको भारी बोकेर पसिनासँग पैसा साटिरहेछु । सन्तोष सिम्खडा, टोकियो, जापान"
महासमिति ठूलो कि केन्द्रीय कार्यसमिति ?,"नेपाली कांग्रेसको महासमिति बैठकमा २३ सय ७३ प्रतिनिधिले भाग लिएको र तीमध्ये ६ सय ५१ जनाले निर्वाचनपूर्व गठबन्धन गर्ने कि नगर्ने भन्ने विषयमा बोलेको कांग्रेस प्रचार विभाग प्रमुख मीन विश्वकर्माले जानकारी दिएका छन् । तर उनले चुनावी गठबन्धनबारे माहासमितिको निर्णय के आयो भन्नेबारे पत्रकार सम्मेलनमा बताउन सकेनन् । उनले भने, महासमिति बैठकमा व्यक्त भावनालाई केन्द्रीय कार्यसमितिमा छलफल भई परिमार्जन गरिनेछ र त्यसैलाई महासमितिको निर्णय मानिनेछ । यो कस्तो जवाफ हो र कस्तो निर्णय हो ? अब त केन्द्रीय कार्यसमितिले जसरी पनि व्याख्या गरिदिए भयो । के केन्द्रीय कार्यसमिति महासमितिभन्दा पनि ठूलो र शक्तिशाली हो ? परिमार्जनका नाउँमा महासमितिको निर्णयलाई व्याख्या, अपव्याख्या गर्ने अधिकार केन्द्रीय कार्यसमितिलाई हुन्छ ? कांग्रेसले यसको जवाफ दिनुपर्छ । विधानअनुसार केन्द्रीय कार्यसमितिभन्दा ठूलो महासमिति बैठक र महासमितिभन्दा ठूलो महाधिवेशन हो । तर यहाँ त बहुमतको आडमा विधानकै अपव्याख्या गर्दै महासमितिको निर्णय परिमार्जन केन्द्रीय समितिले गरेर सुनाउने रे ? यसमा महमन्त्री गगन थापा चुकेका छन् । थापाको प्रस्तावलाई बैठक हलमा उठेको ठूलो ध्वनिले समर्थन गरेको थियो । उनले कांग्रेस आफ्नै ताकतमा एक्लै चुनाव लड्छ र कांग्रेसको भोट रूखमा मात्र खस्नेछ भनेकामा कांग्रेसीले विमति राख्ने ठाउँ नै छैन । उनले त्यो प्रस्तावको निर्णय महासमिति बैठकबाटै हुनुपर्छ, केन्द्रीय समितिमा लानु उल्टो हुन्छ भनेर अडान लिनुपर्थ्यो । अडान किन लिन नसकेका हुन् ? थापाले जवाफ दिनुपर्छ । केन्द्रीय कार्यसमितिमा सभापति शेरबहादुर देउवाका पक्षमा दुई तिहाइ सदस्य छन् । त्यहाँ देउवाले जे चाह्यो त्यही हुन्छ । अर्का महामन्त्री विश्वप्रकाश शर्माले समापन समारोहमा एक पटक राष्ट्रपति, २ पटक प्रधानमन्त्री, ३ पटक मन्त्री र ४ पटकभन्दा बढी सांसद हुन नमिल्ने आफ्नो प्रस्ताव पास भएको बताएका थिए । तर उनीपछि बोलेका उपसभापति पूर्णबहादुर खड्काले प्रस्तावहरू परिमार्जन गर्ने निर्णयबाहेक कुनै कुरा पनि पास नभएको बताए । जसरी गिरिजाप्रसाद कोइराला रहुन्जेल शेरबहादुर देउवा एउटा निरीह छाया मात्र बनेका थिए, ठीक उसैगरी अहिले देउवाको कोपभाजनमा थापा, शर्माहरू परेका छन् । जबकि कांग्रेसको भोट बढाउन, कांग्रेसप्रति आकर्षण जगाउन देउवाभन्दा सयौं गुणा बढी सक्षम थापा, शर्माहरू छन् । तर उनीहरू अल्पमतमा छन् । गोपाल देवकोटा, गोकर्णेश्वर, काठमाडौं"
नेपालीको नियति,"फागुन ११ मा प्रकाशित शरणार्थी, सुन र सहकरी ठगीमा मुछिएका दीपेशलाई सर्वत्र उन्मुक्ति शीर्षकको समाचारले एकपटक फेरि हाम्रो राजनीतिबारे सोच्न बाध्य गरायो । दीपेश प्रतिनिधि पात्र हुन् । यहाँ धेरै नेताका सन्तानले पदीय सुविधा पाएका छन्् । कमिसन खाएका छन् । भ्रष्टाचारमा रमाएका छन् । दुई दशकयता देशमा ठूलो परिवर्तन भयो । योसँगै ठूलाठूला सन्सनीपूर्ण भ्रष्टाचारका समाचार र अनेक काण्ड चर्चामा आए । तर जसको शक्ति उसको भक्तिका कारण तिनका दोषीहरू अधिकांशले उन्मुक्ति पाए । एक मात्र भरोसाको केन्द्र न्यायालय पनि आलोचनाबाट मुक्त हुन सकेन । जहाँ सरकारका अंग स्वयं दोषी हुन्छन्, त्यहाँ सदाचार कसरी पाइन्छ ? परम्परा नै यस्तो भएपछि पत्रिकाले लेख्ने, हामीले पढ्ने र अन्त्यमा यस्तै त हो नि ! भनेर चित्त बुझाउनुको विकल्प रहेन । हाम्रो सरकार नै गठबन्धन को छ । गणतन्त्र र संघीयताप्रति सबै ठूला दलको साझा प्रतिबद्धता छ । यहाँ वामपन्थी एकताका कुरा गरिन्छ । मोर्चा बनाउने चर्चा हुन्छ । तर सरकारबाट सुविधा लिने र भ्रष्टाचार गर्नेमा सबैको साझा सहमति छ । आफू निर्दोष नभई अरूलाई दोष लाउनुको अर्थ हुँदैन । धेरैथोरैका कुरा होलान्, तर यहाँ सबै दोषी भएकाले एउटा दोषीले अर्को दोषीलाई दोष लाउनै नसक्ने अवस्था छ । यस्तो भएपछि मिलीजुली तैं चूप मै चूप भएर खाएको पचाउनमै कल्याण हुने भयो । सरकारी बैठक त छँदै छ । विभिन्न पार्टीका अनेक बैठक बस्छन् । अधिवेशन चल्छन् । समृद्धिको यात्रा रे, मधेस अभियान रे, अनेक दस्ताबेज पास हुन्छन् । जनपक्षीय निर्णय हुन्छन् । आखिर ती सबैबाट न तिनको सुविधा घटेको छ, न भ्रष्टाचार घटेको छ न त रोजगारी बढेको छ । बढेको छ त खालि नेतागणको सम्पत्ति, ऐसआराम र जीवनशैली । सुध्रिएको छ त तिनकै कार्यकर्ताको जीवनस्तर । राजनीतिक कार्यकर्ता बनेर इमान बेच्न नचाहने र ढाँटढुँट गर्न नसक्ने साक्षरशिक्षितचाहिँ धमाधम विदेश ! हामी नेपालीको नियति यस्तै रहिरहनु हुँदैन । अनिमेष पाठक, सिद्धिचरण मार्ग, ओखलढुंगा"
गठबन्धनको तीतो अनुभव,"ललितपुरको गोदावरीमा नेपाली कांग्रेस महासमितिको बैठक चलिरहँदा म आदरणीय गुरु लोकराज बराल र मित्र कृष्ण हाछेथुसहित पूर्वी पहाडका भोजपुर, संखुवासभा, तेह्रथुमको भ्रमणमा थियौं । ती जिल्ला सडक यातायातसँग नजोडिँदै पुगेको भए पनि बराल सरको साथमा पुनः यात्राको अवसर छोड्न चाहन्नथें । हाम्रो यात्रा केवल ती ठाउँ हेर्नेबाहेक अरू केही थिएन । राजनीतिलगायत समसामयिक विषय र सम्पर्कबाट अलग रहेर हामी शान्त र नितान्त एकान्तिक यात्रामा थियौं । झापाको केही सीमान्त क्षेत्र हेरेर विराटनगर हुँदै फर्किने हाम्रो विचार थियो । काठमाडौं आएका बेला हाम्रो यो भ्रमण योजना थाहा पाएका मित्र प्राध्यापक कृष्ण पोखरेलको आग्रहमा विराटनगर एलिट क्लबमा एउटा अन्तरसंवाद कार्यक्रमसँग पनि जोडिन पुग्यौं ।यो स्तम्भमा यात्रा वृत्तान्त लेख्ने मेरो उद्देश्य होइन, सन्दर्भ मात्र जोडेको हुँ । काठमाडौं आइपुग्दा कांग्रेस महासमितिको बैठक सकिएको मात्र थियो, मलाई केही सञ्चारकर्मी मित्रले प्रश्न गर्न थाले । मुख्य प्रश्न महासमिति बैठकमा सबैभन्दा चर्चित चुनावी गठबन्धन (प्रीइलेक्सन अलाइन्स) को विषयमा केन्द्रित थियो । प्रिइलेक्सन अलाइन्स नगर्ने महामन्त्री गगन थापाको पुरानै अडान हो । महासमितिले के निर्णय गर्यो, म अझै स्पष्ट हुन सकेको छैन । तर महामन्त्री थापाले प्रस्ताव गरेको यो विचारले महासमिति बैठक मात्र होइन सत्ता गठबन्धनको राजनीति नै तरंगित हुनपुग्यो । बैठक चलिरहेकै बखत कांग्रेस सभापति शेरबहादुर देउवा र उपसभापति पूर्णबहादुर खड्का बालुवाटार पुगेर प्रधानमन्त्री पुष्पकमल दाहाललाई चालु सत्ता गठबन्धनमा कुनै परिवर्तन नहुने आश्वस्त पारेका थिए । यद्यपि सरकारको नेतृत्व गरिरहेको पार्टी माओवादीले पनि केही साताअघि सम्पन्न विधान अधिवेशनमा आफू कांग्रेससँग मात्रै निर्भर नरहेको संकेतस्वरूप २०८४ सालको चुनाव एक्लै लड्ने भनेको थियो ।दलहरूको गठबन्धन भएनभए पनि चार वर्षपछि चुनाव त आउँछ नै । चुनावकै आसपासमा परिस्थितिले जता धकेल्यो त्यतै लहसिने अवसरवादी प्रवृत्तिभन्दा अहिलेदेखि नै आफ्ना सम्भावित बाटा र विकल्पको पहिचान गरिराख्नु राजनीतिक दलका लागि उपयोगी हुन्छ । यसले राजनीतिलाई पारदर्शी र नेतृत्वलाई उत्तरदायी बन्न दबाब दिन्छ । अरू केही नभए पनि चुनाव अघि र पछि बाँदरको छलाङझैं नेतृत्वले फेरबदल गर्ने व्यवहारमा मतदाताले औंला ठड्याउन पाउँछन् र आफ्नो मत पनि केही स्थिर रूपले प्रयोग गर्न सक्छन् । आज यसै विषयको सेरोफेरोमा विमर्श गर्नु सान्दर्भिक हुने ठानेको छु ।पूर्ण समानुपातिक वा मिश्रित चुनाव प्रणालीमा कुनै एक दलको संसद्मा बहुमत असम्भव नै त नभनौं, सजिलो छैन । सरकार बनाउन बहुमतका लागि दुई वा बढी दलसँग गठबन्धन अपरिहार्य हुन्छ । प्रश्न केवल चुनावकै बेलादेखि गठबन्धन गरेर संसद् सरकारमा सँगै यात्रा गर्ने वा चुनावको परिणाम आएपछि अनुकूलताको आधारमा सरकारमा जानका लागि गठबन्धन गर्ने ? स्थिर गठबन्धन र सोअनुसार गठबन्धन संस्कृतिको त कुरै छाडौं, हाम्रो त गठबन्धनको अनुभव नै अत्यन्त तीतो र अविश्वसनीय छ । गठबन्धन भन्नेबित्तिकै दल र नेताहरूको बाँदरे छलाङ र निकृष्ट अवसरवादी राजनीति सम्झाउँछ । गगनको चिन्ता पनि यही होला । चुनाव एक्लै लडौं, परिणामपछि सरकारमा जान नीतिगत धारणा र आवश्यकताका आधारमा अनुकूलताको गठबन्धन गर्न सकिन्छ भन्ने होला । हो, नेपाली कांग्रेसका अगाडि गठबन्धनका सहयात्री चयन निकै सीमित र चुनौतीपूर्ण छ । कोसँग गठबन्धन गर्ने ? चुनावी गठबन्धन प्रमुख प्रतिस्पर्धीसित गरिन्न । तसर्थ कांग्रेस र एमालेको चुनावी गठबन्धन अहिलेलाई सोच्न सकिन्न । सजिलो आफूभन्दा साना र मझौला दलसँग हुन्छ, त्यसले नेतृत्वमा त्यति समस्या हुँदैन । गठबन्धनका सम्भावित सहयात्रीको पार्टी संगठनको सिद्धान्त र जनसमर्थनको भूगोललाई आधार बनाउने हो भने यो काम त्यति असहज पनि छैन । यस अर्थमा हेर्दा सजिलो त कांग्रेस नेतृत्वको गैरकम्युनिस्ट दलहरूको एउटा गठबन्धन र एमाले नेतृत्वमा कम्युनिस्ट पार्टीहरूको अर्को गठबन्धन हो । तर गैरकम्युनिस्ट भनिए पनि जनता समाजवादीको झुकाव एमाले र माओवादीसँग बढी छ । राष्ट्रिय प्रजातन्त्र पार्टीमा पनि एन्टीकांग्रेस धार बढी छ र उसका लागि पनि एमाले नै सहज छ । संघीयतामा कांग्रेसलाई क्षेत्रीय खासगरी मधेसकेन्द्रित दलसँग सहकार्य र गठबन्धन सहज हुनुपर्ने थियो । सायद आफ्नो वर्चस्व रहेको क्षेत्रमा उनीहरूले अतिक्रमण गरेको मानसिकताबाट कांग्रेस नेतृत्व मुक्त हुन सकेको छैन । २०७४ को संसदीय चुनावमा कम्युनिस्ट गठबन्धन भएकै हो, तर त्यो प्रयोग निकै आकर्षक चुनावी सफलताका बाबजुद पनि स्थिर र सफल हुन सकेन । अन्ततः भताभुंग नै भयो । नेपाली मतदातामा कम्युनिस्ट प्रभाव निकै बलियो र विस्तारित छ । कम्युनिस्ट पार्टी मिल्नेबित्तिकै उनीहरूले बहुमत ल्याउने सम्भावना अहिले पनि मौजुद छ । तर यस्तो गठबन्धनले छिमेकी र अन्तर्राष्ट्रिय समुदायमा कूटनीतिक सन्तुलन र कुशलता कायम गर्न नसक्ने हो भने भूराजनीतिक जोखिम पनि उत्तिकै छ । एमालेमाओवादीको एकता भंग हुनुमा सतहमा देखिएको नेतृत्व आन्तरिक हानथाप त थियो नै, अन्तर्यमा बाह्य चलखेल निर्णायक थियो भन्ने कुरा बुझ्न कठिन छैन ।चुनावका बेला सबैले आफूलाई पहिलो देख्ने मानसिकताबाट हाम्रा पार्टी ग्रसित छन् । दलको हैसियतभन्दा पनि नेताको हैसियत ठूलो बनाएर गठबन्धनमा मोलतोल हुन्छ । राजनीतिमा यो अस्वाभाविक पनि होइन । अर्कोसँग कसरी र कति मिल्ने मात्र होइन, आफ्नै पार्टीमा आन्तरिक व्यवस्थापन कसरी गर्ने भन्ने पनि चुनौतीपूर्ण हुन्छ । संघीयता र समानुपातिक प्रतिनिधित्व भनेको सत्ता साझेदारीको शासन प्रणाली पनि हो । यदि हामीले वर्तमान संविधानको प्रगतिशील अभ्यास र विकास गर्ने हो भने तत्कालको लाभहानिमा केन्द्रित नभई अलि दूरदर्शी सोच भएको नेतृत्वले विश्वसनीय गठबन्धनको पहल पनि गर्न सक्नुपर्छ । कम्युनिस्ट पार्टी भन्दैमा तर्सिहाल्नु पर्दैन । आज कम्युनिस्ट आइडियोलोजी बोकेका कुनै पार्टी छैनन् । लोकतान्त्रिक प्रक्रिया र अर्थसामाजिक नीतिमा खासै ठूलो मतभेद पनि देखिन्न । मुख्य कुरा विश्वसनीय स्थिर गठबन्धन र गठबन्धन संस्कृतिको विकास हो । काठमाडौंलगायत देशका विभिन्न भाग खासगरी पहाडी क्षेत्रमा पुग्दा मैले प्रदेशको संरचना धेरै खर्चिलो भयो, यो चाहिँदैन खारेज गरिदिए हुन्छ भन्ने जनधारणा पाएको छु । यस्तै, समानुपातिक प्रतिनिधित्वका कारण संसद्मा कहिल्यै कुनै दलको बहुमत नहुने र यसबाट राजनीतिक स्थिरता बढेकाले प्रत्यक्ष अर्थात् बढी मत ल्याउने जित्ने (फस्टपास्टदपोस्ट) चुनाव प्रणाली मात्र कायम राखे पुग्छ भन्ने जनधारणा पनि सुनेको छु । के प्रदेश र समानुपातिक प्रतिनिधित्वको कोटा खारेज गर्दैमा हाम्रो राजनीतिमा सुधार हुन्छ ? समस्या यी संरचना र प्रावधानमा हो कि दलमा ? समस्या चुनावी गठबन्धनमा हो कि गठबन्धन संस्कृतिको अभाव ? यी प्रश्नमाथि गम्भीर विवेचना आवश्यक छ ।प्रदेश र चुनाव प्रणालीका बारेमा यस्तो जनधारणा कसरी बन्यो र यसको प्रकृतिमा पनि विचार गर्नु जरुरी छ । गएको छ महिनाको बीचमा मैले मध्यपहाडी क्षेत्रका मेचीदेखि महाकालीसम्मको प्रतिनिधिपूर्ण भ्रमण गरें । यो क्रममा जसका कुरा मैले सुनें ती प्रायः सबै खसआर्य समुदायका मानिस हुन्, धेरैजसो कांग्रेस र एमालेनिकट छन् । यो कुनै नमुना छनोट होइन, बसमा सँगै बसेको यात्रु, बास बसेको होटल वा चियाखाजा खाँदा भेटिएका व्यवसायी एवं सामान्य नागरिकसँग बसिबियाँलोमा भएका कुराकानी हुन् । तर यही कुरा मैले मधेसी र जनजाति समुदायबाट प्रायः सुनेको छैन । दलित र महिलाबाट पनि समानुपातिक प्रतिनिधित्वको विरोध खासै सुनेको छैन । त्यसैले प्रदेश र समानुपातिकका विरुद्धको यो धारणा व्यापक छ, तर केही निश्चित समुदाय र दलविशेषको हो भन्न सकिन्छ ।गत संसदीय चुनावमा राष्ट्रिय स्वतन्त्र पार्टीले प्रदेश चाहिँदैन भन्ने आवाज उठायो । प्रदेशसभाका लागि उम्मेदवारी नै दिएन । तथापि उसले प्राप्त गरेको मतदाता समर्थन उल्लेख्य रह्यो । लोकप्रिय मतका आधारमा भन्ने हो भने रास्वपाले पाएको जनसमर्थन माओवादीको भन्दा कम थिएन । यद्यपि अहिले रास्वपाले प्रदेश संरचनाविरुद्ध कुनै मत जाहेर गरेको छैन । समानुपातिक प्रतिनिधित्वतर्फ उसको विमति देखिन्न । प्रतिनिधिसभाका लागि उसले चयन गरेका उम्मेदवार तथा विजयी संसद् पनि अरू दलका भन्दा अबल र परिवारवादबाट मुक्त छन् ।वर्तमान संविधानले सोझै उल्लेख नगरे पनि यसका केही प्रमुख संरचनागत स्तम्भ छन् । गणतन्त्र, संघीयता, समानुपातिक प्रतिनिधित्व, धर्मनिरपेक्षता र समावेशिता तिनै स्तम्भ हुन् जसलाई झिकिदिने हो भने यो संविधानको स्थापना मूल्य रहन्न । तर यसको अर्थ यिनका बारेमा आलोचनात्मक दृष्टि नै राख्नु हुन्न, हलचल नै गर्नु हुन्न भन्ने होइन । यिनको उद्देश्यमूलक अभ्यास, प्रभावदायी प्रयोग र समयानुकूल परिमार्जन सधैं अपेक्षित कुरा हुन् । त्यसले नै संविधानलाई जीवन्त राख्छ । संवैधानिक अभ्यासको कुरा गर्दा दुइटा उदाहरण यहाँ स्मरणीय छन् । लिखित संविधान नै नभएको संयुक्त अधिराज्य बेलायतमा तीन सय वर्षभन्दा लामो अविच्छिन्न संवैधानिक अभ्यास र परम्परा छ । संयुक्त राज्य अमेरिकामा दुई सय पैंतीस वर्षअघि लेखेको संविधानले काम गरिरहेको छ । जबकि यस अवधिमा ती देशको समाजलगायत विश्वमै अभूतपूर्व परिवर्तन भएको छ । तर त्यहाँ संविधान र प्रणाली नै फेर्नुपरेको छैन । त्यसैले संविधानमा के लेखिएको छ भन्दा पनि त्यसको भावना र सोअनुसार अग्रगामी अभ्यास महत्त्वपूर्ण कुरा हो ।२०७९ सालमा संसदीय चुनाव सम्पन्न भएपछि समीक्षात्मक कार्यक्रममा एमालेका तर्फबाट सहभागीले भनेका थिए, हामी प्रतिनिधिसभाको चुनावमा समानुपातिक अंशलाई हटाएर प्रत्यक्ष अर्थात् बढी मत पाउनेले जित्ने प्रणाली मात्र कायम गर्ने उद्देश्यले तयारी गरिहेका छौं । एमाले समानुपातिक प्रतिनिधित्वलाई राष्ट्रिय सभामा राख्न राख्न चाहन्छ भन्ने पनि सुनिएको थियो । त्यो तयारी कहाँ पुग्यो, त्यस विषयमा एमालेको पार्टीगत औपचारिक धारणा के बनेको छ, अहिलेसम्म सार्वजनिक भएको छैन । त्यसो त प्रतिनिधिसभाको चुनावमा मिश्रित प्रणाली भएन समानुपातिकलाई हटाउनुपर्छ भन्ने आवाज कांग्रेसमा पनि पटकपटक आउने गरेको छ । तर कांग्रेसमा पनि यसबारे कुनै औपचारिक धारणा बनेको छैन । यसपटक महासमितिमा चुनावमा गठबन्धन गर्न हुँदैन भन्ने औपचारिक प्रस्ताव नै पुग्यो, त्यसमा चर्को बहस पनि भयो ।विचारणीय कुरा के छ भने, हाम्रो संविधानले अंगीकार गरेको मिश्रित चुनाव प्रणालीमा कुनै एक दलले बहुमत ल्याउन नसक्ने निश्चित प्रायः छ । तर हामीले अपनाएको शासन प्रणाली (कार्यपालिका) भने बहुमतमा आधारित संसदीय प्रणाली छ । संसद्मा कुनै पनि दलको बहुमत नभएको अवस्थामा प्रधानमन्त्री कुनै पनि बेला हट्ने भयबाट ग्रस्त हुनुपर्छ । त्यसमाथि यसपटक कोशी प्रदेशमा ६ महिनामा चारपटक मुख्यमन्त्री परिवर्तनले शासकीय स्थिरतालाई अरु पेचिलो बनायो । सधैं भुइँचालो हल्लेजस्तो पदमा बसेर प्रधानमन्त्रीमुख्यमन्त्रीले कसरी ढुक्क भएर राम्रो काम गर्न सक्छ भन्ने हाम्रो धारणा बनेको छ । यो स्वाभाविक पनि हो । हाम्रो सोच बेलायत र भारतको अभ्यासबाट प्रभावित छ । त्यसो त, एफपीटीपीमा पनि सधैं कुनै दलको बहुमत हुन्छ भन्ने पनि छैन । भारतमा सन् २०१४ को चुनावअघि लामो समय हङ्ग पार्लियामेन्ट नै थियो । बेलायतमा पनि पटकपटक हङ्ग पार्लियामेन्टका दृष्टान्त छन् । नेपालमै पनि २०५१ को मध्यावधि चुनावबाट हङ्ग पार्लियामेनट नै बनेको थियो । समानुपातिकको अंशलाई हाम्रो चुनाव प्रणालीबाट हटाउने सम्भावना मैले देखेको छैन । त्यसका लागि संविधानमा संशोधन गर्नुपर्छ । संशोधनका लागि सजिलै संसद्मा दुई तिहाइ बहुमत जुट्ने राजनीतिक वातावरण छैन । जनता समाजवादी, जनमतलगायत मधेसकेन्द्रित दलहरू सैद्धान्तिक रूपमै यो कुरासँग सहमत हुने ठाउँ छैन । माओवादीलाई पनि यसमा सहमत हुन गाह्रो छ । यसमा संविधान संशोधन नै गर्ने हो भने समानुपातिकलाई पूरै हटाउने होइन, घटाउन सकिन्छ । अहिलेजस्तो खसआर्य, जनजाति, मधेसी भनेर जनसंख्याको अनुपातमा प्रतिनिधित्वको समूह (क्लस्टर) होइन, प्रतिनिधित्व हुन नसकेको र अति कम प्रतिनिधित्व भएका समुदायका लागि मात्र केही सिट समानुपातिकमा राख्न सकिन्छ । यो विषयमा थप विवेचना हुँदै जानेछ ।"
अन्तरजातीय विवाह गर्दार् झूटो मुद्दाको सास्ती,"(विराटनगर)करिब तीन वर्षअघि श्रीलाल पासवानले छिमेकी सुइता विश्वाससँग प्रेम विवाह गरेका थिए । त्यसको दुई साता बित्न नपाउँदै केटी पक्षले नाबालिग छोरी विवाह गरेको भन्दै पासवानविरुद्ध मोरङ प्रहरीमा बालविवाहको जाहेरी दियो । जाहेरीपछि मोरङ बूढीगंगा३ बगवान टोलका पासवानलाई प्रहरीले पक्राउ गरी हिरासतमा लियो । सुइतालाई पनि परिवारले बुझेर घर लग्यो । छोरालाई बालविवाह मुद्दा हाल्यो अनि परिवारले छोरी छुटाएर लग्यो, श्रीलालका बुबा मोहनलालले भने, अन्तरजातीय बिहे गरेकै कारण प्रहरीले छोरालाई २२ दिनसम्म थुनेर राख्यो । पक्राउ परेको २३ औं दिनमा श्रीलाल मोरङ जिल्ला अदालतको आदेशमा १ लाख रुपैयाँ धरौटी बुझाएर छुटे । श्रीलालका बुबा मोहनलाल सिटी रिक्सा चलाएर परिवारको गर्जो टार्छन् । सुकुम्बासी परिवारका उनले ऋण खोजेर धरौटी रकम बुझाएका थिए । केही दिनपछि श्रीलालसुइताको पुनर्मिलन भयो । अन्ततः उनीहरू पुनः भागे । त्यो बेला भने उनीहरूको ठाउँठेगानाबारे न परिवारले सुइँको पायो, न त प्रहरीले नै । आमा रेखा विश्वासले छोरीलाई अपहरण गरेको आरोप लगाई श्रीलालविरुद्ध पुनः प्रहरीमा जाहेरी दिइन् । प्रहरीले खोजिरहेको खबर पाएपछि करिब दुई वर्षपछि श्रीलाल र सुइता डेढ वर्षको बच्चा च्यापेर घर फर्किए । खोजी सूचीमा रहेका उनलाई घर फर्किएलगत्तै प्रहरीले पक्राउ गर्ने धम्की दिइरह्यो । सुइताले अदालत पुगेर आफूले राजीखुसी बिहे गरेको भनी बयान पनि दिइसकिन् । तर पनि उनलाई प्रहरीले बारम्बरा सास्ती दिइरहेको बुबा मोहनलालले कान्तिपुरसँग गुनासो गरे । मेरो छोराको गल्ती भनेको आफूभन्दा ठूलो जातकी केटीसँग बिहे गर्नु मात्रै हो, उनले दुखेसो पोखे, माया गर्दा पनि हामी दलितहरूले कहिलेसम्म यस्तो सास्ती भोग्नुपर्ने ?थुनामा राखेर थप अनुसन्धान गर्ने मनस्थितिमा रहेको प्रहरीलाई अधिकारकर्मीहरूले दबाब दिएपछि बुधबार हाजिरी जमानीमा छाडिएको थियो । उनले अझै केही दिन प्रहरी कार्यालय धाउनुपर्ने बताइएको छ । जिल्ला प्रहरी मोरङका प्रवक्ता डीएसपी रन्जनकुमार दाहालले कानुनी प्रक्रिया पूरा गर्न बयान बाँकी रहेकाले श्रीलाललाई बोलाइएको जनाए । उनीविरुद्धको मुद्दाको कुरा बुझिसकेका छौं, सास्ती दिने हाम्रो नियत हैन, अदालती प्रक्रिया पूरा गर्नका लागि मात्रै हो, उनले थपे । मोरङको सुन्दरहरैंचा नगरपालिका९ विराटचोकका २० वर्षीय भरत विश्वकर्माले करिब २ वर्षअघि दनुवार थरकी युवतीसँग प्रेम विवाह गरेका थिए । केटी पक्षले नाबालिग छोरी बिहे गरेको आरोप लगाएर उनलाई बलात्कार मुद्दामा जेल पठाए । दलित युवालाई केटी पक्षले मिलाउने बहानामा ललाईफकाई बोलाए अनि प्रहरी बोलाएर पक्राउ गराए, स्थानीय दलित अगुवा कुमार मिजारले भने, अहिले उनी झूटो मुद्दामा जेल सजाय काटिरहेका छन् । गत असारमा मोरङकै बूढीगंगा गाउँपालिका७ डंग्राहका २२ वर्षीय सागरकुमार ऋषिदेव (मुसहर) ले छिमेकी २२ वर्षीया चौधरी थरकी युवतीसँग प्रेम विवाह गरेका थिए । तर, केटी पक्षले जोडीलाई छुटाउन अपहरणको मुद्दा लगाउने प्रयास गरे । तर, प्रहरीको सुझबुझले मुद्दा भने दर्ता भएन । सागरले त्यो घटना सम्झिँदै भने, उमेर पुगेका हामीले राजीखुसी बिहे गर्दा छुट्याउने प्रयास भएको थियो तर विफल भयो । अधिवक्ता जयराम सुन्दासले जातीय विभेद तथा छुवाछूतविरुद्धको कानुनअनुसार उमेर पुगेर अन्तरजातीय विवाह गर्ने जोडीहरूलाई जातकै कारण छुटाउने प्रयासका घटनाहरू धेरै भइरहेको र खासगरी दलित युवाविरुद्ध बलात्कार, अपहरण, शरीर बन्धक र मानव बेचबिखन जस्ता झूटो मुद्दा लगाएर हिरासत र जेलै पठाउने काम भइरहेको जनाए । अन्तरजातीय प्रेम विवाह गर्ने दलितले सास्ती पाएका घटना धेरै देखिन्छन्, सुन्दासले भने, कतिपय घटनाहरूमा प्रहरी, प्रशासनकै संलग्नता पनि पाइएको छ । कोशी प्रदेशसभाकी पूर्वसदस्य उमिता बराइलीले अन्तरजातीय प्रेम विवाह गर्दा झूटो मुद्दा लगाएर दलितहरूलाई फसाउने घटनाविरुद्ध प्रदेश संसद्मा पटकपटक आवाज उठाएकी थिइन् ।"
सापकोटाको जीवगाथा,"(काठमाडौं)वातावरण, प्रकृति र जीवजन्तुका विषयमा चासो राख्ने लेखक एवं पत्रकार ददि सापकोटाको नयाँ कृति जीवगाथा लोकार्पण गरिएको छ । काठमाडौंमा शनिबार आयोजित कार्यक्रममा वन्यजन्तुविद् राजेन्द्र सुवाल र लेखक सापकोटाले पुस्तक लोकार्पण गरे । कार्यक्रममा वन्यजन्तुविद् सुवालले प्रकृति एवं जीवजनावरसम्बन्धी पुस्तक कम लेखिएको र त्यसमा सापकोटाको जीवगाथा विशेष रहेको बताए । जीवजनावरका आनीबानी र क्रियाकलाप सरल किसिमले लेखिएको यो पुस्तकको महत्त्व पनि रहेको उनको भनाइ छ । मान्छेको समाजमा भन्दा धेरै वन्यजन्तुको समाजमा रमाउने अनि तिनलाई साथी बनाउने, तिनका कथाव्यथा बुझ्ने, तिनका आनीबानी र स्वभावलाई पछ्याएर रमाइलो किसिमले लेख्ने स्वभाव सापकोटाको रहेको लेखक अमर न्यौपानेको भनाइ छ । ददिजीको लेख्ने तरिका रमाइलो छ । पशुपन्छीका यौनजन्य स्वभावलाई विशेष किसिमले पस्किने उहाँको लेखन मलाई मन पर्छ, उनले भने ।वर्षौंअघि चितवनको सौराहामा बसेर पथप्रदर्शक बन्दा आफू प्रकृतिका विविध पक्षसित मोहित भएको र त्यसले आफूलाई बिस्तारै जीवजनावर आदिमा आकर्षित गरेको लेखक सापकोटाले बताए । सौराहामै बसेर पर्यटकलाई प्रकृतिको रसास्वादन गराउँदै जाँदा मलाई थाहा भयोकोटेरो चराको बिहे हुन निकै गाह्रो रहेछ । जाडोयाम लाग्नासाथ भालेहरू हतारिएर उड्दै तराईतिरका अग्ला रूखमा बाघकाने टोपीजस्ता गुँड बनाउन हतार गर्दा रहेछन्, उनले भने, जसले सुन्दर, राम्रो, पानी ओत्ने, बचेरा हुर्काउन सजिलो हुने गुँड बनायो, पोथी उसैसित फकिने रहेछ । हतारिँदै निकै दिन लगाएर खाइनखाई बनाएको गुँड मन नपराइदिएपछि पोथीको मन जित्न भालेले फेरि अर्को गुँड देखाउने, गुँड बनाइसकेपछि त्यसको छतमा उभिएर प्यारी, मेरो गुँड हेर्न आइदेऊ न भन्दै बिलौना गर्ने गर्छन् । यति गर्दा पनि पोथीले मन नपराइदिएपछि भाले हेरेको हेर्यै हुन्छन् । पोथी जति अन्य सिपालु भालेले ओगटिसकेका हुन्छन् । त्यसैले कुनैकुनै भाले त्यो यामभरि पोथी नपाएरै जिल्ल पर्छन् ।यस्ता विविध पक्षबाट आफू आकर्षित भएको र सबै मानिसमा नपुगेको जानकारी पुस्तकमार्फत दिन जीवगाथा लेखेको लेखक सापकोटाको भनाइ छ । प्रकृतिका अनेक रहस्यमय पाटा खोज्दाखोज्दै, तिनको रसास्वादन गर्दागर्दै आफू यस पटक जीवगाथा मा आइपुगेको उनले जनाए । लेखक सापकोटाका पन्छी जगत्, त्यो नेपाल, दुखेको युरोप र वनको वैभव पुस्तक प्रकाशित छन् ।"
"केरुङको दोस्रो चरण अध्ययन हुँदै, रक्सौलको टुंगिँदै","(काठमाडौं)देशको संघीय राजधानी जोड्ने दुई रेलमार्गमध्ये काठमाडौंरक्सौल र काठमाडौंकेरुङ रेलमार्गको चर्चा चल्न थालेको दशक बढी भयो । तर अहिलेसम्म अध्ययनको काम टुंगिन सकेको छैन । काठमाडौंरक्सौल रेलमार्गको फाइनल लोकेसन सर्भे को काम सकेर रिपोर्ट फाइनल हुँदै छ । काठमाडौंकेरुङ रेलमार्गको भने पहिलो चरणको प्रारम्भिक अध्ययन सकेर दोस्रो चरणमा काम थाल्ने तयारी छ । प्रारम्भिक अध्ययनको काम सक्न एक वर्ष लागेको हो । सम्भाव्यता अध्ययनलाई अन्तिम रूप दिने गरी काम थालिएको हो । अध्ययनमा खटिएका चिनियाँ प्राविधिक टोली नयाँ वर्ष मनाउन चीन गएपछि केही समयका लागि अध्ययनको काम रोकिएको छ । प्राविधिक टोली आउनासाथ दोस्रो चरणको अध्ययन अघि बढ्ने रेल विभागका महानिर्देशक रोहित बिसुरालले बताए ।प्रारम्भिक अध्ययनको काम टुंगिइसकेको छ, पहिलो चरणमा स्थानीयस्तरमा गएर हेर्ने, बुझ्ने र ड्रोनबाट गर्ने अध्ययनको काम सकिएको हो, उनले भने, पहिलो चरणको काम सकेर प्राविधिक नयाँ वर्ष मनाउन चीन गएका हुन् । टोली फर्किएपछि एक साताभित्र अध्ययनको काम अघि बढ्छ । टोलीले काठमाडौं, नुवाकोट र रसुवामा पुगेर अध्ययन गरेको हो । दोस्रो चरणमा भौगर्भिक अध्ययनको काम हुने उनको भनाइ छ ।अब रेलमार्ग बन्ने ठाउँहरूको जमिनमा बोरिङ गरेर हेर्ने, माटो परीक्षणलगायत भौगर्भिक अध्ययन गरिनेछ, उनले भने, प्राविधिक विज्ञ टोली आएपछि काठमाडौंबाट सुरु गर्ने कि रसुवाबाट भन्नेबारे टुंगो लाग्नेछ । अबको अध्ययन महत्त्वपूर्ण भएकाले त्यसका लागि ठूलो संख्यामा प्राविधिक विज्ञ जनशक्ति ल्याउने तयारी भइरहेको उनले बताए । अध्ययनमा मेसिनहरूको पनि आवश्यकता पर्छ, उनले भने, केही मेसिन प्राविधिक टोलीले लिएर आउने र केही यहीँ भाडामा लिएर प्रयोग गरिनेछ । तेस्रो चरणमा अध्ययनको कम्पाइल रिपोर्ट तयार पारिनेछ । रेलमार्गको सम्भाव्यता अध्ययनका लागि ०७९ पुस तेस्रो साता नेपाल आएको चिनियाँ टोलीले माघ पहिलो साता पहिलो चरणको अध्ययनको काम सकेका हुन् । यसको अध्ययन ४२ महिनाभित्र सक्नुपर्ने भए पनि अब २९ महिना मात्र बाँकी छ । उक्त समयभित्र सम्भाव्यता अध्ययनको काम सकिने महानिर्देशक बिसुरालको दाबी छ । यो सम्भाव्यता अध्ययन भएकाले यसबाट निर्माणमा लाग्ने लागत, समय र रेलमार्गको कुल दूरी थाहा हुनेछ । सम्भाव्यता अध्ययनबाट रेलमार्गमा कति वटा सुरुङ, पुल र स्टेसन आवश्यक पर्ने हो, त्यो पनि थाहा हुनेछ । यसमा छुट्टै विस्तृत सर्भे नगरिने र निर्माणका क्रममा विस्तृत परियोजना रिपोर्ट (डीपीआर) तयार पारेर काम अघि बढाइनेछ । जुन बेला निर्माणको काम थालिन्छ, त्यही बेला यसको डीपीआर हुनेछ । यसको अध्ययन चीनले आफ्नै खर्चमा थालेको हो । रेलमार्ग निर्माण गर्न २ खर्ब ७१ अर्ब ३६ करोड ८० लाख रुपैयाँ लाग्ने प्रारम्भिक अनुमान छ । प्रारम्भिक अध्ययनअनुसार रसुवागढीदेखि काठमाडौंसम्मको मार्गको दूरी ७२ किलोमिटर रहनेछ । चर्चा चलेको लामो समयपछि यो रेलमार्गको पूर्वसम्भाव्यता अध्ययन ०७५ मंसिरमा भएको थियो । ०७६ असोजमा चीनका राष्ट्रपति सी चिनफिङको नेपाल भ्रमणका बेला सम्भाव्यता अध्ययन सुरु गर्नेबारे सहमति भएको थियो । ०७८ चैतमा सम्भाव्यता अध्ययन गर्ने विषयमा चिनियाँ विदेशमन्त्री वाङ यीको नेपाल भ्रमणका बेला समझदारीपत्रमा हस्ताक्षर भएको थियो । पूर्वसम्भाव्यता अध्ययनमा प्रारम्भिक विषय मात्र आएका र अब वास्तविक दूरी, सुरुङ, लागत, पुलको उचाइ, स्टेसनलगायत विषय अहिले भइरहेको अध्ययनबाट टुंगिने भौतिक पूर्वाधार तथा यातायात मन्त्रालयले जनाएको छ । काठमाडौंरक्सौलको भारतको कोंकण रेलवे कर्पोरेसनको प्राविधिक टोलीले २२ महिना लगाएर गत असारमा तयार पारेको फिल्ड सर्भेको प्रतिवेदन भौतिक पूर्वाधार तथा यातायात मन्त्रालयलाई बुझाएको छ । सर्भेअनुसार रेलमार्ग निर्माणका लागि ४ खर्ब लाग्ने भएको छ । यो मुआब्जाबाहेकको रकम हो । मुआब्जाका लागि थप ७ अर्ब रुपैयाँ लाग्ने अनुमान छ । फाइनल सर्भेअनुसार यसको दूरी १४०७९ किलोमिटर हुनेछ । यसमा ४२ किमिका ३२ वटा सुरुङ रहनेछन् । त्यस्तै, १२४ वटा ठूला पुल र १२ वटा स्टेसन निर्माण गरिनेछ । अहिलेको दूरी रक्सौलस्थित ४ किमि भारततर्फबाट सुरु भई ललितपुरको खोकनासम्म आउनेछ । काठमाडौंतर्फको अन्तिम बिन्दु खोकनाभन्दा चोभार सुक्खा बन्दरगाहसम्म ल्याउने विषयमा छलफल जारी रहेको मन्त्रालयले जनाएको छ ।रेलमार्गले पर्सा, रौतहट, बारा, मकवानपुर, ललितपुर र काठमाडौंलाई छुनेछ । जुन जिल्लाहरूमा पर्ने १५ सय हेक्टर क्षेत्रफल जग्गा रेलमार्ग निर्माणमा प्रयोग हुनेछ । ठेक्का भएको मितिबाट निर्माण अवधि ५ वर्षको रहनेछ । ०७८ असोज २२ मा नेपाल र भारत सरकारका उच्च अधिकारीबीच भएको समझदारीपत्र (एमओयू) अनुसार अध्ययन अघि बढाइएको थियो । २०७६ भदौमा उक्त रेलमार्गको पूर्वसम्भाव्यता अध्ययन सकिएको हो । काठमाडौंमा २०७५ भदौमा बहुक्षेत्रीय प्राविधिक तथा आर्थिक सहयोगका लागि बंगालको खाडीको प्रयास (बिमस्टेक) को चौथो शिखर सम्मेलनका क्रममा तत्कालीन प्रधानमन्त्री केपी शर्मा ओली र भारतीय प्रधानमन्त्री नरेन्द्र मोदीले रेलमार्गको पूर्वसम्भाव्यता अध्ययन गर्ने समझदारीपत्रमा हस्ताक्षर गरेका थिए । कोंकणले नेपाल सरकारसँगको समन्वयमा ८ महिना लगाएर अध्ययन प्रतिवेदन तयार पारेको थियो ।२०७६ मा गरिएको प्रारम्भिक अध्ययनमा लागत अनुमान ३ खर्ब थियो । फाइनल लोकेसन सर्भे अनुसार निर्माणमा ४ खर्ब लागत लाग्ने भएको छ । ०७८ असोज २२ मा नेपाल र भारत सरकारका उच्च अधिकारीबीच भएको समझदारीपत्रअनुसार अध्ययन अघि बढाइएको हो । अहिले फाइनल लोकेसन सर्भेको कामलाई अन्तिम रूप दिने तयारी भइरहेको महानिर्देशक बिसुरालको भनाइ छ । काठमाडौंरक्सौल रेलमार्गको डीपीआर तहको अध्ययनलाई फाइनल गर्ने चरणमा पुगेको भौतिक पूर्वाधार तथा यातायात मन्त्रालयका सचिव केशवकुमार शर्माले बताए । काठमाडौंकेरुङ रेलमार्गको सम्भाव्यता अध्ययन भइरहेको छ, उनले भने, त्यसपछि विशेष प्राविधिक अध्ययनको काम हुनेछ । यो अध्ययनले उक्त रेलमार्ग बनाउन सक्ने नसक्नेबारे समेत थाहा हुने उनको भनाइ छ । दुवै रेलमार्गको चर्चा चलेको धेरै भएको पूर्वसचिव अर्जुनजंग थापाको भनाइ छ । काठमाडौंतराई मधेश द्रुतमार्ग निर्माण भइरहेकाले रक्सौलकाठमाडौं रेलमार्ग आवश्यक देखिँदैन । अध्ययन गरिराख्दा भविष्यमा आवश्यक परे निर्माणमा जान सजिलो हुन्छ, उनले भने । दुवै रेलमार्गमा सुरुङ र पुल धेरै बनाउनुपर्ने भएकाले खर्च धेरै लाग्ने उनको भनाइ छ ।"
कैफियत नभएका एफपीओ र हकप्रद सेयरको अनुमति दिने तयारीे,"(काठमाडौं) झन्डै दुई महिनादेखि नयाँ निष्कासन अनुमति नदिएको नेपाल धितोपत्र बोर्डले अहिले थप सेयर निष्कासन (एफपीओ) र हकप्रद सेयर निष्कासनको अनुमति दिने तयारी गरेको छ । अध्यक्ष नभएको भन्दै गत पुस तेस्रो सातायता प्राथमिक निष्कासन (आईपीओ), थप प्राथमिक निष्कासन (एफपीओ), ऋणपत्र, हकप्रदलगायत धितोपत्रको अनुमति प्रक्रिया रोकिएको छ । धितोपत्र निष्कासन अनुमति रोकिँदा कम्पनीहरूको पुँजी व्यवस्थापनमा असर परेको भन्दै बोर्डको आलोचना हुन थालेको छ । यसकारण कुनै कैफियत नभएका, नेटवर्थ ९० प्रतिशतभन्दा बढी भएका, सम्बन्धित क्षेत्रका नियामक निकायको निर्देशन पालना भएको, नियामक निकायले तोकेअनुसार निश्चित समयमा पुँजी पुर्याउनुपर्ने भएका कम्पनीहरूको पछिल्लो अद्यावधिक विवरण माग गरेर एफपीओ र हकप्रद सेयर निष्कासन अनुमति दिने सम्बन्धमा छलफल भएको बोर्ड स्रोतले बताएको छ । गत साता बसेको सञ्चालक समितिमा यो विषयमा छलफल पनि भएको छ । समितिले त्यस्ता आवेदनहरूको विवरण पनि सम्बन्धित विभागबाट मागेको छ, स्रोतले भन्यो, यो साता बस्ने सञ्चालक समितिको बैठकमा उक्त विषयमा छलफल हुनेछ । बोर्डलाई उपयुक्त लागे अनुमति दिन्छ, नलागे दिँदैन । अहिले हकप्रद सेयर र अंकित मूल्य एक सय रुपैयाँ भएका एफपीओका सम्बन्धमा मात्र बोर्डले छलफल चलाएको हो । नयाँ अध्यक्ष नआउँदै प्राथमिक सेयर निष्कासन (आईपीओ), नयाँ लाइसेन्स, कारबाहीलगायत प्रक्रिया अघि बढाउन नसकिने स्रोतको दाबी छ । गत पुस २० मा निवर्तमान अध्यक्ष रमेशकुमार हमालको कार्यकाल सकिएपछि सरकारले नयाँ अध्यक्ष नियुक्त गरेको छैन । धितोपत्र ऐनको व्यवस्थाअनुसार अध्यक्ष नियुक्तिका लागि राष्ट्रिय योजना आयोगका उपाध्यक्ष मीनबहादुर श्रेष्ठको संयोजकत्वमा सिफारिस समिति गठन भए पनि शुक्रबारसम्म त्यसले बोर्ड अध्यक्षको आवेदनका लागि सूचनासमेत निकालेको छैन । बोर्ड अध्यक्षका लागि गठित सिफारिस समितिको पहिलो चरणको बैठक बसिसकेको र अध्यक्ष छनोटका लागि कार्यविधि बनाउने निर्णय भएको स्रोतको भनाइ छ । कार्यविधि बनाएपछि अध्यक्षका लागि आवेदन आह्वान गरिने बताइएको छ ।धितोपत्र निष्कासन अनुमति नपाउँदा कम्पनीहरूले पूर्वनिर्धारित समयमा सेयर निष्कासन गर्न नपाएको मात्र होइन, वार्षिक व्यावसायिक योजना पनि अवरुद्ध भएको सरोकारवालाको गुनासो छ । सेयर निष्कासन अनुमति रोकिएपछि हालसम्म बोर्डमा सेयर निष्कासनका लागि आवेदन दिएका कम्पनी संख्या करिब ५० पुगिसकेको छ । सेयर निष्कासन अनुमति नपाउँदा आयोजना थाती (पेन्डिङ) राख्नुपरेको उद्योगी व्यवसायीहरूले बताएका छन् । प्रक्रिया पुगेका कम्पनीहरूले पनि सेयर निष्कासन गर्न नपाउँदा आयोजना निर्माणका लागि तोकिएको समयमा पुँजी जुटाउन अप्ठ्यारो परेको उनीहरूको गुनासो छ । नेपाल राष्ट्र बैंकको निर्देशनबमोजिम पुँजी पुर्याउन थप सेयर निष्कासन गर्न धितोपत्र बोर्डमा आवेदन दिएका छौं, बोर्डमा एफपीओ निष्कासनका लागि आवेदन दिएका एक कम्पनीका सञ्चालकले भने, अनुमति नपाउँदा तोकिएको समयमा निर्देशित पुँजी पुर्याउन नसक्ने जोखिम छ । आईपीओ निष्कासनका लागि आवेदन दिएपछि सेबोनबाट मागिएका थप कागजात तथा प्रक्रिया पूरा भइसके पनि अझै अनुमति पाउन नसकेको स्वतन्त्र ऊर्जा उत्पादकहरूको संस्था, नेपाल (इप्पान) का कार्यकारी सदस्य बताउँछन् । निवर्तमान अध्यक्ष हमालको कार्यकाल सकिएपछि लामो समयसम्म बोर्ड अध्यक्षविहीन बन्यो । गत माघ पहिलो साता मात्र अर्थ मन्त्रालयले बोर्डका कार्यकारी निर्देशक नवराज अधिकारीलाई दैनिक कमकाज हेर्ने गरी निमित्त अध्यक्षको जिम्मेवारी दिइएको छ । त्यसपछि सञ्चालक समितिको बैठक पनि बसेको छ । पछिल्लो करिब दुई महिनायता कुनै पनि कम्पनीले आईपीओ, हकप्रद सेयर, ऋणपत्र निष्कासनका लागि अनुमति पाएका छैनन् ।अध्यक्ष नभएको अवस्थामा पनि बोर्डको सञ्चालक समितिले सेयर निष्कासनलगायत अनुमति दिन पाउँछ । तर विवादित हुने डरले सञ्चालक समितिले त्यस्ता निर्णय नगर्ने अभ्यास छ । निष्कासन अनुमति दिन अध्यक्षबाहेकको सञ्चालक समितिलाई कानुनले रोकेको छैन । तर अध्यक्ष नहुँदा सञ्चालक समितिले त्यो हिम्मत गर्दैन, बोर्ड स्रोतले भन्यो, कामु अध्यक्षलाई दैनिक कामकाजको मात्र जिम्मेवारी दिएको हुन्छ । अरू सञ्चालक विवादित हुने डरले त्यस्ता निर्णय गर्दैनन् ।"
सुनकोसीमरिण डाइभर्सनमा १२ अर्ब खर्च,"सिन्धुली (कास) सुनकोसी मरिण डाइभर्सन बहुउद्देश्यीय आयोजना निर्माणमा १२ अर्ब हाराहारी खर्च भएको छ । आयोजना निर्माणमा ११ अर्ब ९१ करोड १९ लाख खर्च भएको हो । आयोजनाको कुल लागत ४९ अर्ब ४२ करोड ३१ लाख छ । सुरुङ निर्माण, सुनकोसी नदीमा हेडवर्क्सको काम, सामाजिक काम र घर तथा जग्गा अधिग्रहणमा यति रकम खर्च भएको आयोजनाले जनाएको छ । भौतिक कार्यतर्फ प्रगति २६३८ प्रतिशत र वित्तीय २४१० प्रतिशत छ । ०७७ फागुन २० मा कमलामाई नगरपालिका२ को कसुमटारमा शिलान्यास भई आयोजना निर्माणको थालनी भएको थियो । त्यसको डेढ वर्षपछि ०७९ असोज २८ बाट सुरुङ निर्माणको काम सुरु भएको हो । सुरुङ निर्माणको ८० प्रतिशत काम सकिएको छ भने हेडवर्क्सतर्फ सुनकोसीमा बाँध निर्माणको काम यसै वर्षबाट सुरु भएको छ ।सुरुमा २ अर्ब ८ करोड विनियोजन भएकामा अपुग भई थप एक अर्ब ९ करोड सरकारबाट प्राप्त भएको आयोजना प्रमुख मित्र बरालले जनाए । यस वर्ष सरकारले विनियोजन गरेको ४ अर्ब ३९ करोड ५४ लाख रहेकामा कामअनुसार ११ अर्ब खर्च हुने देखिएको छ ।"
एथलेटिक्स पुनर्गठन तयारीमा राखेप,"फेरि शाहकै तयारीउपाध्यक्ष हुँदै शाह नेपाल एथलेटिक्स संघको अध्यक्ष भएका थिए । अब उनी तेस्रो कार्यकालका लागि पुनः अध्यक्षमा लड्ने तयारीमा देखिन्छन् । एथलेटिक्सको सर्वोच्च निकायका पदाधिकारीहरूले आफूलाई तेस्रो कार्यकालमा जान प्रेरित गरेको शाह सुनाउँछन् ।मैले दुई कार्यकाल अध्यक्ष खाइसकें, मेरो अरू पनि जिम्मेवारी छ भनेर एसियाका अध्यक्षलाई भनेको थिएँ । अर्को एक कार्यकाल चलाउन मिल्छ भने नछोड भन्दै हामीले तिम्रो क्षमता पहिचान गरेका छौं भनेका छन्, अध्यक्ष शाहले एसिया एथलेटिक्सका पदाधिकारीहरूको हवाला दिँदै सुनाए, तिमीले आफ्नो देशमा मात्र नभई एसियाली स्तरमा पनि टेवा पुर्याउन सक्छौं भनेका छन् । यसपालि एसियाली एथलेटिक्सको चुनावमा ४१ मध्ये ३४ मत ल्याउन सफल भएको थिएँ । त्यसले गर्दा मलाई फाइनान्स कमिटीमा राखिएको छ । राम्रोसँग योजना बनाउने हो भने त्यहाँबाट पनि नेपालमा थप बजेट ल्याउन सकिन्छ ।उनले नेपाललाई दक्षिण एसियाको मुख्यालय बनाउने चाहना रहेको बताए । भने, म अहिले एसियाली बोर्डमा सदस्य छु, यो नेपालका लागि नै गौरवको विषय हो । फाइनान्स कमिटीमा पनि छु । एसियाली एथलेटिक्सले ४४ देशलाई क्षेत्रीय हिसाबमा छुट्याएको छ । हामी दक्षिण एसियाली क्षेत्रमा पर्छौं, त्यसमा पनि म उपाध्यक्ष छु । दक्षिण एसियाको मुख्यालय नै नेपालमा ल्याउने मेरो इच्छा छ । त्यसो भयो भने नेपालबाटै दक्षिण एसिया हेर्न सकिन्छ । अफिस स्थापना गरेपछि अन्तर्राष्ट्रिय प्रशिक्षकहरू आउँछन् होला, बजेट पनि बढेर आउँछ, त्यसले अन्ततः हाम्रै खेलाडीलाई टेवा पुग्ने त हो ।"
गोर्खाली रग्बी च्याम्पियन,"काठमाडौं (कास) गोर्खाली रग्बी क्लबले राष्ट्रिय फिप्टिन्स रग्बी लिग च्याम्पियनसिपको उपाधि जितेको छ । गोर्खालीले दशरथ रंगशालामा शनिबार त्रिभुवन आर्मी क्लबलाई ६६७ को स्कोरमा हराएर उपाधि उचालेको हो । अपराजित रहँदै च्याम्पियन गोर्खालीले पहिलो खेलमा पुलिस क्लबलाई ५४३ को स्कोर र दोस्रो खेलमा एपीएफ क्लबलाई ४९२० को स्कोरमा पराजित गरेको थियो । गोर्खाली रग्बी ९ अंकसहित च्याम्पियन बन्यो । गोर्खाली रग्बीले रनिङ ट्रफीसहित १ लाख रुपैयाँ पुरस्कार जितेको छ । एपीएफ दोस्रो बन्यो । लिग चरणको आफ्नो अन्तिम खेलमा नेपाल पुलिस क्लबलाई ७७६ को स्कोरमा हराएर एपीएफ उपविजेता बनेको हो । एपीएफले ७ अंक जोड्यो । एपीएफले ५० हजार पुरस्कार पायो । च्याम्पियनसिपमा तेस्रो भएको आर्मीले ५ अंक जोड्यो । पुलिस क्लब ३ अंकसाथ पुछारमा रह्यो । एपीएफका प्रमेश चौधरी उत्कृष्ट खेलाडी चुनिए । उनले ५ हजार रुपैयाँ पुरस्कार पाए । लिगमा उत्कृष्ट प्रर्दशन गर्ने खेलाडीलाई समेटेर राष्ट्रिय टिम निर्माण गरिने आयोजक रग्बी संघले जनाएको छ । लिगलाई आउँदा वर्षमा थप विस्तार गर्दै लैजाने संघका अध्यक्ष दीपक देवकोटाले बताए ।विजेतालाई पूर्वमन्त्री हितबहादुर तामाङ, राष्ट्रिय खेलकुद परिषद्का सदस्यसचिव टंकलाल घिसिङ, सदस्य सम्राटकुमार कुसारी, नेपाल रग्बी संघका अध्यक्ष दीपक देवकोटालगायतले पुरस्कृत गरे ।"
हरमटारीलाई गोर्खाली रनिङ कप,गोरखा (कास) जिल्लाकै सर्वाधिक पुरस्कार राशिको मिस्टर वी आठौं गोर्खाली रनिङ कप फुटबल प्रतियोगिताको उपाधि आयोजक हरमटारी क्लबले जितेको छ । शनिबार हरमटारीले चाइनिज धारा फेमिलीलाई २० ले हराएको थियो । हरमटारीले ३ लाख ३३ हजार ३ सय ३३ रुपैयाँ र उपविजेता चाइनिज धाराले १ लाख ६६ हजार ६ सय ६६ रुपैयाँ पुरस्कार पाए । सर्वोत्कृष्ट खेलाडी हरमटारीका नरेन्द्र चौधरी वने । उनले २० हजार पुरस्कार पाए । २०७० सालदेखि गोर्खाली कप आयोजना भइरहेको छ ।
सन्जिवको टिमलाई प्रोएम,"पोखरा (कास) प्रो सन्जिवबहादुर नेपालीको टिमले सूर्य नेपाल वेस्टर्न ओपन प्रोएमको उपाधि जितेको छ ।पोखरास्थित पार६९ को हिमालयन गल्फ क्लबमा उपाधि जित्नेक्रममा सन्जिवको टिमले कुल १ सय ४८ स्कोर बनायो । प्रो सन्जिवले ३४ अंक जोड्दा एमेच्योर १२ वर्षका युवा गल्फर दिप्सन लामाले ३९, बलराम थापाले ३८ र रवीन्द्र तिवारीले ३७ स्कोर जोडे ।प्रो नीरज तामाङको टिमले १ सय ४१ स्कोरसहित दोस्रो स्थान पायो । उनले ३४ स्कोर गर्दा एमेच्योर १३ वर्षका डानियल बानियाँ र मिलन याखाले ३६३६ र अनिल सिन्हाले ३५ स्कोर गरे । प्रो सूर्यप्रसाद शर्माको टिम १३३ को कुल स्कोरमा तेस्रो भयो । सूर्यले ३३, एमेच्योर सुष्मा सिंहले ३३, श्याम तामाङले ३५ र जीवाराम गुरुङले ३२ स्कोर गरे ।महिलातर्फ सुष्मा सिंहले उत्कृष्ट स्कोर गरिन् । उनले ३३ स्कोर बटुलिन् । कृष्ण गुरुङले लङगेस्ट ड्राइभ र श्रीराम थापाले क्लोजेस्ट टु दी पिनको उपाधि जिते ।१९ प्रोफेसनल र ७६ एमेच्योर गल्फरले प्रो एममा प्रतिस्पर्धा गरेका थिए । विजेता खेलाडीलाई नेपाल गल्फ संघका वरिष्ठ उपाध्यक्ष पवित्रकुमार कार्की, गण्डकी प्रदेश गल्फ संघका अध्यक्ष इन्द्रधारा विष्ट, हिमालयन गल्फ क्लबका निर्देशक किरण केसीले पुरस्कार प्रदान गरे ।सूर्य नेपाल वेस्टर्न ओपनको उपाधि भुवन नगरकोटीले रेकर्ड स्कोरसहित जितेका थिए ।"
नेपालसामु डचको कठिन चुनौती,"काठमाडौं (कास) नेपालसामु क्रिकेट विश्वकप लिग २ को निराशाजनक पहिलो शृंखलालाई जितका साथ टुंग्याउने राम्रो अवसर छ । त्यसका लागि नेपालले कठिन मानिएको नेदरल्यान्ड्सको चुनौती पन्छाउनुपर्ने हुन्छ । नेपाल र नेदरल्यान्ड्स दुवै यस पटक केही फिक्का देखिएका छन् । यी दुई टोलीले समान ३ खेल खेल्दै एकमा मात्र विजय हात पार्न सकेका छन् । जबकि यी दुई टोलीको तुलनामा केही कमजोर मानिएको नामिबियाले ४ मध्ये तीन खेल जितेर लिग २ मा सानदार सुरुआत गरेको छ । नामिबियाले शुक्रबार नेदरल्यान्ड्सलाई २४ रनले हराएको थियो । नेपाली भूमिमा आएको नतिजाबाट नेदरल्यान्ड्सका प्रशिक्षक रायन कुक आश्चर्यचकित छैनन् । यो निकै प्रतिस्पर्धात्मक लिग हो, पुनेमा विश्वकपमा इंग्ल्यान्डविरुद्ध ३ सय ४० रनको विजय लक्ष्य पछ्याउन खेलेको खेलेभन्दा यो धेरै फरक लिग हो, यहाँ त्यस्तो हुँदैन, नामिबियासँग शुक्रबार हारेपछि कुकले भनेका थिए, हामी यस्तो कन्डिसनमा भिज्न सक्नुपर्छ । केही खेलाडीले पहिलो पटक खेल्ने मौका पाएका छन्, उनीहरूका लागि यो राम्रो अनुभव हुनेछ ।नेपालविरुद्ध २ अंकका लागि खेल्ने तर नेपाललाई उसैको भूमिमा पराजित गर्न यो भन्दा राम्रो क्रिकेट खेल्नुपर्ने कुकको तर्क थियो । नेपालविरुद्ध लिग २ को पहिलो खेलमा नेदरल्यान्ड्स ३९ ओभरमा १ सय ३७ रनमा अलआउट भएको थियो । नेपालले १५२ ओभरमै १ विकेट गुमाई १ सय ४१ रन बनाएको थियो । नेपालसामु नामिबियाविरुद्धको खेल बिर्सेर नेदरल्यान्ड्ससँगकै खेलशैली निरन्तरता दिनुपर्ने चुनौती हुनेछ । ब्याटिङमा बढी नै केन्द्रित हुँदा पनि नेपालले ब्याटिङमै संघर्ष गर्नुपरेको छ । १० जनासम्म राम्रो ब्याटिङ गर्ने क्षमताका खेलाडी खेलाएको नेपाल यसअघि नामिबियासँगको दुई खेलमा क्रमशः १ सय ३२ र १ सय ६८ रनमा अलआउट भएको थियो । ब्याटिङलाइन तल्लोक्रमसम्म तन्काउँदा कप्तान रोहित पौडेल र कुशल भुर्तेल आफैं बलिङ गर्नुपरिरहेको छ, यसले उनीहरूको ब्याटिङ प्रभावित पारेको छ । तर, नेपाली टोली अन्तिम खेल अगाडि ठूलो परिवर्तन गर्न चाहँदैन । मध्यक्रमका ब्याटर आरिफ शेख र देव्रेहाते स्पिनर सूर्य तामाङलाई यस शृंखलामा खेलाइएको छैन । अनिल शाह र देव खनालले माथिल्लोक्रममा ब्याटिङ गर्दै आएका छन् ।"
अन्नपूर्ण फेरि विजेता,"काठमाडौं (कास) डिफेन्डिङ म्याग्दीको अन्नपूर्ण गाउँपालिकाले दोस्रो कीर्तिपुर नगरपालिका यू१८ राष्ट्रव्यापी अन्तर स्थानीय तह बास्केटबल प्रतियोगिताको उपाधि जितेको छ । कीर्तिपुर कभर्डहलमा शनिबार सम्पन्न फाइनलमा अन्नपूर्णले कास्कीको अन्नपूर्ण गाउँपालिकालाई ७४६६ स्कोरले पराजित गर्दै उपाधि रक्षा गर्यो । जितमा सुजन परियार २९ स्कोर गरे । पराजित अन्नपूर्णका ओमकार रखालले ३३ स्कोर जोडे पनि जितलाई पर्याप्त भएन ।विजेताले १ लाख र उपविजेताले ५० हजार रुपैयाँ पुरस्कार पाए । कीर्तिपुर नगरपालिकाद्वारा आयोजित प्रतियोगितामा म्याग्दीको अन्नपूर्णका रनिक गर्बुजा मोस्ट भ्यालुएबल प्लेयर घोषित भए । उनले १० हजार पुरस्कार हात पारे ।विजेतालाई पूर्वमन्त्री राजेन्द्र केसी, वाग्मती प्रदेशका मन्त्री पुकार महर्जन, कीर्तिपुर नगरपालिकाका मेयर राजकुमार नकर्मी र नेपाल बास्केटबल संघका अध्यक्ष भीमसिंह गुरुङलगायतले पुरस्कार वितरण गरे ।"
आयोजक पाँचथर विजयी,"(पाँचथर)आयोजक पाँचथर क्लबले नमोबुद्व युवा क्लब सप्तरीलाई ३० ले हराउँदै चौथो वाइवाइ पाँचथर गोल्डकप फुटबलको क्वाटरफाइनल तय गरेको छ ।शनिबार उद्घाटन खेलमा पाँचथरका शुक्रराज राईले ह्याट्रिक गर्दै आफ्नो टिमलाई विजयी बनाए । उनले खेलको ८, ३३ औं र ६१ औं मिनेटमा गोल गरेका थिए । उनी नै म्यान अफ द म्याच भए । उनले ५ हजार पुरस्कार भए ।फिदिम माविको मैदानमा भइरहेको प्रतियोगितामा आइतबार रेडहर्स इलाम र झापा ११ बीच प्रतिस्पर्धा हुनेछ ।प्रतियोगितामा नेपाल र भारतका ८ टिम प्रतिस्पर्धी छन् । विजेताले ५ लाख ५ हजार र उपविजेताले २ लाख ५५ हजार रुपैयाँ पुरस्कार पाउनेछन् ।आयोजकले शुटआउट हिरो र फ्यान अफ द म्याच गरी दुई विधामा दर्शकलाई समेत पुरस्कार प्रदान गर्ने भएको छ । शनिबाट शुटआउट हिरोका रूपमा राजेश राई र फ्यान अफ द म्याचका रूपमा उर्गेन तामाङ जनही २५ सय दरले पुरस्कृत भए ।"
