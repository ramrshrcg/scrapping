शीर्षक,विवरण
राष्ट्रपति र प्रधानमन्त्रीको कदमविरुद्ध मोर्चाबन्दी,"संस्थापनइतर पक्ष ओलीको असंवैधानिक कदमविरुद्ध चर्को विरोधमा उत्रिएपछि कांग्रेस मझधारमा रहेको थियो । त्यतिबेलाको विघटनलाई नेकपाको आन्तरिक झगडाको उपज ठान्दै कांग्रेस गठबन्धनमा उभिनसमेत चाहेको थिएन । सडक आन्दोलनमा तत्कालीन नेकपाको दाहालनेपाल समूह झन्डै एक्लो बनेको थियो । कांग्रेस र जसपाका आन्दोलन सार्वजनिक खपतका लागि सीमित थिए । अहिलेको कांग्रेस एक ढिक्का छ । कांग्रेसभित्रको यो एकताले नै प्रधानमन्त्री ओलीलाई सबैभन्दा ठूलो धक्का लागेको छ । राष्ट्रपति र प्रधानमन्त्रीको जालसाजी व्यवहारले कांग्रेस सभापति देउवालाई सबैभन्दा बढी चोट पुर्याएको छ । देउवाले शनिबार बिहानै छुट्टै विज्ञप्ति जारी गर्दै राष्ट्रपति र प्रधानमन्त्रीले संविधानलाई आफ्नो निजी सम्पत्तिका रूपमा लिएको भन्दै आक्रोश पोखेका छन् । राष्ट्रपतिले गरेको आह्वानका आधारमा मैले प्रतिनिधिसभामा तत्काल कायम रहेका सदस्य संख्याको स्पष्ट बहुमतसहित १४९ जना माननीय सांसदहरूको हस्ताक्षरसहित प्रधानमन्त्रीका लागि दाबी प्रस्तुत गरें । नेपालको संविधानबमोजिम राष्ट्रपतिले मलाई तत्काल प्रधानमन्त्रीमा नियुक्त गर्नुपर्नेमा त्यसलाई इन्कार गर्नुभयो । बरु एकपटक प्रतिनिधिसभाबाट विश्वासको मत लिन असफल भई संसद्मा स्पष्ट अल्पमतमा परिसकेका र अर्कोपटक बहुमत देखाउन नसक्ने स्वयं घोषणा गरिसकेका माननीय ओलीलाई प्रधानमन्त्रीमा निरन्तरता दिने काम गरिन्, देउवाले विज्ञप्तिमा भनेका छन् । उनले ओलीलाई पुनः प्रधानमन्त्रीमा निरन्तरता दिने कार्य असंवैधानिक मात्र नभई अनैतिकसमेत रहेको उल्लेख गरेका छन् । देउवाले राष्ट्रपति र प्रधानमन्त्रीका सबै हर्कत संविधानलाई समाप्त गर्ने षड्यन्त्रबाट भएको आरोप लगाएका छन् । त्यसका लागि राष्ट्रपति र प्रधानमन्त्रीले पदको चरम दुरुपयोग गरेको उनको टिप्पणी छ । प्रधानमन्त्रीले हठात् अर्को सरकार गठनको सिफारिस गर्ने, राष्ट्रपतिले २४ घण्टाको पनि समय नदिई प्रधानमन्त्री नियुक्तिको आह्वान गर्ने, संविधानबमोजिम म प्रतिनिधिसभाको सदस्यलाई नियुक्त गर्नुपर्नेमा सो नगरी दाबी नै गर्न नमिल्ने माननीय ओलीलाई नै निरन्तरता दिने कार्य घोर असंवैधानिक, अलोकतान्त्रिक, अधिनायकवादी र सर्वसत्तावादी कार्य हुन्, उनले भनेका छन्, यी काम राष्ट्रपति र प्रधानमन्त्रीको बदनियतपूर्ण ढंगले मिलेमतोमा षड्यन्त्रपूर्वक भएका छन् भन्ने तथ्य प्रधानमन्त्री नियुक्त भएको १ घण्टामा सबै नेपाली जनता सुतेका बेला मध्यराति प्रतिनिधिसभाको हत्या गरेको घटनाबाट प्रमाणित भएको छ ।बिहान पार्टीको धारणा सार्वजनिक गरेर देउवा गठबन्धन बनाउन जुटेका थिए । आफ्नै पार्टीको नेतृत्वबाट भएका पटकपटकका असंवैधानिक कदमले एमालेको खनालनेपाल पक्ष पनि आक्रोशित बनेको छ । एकतामा जोडिन लागिरहेकै बेला यी घटनाक्रमले एमालेभित्रको विभाजनको खाडल बढाएको छ । नेता नेपालले प्रतिनिधिसभा विघटन गर्ने ओलीको मनसाय बुझेरै आफूहरूले विपक्षी गठबन्धनका उम्मेदवार देउवालाई सहयोग गरेको बताएका छन् । षड्यन्त्रकारीको उक्साहट र चाहनामा फेरि पनि संसद्को चीरहरण भएको छ । प्रतिगमन दोहोरिएको छ । संविधानको मर्ममाथि प्रहार गर्दै सर्वसत्ताबाट लाद्ने उद्देश्यले भएको कथित चुनावको उद्घोष जालझेल हो, उनले भनेका छन्, यो व्यवस्था नै कु गर्ने अग्रसरता हो । शीतल निवासले संविधानको मर्मलाई कुठराघात गरेको छ । यो प्रतिगमन भाग२ हो ।पहिलेको विघटनको विरोधमा एक ढिक्का रहेको जनता समाजवादी पार्टी भने यसपटक विभाजित छ । अध्यक्ष महन्थ ठाकुर र वरिष्ठ नेता राजेन्द्र महतो पक्षले राष्ट्रपति र प्रधानमन्त्री ओलीको कदमलाई स्वागत गरेको छ भने अर्का अध्यक्ष यादव पक्ष सरकारविरुद्धको गठबन्धनमा छ । प्रधानमन्त्री ओलीको कदमलाई जसपाको ठाकुर पक्ष र राप्रपाको मात्रै समर्थन छ । अन्य सबै राजनीतिक दल र नागरिक समाज विरोधमा छन् । चुनाव गराउनेतिर भन्दा पनि संविधान मन नपराउने शक्तिको मोहरा बनेर संविधानलाई समाप्त गर्ने बाटोमा प्रधानमन्त्री ओली अघि बढेको भन्दै कांग्रेससहितका दलहरू गठबन्धनका साथ विरोधमा उत्रिएपछि ओलीलाई धक्का लागेको छ । कांग्रेस नेताहरूका अनुसार निर्वाचन घोषणा भएपछि कांग्रेस विरोधमा नआउला भन्ने विश्वास ओलीलाई थियो । प्रधानमन्त्री ओलीलाई देउवा सरकारको दाबी लिएर जान संख्या नै पुग्दैन भन्ने विश्वास रहेछ, हामी हस्ताक्षरसहित पुग्दा राष्ट्रपतिले ए हस्ताक्षरसहित नै आउनुभएको रहेछ भन्दै आश्चर्य प्रकट गरेकी थिइन्, कांग्रेसका एक शीर्ष नेताले भने, हाम्रो दाबी पर्ने भएपछि एकाएक क्षेत्राधिकार बाहिर गएर ओलीले दाबी हाले । विघटनतिर जान लाग्यो भन्ने त हामीलाई लागेको थियो । तर यसरी नांगिएर होला भन्ने सोचेका थिएनौं ।विगतको तुलनामा सरकारविरुद्धको मोर्चा कडा बनेको छ । उक्त मोर्चाले राष्ट्रपति भण्डारी र प्रधानमन्त्री ओलीको कदमलाई संविधान मन नपराउने शक्तिको आडमा भएको नियोजित षड्यन्त्रका रूपमा लिएको छ । यसलाई असफल बनाउन उनीहरूले गठबन्धनलाई निर्वाचनसम्मै लैजाने तयारीसमेत गरेका छन् । संविधानको धारा ७६ (५) अनुसार प्रधानमन्त्रीको दाबी परिसकेपछि राष्ट्रपतिले त्यसलाई अस्वीकार गर्न नमिल्ने उनीहरूको भनाइ छ । संसद्ले के गर्छ भन्ने परीक्षण राष्ट्रपतिको निजी विवेकबाट हुन नसक्ने उल्लेख गर्दै उनीहरूले ओलीलाई निरन्तरता दिने नाममा राष्ट्रपतिले पूर्वाग्रह राखेको टिप्पणी गरेका छन् । प्रधानमन्त्रीले विश्वासको मत नलिनु, आफूले मार्गप्रशस्त गरिसकेपछि पुनः प्रधानमन्त्रीका लागि दाबी लैजानु, प्रधानमन्त्रीको दाबी परिसकेपछि राष्ट्रपतिले इन्कार गर्नु र ओलीलाई प्रधानमन्त्री कायम राखेर प्रतिनिधिसभा विघटन गर्नु असंवैधानिक भएको उनीहरूको भनाइ छ । राष्ट्रपति र प्रधानमन्त्रीको कदमलाई लिएर सरकार पक्ष र त्यसको विपक्षमा रहेका गठबन्धनको ध्रुवीकरण बढ्दै राजनीतिक टकरावसमेत निम्तिने संकेत देखिन थालेको छ । संविधानको धारा ७६ को उपधारा ५ बमोजिम हामीले प्रतिनिधिसभाका बहुमत सदस्यको हस्ताक्षरसहित विधिसम्मत पेस गरेको दाबीमाथि संविधानतः निर्णय गरी प्रधानमन्त्री नियुक्त गर्नुपर्ने संवैधानिक दायित्व राष्ट्रपति विद्या भण्डारीबाट निर्वाह गरिएन, गठबन्धनको विज्ञप्तिमा भनिएको छ, उल्टै प्रधानमन्त्री केपी शर्मा ओलीसँगको मिलेमतोमा बदनियतपूर्ण किसिमले प्रतिनिधिसभा विघटन गरी संविधान र लोकतन्त्रमाथि नै प्रहार गरिएको छ । यस प्रतिगामी कदमबाट मुलुक नयाँ राजनीतिक ध्रुवीकरण र जटिलतार्फ धकेलिएको छ । गठबन्धनले सरकार निर्माणका लागि धारा ७६ (५) को प्रक्रिया अघि बढाउँदा नै संविधान मिचिएको जनाएको छ । प्रधानमन्त्री ओलीले विश्वासको मत लिनुपर्ने बाध्यकारी प्रावधान उल्लंघन गर्दै राजीनामासमेत नदिई धारा ७६(५) बमोजिम प्रधानमन्त्री नियुक्तिको प्रक्रिया अघि बढाउन सिफारिस गरेका थिए । निर्वाचन नगराई आफ्नो निरंकुश सत्ता लम्ब्याउने दुराशयबाट घोषित आमनिर्वाचनले कोरोना संक्रमणको महामारीको भयावह अवस्था सामना गरिरहेका जनताको जीवनलाई झन् गम्भीर संकटमा धकेलिदिएको छ, विपक्षी गठबन्धनको भनाइ छ, यस्तो महामारीमा राजनीतिक जगत् र सिंगो राष्ट्रलाई एकताबद्ध रूपमा अगाडि बढाउनुपर्नेमा जनप्रतिनिधि संस्थालाई विघटन गरी प्रधानमन्त्रीबाट अत्यन्त गैरजिम्मेवार कार्य भएको छ । यसबाट देश र जनताले झन् बढी दुःख र कष्ट सामना गर्नुपर्ने स्थिति सिर्जना भएको छ । गठबन्धनका नेताहरूले संविधानमा अन्तरनिहित संघीय लोकतान्त्रिक गणतन्त्र, सामवेशी लोकतन्त्र एवम् राष्ट्रिय हितको रक्षाका लागि अगाडि बढ्न अन्य दल र आमनागरिकलाई आह्वानसमेत गरेका छन् । राष्ट्रपति र प्रधानमन्त्री मिलेर घोषणा गरेको निर्वाचनमै सहभागी हुने कि नहुने भन्नेमा गठबन्धनका दलहरू खुलस्त भएका छैनन् ।"
विघटनविरुद्ध एक हुन आह्वान,"काठमाडौं (कास) सभामुख अग्निप्रसाद सापकोटाले प्रतिनिधिसभा विघटनविरुद्ध एकजुट हुन आह्वान गरेका छन् । प्रधानमन्त्री केपी शर्मा ओलीको सिफारिसमा राष्ट्रपति विद्यादेवी भण्डारीले प्रतिनिधिसभा विघटन गरेपछि सापकोटाले शनिबार वक्तव्य जारी गर्दै आफ्नो धारणा सार्वजनिक गरेका हुन् । कसैको व्यक्तिगत इच्छा र आत्मनिष्ठ आवश्यकताका आधारमा प्रतिनिधिसभा विघटन हुनु अस्वाभाविक र गैरसंवैधानिक कदम भएको वक्तव्यमा उल्लेख छ ।उनले राष्ट्रिय हित, लोकतन्त्रको रक्षा र संवैधानिक सर्वोच्चताका लागि एकजुट हुन पनि सबैलाई आह्वान गरेका छन् । वैकल्पिक सरकार गठनको आधार प्रस्तुत गर्दागर्दै मध्यरातमा विघटन हुनु संविधानको भावनाविपरीत भएको सभामुख सापकोटाको भनाइ छ । सर्वोच्च अदालतको संवैधानिक इजलासले गत फागुन ११ गते गरेको फैसलाको भावना र मर्मविपरीत विघटन भएको भन्दै उनले उल्लेख गरेका छन्, यो शक्ति पृथकीकरण नियन्त्रण र सन्तुलनको सिद्धान्तविपरित छ । कोभिड१९ संक्रमणको जोखिम भोगिरहेका नागरिकलाई बचाउन रोकथाम, नियन्त्रण र उपचार गर्नुपर्ने अवस्थामा मुलुकलाई आर्थिकभार पर्ने गरी निर्वाचनमा जानु गलत भएको सभामुखको वक्तव्यमा उल्लेख छ ।"
महामारीले घरै 'खाली,"मधु शाही (बाँके), दुर्गालाल केसी (दाङ), सन्जु पौडेल (लुम्बिनी) र माधव अर्याल (पाल्पा)"
ठाकुरमहतोसहित ४ लाई जसपाले सोध्यो स्पष्टीकरण,"काठमाडौं (कास) जसपा कार्यकारिणी समितिको बहुमत सदस्यहरूको बैठकले अध्यक्ष महन्थ ठाकुर, वरिष्ठ नेता राजेन्द्र महतो, सर्वेन्द्रनाथ शुक्ल र लक्ष्मणलाल कर्णलाई पार्टी निर्णयविरुद्ध गतिविधि गरेको भन्दै स्पष्टीकरण सोधेको छ ।अध्यक्ष उपेन्द्र यादवसहित शनिबार सोह्रखुट्टेको नेपाः ब्यांक्वेटमा बसेको बैठकले चार जना नेताहरूले पार्टीको विधानविरुद्ध गतिविधि गरेको निष्कर्ष निकालेको थियो । ठाकुरमहतो समूहले शुक्रबार प्रधानमन्त्री केपी शर्मा ओलीको पक्षमा उभिने निर्णय गरेको थियो । त्यस्तै ओलीको कदमलाई साथ दिँदै गठबन्धन गर्ने तयारीसमेत गरिरहेको छ । जसपा नेता रामसहायप्रसाद यादवका अनुसार शनिबारको बैठकमा भौतिक रूपमा २८ र भाइबरसमेतबाट जोडिएका गरी कुल ३२ जनाको बैठक बसेको थियो । बैठकले संसदीय दलको नेताका रूपमा राजेन्द्र महतोलाई गरिएको घोषणा अस्वीकृत गर्ने निर्णय गरेको छ । त्यस्तै राजेन्द्र श्रेष्ठले पेस गरेको राजनीतिक प्रतिवेदन पास गर्दैर् प्रधानमन्त्री ओलीले सत्ता लम्ब्याउन गरेको गतिविधिविरुद्ध गठबन्धनसँग मिलेर अघि बढ्ने निर्णय पनि गरेको छ ।"
महामारी नियन्त्रणमा अवरोध पुर्याए १ वर्ष कैद,"(काठमाडौं)  सरकारले सार्वजनिक स्थानमा भीडभाडजन्य गतिविधि हुन नदिन सुरक्षा निकाय र ७७ वटै जिल्ला प्रशासन कार्यालयलाई निर्देशन दिएको छ । प्रतिनिधिसभा विघटन गरी राष्ट्रपति विद्यादेवी भण्डारीबाट आगामी कात्तिक २६ र मंसिर ३ गतेका लागि निर्वाचन मिति घोषणा भएसँगै त्यसको समर्थन र विरोधमा कार्यक्रम हुन सक्ने भन्दै गृहसचिव महेश्वर न्यौपानेले आकस्मिक सुरक्षा बैठक डाकेर सार्वजनिक स्थानमा मानिसलाई भेला र भीडभाड गर्न नदिन निर्देशन दिएका हुन् । गृहको यो निर्देशनसँगै प्रतिनिधिसभा विघटनविरुद्ध हुन सक्ने दल तथा विभिन्न पेसाकर्मीका सम्भावित सडक प्रदर्शनलाई रोक्न सरकारले आन्तरिक तयारी थालेको छ । गृह मन्त्रालयका प्रवक्ता जनकराज दाहालले कोरोना महामारीलाई बेवास्ता गरेर सार्वजनिक स्थानमा आन्दोलनप्रदर्शन, भीडभाडजन्य गतिविधि हुन नदिने तथा जनस्वास्थ्यका मापदण्ड पालनामा अटेरी, अनुमतिबिना सवारी आवागमन गर्नेलगायत गतिविधि पूर्ण रूपमा रोक्न सुरक्षा निकाय र जिल्ला प्रशासन कार्यालयहरूलाई निर्देशन दिइएको बताए । प्रतिनिधिसभा विघटनविरुद्ध प्रमुख प्रतिपक्षी कांग्रेस, माओवादी केन्द्र, जनता समाजवादी पार्टीको उपेन्द्र यादव समूह, राष्ट्रिय जनमोर्चा र एमालेको माधवकुमार नेपाल समूहले राष्ट्रपति भण्डारी र प्रधानमन्त्री केपी शर्मा ओलीविरुद्ध मोर्चाबन्दी गर्दै कानुनी र राजनीतिक रूपमा प्रतिवाद गर्ने निर्णय गरेका छन् । त्यसको केही समयमै गृहसचिव न्यौपानेले सुरक्षा बैठक बोलाएर विकसित राजनीतिक घटनाक्रमले उत्पन्न हुन सक्ने शान्तिसुरक्षाको अवस्था र कोरोना महामारीविरुद्ध जारी गरिएका प्रतिकार्य योजनाबारे समीक्षा गरेका थिए । बैठकमा प्रहरी महानिरीक्षक शैलेश थापा क्षत्री, सशस्त्र प्रहरी महानिरीक्षक शैलेन्द्र खनाल, राष्ट्रिय अनुसन्धान विभागका प्रमुख गणेशप्रसाद अधिकारी, काठमाडौंका प्रमुख जिल्ला अधिकारी कालीप्रसाद पराजुलीलगायतका अधिकारी सहभागी थिए । बैठकमा कोरोना महामारीविरुद्ध जारी गरिएका निषेधाज्ञालगायत प्रतिकार्य योजनाविपरीत हुने गरी कुनै पनि गतिविधि गर्न नदिन उनले निर्देशन दिएका छन् । प्रवक्ता दाहालले सरकारबाट जारी आदेश र निषेधाज्ञा उल्लंघन गर्नेमाथि कोभिड१९ रोकथाम तथा नियन्त्रणसम्बन्धी अध्यादेशका प्रावधानअनुसार कारबाही गर्न निर्देशन दिइएको बताए । बैठकपछि प्रवक्ता दाहालले भने, महामारीलाई बेवास्ता गरेर अनुमतिबिना हिँडडुल, भेला, विरोध, भीडभाडजन्य गतिविधि जजसले गर्छ, उसलाई कारबाहीको दायरामा ल्याउन गृहसचिवबाट स्पष्ट रूपमा सुरक्षा निकायलाई निर्देशन दिइएको छ, ७७ वटै स्थानीय प्रशासनलाई पनि निषेधाज्ञालगायत प्रतिकार्य योजना कडाइका साथ कार्यान्वयन गर्न परिपत्र गरेका छौं । यसअघि देशभर राजावादी तथा विभिन्न धार्मिक संघसंस्थाले राजसंस्था र हिन्दु राष्ट्रको माग गर्दै देशभर प्रदर्शन गरेपछि मंसिर पहिलो साता पनि गृहले त्यस्ता कार्यक्रम हुन नदिन जिल्ला प्रशासन कार्यालयलाई निर्देशन दिएको थियो । सरकारको निर्देशनको चौतर्फी विरोध भएपछि गृह आफ्नै निर्णयबाट पछि हटेको थियो । राष्ट्रपति भण्डारीले कोरोना महामारीविरुद्ध ल्याइएको अध्यादेश बिहीबार नै जारी गरिसकेकी छन् । अध्यादेशमा महामारीविरुद्धका प्रतिकार्य योजना कार्यान्वयन गर्न जिल्लामा प्रमुख जिल्ला अधिकारीलाई स्थानीय प्रतिकार्य अधिकारी तोकिएको छ । प्रजिअकै संयोजकत्वमा जिल्ला कोभिड९ व्यवस्थापन समिति रहने व्यवस्था गरेको छ । निषेधाज्ञामा अनुमतिबिना सवारी चलाए २ पाङ्ग्रेलाई २ हजार र ४ पाङ्ग्रेलाई ५ हजार जरिवाना, मास्क नलगाए पटकै पिच्छे १ सय र निषेधाज्ञा उल्लंघन गरेर हिँडडुल गरे प्रत्येक पटक २ सय रुपैयाँ जरिवानाको व्यवस्था गरिएको छ । आदेशविपरीत काम गरे संस्था वा व्यवसायलाई ६ महिना बन्द गर्न सक्ने अधिकार पनि प्रजिअलाई दिइएको छ । महामारीविरुद्धको काममा अवरोध पुर्याए सम्बन्धित व्यक्ति वा संस्थाका प्रमुखलाई १ वर्षसम्म कैद वा ५ लाख रुपैयाँसम्म जरिवाना वा दुवै सजाय, आदेश अटेर गरे ६ महिनासम्म कैद वा ३ लाख रुपैयाँ जरिवाना वा दुवै सजाय गर्न सक्ने प्रावधान पछिल्लो अध्यादेशमा समेटिएको छ । महामारी रोकथामका लागि प्रशासनबाट जारी आदेश उल्लंघन गरेमा व्यक्तिलाई १ लाख र संस्था भए ५ लाख रुपैयाँसम्म जरिवाना असुल्ने कडा प्रावधान समेटिएको छ । गृह सचिव न्यौपानेले अध्यादेशका यी प्रावधान कडाइका साथ लागू गर्न निर्देशन दिएका छन् । संक्रामक रोग ऐनअनुसार १ सय रुपैयाँ जरिवाना वा एक महिना कैद वा दुवै सजाय हुन सक्छ । काममा अवरोध पुर्याए ६ महिनासम्म कैद वा ६ सय रुपैयाँ जरिवाना वा दुवै सजाय हुन सक्छ । अध्यादेशमा भने संक्रमणविरुद्धका आदेश उल्लंघन गरेमा कैद र जरिवानाका प्रावधानमा थप कडाइ गरिएको छ ।"
निर्वाचन घोषणाको अर्थ छैन,"माओवादी केन्द्रका अध्यक्ष पुष्पकमल दाहालले राष्ट्रपति र प्रधानमन्त्रीको कदम संविधानविपरीत रहेकाले चुनाव घोषणाको अर्थ नरहेको बताएका छन् । गठबन्धन दलको बैठकपछि अध्यक्ष दाहालले निरंकुश सत्ता लम्ब्याउन र मुलुकलाई दुर्घटनातर्फ लैजान राष्ट्रपति र प्रधानमन्त्रीबाट असंवैधानिक चाल चालिएको बताए । निर्वाचनका लागि घोषणा गरिएको छैन । चुनाव हुन्छ भन्ने विश्वास छैन । संविधानसम्मत पनि छैन । त्यसको अर्थ छैन, उनले भने । दाहालले शनिबार पार्टी स्थायी कमिटीको बैठकपछि छुट्टै विज्ञप्ति जारी गर्दै प्रतिनिधिसभा विघटनको घोषणालाई असंवैधानिक, अलोकतान्त्रिक, निरंकुश र प्रतिगामी कदम भएको उल्लेख गरे । उनले शुक्रबार मध्यरातको घोषणा २०७७ पुस ५ गतेको प्रतिगामी कदमको निरन्तरताको अर्को कडी भएको उल्लेख गरेका छन् । दाहालले प्रतिनिधिसभा विघटनको कदमविरुद्ध कानुनी र राजनैतिक संघर्ष गर्न प्रतिबद्ध रहेको पनि उल्लेख गरेका छन् ।"
अघिल्लो विघटनबाटै मोह भंग,"(काठमाडौं)  प्रधानमन्त्री केपी शर्मा ओलीले गत पुस ५ मा प्रतिनिधिसभा विघटन गरेपछि व्यवस्थापिका र कार्यपालिकाबीच समन्वयमा समस्या सुरु भयो । सभामुख अग्निप्रसाद सापकोटासँग उनको बोलचाल नै बन्द भयो । ओलीले संसद् छलेर धमाधम अध्यादेश ल्याए । संसद् बैठकमा उपस्थित हुन छाडे । सर्वोच्च अदालतले प्रतिनिधिसभा विघटनको निर्णय बदर गरेपछि फागुन २३ गते पहिलो बैठक बस्यो । तर बैठक सुरु हुनु केही समयअगावै संघीय संसद् भवनबाट प्रधानमन्त्री ओली बाहिरिएका थिए ।सुरुको तीन दिन उनी संसद् त गए तर तीन वटै बैठकमा बसेनन् । पुनःस्थापित प्रतिनिधिसभामा बिजनेस नभएर बैठकहरू शोकप्रस्ताव र प्रतिवेदन पारितमा सीमित भए । ९ दिनमा २५ घण्टा सञ्चालित सातौं अधिवेशनको बैठकमा ओली कुनै पनि दिन उनी उपस्थित भएनन् । बरु सभामुख सापकोटालाई थाहै नदिई वैशाख ६ गते राष्ट्रपतिलाई बैठक अन्त्यको सिफारिस गरे । विश्वासको मत लिने प्रयोजनका लागि वैशाख २७ गते आफ्नै इच्छाअनुसार बैठक बोलाएका थिए । उनले संवैधानिक परिषद्सहित ७ वटा अध्यादेश जारी गर्न राष्ट्रपतिलाई सिफारिस गरे । राज्य व्यवस्था समितिले पारित गरेर पठाएको विधेयकको प्रस्ताव प्रतिनिधिसभामा छ । तर ओलीले नेपाल नागरिकता ऐन २०६३ संशोधनसम्बन्धी अध्यादेश मन्त्रिपरिषद्बाट स्वीकृत गर्नेतर्फ लागे । रेलवे विधेयक संसद्मा रहेका बेला त्यसलाई पारित गर्नेतर्फ ध्यान दिएनन् । बरु त्यहीसम्बन्धी अध्यादेश ल्याए । निजामतीलगायतका ऐनहरू संसद्बाट पारित गराउनेतर्फ लागेनन्, अप्ठ्यारो फुकाउने नाममा मन्त्रिपरिषद्बाट धमाधम कार्यविधि बनाउन सुरु गरियो । पुनःस्थापित प्रतिनिधिसभालाई बिजनेस नदिएको भन्दै सत्तापक्षकै सांसदहरूले गरेको सरकारको आलोचना पनि त्यतिबेला उनले सुनेनन् । प्रधानमन्त्रीले संसद्लाई बेवास्ता गरेको भन्दै शून्य र विशेष समयमा सांसदले पटकपटक बोली नै रहे । तर ओलीले बैठकमा उपस्थिति नै नभई संसद्मा उठेका विषयलाई बेवास्ता गरेको गर्यै गरे । सभामुख सापकोटालाई थाहै नदिई त्यसै दिन राष्ट्रपतिलाई बैठक अन्त्य गर्न लगाए । गत असारमा छैटौं अधिवेशनको बैठक पनि सभामुखलाई थाहै नदिई अन्त्य गराएका थिए ।सभामुख सापकोटा र ओलीबीच ८ महिनापछि गत चैत १६ गते बालुवाटारमा औपचारिक भेट भएको थियो । भेटमा सभामुखले प्रतिनिधिसभालाई बिजनेस दिन आग्रह गरेका थिए । उनले प्रतिनिधिसभालाई क्रियाशील बनाउन अनुरोध गरे पनि कार्यव्यवस्था परामर्श समितिको बैठकमा विधेयक पेस गर्ने विषयमा छलफलसमेत भएन । ओलीले प्रतिनिधिसभामा विश्वासको मत नपाएपछि अर्को बैठक बस्नुको औचित्य ठानेनन् र त्यही दिन अधिवेशन अन्त्यको सिफारिस गरे ।ओलीले प्रतिनिधिसभामा सांसदले उठाएका सवाललाई अप्रत्यक्ष रूपमा सार्वजनिक कार्यक्रममा जवाफ दिँदै हिँडे । तर उनले त्यही विषय संसद्मा उपस्थित भएर बोल्न चाहेनन् । सरकारले जारी गरेको अध्यादेश पहिलो दिनको बैठकमा विपक्षीले पेस हुन नदिएको भन्दै उनले सार्वजनिक कार्यक्रममा सभामुख सापकोटाको आलोचना गरे । विषयगत समितिले पारित गरेर प्रतिनिधिसभामा पठाएका विधेयक अलपत्र रहेका बेला उनले गत वर्ष आफ्नै पार्टीमा विवाद भएको अमेरिकी सहयोग नियोग मिलिनियम च्यालेन्ज कर्पोरेसन (एमसीसी) सँगको सम्झौतालाई बहसमा ल्याए । नयाँ वर्षको अवसरमा शुभकामना दिने क्रममा उनले एमसीसी सम्झौता अनुमोदन गराउन पूर्वसभामुख कृष्णबहादुर महरा र सभामुख सापकोटाले अवरोध गरेको ठोकुवा गरे । उनले यस अवधिमा धमाधम अध्यादेश जारी गरे । पूर्वसभामुख तारानाथ रानाभाट संविधानलाई व्यक्तिगत स्वार्थमा प्रयोग गर्न खोज्दा यो अवस्था आएको बताउँछन् । स्वार्थका लागि संसद्लाई हतियार बनाउनु हुँदैन, उनले भने ।"
निर्वाचन हुन सक्ला ?,"(काठमाडौं)  कोरोनाको दोस्रो लहरबाट आममानिस धेरै प्रभावित भएका बेला मुलुकमा चुनाव घोषणा भएको छ । प्रतिनिधिसभा विघटन भएको ६ महिनाभित्र मध्यावधि निर्वाचन गर्नुपर्ने संवैधानिक बाध्यता छ । तर घोषित चुनाव निर्धारित समयमा गर्न चुनौती पनि छन् । कोरोना संक्रमण नियन्त्रण आएन भने चुनावको मुख्य बाधक नै यही महामारी हुन सक्नेछ । त्यसबाहेक मध्यावधि निर्वाचनलाई लिएर राजनीतिक दलहरू एकमत छैनन् । विपक्षी दलहरूले प्रतिनिधिसभा विघटनलाई असंवैधानिक कदम भनेका छन् । कांग्रेस, माओवादी केन्द्र, एमालेको खनालनेपाल पक्ष, जसपाको उपेन्द्र यादव पक्ष र जनमोर्चाले संयुक्त रूपमै त्यसविरुद्ध राजनीतिक र कानुनी लडाइँमा जाने जनाएका छन् । मध्यावधि निर्वाचनलाई लिएर दलहरू ध्रुवीकृत हुनु चुनावको अर्को प्रमुख चुनौती हो । निर्वाचन आयोगले पनि ती दुई विषयलाई मध्यावधि निर्वाचनको चुनौती मानेको छ । शनिबार प्रधानमन्त्रीसँगको सामूहिक भेटमा आयोगका पदाधिकारीहरूले निर्वाचनका लागि आम राजनीतिक सहमतिको वातावरण बनाइदिन आग्रह गरेका छन् । त्यस्तै, कोभिड महामारीको अवस्थालाई नियन्त्रणमा ल्याउनुपर्नेतर्फ पनि ध्यानाकर्षण गराएका छन् । प्रतिनिधिसभाबाट सरकार बन्ने कुनै पनि विकल्प बाँकी नरहेको जनाउँदै प्रधानमन्त्री केपी शर्मा ओलीले शुक्रबार मध्यरातमा विघटन तथा आगामी कात्तिक २६ र मंसिर ३ गते मध्यावधि निर्वाचनको सिफारिस राष्ट्रपतिसमक्ष गरेका थिए । त्यहीअनुसार राष्ट्रपतिबाट निर्वाचनको मिति घोषणा भइसकेको छ । तर, विपक्षी दलहरूले प्रतिनिधिसभामा बहुमत सदस्यहरूको हस्ताक्षरसहितको नामावली राष्ट्रपतिलाई बुझाउँदा पनि वैकल्पिक सरकारको बाटो नखोली विघटन गरिएकोप्रति विरोध जनाएका छन् । यसअघि जस्तै, सर्वोच्च अदालतले प्रतिनिधिसभा पुनःस्थापना गरिदिएको बाहेकको अवस्थामा घोषित मितिमा चुनावमा जानुको विकल्प दलसँग छैन । प्रधानमन्त्री ओलीले गत पुस ५ गते प्रतिनिधिसभा विघटन गरेर २०७८ वैशाख १७ र २७ गते मध्यावधि निर्वाचनको घोषणा गरेका थिए । फागुन ११ मा सर्वोच्चले त्यसलाई असंवैधानिक भन्दै प्रतिनिधिसभा पुनःस्थापना गरिदिएपछि घोषित चुनाव हुन सकेको थिएन । पूर्वकार्यवाहक प्रमुख निर्वाचन आयुक्त दोलखबहादुर गुरुङ सर्वोच्चबाट अन्यथा निर्णय आएको बाहेकको अवस्थामा चुनाव गर्नैपर्ने बाध्यता रहने बताउँछन् । संविधानले निर्धारित गरेको ६ महिनाको समयसीमाभित्र चुनाव भएन भने झन् राजनीतिक अस्थिरता हुन्छ, संवैधानिक जटिलताहरू आउँछन्, उनले भने, अहिलेको परिस्थिति चुनावको अनुकूल छैन । तर चुनाव घोषणा भइसक्यो । अब सबै सरोकारवालाहरू चुनावी वातावरण बनाउनमा लाग्नु नै हितकर हुन्छ । अहिलेको मध्यावधि निर्वाचन अत्यन्त असहज र असामान्य अवस्थामा घोषणा गरिएको उनले बताए । गाउँगाउँमा मानिसहरू कोरोनासँग जुधिरहेका बेला चुनावको कुरा अमिल्दो रहेको उनको भनाइ छ । महामारीले आम मानिस घरबाट निस्किने अवस्था छैन । हजारौं मानिसको मृत्यु भएको छ । देशभर अस्पताल भरिएका छन् । लाखौं मानिस संक्रमित छन्, यो अवस्था चुनावका लागि उपयुक्त हुँदै होइन, उनले भने, आगामी १२ महिनामा महामारी नियन्त्रणमा नआए चुनावको तयारीमै समस्या हुन सक्छ । तर मिति घोषणा भइसकेकाले मुलुकलाई अर्को जटिलतातर्फ धकेलिनबाट जोगाउन चुनावमा जानु उपयुक्त हुन्छ । निर्वाचन घोषणा गर्नेलाई नै उपयुक्त वातावरण बनाउने पहिलो जिम्मेवारी पनि हुने उनले उल्लेख गरे । विपक्षी दलहरूले निर्वाचनलाई सहजै स्विकार्लान् जस्तो देखिएको छैन, उनले भने, उनीहरूको सक्रिय सहभागिताबिना निर्वाचन गाह्रो हुन्छ, सर्वस्वीकार्य हुन्न । सबै दललाई चुनावी सहकार्य र सहयोगमा ल्याउन सरकारले पहलकदमी लिनुपर्छ । दलहरू ध्रवीकृत रहेको अवस्थामा चुनावमा अस्वस्थ प्रतिस्पर्धा पनि बढ्न सक्ने उनी देख्छन् । हिजो दुई तिहाइनजिक मत ल्याएको दललाई जसरी जित्नैपर्ने मनोविज्ञान र त्यसलाई जसरी पनि हराउनैपर्ने विपक्षी गठबन्धनको प्रयासले त्यस्तो अवस्था ल्याउन सक्ने उनको आकलन छ । त्यो परिस्थिति पनि स्वतन्त्र र निष्पक्ष चुनावका लागि राम्रो होइन, उनले भने, विश्वसनीय र सर्वस्वीकार्यताका लागि दलहरूबीच स्वस्थ वातावरण बनाइनुपर्छ । प्रतिनिधिसभा विघटनविरुद्ध विपक्षी दल र अन्य पक्ष पनि सर्वोच्च अदालतमा जाने तय छ । यो अवस्थामा सर्वोच्चले निर्णय दिनमा लिने समयले पनि चुनावी तयारीलाई प्रभावित बनाउने सम्भावना रहन्छ । अघिल्लो पटक सर्वोच्चले २ महिनाभन्दा बढी समय लगाएर फैसला दिएको थियो । आयोग र राजनीतिक दलसहित सबै सरोकारवालाको ध्यान सर्वोच्चको फैसला पर्खिनेतिर रहँदा निर्वाचनको माहोल नै बन्दैन । चुनावी वातावरण निर्माणमा हुने ढिलाइ पनि चुनावी चुनौती हुन सक्छ । अर्कोतिर, उचित स्वास्थ्य उपचार तथा कोरोनाविरुद्धको खोप नपाइरहेका आम मानिसको आक्रोश र निराशाले पनि चुनावलाई नकारात्मक असर गर्ने सम्भावना रहन्छ । लम्बिँदो निषेधाज्ञालगायत कारणले जनजीविका नै प्रभावित हुन पुगेकाका कारण आम मानिस चुनावलाई लिएर नकारात्मक हुने सम्भावना पनि छ । आयुक्त गुरुङ यस्तो वातावरणले मतदाताहरूको सहभागिता चुनावमा घटाउन सक्ने बताउँछन् । प्रधानमन्त्री ओलीले शनिबार आयोगका पदाधिकारीहरूसँग निर्वाचनको तयारीका सम्बन्धमा छलफल गरेका छन् । आयोगका पदाधिकारीलाई निर्वाचनको मिति घोषणा भइसकेकाले तयारीमा जुट्न उनले आग्रह गरे । ६ महिनाभन्दा पर चुनाव लान नसकिने संवैधानिक बाध्यताका कारण राजनीतिक रूपले केही अप्ठ्यारा र कोरोना महामारीका बीच चुनावमा जानुपर्ने अवस्था निम्तिएको छ, आयोगका पदाधिकारीसँग प्रधानमन्त्रीले भने, कोरोनासँगै निर्वाचन भएको अन्तर्राष्ट्रिय अभ्यासको समेत अध्ययन गरेर चुनावको तयारीमा लाग्नुहोस् । सरकारले कोरोना नियन्त्रणका लागि सम्पूर्ण रूपमा प्रयास थाल्नेसमेत उनले उल्लेख गरे । प्रमुख आयुक्त दिनेशकुमार थपलियाले चुनावका लागि उपयुक्त वातावरण बनाइदिन आग्रह गरेका थिए । महामारीको समय भएकाले साविकको भन्दा चुनावी खर्च बढ्न सक्नेतर्फ पनि उनले ध्यानाकर्षण गराए । वैशाखमा हुने भनिएको निर्वाचनका लागि आयोगले सरकारसँग ७ अर्ब ७ करोड ८० हजार माग गरेको थियो । त्यो खर्चमा केही बढ्न सक्ने अनुमान रहेको प्रमुख आयुक्त थपलियाले बताए । आयोगले सकभर एकै चरणमा निर्वाचन गराउनसमेत प्रधानमन्त्रीलाई आग्रह गरेको छ । मितव्ययिताका हिसाबले त्यो राम्रो हुन्छ भनेर सुझाव दिएका छौं, थपलियाले भने । कानुनअनुसार चुनावको मिति घोषणा भइसकेपछि मतदाता नामावलीमा नाम दर्ता रोकिन्छ । तर, आम मानिस भने चुनाव घोषणापछि नाम दर्ताका लागि चासो राख्ने गरेकोतर्फ पनि आयोगले प्रधानमन्त्रीको ध्यानाकर्षण गराएको थियो । यस वर्ष कोरोना तथा पुस ५ मा निर्वाचन घोषणा गरिएपछि मतदाता नामावलीमा धेरैले नाम दर्ता गराउन पाएका छैनन्, उनले भने, सकिन्छ भने राजनीतिक दलहरूसँग सहमति गरेर मतदाता नामावलीमा नाम दर्ताको समय थप्ने कानुनी बाटो खोल्नका लागि पनि आग्रह गर्यौं ।"
अक्सिजनको माग धान्नै हम्मे,"(चितवन)  भरतपुरमा अन्यत्रको जस्तै अक्सिजन अभाव हुने चिन्ता सुरु भएको छ । अक्सिजन आवश्यक पर्ने कोरोना संक्रमितको संख्या बढेको बढ्यै हुँदा उपलब्ध अक्सिजनले धान्न हम्मे परेको अस्पतालका अधिकारीहरू बताउँछन् ।भरतपुरका अस्पतालहरूमा उपचार गराउने संक्रमितमा जिल्ला बाहिरका धेरै छन् । तर, जिल्ला बाहिरबाट अक्सिजन आपूर्ति कटौती भएसँगै चितवनमा अपुग हुने अवस्था आएको छ । अस्पतालहरूमा दिनहुँ १२ सय सिलिन्डरसम्म अक्सिजन आवश्यक पर्ने देखिन्छ । यहाँका अस्पतालहरूमा प्लान्ट पनि छन् । जिल्लामा एउटा उद्योग पनि छ । तर बाहिरबाट नल्याए पुर्याउन गाह्रो हुँदो रहेछ, चितवनका प्रमुख जिल्ला अधिकारी प्रेमलाल लामिछानेले भने । उनका अनुसार चितवनमा मागभन्दा अझै पनि तीन सय सिलिन्डर कम हुने गरेको छ ।भरतपुरको सरकारी अस्पतालका अध्यक्ष डाभोजराज अधिकारीका अनुसार पहिला अस्पताल आउनेमध्ये २० प्रतिशत जतिलाई मात्र अक्सिजन आवश्यक पर्थ्यो । अहिले लगभग सबैलाई अक्सिजन चाहिएको उनले बताए । अक्सिजनको माग सात गुणासम्म बढेको छ । बाहिरबाट आपूर्ति रोकिन थालेपछि अवस्था जटिल हुने खतरा बढ्दो छ, अध्यक्ष डाअधिकारीले भने । भरतपुर अस्पतालका अक्सिजन प्लान्ट इन्चार्ज चन्द्रमणि बस्यालका अनुसार प्लान्टले सिधै पाइपमा अक्सिजन पठाउनुका साथै सिलिन्डरमा पनि भर्ने गर्छ । अहिले पूर्ण क्षमतामा चलाउँदा प्लान्टबाट दैनिक ७५ सिलिन्डर भर्ने गरिएको छ । तर नपुगेर ७० सिलिन्डर बाहिरबाट पनि मगाउनुपरेको थियो । बाहिरबाट भनेजति नआए गाह्रो हुने उनले बताए ।बिरामीको चाप बढ्दै गए दैनिक दुई सय सिलिन्डर अक्सिजन आवश्यक पर्ने उनको भनाइ छ । कोरोना संक्रमितको उपचार भइरहेको भरतपुरको अर्को अस्पताल चितवन मेडिकल कलेजका सञ्चालक डाहरिशचन्द्र न्यौपाने आफ्नो अस्पतालले प्रतिमिनेट पाँच सय लिटर अक्सिजन उत्पादन गर्ने प्लान्ट राखेको बताउँछन् । तैपनि अपुग भएका कारण दैनिक चार सय सिलिन्डर अक्सिजन बाहिरबाट ल्याउनुपरेको उनले बताए ।हामीले अक्सिजन सिलिन्डर र अक्सिजन अपुग हुन सक्ने मौखिक जानकारी गराइसकेका छौं । त्यहीअनुरूप सरकारी निकायले अक्सिजन आपूर्तिको व्यवस्था मिलाउनेमा आशावादी छौं । कम आपूर्ति हुन गए अक्सिजन आवश्यक पर्ने बिरामीलाई भर्ना गर्न असमर्थ हुनेछौं, डा न्यौपानेले भने । सो अस्पतालमा शनिबार मात्रै आईसीयूमा १४६, भेन्टिलेटरमा ३२ र एचडीयूमा १८ जना संक्रमित थिए । संक्रमितलाई मात्रै नभएर अक्सिजन आवश्यक पर्ने अन्य दीर्घरोगीहरू पनि हुन्छन् । जटिल अवस्थामा पुगेका बिरामीहरू पनि छन् । सबैका लागि अक्सिजनको जोहो गर्ने तयारीमा छौं, प्रमुख जिल्ला अधिकारी लामिछानेले भने । चितवनमा भरतपुर१ रामनगरमा स्वर्गद्वारी अक्सिजन उद्योग छ । कुनै बेला सातामा मुस्किलले दुई, तीन दिन मात्र चल्ने यो उद्योग वैशाख १७ पछि २४ सै घण्टा सञ्चालनमा छ ।उत्पादन क्षमता २४ घण्टामा चार सय सिलिन्डर हो । दिनरात उद्योग चलाउँदा पनि माग नधान्ने अवस्था छ, उद्योगका सञ्चालक निरञ्जन न्यौपानेले भने । जिल्ला बाहिरका उद्योगहरूलाई आपूर्ति नरोक्न अनुरोध गरेको प्रजिअ लामिछानेले बताए । तर कहिले ठीकठीकै आउँछ । कहिले निकै कम आउँछ, उनले भने । स्वास्थ्य कार्यालयका अनुसार शनिबार भरतपुरका अस्पतालहरूमा २५८ जना आईसीयूमा, भेन्टिलेटरमा ५० र एचडीयूमा ९४ जनासहित कुल ४८६ जना संक्रमितको उपचार भइरहेको थियो । जसमा चितवनका २१४ जना मात्रै थिए ।"
संविधान कुल्चेर किर्तेतन्त्रको अभ्यास,"प्रधानमन्त्री केपी शर्मा ओलीले शुक्रबार मध्यरातमा मन्त्रिपरिषद् बैठक गरी प्रतिनिधिसभा विघटनको सिफारिस गरे, राष्ट्रपति विद्यादेवी भण्डारीले तुरुन्तै प्रतिनिधिसभा विघटन र मध्यावधि चुनावको घोषणा गरिन् । प्रधानमन्त्री ओलीले मन्त्रिपरिषद्को निर्णय देखाउँदै दर्जनौं अध्यादेश जारी गर्न सिफारिस गरेका थिए, त्यसमा पनि छिनभरमै राष्ट्रपतिले हस्ताक्षर गर्थिन् । प्रधानमन्त्री ओलीले गैरसांसदहरूलाई दोहोर्याएर मन्त्री बनाए तैपनि संविधानको व्यवस्थालाई वास्तै नगरी राष्ट्रपतिले शपथ गराइन् । प्रधानमन्त्रीको सिफारिसमा राष्ट्रपतिले गरेका हरेक कार्य किन संविधानविपरीत भइरहेका छन् ? संविधानको धज्जी उडाउने स्वेच्छाचारी प्रधानमन्त्री भएर मात्र हो कि राष्ट्रपतिले स्वविवेक प्रयोग गर्न नसकेर पनि हो ? किन राष्ट्रपति कार्यालयका कानुन व्यवसायीहरूले उचित सल्लाह दिँदैनन् ? प्रधानमन्त्रीको सिफारिसलाई किन एक छिन पनि राष्ट्रपति कार्यालयले रोक्न सक्दैन ? प्रधानमन्त्रीले मन्त्रिपरिषद्को निर्णयमा सिफारिस पठाए पनि त्यसमा प्रधानमन्त्रीबाहेक अरू कुनै मन्त्रीको विवेक प्रस्तुत भएको हुँदैन । बाँकी मन्त्रीहरूले अहिलेसम्म प्रधानमन्त्रीको इच्छालाई प्रतिवाद गरेको सुनिएको पनि छैन । संविधानतः राष्ट्रपति संस्था देशमा ल्याइएको परिवर्तन र गणतन्त्रको प्रतीक हो । व्यक्ति जोसुकै होस्, संविधानको परिपालनामा स्वशासित हुँदै सेरेमोनियल भएर राष्ट्रप्रमुखको भूमिकामा बस्नुपर्ने पद हो, यो । तर, प्रधानमन्त्री ओलीको पार्टी कार्यकर्ताको हैसियतमा राष्ट्रपति चल्नु राष्ट्रिय लज्जाको विषय भएको छ । यसले देशलाई संविधानविहीनताको दिशातर्फ धकेलेको छ । सर्वोच्च अदालतले पटकपटक राष्ट्रपतिका कदमहरू असंवैधानिक छन् भनेर बदर गरिरहँदा पनि सुध्रेको देखिएन । सत्ता र शक्तिले मान्छेलाई आँखै नदेख्ने बनाउँछ भन्ने उखानलाई यी र यस्ता व्यवहारहरूले चरितार्थ गर्दैन र ? कुनै पनि व्यक्ति संविधानभन्दा माथि छैन र हुनुहुँदैन भन्ने मान्यतालाई सत्तास्वार्थले कसरी बिर्सन्छन् भन्ने उदाहरण होइन र यी ? प्रधानमन्त्री ओलीले संविधानको धारा ७६(३) को प्रक्रिया पूरा नै नगरी धारा ७६(४) लाई कोल्याप्स गर्दै धारा ७६(५) बमोजिम प्रधानमन्त्री खोज्न राष्ट्रपतिलाई सिफारिस गरेर फेरि संविधानलाई लात हान्ने काम गरेका छन् । संविधानको धारा ७६(३) लाई टेकेर संसद्को ठूलो दलको हैसियतले अल्पमतको सरकारको प्रधानमन्त्री बनेका ओलीले संविधानबमोजिम एक महिनाभित्र संसद्बाट विश्वासको मत लिनुपर्ने व्यवस्थालाई पुनः एक पटक धज्जी उडाएका छन् । अल्पमतको प्रधानमन्त्रीले संविधानबमोजिम संसद्मा गएर विश्वासको मत लिन किन डराउने ? अल्पमतको प्रधानमन्त्री नियुक्त हुन र शपथ खान लाज नहुने अनि विश्वासको मतका लागि संसद्मा जानचाहिँ लजाउने ? सुधारिएको गल्ती सच्चिएर जान्छ, लुकाएको गल्ती कुहिन थाल्छ भनेको यही होइन र ? सर्वोच्च अदालतले पटकपटक सच्याउने प्रयास गरिरहेको छ तर राज्यको बागडोर सम्हाल्नेहरू सत्तालिप्सा र पदलोलुप भएका कारण पटकपटक आफ्नो गल्ती लुकाउने र पछि कुहिएर गन्हाएर जनतामाझ निक्लिने अवस्थामा अहिलेको राजनीति अगाडि बढिरहेको देखिन्छ । सहमति, सहकार्य र मेलमिलापमा देशलाई अग्रगतिमा लैजाने समयमा राजनीतिक दलहरूबीच उल्टो खेल भइरहेको छ । नोदनाथ त्रिताल, चौबिसे३, धनकुटा अन्ततः जे आशंका गरिएको थियो, त्यही भएर छाड्यो । राष्ट्रपति र प्रधानमन्त्रीको जालझेलले अन्ततः जनताको सर्वोच्च निकायलाई समयअगावै हत्या गरियो । देश, जनता र संविधानमाथि यति ठूलो षड्यन्त्र र घात हुन्छ भनेर सायदै कसैले कल्पना गरेको थियो । राष्ट्रपति भण्डारी र प्रधानमन्त्री ओलीले अनेक तिकडमले आफ्नो कुर्सी जोगाए पनि आमजनतामा भने उनीहरूप्रतिको विश्वास घटेको छ । अझ भनौं, घृणा नै जन्माएको छ । जसरी जंगबहादुर राणाको कोतपर्व अहिलेसम्म पनि जनताको मनबाट मेटिएको छैन, हो त्यसैगरी राष्ट्रपति र प्रधानमन्त्रीको शुक्रबारको षड्यन्त्र कहिल्यै मेटिने छैन । यो शुक्रबारलाई जनता र संविधानमाथि गरिएको घातको रूपमा युगयुगसम्म सम्झिइनेछ । म विश्वासको मत लिन सक्दिनँ, यसर्थ नयाँ सरकार बनाउन मार्गप्रशस्त गर्छु भनेको केही घण्टामै प्रधानमन्त्री होइन, मलाई त १५३ सभासद्को साथ छ, यसर्थ मलाई नै प्रधानमन्त्री बनाउनुपर्छ भनेर दाबी गर्न जाँदा आमजनताले कुन रूपमा लिने ? यस कार्यलाई मार्गप्रशस्त गरेको भन्ने कि मार्गअवरोध गरेको ? ओली र उनको भजनमण्डलीले प्रस्ट गर्न जरुरी छ ।मलाई प्रधानमन्त्री हुन मनै छैन भनेर पत्रकार सम्मेलन गरेको २ घण्टाभित्रै मबाहेक अरू हुनु हुँदैन भनेर दाबी गर्न जानुलाई कुन स्तरको नैतिक कार्य मान्ने ? यस्तो लोकलाजै नरहेको अनैतिक नेतालाई जनताले कुन मनले प्रधानमन्त्री स्विकार्ने ? राजीनामै नदिएर त्यही कुर्सीका लागि दाबी गर्ने, प्रधानमन्त्रीको दाबी अस्वीकार भैसकेपछि राजीनामा दिनुको साटो उल्टो संसद् विघटन गर्न सिफारिस गर्ने यो कस्तो चरित्र हो ? अनि धारा ७६(३) को अल्पमतको प्रधानमन्त्रीले एकै पटक ७६(७) बमोजिमको संसद् विघटन गर्ने संवैधानिक हैसियत राख्न सक्छ ? राष्ट्रपतिले दुवैको दाबी नपुग्ने भनेपछि कसरी ओली धारा ५ को प्रधानमन्त्री हुन पुगे ? प्रधानमन्त्री हुन पाऊँ भन्ने दुवैको दाबी खारेज भएपछि अहिले नेपालको प्रधानमन्त्री कसलाई मान्ने ? के प्रधानमन्त्री पद नै रिक्त भएको अवस्था अहिले हो ? राष्ट्रपतिले प्रस्ट पार्नुपर्छ । हस्ताक्षर प्रमाणित गरी निर्णय दिनुपर्ने राष्ट्रपतिले घेरै पटक केवल ओलीको रबर स्टाम्पको रूपमा काम गरी आफ्नो छवि र प्रतिष्ठा नराम्रोसँग गिराउन पुगेकी छन् । अब न्यायालयले संविधानको सही व्याख्या गरेर राष्ट्रपति र प्रधानमन्त्रीको यो असंवैधानिक कार्य उल्ट्याउन सक्छ, यसर्थ कानुनी लडाइँको विकल्प छैन । गोपाल देवकोटा, गोकर्णेश्वर८, काठमाडौं"
शपथबिनाका सबै निर्णय शून्य हुन्छन्,"न्यायपालिका अब निर्णायकशपथ कुन कानुनले गराएको भनी सर्वोच्च अदालतमा मुद्दा परिसकेको छ । शपथको विवादमा सर्वोच्च अदालतले पन्ध्र दिनभित्र लिखित जवाफ मात्र माग्ने आदेश गरेको छ । अन्तरिम आदेश नगरिएकाले ओली पक्षले नियमित रूपमा सरकार सञ्चालन गर्न पाएको छ र ऊ यसैमा खुसी छ । तर शपथ संविधान र कानुनसम्मत नभएसम्म ओलीले कार्यभार सम्हाल्न मिल्दैन । विश्वव्यापी संवैधानिक प्रचलन यही नै हो । उता, अन्तरिम आदेश जारी नगरिनुबाट अदालतको कार्यशैलीप्रति पनि आम शंका उठेको छ । प्रधान न्यायाधीशमाथि प्रधानमन्त्रीको छाया बनेको आरोप लागिरहेको छ । अब सर्वोच्च अदालत र प्रधान न्यायाधीश चोलेन्द्रशमशेरको परीक्षाको घडी आएको छ । शपथबिनाका प्रधानमन्त्रीले गरेको निर्णयले चुनाव घोषणासम्म हुन पुगेको छ । महाभियोग लागेकी पूर्व प्रधान न्यायाधीश सुशीला कार्कीलाई पुनर्बहाली गरेर र पूर्व प्रधान न्यायाधीश गोपाल पराजुलीलाई उनको उमेर विवादमा आफू एक्लैले ऐतिहासिक निर्णय गरेर पदबाट हट्न बाध्य पारेकामा ख्याति कमाएका चोलेन्द्रशमशेरले यस पालाको यो ऐतिहासिक अवसरलाई गुमाउनेछैनन्, आम विश्वास यही छ ।अहिलेको विवादलाई विश्वले नै नियालिरहेको छ । बेलायतको महाधिकार म्याग्नाकार्टाको बरु स्वर्गै खसे पनि खसोस्, न्याय गर्नैपर्दछ र हामी न्याय कसैलाई बेच्नेछैनौं, हामी न्याय दिन इन्कार गर्नेछैनौं, हामी न्यायमा ढिलाइ गर्नेछैनौं भन्ने मान्यतालाई विश्वभरिका न्यायपालिकाले मनसा वाचा कर्मणा अनुसरण गर्नुपर्छ । हाम्रो सर्वोच्च अदालतका लागि न्याय गरेको देखिनुपर्छ र न्याय पार्नुपर्छ भन्ने भनाइलाई सफलीभूत पार्ने यो महान् अवसर हो । आशा गरौं, न्यायपालिका प्रधानमन्त्री ओलीका पक्षमा न्यायको मर्ममा निर्मम रूपमा प्रहार गर्यो, संविधान र कानुनविपरीत फैसला गर्यो भन्ने ऐतिहासिक अपजस बोक्नेतिर लाग्नेछैन ।अदालतमा न्यायाधीश जस्तो खोजे त्यस्तै पाइन्छन् । एक से एक अध्ययनशील, विवेकशील र जनआस्था कमाएका न्यायाधीशहरू त्यहीँ छन् । झ्वामबहादुरदेखि ढोडका लौरा, हुन्छबहादुर, नेतृत्वको मुख ताकेर बस्ने, इसारामा काम गर्नेसम्मका पनि त्यहीँ पाइन्छन् । अध्ययनशील, क्षमतावान् र सुयोग्य न्यायाधीशहरूको इजलास गठन गरेर अदालतको गुम्दै गएको आस्था जोगाउनुपर्ने बेला आएको छ । अदालतले प्रधानमन्त्री ओलीका निर्णय ठीकबेठीक भनिदिने होइन, शपथ भएको होहोइन, शपथ कानुनी थियोथिएन भन्नेसम्म बोलिदिने हो । शपथपछिका निर्णय र चुनाव घोषणाको अवस्थालाई हेरेर शपथको विवादमा बोल्ने होइन । यो विवादमा सर्वोच्च अदालतको निर्णय ऐतिहासिक हुनेछ, कालजयी हुनेछ । अदालतले यस्तो निर्णय गरिदेओस्, पुस्तौंपुस्ताले पुर्खाको गौरवगान गर्न सकून् । प्रत्येक व्यक्ति र ओहोदाधारीको समयसमयमा परीक्षा हुन्छ । अब परीक्षा न्यायपालिकाको हुँदै छ । हरिप्रसाद प्रधान, विश्वनाथ उपाध्यायजस्ता प्रधानन्यायाधीशहरूलाई सम्झनुपर्ने बेला आएको छ । न्यायको परीक्षामा देशले हार्ने हो कि जित्ने हो, यक्षप्रश्न यही नै हो । कार्की विशेष अदालतका पूर्वअध्यक्ष हुन् ।"
शासक बहकिने कार्यकर्ता उक्साउने,"ए क पटक अन्तरिक्ष यात्रामा सोच्दै छु, कति खर्च लाग्ला ? कत्ति पनि लाग्दैन । सोच्न पनि खर्च लाग्छ र ? यो परिहासजस्तै बन्यो प्रधानमन्त्रीको नेपालीको रोग प्रतिरोधात्मक क्षमता सम्बन्धी भनाइ । संसद्मा प्रश्नकर्तालाई बडो अभिमानपूर्वक मैले भनेको हो नेपालीको रोग प्रतिरोधात्मक क्षमता बढी छ भन्दै कुर्लने प्रधानमन्त्रीले झन्डै एक वर्षपछि आफ्नै दाबीलाई ठट्टाका रूपमा स्विकारे । यो फरक कुरा हो कि, जतिखेर उनी गम्भीर भएर गर्जंदै थिए त्यतिखेर श्रोताहरू ताली बजाएर हाँस्दै थिए अनि यति बेला उनैले त्यो भनाइ ठट्टा स्विकार्दै छन् र सुन्नेहरू गम्भीर बनेका छन् । यो मात्र होइन, प्रधानमन्त्रीले समयसमयमा गरेका यस्तै अप्रमाणित कुराहरू घोषितअघोषित ठट्टा बनिरहेका छन् । र, यो महामारीमा आम मान्छेलाई ठट्टाले धेरै पीडा दिने रहेछ । त्यसो त नेपाली राजनीति तथ्य र उपलब्धिका आधारमा होइन, भाषण र प्रचारबाजीमा केन्द्रित छ । यो नेपाली राजनीतिको ऐतिहासिक विरासत हो । मवीवि शाह उर्फ राजा महेन्द्रको कोही धनी असाध्यै, कोही गरिब माग्ने सक्दिनँ देख्न भन्छिन् सन्तान थरीथरीका कवितांश होस् वा वर्तमान प्रधानमन्त्री केपी ओलीको अब आँसु खसाउनु पर्दैन जस्ता कविता, यथार्थको धरातलमा रचिएका होइनन्Ù हुन् त केवल शासकीय बोली । यो त समयले प्रमाणित गरिसकेको छ । यस बीचमा धेरै शासकले नेपाललाई एसियाली मापदण्डमा पुर्याउने देखि स्विट्जरल्यान्ड, सिंगापुर वा नयाँ नेपाल बनाउनेजस्ता अमूर्त ठट्टा नगरेका होइनन् । यसरी बोलीमा बहकिने शासकहरूलाई उक्साउने काम भने कार्यकर्ता तथा पूजकहरूले गर्ने रहेछन् । नेताहरूका योजना वा भाषण सम्भावना, तथ्य र सामर्थ्यको तुलोमा परख गरेर होइन, पक्षधरताका आधारमा परर्र ताली बजाउने कार्यकर्ता र जनता होउन्जेल नेताहरूले आफ्नो सामर्थ्यको धरातल बिर्सने रहेछन् । कार्यकर्ताहरूले अति देवत्वकरण गरिदिएपछि नेताहरू काम गर्न होइन, लीला गर्न उद्यत हुने रहेछन् । परिणामस्वरूप, सम्भावना भएको एउटा नेतृत्व चटकेमा रूपान्तरण भैसकेको हुने रहेछ । यो कुनै नेतामा नभई आम रूपमा देखिएको प्रवृत्ति हो । एउटा उदाहरण हेरौं, २०७३ जेठमा केपी ओलीले प्रशान्त तथा हिन्द महासागरमा नेपाली ध्वजावाहक पानीजहाज चल्ने उद्घोष गरेका थिए । देशले चाहेमा यो असम्भव पनि त थिएन र यसले वैदेशिक व्यापार तथा सामान ढुवानीमा केही सहजता अवश्य ल्याउँथ्यो । तर बहस यति विषयान्तर भयो, प्रधानमन्त्री स्वयंले कोशी र गण्डकीमा पानीजहाजको सम्भाव्यता खोज्न थाले । विज्ञका रूपमा छानिएका कार्यकर्ताहरूले होमा हो मिलाए । अति राजनीतीकरणले आम मान्छेका बीचमा पानीजहाज ठट्टाको विषय बन्यो भने सरकारले कोशी र गण्डकीमा चलेका स्टिमरलाई सफलताको सूचकका रूपमा प्रस्तुत गर्यो । अहिले फेसबुक, ट्वीटर तथा टिकटक आदिजस्ता सामाजिक सञ्जालहरू भर्चुअल रणभूमिजस्ता लाग्छन् । र, यस्ता भर्चुअल लडाइँमा नेता, कार्यकर्ता, सार्वजनिक ओहोदामा बसेका व्यक्तिदेखि आम मानिससम्म संलग्न हुन्छन् । यस्ता झगडाहरू कुनै मुद्दा वा त्यसको गुणदोषका आधारमा नभई आफूपक्षीय नेताहरूको देवत्वकरण र विपक्षीको दानवीकरणमा केन्द्रित हुन्छन् । र, यस्तो विवादमा विश्वविद्यालयका प्राध्यापक, बुद्धिजीवी, अन्य प्रोफेसनललगायत सामान्य मानिसहरू पनि भिडिरहेका देखिन्छन् । यसले देशमा अति राजनीतीकरण कति व्यापक भएको छ भन्ने देखाउँछ । परिणामस्वरूप देशका विभिन्न भूमिकामा विज्ञहरूको परिचालनदेखि राज्यले जनतामा दिनुपर्ने सेवामा समेत गलत राजनीतिक अभ्यास देखिन्छ । प्राज्ञहरू प्राज्ञिक कर्म छोडेर गणेश दौड मा लागिरहेका छन्, लाग्न अभिशप्त छन् । काठमाडौं विश्वविद्यालय, इन्टरडिसिप्लिनरी एनालिस्ट्स तथा द एसिया फाउन्डेसनले गरेको नेपाली जनमत सर्वेक्षण२०२० को हालै सार्वजनिक प्रतिवेदनमा पनि ५२० प्रतिशत उत्तरदाताले नेपाली राजनीतिका सन्दर्भमा मुलुक गलत दिशातर्फ गएको बताएका उल्लेख छ । महामारीले निम्त्याएको संकट आम मानिसका लागि ज्यादै धारिलो र भयावह बनेको छ । कविशिरोमणी लेखनाथ पौड्याल काल महिमा शीर्षक कवितामा लेख्छन् राजा रंक सबै समान उसका, वैषम्य गर्दैन त्यो । तर राजनीतिको यो विद्रूप अवस्थाले काललाई पनि विभेद गर्न बाध्य पारेको छ । राज्यको राजनीतिक पक्षधरताकै कारण स्वास्थ्य सुविधाहरू निश्चित भौगोलिक क्षेत्रमा केन्द्रित छन् । वर्गीय पक्षधरताले स्वास्थ्य सेवामा समान पहुँचलाई असम्भव तुल्याएको छ । त्यसैले त प्रधानमन्त्रीले महामारी राज्यको नियन्त्रणभित्रै छ, अस्पतालमा बेड र अक्सिजन आदिको अभाव छैन भन्दै गरेका दिनहरूमा पनि अस्पताल र अक्सिजनको खोजीमा हजारौं बिरामी भौंतारिँदै गरेका र यिनकै अभावमा दैनिक सयौं बिरामीहरू मरिरहेका छन् । यस्तो समयमा पनि स्वास्थ्य मन्त्रालयका प्रवक्ता निःसंकोच भन्छन्, महामारीमा सबैले सुविधा पाउने भन्ने हुँदैन । विकृत राजनीतिले नै सिर्जना गरेको भाष्य हो यो । असायमिक मृत्यु व्यक्तिका लागि भीषण दुर्घटना मात्र होइन, परिवारका निम्ति अपूरणीय क्षति पनि हो । कोभिड महामारीले नेपालमा अहिलेसम्म छ हजारभन्दा बढीको मृत्यु भैसकेको छ भने, हजारौं परिवारको जीवनलय तहसनहस बनाएको छ । यस्तो समयमा पनि सामाजिक सञ्जालहरूमा राजनीतिको विद्रूपता दिक्कलाग्दोसँग छरपस्ट हुने गरेको छ । कुनै दलको नेता वा कार्यकर्ताको मृत्यु हुँदा देशका लागि अपूरणीय क्षति भन्दै सामाजिक सञ्जालका भित्ताहरू रंग्याउने राज्यको जिम्मेवार पदमा रहेको नेता आफ्नै मतदाता वा आम जनताको मृत्युमा भने मृतक संख्या गनेर बस्छ । सार्वजनिक ओहोदामा बसेकाले कम से कम सामाजिक सञ्जालमा त समभाव देखाउन सक्नु नि ! महामारीजस्तो समयमा पनि आमजनताको समस्यासँग निरपेक्ष रहेर सत्ताको छिनाझपटीमा लिप्त राजनीतिक दलहरूसँग आममानिस निराश त छँदै छन्, त्यसमाथि नेताहरूले सार्वजनिक मञ्चहरूमा एकअर्काप्रति लक्षित गरी प्रयोग गरेका भाषाहरू कार्यकर्तामार्फत सामाजिक सञ्जाल हुँदै आम मानिसका दैनिकीमा पुग्छन् । अनि त्यसले समाजमा विग्रह ल्याइसकेको हुन्छ । नेताकार्यकर्ताहरूको त स्वार्थ मिलेपछि सबै कुरा मिल्छ तर आम मानिसमा गढेर रहेको यो द्वेष ऐनमौकामा विस्फोट हुन्छ र समाज विशृंखल बनाउन द्योतक बन्छ जसको सामाजिक मूल्य ज्यादै महँगो पर्छ । यसप्रति जिम्मेवार को बन्ने ? आम मान्छेका दृष्टिबाट हेर्दा त वर्तमान राजनीतिको मूल मन्त्र अझै पनि भैरव अर्यालको तलको उक्तिजस्तै लाग्छ, जसलाई पछिल्ला राजनीतिक घटनाक्रमले पनि पुष्टि गर्छन्चोरी चकारी नगरी चतुर्याइँ हुन्नदंगा फसाद नगरे इज्जतै रहन्न ।सोझा र सज्जन कबै नलिनु दलैमा पार्टी चलाउनु सधैं छल औ बलैमा ।अन्त्यमा, राजनीतिक चालबाजीमा आफूलाई उत्कृष्ट साबित गरेका प्रधानमन्त्रीले आफ्नो क्षमता महामारी नियन्त्रणमा लगाइदिए आम मान्छेले दुःखको भवसागरबाट अलि चाँडै मुक्ति पाउँथे कि ! यति गर्न सके अति राजनीतीकरणले अस्तव्यस्त समाज विकृतिको दलदलबाट केही भए पनि बाहिर निस्कन सक्थ्यो कि !"
कल्पनै नगरेको परिस्थितिमा कसरी ल्याउने बजेट ?,"(काठमाडौं)  मन्त्रिपरिषद्को सिफारिसमा राष्ट्रपति विद्यादेवी भण्डारीले पुनः प्रतिनिधिसभा विघटन गरिदिएपछि आगामी आर्थिक वर्षको बजेटमा अन्योल देखिएको छ । संविधानमा बजेट ल्याउने दिन जेठ १५ मा संसद् नै नहुने, अब राष्ट्रिय सभामा मात्रै पेस गर्ने वा जेठ १५ को साटो कहिले ल्याउने र अध्यादेशबाट ल्याउन पाउनेनपाउनेबारे स्पष्ट नहुँदा अन्योल देखिएको हो ।सरकारले भने अध्यादेशबाट जेठ १५ मै बजेट ल्याउने गृहकार्य गरिरहेको छ । साउन १ बाट बजेट कार्यान्वयन हुने दस्ताबेज भएको र त्यति बेलासम्म प्रतिनिधिसभा ब्युँतने सम्भावनासमेत रहेकाले अध्यादेश ल्याउन नहुने संविधान तथा अर्थविद्हरूको धारणा छ । संविधान जारी भएपछि बजेटका लागि यस्तो अन्योल पहिलो पटक सिर्जना भएको हो । संसद् नभएको तर संविधानले जेठ १५ मै बाध्यकारी व्यवस्था गरेकाले अब अध्यादेशमार्फत बजेट आउने अर्थमन्त्रीका आर्थिक सल्लाहकार प्रकाश श्रेष्ठले बताए ।सरकारले प्रतिनिधिसभा विघटन गर्ने र अध्यादेशबाटै बजेट ल्याउने योजनासाथ काम गरिरहेकाले बजेट अधिवेशन नै बोलाएको थिएन । प्रतिनिधिसभा विघटनपछि अध्यादेशबाट बजेट आउने निश्चित जस्तै भए पनि नीति तथा कार्यक्रम र बजेटको सिद्धान्त तथा प्राथमिकता भने टरेको छ । नीति तथा कार्यक्रम र बजेटका सिद्धान्त र प्राथमिकताको सम्भावना टर्यो, सल्लाहकार श्रेष्ठले भने, संविधानले तोकेकै मितिमा बजेटसँग सम्बद्ध सबै विधेयक अध्यादेशबाट ल्याउने गरी तयारी गरिरहेका छौं ।दलहरूको सत्ताको दाउपेचमा बजेट बन्धक बनाउनबाट जोगाउन भनेरै संविधानले यससम्बन्धी बाध्यकारी व्यवस्था गरेको हो । त्यो व्यवस्थालाई समेत छल्न सरकारले प्रतिनिधिसभा विघटन गर्यो । यस्तो अवस्थामा सरकारले संविधानले तोकिदिएको मापदण्डलाई समात्नु स्वाभाविक हो, संविधानविद् विपिन अधिकारी भन्छन्, सर्वोच्चले प्रतिनिधिसभा विघटनको मुद्दा परेमा जेठ १५ अगावै निर्णय गरिदिनुपर्छ भन्ने बाध्यकारी अवस्था छैन ।प्रतिनिधिसभा नभएपछि सरकारले अध्यादेशबाट ल्याएको बजेटको वैधताबारे अदालतले परीक्षण गर्ने आधार रहेको उनले बताए । किनभने संसद् विघटन गर्ने, संसद्लाई वास्ता नगरी अन्य प्रक्रियाबाट बजेट ल्याउने परम्परामाथि सर्वोच्च अदालतले विगतमा विभिन्न आदेश जारी गरिसकेको छ । सर्वोच्चले बजेटलाई मनोमानी र स्वेच्छाचारी हिसाबले लिन हुँदैन, संसद्ले नै बजेट बनाउनुपर्छ भनेर आदेशहरू दिएको छ, अधिकारीले भने, त्यसकारण संविधान बनाउने क्रममा विगतका विकृत अभ्यास नदोहोरिऊन् भनेर मिति किटान गरिएको हो । यस्तो अवस्थामा बजेट र अध्यादेशबारे सर्वोच्चले भूतप्रभावी निर्णय पनि गरिदिन सक्छ ।संविधानको धारा ११९ अनुसार नेपाल सरकारका अर्थमन्त्रीले आर्थिक वर्षको सम्बन्धमा संघीय संसद्को दुवै सदनको संयुक्त बैठकमा बजेटसँग सम्बन्धित विधेयकहरू पेस गर्नुपर्नेछ । प्रतिनिधिसभा नहुँदा बजेटमा राष्ट्रिय सभाको मात्रै भूमिका के रहने स्पष्ट छैन । बजेट साउन १ बाट कार्यान्वयन हुने कानुन हो । साउन १ बाट काम सुरु गर्न जेठ १५ मा अध्यादेश किन ल्याउने ?, पूर्वअर्थसचिव रामेश्वर खनाल भन्छन्, साउन १ सम्म संसद् पुनःस्थापना हुन सक्छ । भएन भने असार मसान्तमा अध्यादेश ल्याउनुपर्छ । अहिले ल्याउनु हुँदैन । तर संविधानले जेठ १५ मै बजेट ल्याउनुपर्ने मिति तोकेको छ नि ? खनाल भन्छन्, संविधानले दुवै सदनको संयुक्त बैठकमा पेस गर्ने भनेको हो । संविधानले जेठ १५ मा प्रतिनिधिसभा हुँदैन भन्ने नै कल्पना गरेको छैन । प्रतिनिधिसभा विघटन गरेर सरकारले नै संवैधानिक संकट निम्त्याइसकेपछि अहिले आपत् परेझैं गरेर अध्यादेश जारी गर्न हुँदैन । अध्यादेशबाट बजेट ल्याउन अहिले कुनै आपत्कालीन अवस्था नरहेको उनको भनाइ छ । अध्यादेश संसद् नभएको अवस्थामा आपत्कालीन प्रयोजनका लागि ल्याउने अभ्यास हो । खनालले भनेझैं आगामी असार मसान्तसम्म गत आर्थिक वर्षमै संसद्ले पास गरेका बजेटसँग सम्बन्धित कानुनहरूले राजस्व र खर्च गर्न सरकारलाई कुनै बाधा परेको छैन । संविधान उल्लंघन गर्दै प्रतिनिधिसभाको विघटन गरिसकेपछि संविधानको पालना गर्न जेठ १५ मै बजेट ल्याउँछौं भनेर गाईजात्रा देखाउनु हुँदैन, खनालले भने ।संविधान जारी भएपछिका पाँच आर्थिक वर्ष (२०७३७४ देखि २०७७७८ सम्म) का बजेट संसद्मै पेस भई नयाँ आर्थिक वर्षअगावै पास भएर कार्यान्वयनमा आएका हुन् । नयाँ संविधानअनुसार अहिले पहिलो पटक बजेट राजनीतिक सिकार भएको छ । राष्ट्रपति र प्रधानमन्त्रीको कदमविरुद्ध कानुनी लडाइँ लड्ने भन्दै प्रतिपक्ष गठनबन्धनका १४९ सांसदले सर्वोच्चमा रिट दायर गर्ने भएका छन् । सर्वोच्चले जेठ १५ अगावै निर्णय गरी प्रतिनिधिसभा ब्युँताए बजेट संसद्मै पेस गर्नुपर्ने हुन्छ । सर्वोच्चको निर्णयमा ढिलाइ वा प्रतिनिधिसभा नब्युँतिएको अवस्थामा के गर्ने भन्ने अन्योल भने कायमै रहने देखिन्छ ।यस्तो परिस्थितिमा अध्यादेशबाट जसरी पनि जेठ १५ मै बजेट ल्याउनुपर्छ जस्तो लाग्दैन, संविधानको आर्थिक कार्य प्रणालीका मस्यौदाकार शंकर शर्मा भन्छन्, यसलाई कानुन तथा संविधानविद्हरूबाट थप व्याख्या आवश्यक परेको छ । यसका लागि शुक्रबार राष्ट्रपति तथा प्रधानमन्त्रीको कदमविरुद्ध पर्ने मुद्दा र निर्णय नभएसम्मका लागि सरकारले हतार गर्न नहुने विज्ञहरूको धारणा छ ।संसद् नब्युँतने र यो चुनावी सरकार भइरहे नियमित कार्यक्रमहरू मात्रै समावेश गरेर अध्यादेशमार्फत बजेट सार्वजनिक गर्नुपर्ने पूर्वअर्थ सचिव शान्तराज सुवेदीको धारणा छ । त्यसका लागि सरकारलाई पछिल्लो उदाहरण खिलराज रेग्मी सरकारका अर्थमन्त्री शंकर कोइरालाले ल्याएको बजेट हो । प्रतिनिधिसभा विघटन र चुनाव घोषणा भएको अवस्थाले यो कामचलाउ सरकार हो । त्यसकारण यसले नयाँ र लोकप्रिय कार्यक्रमसहित बजेट ल्याउन पाउँदैन, खिलराज रेग्मी सरकारका पालाका अर्थ सचिव सुवेदी भन्छन्, सामाजिक सुरक्षा भत्ता, तलब वृद्धिका काम त गर्नै हुँदैन । जसले मुलुकलाई दीर्घकालीन दायित्व थप्ने काम गर्छ ।नयाँ कार्यक्रम, तलब भत्ता वृद्धिसम्बन्धी दीर्घकालीन दायित्व सिर्जना गर्ने कार्यक्रमबारेको निर्णय नयाँ जनमतबाट म्यान्डेड प्राप्त सरकारलाई छाडिदिनुपर्ने उनको धारणा छ । त्यसकारण चुनावलाई ध्यानमा राखेर, आफैंले जसरी पनि चुनाव जित्नुपर्छ भन्ने हिसाबले बजेट ल्याइनु हुँदैन, सुवेदी भन्छन्, पुराना कार्यक्रमलाई निरन्तरता, तोकिएको नयाँ निर्वाचन, आउँदो वर्ष हुने स्थानीय तहको निर्वाचन र महामारी नियन्त्रणमा मात्रै केन्द्रित भएर बजेट ल्याउनुपर्छ ।"
बन्दरगाहमै रोकिए मालवस्तु,पर्सा (कास) निषेधाज्ञाका कारण मालसामान ढुवानी हुन नसक्दा वीरगन्जस्थित सिर्सिया सुक्खा बन्दरगाहमा ठूलो परिमाणमा कन्टेनर र बल्क कार्गोमा सामान अड्किएका छन् । वैशाख १६ देखि पर्सामा निषेधाज्ञा जारी रहेको र त्यसै दिनदेखि काठमाडौंमा पनि निषेधाज्ञा लगाइँदा आयातित मालवस्तु कारोबारी जाँचपास गराउन आएका छैनन् । बन्दरगाहको यार्डमा शनिबार १ हजार ५ सय ४९ मालवाहक तथा १ हजार ९ सय ८१ खाली गरी ३ हजार ५ सय ३० वटा कन्टेनर रोकिएको इन्टरमोडल यातायात विकास समिति वीरगन्जका प्रमुख कमल ज्ञवालीले जानकारी दिए । १८ हजार ७ सय ८५२ टन गेडागुडी तथा बल्क कार्गो वस्तु बन्दरगाहको यार्डमा अड्किएका छन् । ५ हजार ७ सय ३१ टन फलाम पनि थन्किएको छ । निषेधाज्ञा सुरु भएपछि उद्योग तथा व्यावसायिक प्रतिष्ठानसम्म कच्चापदार्थ ढुवानी गरेर लैजाने मालवाहक सवारीसाधनको अभाव भएपछि बन्दरगाहबाट फलाम तथा अन्य बल्क कार्गो वस्तु बाहिरिन नसकेको ज्ञवालीले बताए ।
एट्लेटिको स्पेनिस लिग च्याम्पियन,"म्याड्रिड (एजेन्सी) लुइस स्वारेजले निर्णायक गोल गरेपछि एट्लेटिको म्याड्रिडले शनिबार निर्णायक खेलमा रियल भालाडोलिडलाई पराजित गर्दै स्पेनिस लिगको उपाधि जितेको छ । एक गोलले पछाडि परेको अवस्थामा एट्लेटिकोले भालाडोलिडलाई २१ ले पराजित गर्दै सिजनको अन्तिम खेलबाट स्पेनिस लिगको उपाधि उचालेको हो ।अन्तिम खेलमा जित हात पारेमा मात्र एट्लेटिकोको उपाधि निश्चित हुने थियो । अन्यथा एट्लेटिकोको सहरी प्रमुख प्रतिद्वन्द्वी रियल म्याड्रिडले उपाधि जित्ने थियो । तर भालाडोलिडले आफ्नो मैदानमा मध्यान्तरसम्म एक गोलको अग्रता लिएर एट्लेटिकोलाई स्तब्ध पारेको थियो । रियलको पनि हालत यस्तै थियो, टोली घरेलु मैदानमा भिल्लारियलसँग मध्यान्तरसम्म एक गोलले नै पछाडि थियो ।ओस्कार प्लानोको गोलमा भालाडोलिडले १८ औं मिनेटमा अग्रता लिएको थियो । एन्जल कोरिआले एकल प्रयासमा गरेको सानदार गोलबाट एट्लेटिकोले ५७ औं मिनेटमा खेल बराबरीमा ल्यायो । त्यसको १० मिनेटपछि स्वारेजले गरेको गोल निर्णायक बन्यो । २ सय किलोमिटर उता म्याड्रिडमा येरिमी पिनोले २० औं मिनेटमा भिल्लारियललाई अग्रता दिलाएका थिए ।अन्तिम ५ मिनेट खेललाई नाटकीय बनाउँदै रियलले जित हात पार्दा करिम बेन्जेमाले ८७ र लुका मोड्रिजले ९२ औं मिनेटमा गोल गरे । त्यो पनि रियललाई उपाधि जोगाउन पर्याप्त भएन । ३८ खेलको समाप्तिमा एट्लेटिकोको ८६ र रियलको ८४ अंक रहयो । एट्लेटिकाले सन् २०१४ पछि पहिलो पटक स्पेनिस लिगको उपाधि जितेको हो । रियल र बार्सिलोनाको वर्चस्वमा डिएगो सिमोनीले आफ्नो एक दशक म्याड्रिड बसाइका क्रममा एट्लेटिकोलाई दोस्रो पटक लिग च्याम्पियन बनाएका हुन् । एट्लेटिको कुल ११ औं पटक लिग च्याम्पियन बनेको हो । डिसेम्बरदेखि नै एट्लेटिकोले लिगमा अग्रता बनाइरहेको थियो र त्यसलाई अन्तसम्मै कायम राख्यो । अक्टोबर १७ यता पहिलो पटक लिगको शीर्षस्थानमा पुग्ने रियलको आशामा स्वारेज तगारो बने । गत साता ओसासुनासँग रोकिन लागेको अवस्थामा ३४ वर्षे स्वारेजले नै एट्लेटिकोबाट विजयी गोल गरेका थिए । बार्सिलोनाबाट यसै सिजन आएका उनले ३२ खेलमा २१ गोल गरे । स्पेनमा ७ सिजन बिताइरहेका उनले व्यक्तिगत छैटौंपल्ट ला लिगाको उपाधि उचालेका हुन् ।अघिल्लो खेलमा उपाधि दौडबाट बाहिरिइएको बार्सिलोनाले एन्टोइन ग्रिजम्यानको गोलमा एइबरलाई १० ले हरायो । बार्सिलोना ७९ अंकसहित तेस्रो स्थानमा रह्यो । सेभियाले यसअघि नै चौथो स्थान सुरक्षित गरेको थियो । सातौं स्थानमा टुंग्याएको भिल्लारियलले म्यानचेस्टर युनाइटेडविरुद्ध हुने युरोपा लिगको फाइनलमा जित हात पारेमा च्याम्पियन्स लिगमा छनोट हुनेछ । एट्लेटिकोसँग पराजित भालाडोलिड रेलिगेसनमा परेको छ ।"
टोकियो ओलम्पिक सुरक्षित हुने दाबी,"टोकियो (एएफपी) टोकियो ओलम्पिकका प्रमुख कार्यकारी पदाधिकारीले शनिबार यो खेल महाउत्सव कोभिड१९ को जोखिमबाट सम्पूर्ण खेलाडी र जापानी जनताका लागि सुरक्षित रहेको बताउँदै प्रतियोगिताको तयारी अन्तिम चरणमा रहेको दाबी गरेका छन् । अन्तर्राष्ट्रिय ओलम्पिक कमिटी (आईओसी) का उपाध्यक्ष तथा टोकियोमा आईओसीको प्रमुख संयोगक जोन कोट्सले भर्चुअल प्रेस सम्मेलनमा प्रतियोगिता हुने निश्चित भएको बताए । टोकियो ओलम्पिक जुलाई २३ बाट अगस्ट ८ सम्म हुँदै छ, तर आयोजक सहर टोकियो आफैं आपतकालीन स्थिति घोषित रहेको छ । टोकियो ओलम्पिक निर्धारित कार्यक्रमअनुसार एक वर्षअगाडि हुनुपर्नेमा त्यसलाई कोरोना भाइरस संक्रमणको महामारीबीच सारिएको थियो । यसपल्ट भने प्रतियोगिता सार्ने वा स्थगित गर्ने कुनै योजना भएको बताउँदै कोट्सले भने, आठ वर्षको कडा मिहिनेतपछि हामी सम्पूर्ण तयारीको अन्तिम चरणमा छौं । अस्ट्रेलियाली आईओसी पदाधिकारीले जापानी आयोजकसँग मिलेर सुरक्षित प्रतियोगिता हुने दाबी थपे । उनले भने, प्रतियोगिता पूर्णतः सुरक्षित हुनेछ र जति पनि सहभागी हुनेछन्, त्यी सबै सुरक्षित रहनेछन् । यस्तै जापानी जनताका लागि यो सुरक्षित प्रतियोगिता हुनेछ । यसपल्टको प्रतियोगिता पक्कै पनि फरक र विषम परिस्थितिमा हुन लागेको छ । हामीले अहिलेसम्म आफ्नो इतिहासमा कहिले पनि प्रतियोगिता स्थगित गरेका छैनौं । ओलम्पिक इतिहासमा अहिलेसम्म तीन अवसरमा मात्र प्रतियोगिता हुन सकेको छैन । तीनै अवसर पहिलो र दोस्रो विश्वकप युद्धताका भएको थियो । सन् १९१६ मा पहिलो विश्वयुद्ध र सन् १९४० तथा १९४६ मा दोस्रो विश्वयुद्धका कारण हुन सकेको थिएन । टोकियो ओलम्पिक आयोजना कमिटीका प्रमुख सेइको हासिमोतोले केही जापानी प्रतियोगिताको आयोजनालाई लिएर सशंकित रहेको स्विकार्दै जोखिमबाट बच्न सबै उपाय अपनाइने बताइन् । जापानमा कोरोना भाइरस संक्रमणका महामारीले धेरै क्षति पुर्याएको छैन । तर पछिल्लो समय संक्रमणको दोस्रो लहरले भने टोकियोलाई बढी प्रभावित पारेको छ । टोकियोको ९ क्षेत्रमा अहिले तत्काल आपतकालीन अवस्था लागू छ । यो मे ३१ सम्म कायम रहनेछ । हासिमोतोले विदेशी पाहुनाको संख्यामा कमी गरिने र प्रतियोगिता सुरु भएयता यसले जापानी समाजमा सकारात्मक धारणा बढ्ने बताइन् । प्रतियोगिताका क्रममा ६० हजारसम्म कोभिड परीक्षण पनि गरिने उनले बताइन् ।"
विवेकलाई बुद्धिचाल उपाधि,"काठमाडौं (कास) क्यान्डिडेट मास्टर विवेक लामाले विष्णुबहादुर स्मृति अनलाइन बुद्धिचाल प्रतियोगिताको उपाधि हात पारेका छन् । रसियामा अध्ययन रहेका विवेकले फाइनल चरणको खेलमा पूर्वनेपाल च्याम्पियन बद्रीलाल नेपालीसँग बराबरी खेल्दै ९ अंकसहित उपाधि जितेका हुन् । समान साढे ९ अंक जोडे पनि प्रोग्रेसिभ अंकका कारण बद्रीलाल दोस्रो स्थानमा रहे । काभ्रेका फिडे मास्टर क्षितिज भण्डारीले एघारौं चरणमा भक्तपुरका विक्रम चोकमिमाथि सफलता हात पार्दै तेस्रो स्थान ओगटे । ललितपुर स्पोर्ट्स क्लबको आयोजनामा भएको प्रतियोगितामा चौथो र पाँचौं स्थानमा फिडे मास्टर मनीष हमाल, क्यान्डिडेट मास्टर मिलन लामा रहे भने झापाका राजन सुवेदी, भक्तपुरका निकेन कुस्था, चितवनका सुमित पन्त र काठमाडौंका मिसन दाहाल छैटौंदेखि स्थानमा रहे । स्विस लिग प्रणालीअनुसार एघारौं चरणसम्म भएको खेलमा महिलातर्फको उपाधि वर्तमान नेपाल च्याम्पियन सुजना लोहनीले जितिन् । दोस्रोमा काठमाडौंका रिया श्रेष्ठ र तेस्रो कृपा अधिकारी जोशी भए । १७०० मुनि रेटेडमा नुवाकोटका जमिल अली १५०० मुनिमा रवीन्द्र लामा र भेट्रानतर्फ पूर्व नेपाल च्याम्पियन पुण्यमान कर्माचार्य उत्कृष्ट ठहरिए । धादिङ जिल्ला बुद्धिचाल संघका अध्यक्ष विकास कार्कीका बुबा विष्णुबहादुर थापाको स्मृतिमा भएको प्रतियोगितामा ९७ खेलाडीलाई नगद पुरस्कारको सहयोग धादिङका यति टाइल ब्रिकका म्यानेजिङ डाइरेक्टर माधव गजुरेलले गरेका थिए ।"
