शीर्षक,विवरण
३५ करोड कमिसनले रोकिएको खोप खरिद,"२० लाख डोज किन्दा स्थानीय एजेन्टलाई कमिसन नदिने सिरमसँग सम्झौता नै भएको थियो । ५० लाख डोज खरिदमा भने एजेन्ट बाधक भएको स्वास्थ्य मन्त्रालयका प्रवक्ता डा जागेश्वर गौतमले बताए । २० लाख खोप ४ लाख प्रतिडोजमा खरिद गर्ने सम्झौता भएकामा ५० लाख खोप खरिद गर्न कमिसनसहित प्रतिडोज ६०५ डलरमा सिरमबाट प्रस्ताव आएको मन्त्रालयले जनाएको छ । खोप खरिदको छलफल चल्दा फागुन तेस्रो साता एक डलरको १ सय १५ नेपाली रुपैयाँ थियो । यसअनुसार एक डोज खोपको ६ सय ९५ रुपैयाँ ७५ पैसा पर्थ्यो । ५० लाख डोज खोप खरिद गर्दा ३ अर्ब ४७ करोड ८७ लाख ५० हजार रुपैयाँ पर्थ्यो । १० प्रतिशत कमिसन घटाउने हो भने ३४ करोड ७८ लाख ७५ हजार रुपैयाँ कम पैसामा खोप खरिद गर्न सकिन्थ्यो । एजेन्टकै दबाबमा खोप उत्पादन गर्ने कम्पनीले एजेन्टको कमिसनसमेत जोडेर मूल्य प्रस्ताव गरेको स्वास्थ्य सेवा विभागका एक अधिकारीले बताए । १० प्रतिशत कमिसन दिनु नपर्ने हो भने एक डोजको ५ दशमलव ४४ डलर पर्थ्यो । स्वास्थ्य मन्त्रालयले कमिसन दिएरै खोप खरिद गर्न चाहे पनि ८० प्रतिशत अग्रिम भुक्तानी गर्नुपर्ने बाध्यता थियो । कुनै सामान खरिद गर्दा सरकारले अग्रिम २० प्रतिशत रकम मात्रै भुक्तानी गर्न पाउने कानुनी व्यवस्था छ । हामीले २० प्रतिशत रकम दिएपछि एजेन्ट ६० प्रतिशत लगानी गर्नसमेत नसक्ने हैसियतका रहेछन्, प्रवक्ता गौतमले भने, आफू लगानीसमेत गर्न नसक्ने, कमिसन मात्रै लिनेलाई हामीले विश्वास गर्न सकेनौं । त्यसैले खोप खरिद अघि बढ्न सकेन । कमिसनको विषय उठेपछि मन्त्री त्रिपाठी, सचिव लक्ष्मण अर्यालसहित केही कर्मचारीहरू खोप खरिदका लागि सिरम कम्पनीबाहेक अर्को विकल्पमा जान नहुने अडानमा थिए । खोप लगाउने दिन सारेको सार्यैसरकारले अग्रिम भुक्तानी गरिसकेको १० लाख डोज सिरमले उपलब्ध नगराउँदा खोप लगाउने दिन पटकपटक सारिरहेको छ । पहिलो डोज लगाएको १२ साताभित्र दोस्रो खोप लगाइसक्नुपर्ने हुन्छ । फागुन २३ पछि कोभिसिल्ड खोप लगाएका ६५ वर्षमाथिका वृद्धवृद्धाले दोस्रो खोप लगाउन पाएका छैनन् । स्वास्थ्य सेवा विभागका अनुसार १८ लाख २३ हजार ६ सय ६३ जनाले पहिलो डोज कोभिसिल्ड खोप लगाइसकेका छन् । यसमध्ये फागुन १० सम्म पहिलो खोप लगाएका ३ लाख ७० हजार ३ सय २६ जनाले मात्रै दोस्रो डोज लगाएका छन् । १४ लाख ५३ हजार ३ सय ३७ जना कोभिसिल्ड खोपको पर्खाइमा छन् । उनीहरूले फागुन २३ पछि खोप लगाएका हुन् । जेठ अन्तिम सातासम्म सबैलाई खोप लगाइसक्नुपर्ने हुन्छ, गौतमले भने, सिरमले त्यतिबेलासम्म खोप दिनेमा हामी आशावादी छौं । स्वास्थ्य सेवा विभागले तीन दिनअघि पनि सिरमलाई पहिलो खोप लगाएकाले दोस्रोपटक लगाउने दिन नजिकै आइसकेकाले तत्काल उपलब्ध गराइदिन पत्राचार गरेको स्वास्थ्य सेवा विभागको परिवार कल्याण महाशाखा प्रमुख तारानाथ पोखरेलले बताए । सिरमसँग खोप उपलब्ध गराइदिन ताकेता भइरहेको छ, लिखित रेस्पोन्स आएको छैन, उनले भने, खोप बनाउन आवश्यक कच्चा पदार्थ नभएको र उत्पादन बढाएपछि उपलब्ध गराउने जानकारी आएको छ । सिरमले स्वास्थ्य सेवा विभागका महानिर्देशकलाई आइतबार पत्र लेखेर आगामी महिना पनि खोप दिन नसक्ने जनाएको छ । कोभ्याक्सलाई पनि खोप उपलब्ध गराइदिन पत्राचार भइरहेको उनले बताए । कोभ्यासमार्फत कोभिसिल्ड खोप नै ३ लाख ४८ हजार डोज आएको थियो । सिरमसँग २० लाख डोज खरिद गरिसकेको र ५० लाख डोज खरिद गर्ने प्रक्रिया अघि बढेको भन्दै मन्त्रालयले फागुन २३ देखि ५५ वर्षमाथिका वृद्धवृद्धालाई खोप लगाउने निर्णय गरेर कार्यतालिकासमेत सार्वजनिक गरेको थियो । खोप आउने सुनिश्चित नभएपछि निर्णय सच्याउँदै ६५ वर्षमाथिका वृद्धवृद्धालाई मात्रै खोप लगाएको थियो । सिरमले खोप दिने प्रतिबद्धताका आधारमा खोप लगाउने कार्यतालिका बनाएर सार्वजनिक गर्यौं, पहिलोपटक त सच्यायौं, विभागका एक उच्च तहका कर्मचारीले भने, दोस्रो डोज जेठ ११ देखि लगाउने भनिएको थियो । यो कार्यतालिका पनि सार्ने योजनामा छौं ।"
फेरि प्रतिनिधिसभा विघटन गर्ने ओलीको संकेत,"प्रधानमन्त्रीले आफू पनि लोकतन्त्रवादी नेता भएको र संविधान जारी गर्दाका शक्तिहरू मिलेर जाऔं भन्दै विश्वासको प्रस्तावको पक्षमा मतदान गर्न र सत्ता सहकार्यका लागि आग्रह गर्नुभयो । हामीले संवैधानिक निकाय र संस्थाहरूलाई निस्तेज बनाउँदै मनोमानी ढंगले मुलुक चलाउने तपाईंलाई कसरी लोकतन्त्रवादी भन्ने ? जुन भावनाका साथ संविधान बनेको थियो, त्यसविपरीत एक्लै अघि बढ्ने काम तपाईंले गर्नुभएको छ, यसै आधारमा तपाईंलाई सहयोग गर्न सकिँदैन भन्यौं, उनले कान्तिपुरसँग भने । सत्तारूढ दलभित्रकै फुट र विग्रहका कारण संसद्समेत चल्ने अवस्था नभएको परिस्थिति देखाउँदै प्रधानमन्त्री ओलीले प्रतिनिधिसभाको विघटन नभनीकन निर्वाचनमा मिलेर जान प्रस्ताव अघि सारेका थिए । छलफलमा सहभागी कांग्रेस सहमहामन्त्री प्रकाशशरण महतका अनुसार प्रधानमन्त्रीले आफ्नो विषयवस्तु राख्ने क्रममा निर्वाचनतिर जाने परिस्थिति पनि आउन सक्छ भने पनि आफूहरूले वैशाख २७ गते प्रधानमन्त्रीले राखेको विश्वासको प्रस्ताव र कोरोना महामारीका विषयमा छलफल केन्द्रित गरेको बताए । निर्वाचनमा जाने परिस्थिति पनि आउन सक्छ भन्ने भनाइ प्रधानमन्त्रीको थियो । तर हामीले निर्वाचनमा जाने वा वैकल्पिक सरकार बनाउने विषय वैशाख २७ गतेको परिणामपछि मात्रै थाहा हुन्छ भन्यौं, त्यसैले त्यतातिर छलफल भएन, उनले भने, सरकारको अहिलेसम्मको व्यवहार र कदमले सहयोग गर्ने स्थिति छैन । विपक्षमा मतदान गर्छौं भन्ने जवाफ हाम्रोबाट भयो । छलफलमा लामो भनाइ प्रधानमन्त्री ओली आफैंले राखेका थिए भने एमाले संसदीय दलका उपनेता नेम्वाङ संक्षिप्त बोलेका थिए । कांग्रेसका नेताहरू सबैजसोले भनाइ राखेका थिए । महतले कोरोना महामारीका बेला सरकारले प्रभावकारी काम गर्न नसकेको र खोप खरिद विवादास्पद बनेको भनाइ राख्दै प्रधानमन्त्रीको ध्यानाकर्षण गराइएको बताए । उनले कूटनीतिक माध्यमबाट छिटोछरितो खोप खरिद गर्न प्रधानमन्त्रीको ध्यानाकर्षण गराइएको बताए । कांग्रेसले तत्काल खोप खरिद गरेर ल्याउन, भेन्टिलेटर, आईसीयू बेडको अभावमा कोभिड संक्रमित मर्ने अवस्था आउन नदिन सरकार गम्भीर बन्नुपर्नेमा जोड दिएको थियो ।"
महामारीविरुद्ध स्वस्फूर्त उठेका हात,"अलायन्सले आइसोलेसन सेन्टर सञ्चालन गर्न स्थानीय तह वा अन्य संघसंस्थालाई सघाउने र संक्रमितहरूको उपचारमा खटिने कर्मचारीलाई आवश्यक तालिम दिने काम थालिसकेको छ । कोभिड अलायन्स फर नेपाल मा जोडिएका सबैले आफ्नो पेसागत दक्षताअनुसारको काम सम्हालिरहेका छन् । अलायन्समा रहेका चिकित्सक, जनस्वास्थ्यविद् र व्यवस्थापकले दाङको तुलसीपुर नगरपालिकालाई कोभिड संक्रमण नियन्त्रण र संक्रमितहरूको उपचारसम्बन्धी तालिम दिइसकेको छ । संक्रमितहरूको संख्या बढिरहेको समयमा अस्पतालमा बढ्दो चाप घटाउन हामीले समन्वयकारी काम गरिरहेका छौं, श्रेष्ठले भनिन् । अलायन्ससँग हाल अक्सिजन फर नेपाल र भ्याक्सिन फर नेपाल नामक समूह पनि जोडिइसकेका छन् । फोहरमैला पुनः प्रशोधन र वातावरण संरक्षणमा काम गर्ने आनन्द मिश्र अलायन्ससँग जोडिएर अक्सिजन फर नेपाल को समन्वय गरिरहेका छन् । मिश्रले अस्पतालमा भर्ना भएर उपचार गराइरहेका कमजोर आर्थिक अवस्था भएका बिरामीलाई डाक्टरको सिफारिसमा निःशुल्क अक्सिजन उपलब्ध गराउन सामाजिक काममा सक्रिय हन्ड्रेड समूहसँग सहकार्य गरेर काम थालेको बताए । उनले अक्सिजनसहितको ५० बेड तयार पार्ने काममा जुटिरहेको बताउँदै भने, अक्सिजनको अभावमा कसैले ज्यान गुमाउनु नपरोस् भनेर लागिपरेका छौं ।अक्सिजन नेपालले मंगलबारदेखि नै ९८०१३०९०८५ नम्बरको हटलाइन सुरु गरेको छ । आनन्दका अनुसार सोमबार मात्रै १५ जनाभन्दा धेरैले अक्सिजनका लागि फोन गरेका थिए भने झन्डै २५ जनाले अक्सिजन नेपालको फेसबुक पेजमार्फत सहायता मागेका थिए । मिश्रले भने, सकेसम्म आफैं अक्सिजन उपलब्ध गराइदिन्छौं । नसकेको खण्डमा सूचना दिएर सहयोग गर्न लागिपरेका छौं ।अलायन्ससँग जोडिएर तयार भएको भ्याक्सिन फर नेपाल समूहले बुधबार मात्रै देश तथा विदेशमा रहेका सय प्रभावशाली नेपालीहरूको हस्ताक्षरसहित काठमाडौंस्थित अमेरिकी राजदूतलाई पत्राचार गरेका छन् । समूहका सदस्य साकार पुडासैनीले नेपाललाई कम्तीमा १ करोड २० लाख डोज खोप उपलब्ध गराउन अमेरिकी सरकारसँग अनुरोध गरेको बताए । अमेरिकामा बसेर विभिन्न क्षेत्रमा काम गरिरहेका प्रभावशाली नेपाली र नेपाललाई माया गर्ने अमेरिकी ६३ जना र अमेरिकाका लागि पूर्वनेपाली राजदूतहरू ३ जनासहित ८१ जनाको सामूहिक अनुरोधपत्र काठमाडौंस्थित अमेरिकी राजदूतलाई पठाइएको हो । संक्रमण बढ्दै जाँदा सरकारी संयन्त्रले उपचारको प्रबन्ध गर्न नसकिरहेका बेला नागरिक स्तरबाट संक्रमणविरुद्ध लड्न हातहरू उठेका छन् । ईकमर्समा सक्रिय धुम्बाराहीका सुरजराज पाण्डेसहितका ८ जनाले कोभिडकनेक्टएनपी डट ओआरजी नामक वेबसाइट खोले । साइटका अलवा सामाजिक सञ्जालमार्फत पनि उनीहरूले संक्रमितका लागि बेड, आवश्यक औषधि तथा अक्सिजन सिलिन्डर खोज्ने काम गरिरहेका छन् । समूहका केही सदस्य सामाजिक सञ्जाल र साइट व्यवस्थापनमा खटिएका छन् भने केही सदस्य कुन अस्पतालमा बेड खाली छ, अक्सिजन कहाँ पाइन्छ, कसले कस्तो सेवा गरेर संक्रमितलाई सहयोग दिन सक्छ भन्ने जस्ता सूचना खोजेर आवश्यकलाई उपलब्ध गराउँछन् । मंगलबार मात्रै आफूहरूले १ सय ३९ जनालाई बेड खोजेर सहयोग पुर्याएको र सय जनाका लागि बेड खोजिरहेको पाण्डेको दाबी छ । पाण्डेले हरेक दिन बिरामी र उनीहरूका आफन्तले रुँदै फोन गर्ने गरको बताए । आईसीयू बेडका लागि गुहार माग्नेको बोलीले हरेक पटक आफ्नो मन कुँडिन्छ, उनको भनाइ छ । फोनबाट मात्रै सम्भव नभएर पाण्डे मंगलबार साथीहरूसँग काठमाडौंका ९ वटा अस्पतालमा बेडको खोजीमा हिँडे । तर एउटा अस्पतालमा चार वटा बेड मात्र खाली पाइयो । बिरामीलाई एम्बुलेन्समा राखेर बेड खोज्दै अस्पताल चहार्दा कति सास्ती होला ? उनले भने, संक्रमणको संख्या बढ्दै जाने, बेड र अक्सिजन नपाएर संक्रमितको मृत्यु हुँदै जाने अवस्था रोक्न हामीले समन्वयकारी भूमिका खेलेका हौं ।बुधबार साँझ मात्रै यो वेबसाइटमा ९७ जना कोरोना संक्रमितले अस्पतालको बेड खोजिरहेको र १७ जनाले अक्सिजन सिलिन्डर खोजिरहेको बताएका थिए । साइटमा गएर संक्रमित वा उनीहरूका आफन्तले आफूलाई बेड, अक्सिजन, सवारीसाधन, खानेकुरा के चाहिएको हो भनेर दर्ता गर्न सकिन्छ । त्यसका आधारमा सुरजसहितका स्वयंसेवक साथीहरूले आवश्यक कुरा कहाँ उपलब्ध छ भन्ने सूचना उनीहरूलाई उपलब्ध गराउँछन् । सुरजका अनुसार अहिले उनीहरूसँग जोडिएर ६० जना स्वयंसेवकले २४ सै घण्टा काम गरिरहेका छन् । उनले भने, सबैले घरघरमै बसेर निःशुल्क काम गरिरहेका छन् । उनीहरूले ९८४२८६३०३९ र ९८२३०११६२३ को हटलाइन नम्बर पनि सुचारु गरेका छन् । कोभिड संक्रमणसँग सम्बन्धित सूचना लिन वा आवश्यक चिकित्सकीय परामर्श लिन यी नम्बरमा फोन गर्न सकिन्छ । सुरजका अनुसार यो समूहमा स्वयंसेवी रूपमा काम गर्न केही चिकित्सकहरू पनि जोडिएका छन् । जसले फोनमै संक्रमित वा उनीहरूका आफन्तलाई आवश्यक सूचना दिएर सहयोग गर्छन् । उनका अनुसार मंगलबार मात्रै उनीहरूले बेड खोजिरहेका १३९ जनालाई विभिन्न अस्पतालमा बेड मिलाइदिए । त्यस्तै २९ जनालाई अक्सिजन सिलिन्डर उपलब्ध गराइदिए । संक्रमणसँग जुध्न नागरिकस्तरबाट भएका प्रयासहरूले संक्रमणको जोखिम खेपिरहेका र निषेधाज्ञाका कारण समस्यामा परेकाले थोरै भए पनि राहत पाएका छन् । त्यस्तै न्यून आर्थिक अवस्था भएका र सडकमा आश्रितहरू भोकै बस्न नपरोस् भनेर हाम्रो सानो प्रयास र हाम्रो टिम नेपालले थापाथलीको प्रसूति गृह पछाडि बिहानको समयमा निःशुल्क खाना खुवाइरहेको छ । हाम्रो टिम नेपालका सक्रिय सदस्य विमल पन्तले निषेधाज्ञा लम्बिँदै जाँदा खानाको खोजी गर्नेहरूको संख्या पनि बढिरहेको जनाए । उनले सोमबार करिब ३ सय जनालाई खाना खुवाएकोमा मंगलबार खानेको संख्या झन्डै ५ सय पुगेको बताए । यी दुई समूह र सहानुभूति नेपाल समूह मिलेर आइतबारदेखि अक्सिजन बैंकको पनि सुरुवात गरेका छन् । समूहका सक्रिय सदस्य पुकार बमले आफूहरूलाई ३ दिनमै हजार जनाभन्दा बढीको फोन आएको बताए । उनले बजारमा अक्सिजनको कालोबजारी व्यापक भएको, आवश्यक पर्ने संक्रमितले अक्सिजन नपाएर ज्यानै गुमाउनुपर्ने अवस्था आउन लागेको देखेपछि आफूहरूले अक्सिजन बैंकको काम थालेको बताए । समूहले मंगलबार मात्रै भक्तपुरको सरकारी अस्पताल र मेडिसिटी अस्पतालमा अक्सिजन नपाएका र किन्ने आर्थिक हैसियत नभएकालाई ४० वटा अक्सिजन सिलिन्डर उपलब्ध गरायो । पुकारले आफूहरूलाई अक्सिजनका अलावा अस्पतालमा बेड मिलाइदिन, सिकिस्त भएका संक्रमितका लागि आवश्यक पर्ने भनिएको रेम्डेसिभियर औषधि उपलब्ध गराइदिन भन्दै दर्जनौं फोन आइरहेको सुनाए । उनले भने, हाम्रो स्रोत र सम्पर्क प्रयोग गरेर कहाँ अक्सिजन सिलिन्डर उपलब्ध छ, खाली सिलिन्डर लगेर कहाँ भर्न सकिन्छ भनेर पनि सूचना दिइरहेका छौं ।केही दिनअघिबाट ज्वरो आएका हाँडीगाउँका नकुल गुरुङलाई सोमबार मात्रै आफू संक्रमित भएको थाहा भयो । श्वासप्रश्वासमा समस्या देखिँदै गएपछि उनका भाइ मनोजले सुरुमा त दाइलाई अस्पतालमा भर्ना गर्न सकिन्छ कि भनेर खोजी गरे । कुनै अस्पतालमा बेड नपाएपछि घरमै राखेर अक्सिजन दिने भनेर सिलिन्डर खोज्दै हिँडे । तर कतै पाइएन, उनले भने । दाइको स्वास्थ्य जटिल भए पनि अक्सिजन नपाइरहेका बेला उनले हाम्रो सानो प्रयास, हाम्रो टिम नेपाल र सहानुभूति नेपालको सेवा दिइरहेको खबर थाहा पाए । तत्कालै उनले समूहका सदस्य विमल पन्तलाई फोन गरे । विमलले अनेकतिरबाट खोजी गरेर बुधबार उनको घरमै अक्सिजन सिलिन्डर पुर्याइदिए । आज मात्रै दुई जना बिरामीलाई घरमै निःशुल्क अक्सिजन पुर्याइदियौं, विमलले भने । त्यस्तै, थापाथलीको प्रसूति गृह पछाडि साँझको समयमा निःशुल्क भोजन सेवाले पनि खाना खुवाइरहेको छ । समूहका सदस्य अंशु यादवले आफूहरूले अन्य स्थानमा पुगेर पनि खाना बाँडिरहेको बताए । उनका अनुसार पछिल्ला दिनहरूमा खानाको खोजी गर्नेको संख्या बढिरहेको छ । मंगलबार साँझ मात्रै २ सय ७३ जनाले खाना खाए । यो संख्या आइतबारतिर केही कम थियो, उनले भने । यो समूहमा सामान किनमेल गर्ने, खाना बनाउने र वितरण गर्ने गरेर २१ जना खटिएका छन् । निषेधाज्ञा लम्बिँदै गए पनि भोकले कोही नमरून् भनेर खटिएका हौं, यादवले भने ।"
अविश्वास प्रस्ताव र एमाले सांसदको राजीनामा सँगसँगै !,"(काठमाडौं)  प्रधानमन्त्री केपी शर्मा ओलीविरुद्धको गठबन्धनले एमालेको झलनाथ खनालमाधव नेपाल समूहका सांसदको राजीनामा र अविश्वास प्रस्ताव सँगसँगै हुने गरी छलफल अघि बढाएको छ । ओलीले २७ गते विश्वासको मत नपाए अल्पमतको सरकारको नेतृत्व गर्दै चुनावसम्म जाने रणनीति बनाएको आकलन गरिएकाले त्यसलाई चिर्न अगाडि नै अविश्वासको प्रस्ताव दर्ता गर्नुपर्ने गरी छलफल अघि बढेको स्रोतले जनाएको छ । कांग्रेस, एमाले (खनालनेपाल), माओवादी केन्द्र र जसपाका नेताहरूबीच बुधबार छुट्टाछुट्टै छलफल भएको थियो । छलफलमा एमाले नेता नेपालले आफूहरू २७ गतेअघि नै सामूहिक राजीनामा दिन तयार भएको सन्देश कांग्रेस सभापति शेरबहादुर देउवालाई दिएका थिए भने देउवाले पनि आफ्ना प्रतिनिधिहरू पठाएर अहिले एमालेभित्र सांसदहरूको स्थिति बुझेका थिए । अहिले अविश्वासको प्रस्ताव दर्ता गर्ने र राष्ट्रपतिसमक्ष समावेदन गर्ने गरी अघि बढौं भनेर छलफल चलाएका छौं, एमालेका साथीहरूले राजीनामा दिने कुरा गर्नुभएको छ, त्यसो हुँदा हाम्रो पक्षमा सजिलै संख्या पनि पुग्छ, स्रोतले कान्तिपुरसँग भन्यो, अविश्वासको प्रस्ताव र एमाले सांसदहरूको राजीनामा सँगसँगै आउन सक्छ । अविश्वासको प्रस्ताव दर्ता गराए त्यसमाथि छलफल गर्न प्रतिनिधिसभाको अधिवेशन बोलाउनुपर्ने बाध्यता राष्ट्रपतिलाई हुन्छ । नत्र प्रधानमन्त्री ओलीले विश्वासको मत माग्दा आउने परिणामसँगै प्रतिनिधिसभा अधिवेशन नै अन्त्य गरेर अध्यादेशमार्फत बजेट ल्याउने र अल्पमतको सरकारको नेतृत्व गर्दै चुनावसम्म जाने योजना बनाएको आशंका विपक्षीको छ । ओलीको यो कदम रोक्नुपर्ने विषयमा हामीबीच जोडदार छलफल भइरहेको छ, निष्कर्ष निस्किएको छैन, जसपाका एक नेताले भने ।यसअघि कांग्रेस सभापति देउवाको जोड चुनावमै जानुपर्छ भन्ने भए पनि लुम्बिनी प्रदेशको प्रकरणपछि उनी हच्किएको र कम्तीमा ओलीको नेतृत्वमा चुनावमा जानु हुन्न भन्ने निष्कर्षमा पुगेका छन् । त्यसपछि नै उनले गठबन्धन सरकारबारे रुचि देखाएका हुन् । लुम्बिनी प्रदेशको प्रकरणपछि देउवा सार्वजनिक रूपमा पनि ओलीप्रति अलि धेरै आक्रोशित देखिन्छन् । बुधबारमात्रै ओलीले गरेको सत्ता सहकार्य र चुनावी गठबन्धनको प्रस्तावलाई देउवाले अस्वीकार गरेका छन् । बरु राष्ट्रिय सभाको वाग्मती प्रदेशको उम्मेदवारमा एमालेको नेपाल समूहले अघि सारेका संघीयताविद् खिमलाल देवकोटालाई सहयोग गर्ने निर्णय कांग्रेसले गरेको छ । यसलाई नेताहरूले रणनीतिक चालका रूपमा लिएका छन् । यही सहमतिलाई सत्ता सहकार्यसम्म लैजाने गरी सहमति जुटाएर नेताहरू उठेका हुन्, स्रोतले भन्यो, फाइनल कुरा हुन बाँकी छ, शुक्रबारसम्म सबै टुंगो लाग्छ ।कांग्रेस, माओवादी र जसपाको उपेन्द्र यादव पक्ष बुधबार राष्ट्रिय सभाको उपनिर्वाचनमा एमालेका नेपाल पक्षीय उम्मेदवार देवकोटालाई सघाउन तयार भएका हुन् । यसअघि कांग्रेसले सहमति जनाएपछि बुधबार बिहान माओवादी केन्द्रका अध्यक्ष पुष्पकमल दाहालसँग भेटेर नेपालले आफ्ना उम्मेदवारलाई सघाउन आग्रह गरेका थिए । त्यसपछि दाहाल र जसपा अध्यक्ष यादवबीच भएको भेटमा पनि देवकोटालाई उम्मेदवार बनाउने विषयमा सहमति जुटेको हो । माधव कमरेडले ओलीसँग भन्दा कांग्रेसमाओवादीसँगको सहकार्यलाई सहज रूपमा लिनुभएको छ, नेपालनिकट एक नेताले कान्तिपुरसँग भने, यही सहकार्यलाई पछिसम्म लैजाने उहाँको सोच छ । एमालेको खनालनेपाल समूहभित्र आफ्नै पार्टीका प्रधानमन्त्रीविरुद्ध फ्लोर क्रस गर्नुभन्दा त्यसअघि नै राजीनामा दिनु उपयुक्त हुने मत बलियो छ । एमालेका कम्तीमा २५ जनाजति सांसद राजीनामाका लागि तयार भएको जिकिर नेताहरूले गरेका छन् । फ्लोर क्रस गरेर पार्टी फुटाउनेभन्दा सुरुमै राजीनामा दिएर पार्टीभित्रै संघर्ष गर्नुपर्ने मत बलियो भएपछि नेता नेपाल पनि यही विचारसँग सहमत भएको एमालेका एक स्थायी कमिटी सदस्यले बताए । नेता नेपालले भने आफूहरूबीचमा अहिले विभिन्न कोणबाट छलफल भइरहेको तर के गर्ने भन्ने निष्कर्ष निस्किनसकेको बताए । हामीले फाइनल निर्णय गर्न बाँकी छ । केपी ओलीले मिल्ने गरी कुरा गर्न चाहँदैनन् । उनले निकाल्ने नै योजना बनाएका छन् । के गर्नुपर्छ भनेर नियालिरहेका छौं, उनले कान्तिपुरसँग भने, सांसदहरूको राजीनामाको कुरा जोडदार रूपमा उठेको छ, अब स्थायी कमिटीको बैठक बसेर टुंगो लगाउँछौं । यो समूहमा अहिले फ्लोर क्रस या ओलीलाई मतदान गर्नुपर्छ भन्नेभन्दा राजीनामा दिनुपर्छ भन्ने मत बलियो छ । राजीनामा दिँदा एकातिर फ्लोर क्रस गरेको कलंक बोक्नु नपर्ने, अर्कातिर गठबन्धन सरकार बनाउन कांग्रेसमाओवादीजसपालाई सजिलो हुने भएकाले यही कुरामा सहमति जुटेको हो । देउवाले निर्णय गर्नेबित्तिकै आफूहरूले राजीनामा दिइहाल्ने नेपालनिकट ती स्थायी कमिटी सदस्यले बताए । माओवादीले पनि देउवालाई २७ गतेअघि नै अविश्वासको प्रस्ताव दर्ता गराउनका लागि सहमत गराउने कोसिस गरिरहेको छ । २७ गतेभन्दा अघि नै अविश्वासको प्रस्ताव दर्ता गराऔं भन्ने हाम्रो जोड हो तर शेरबहादुरजी तात्नुपर्यो, माओवादीका एक नेताले भने, लुम्बिनीमा भएको घटना हेरेपछि ओलीले गराउने चुनाव आफूहरूको पक्षमा हुन्न भन्नेमा शेरबहादुरजी हुनुहुन्छ, ओलीले कारबाही गर्नुभन्दाअघि नै राजीनामा दिने माधवजीहरूको मनस्थिति छ । यति हुँदा परिस्थिति हाम्रो पक्षमा आउनुपर्ने हो, हेरौं ।"
"८,६५९ थपिए, ५८ को मृत्यु",काठमाडौं (कास) कोरोना भाइरस संक्रमणबाट पछिल्लो २४ घण्टामा ५८ जनाको मृत्यु भएको छ भने ८ हजार ६ सय ५९ संक्रमित थपिएका छन् । एक दिनमा संक्रमित र मृत्यु भएकाको यो संख्या हालसम्मकै उच्च हो । संक्रमणले हालसम्म ज्यान गुमाएकाको संख्या ३ हजार ४ सय ७५ पुगेको छ । स्वास्थ्य तथा जनसंख्या मन्त्रालयका प्रवक्ता डा जागेश्वर गौतमका अनुसार २४ घण्टामा २१ हजार ३ सय ७२ नमुनाको परीक्षण गर्दा ८ हजार ६ सय ५९ जनामा संक्रमण पाइएको हो । सक्रिय संक्रमितको संख्या ६६ हजार ३ सय ५२ पुगेको छ । काठमाडौं उपत्यकामा मात्रै ३ हजार ८ सय २५ संक्रमित थपिएका छन् ।
आकस्मिक कक्षको भुइँमै संक्रमित,"(बुटवलभैरहवा)  सिकिस्त बिरामी भएपछि कहाँ जाने ? यसको एउटै जवाफ हुन्छ अस्पताल । तर, अहिले अस्पताल पुगेका धेरै कोरोना संक्रमितले उपचार सेवा पाउन सकेका छैनन् । अस्पताल परिसरमा उपचार सेवा लिन नपाएका बिरामीको बिचल्ली र आफन्तको छटपटी देखिन्छ । मंगलबार र बुधबार लुम्बिनी प्रादेशिक अस्पतालमा यस्तै दृश्य देखियो ।कोरोना संक्रमित बाबुको उपचारमा आएका पश्चिम नवलपरासीको सरावल७ का नरेन्द्र केवटले अस्पताल आएर पनि उपचार नपाउँदाको पीडा अह्य भएको बताए । पापा बोल्नै नसक्ने अवस्थामा हुनुहुन्छ । हामी टुलुटुलु मुख हेर्दै छौं, उनले भने, अस्पतालकै आँगनमा बसेर पनि उपचार गराउन सकेका छैनौं । नरेन्द्रका बाबु ६० वर्षीय रामप्रसादलाई ६ दिनदेखि लगातार ज्वरो आएको थियो । चार दिनअघि परीक्षण गर्दा कोरोना देखियो । अचेत हुने गरी ज्वरो आउने, काप्ने र श्वास फेर्न गाह्रो हुने भएपछि आफन्तले सोमबार परासीस्थित पृथ्वीचन्द्र अस्पताल पुर्याए । तर, बेड नभएको भन्दै अस्पतालले गेटबाटै फर्काइदियो । सिकिस्त बिरामीलाई मंगलबार बिहानै लुम्बिनी प्रादेशिक अस्पतालमा ल्याइयो । तर, यहाँ पनि भर्ना पाएनन् । आकस्मिक कक्षमा छिर्नसमेत साँझसम्म पालो कुरेका थिए ।यस्तै, रूपन्देहीको तिलोत्तमा३ का विष्णु भट्टराई लुम्बिनी प्रादेशिक अस्पताल परिसरमा भगवान् पुकार्दै थिए । आकस्मिक कक्षबाहिर उनका ५२ वर्षीय बाबु कोरोना संक्रमित भएपछि मृत्युसँग लड्दै थिए । आईसीयूमा राख्नुपर्ने बिरामीलाई इमर्जेन्सीमा छिराउन पनि सकिएन, उनले भने । एक साताअघि उनमा संक्रमण देखिएको थियो । घरमै आइसोलेसनमा बसेका बेला दुई दिनअघि सिकिस्त बने । नगरका स्वास्थ्यकर्मीले आईसीयूसहितको अक्सिजन कक्षमा लैजान सुझाव दिए । सुरुमा भैरहवाको भीम अस्पताल, मेडिकल कलेज हुँदै मणिग्रामको क्रिमसन अस्पतालमा लग्यौं, छोरा विष्णुले भने, कतै सेवा नपाएपछि यहाँ ल्याएका हौं । यहाँ पनि त्यस्तै भयो ।मंगलबार लुम्बिनी प्रादेशिक अस्पताल परिसरमा उपचार सेवा लिन नपाएका दर्जनौं बिरामी छटपटिइरहेका थिए । कोही आकस्मिक कक्षमा छिर्न पालो कुर्दै थिए । कोही भर्ना पाउन हारगुहार गर्दै थिए । अस्पतालमा ठाउँ नै नपाएपछि बुटवल कालिकानगरका गजेन्द्र केसरीले सिकिस्त बिरामी पत्नीलाई घर फर्काए । श्वास फेर्न गाह्रो छ । तर, सबै अस्पतालमा फोन गरें । कतै ठाउँ पाइनँ, उनले भने, जे हुन्छ घरमै हुन्छ भनेर फर्काउन लागें । आकस्मिक कक्षमा भर्ना भएका बिरामीले थप उपचार नपाउँदाको छटपटी अझ दर्दनाक थियो । त्यसमध्येकी हुन्, कञ्चन गाउँपालिका४ की २७ वर्षीया महिला । उनी आकस्मिक कक्षको रेड जोनमा अन्तिम अवस्थामा थिइन् । बाँच्ने आशा मारेका आफन्त उनको जीउ सुमसुमाउँदै थिए । तीन दिनअघि अस्पताल ल्याइएकी उनी बोल्न सक्दिनथिन् । अक्सिजनले मात्रै सुधार नभएपछि चिकित्सकले आईसीयू सेवाले मात्रै बचाउन सक्ने बताएका थिए । पति शमशेर विकले पोखराको चरक अस्पतालमा आईसीयू एक बेडको जोहो गरे । तर, लैजान हेलिकप्टर भाडामा नपाएको बताए । गम्भीर अवस्था छ । एम्बुलेन्सबाट पुर्याउन सकिंदैन रे, उनले भने, न यहाँ आईसीयू पाइन्छ, न लैजान हेलिकप्टर ।अस्पतालमा सात बेडको फिभर क्लिनिकसहित ३० बेडको आकस्मिक कक्ष छ । तर, मंगलबार आकस्मिकमा ४७ सहित ५३ जना कोरोना संक्रमित थिए । बेड नपुगेपछि भुइँमा सुताएर पनि संक्रमितको उपचार हुँदै थियो । अस्पतालको आकस्मिक सेवाका निमित्त प्रमुख डा इन्द्रबहादुर राईले भुइँसमेत भरिएकाले अस्पताल आएका सबै बिरामीलाई उपचार गर्न नसकिएको बताए । आकस्मिक कक्षमा सबैजसो सिकिस्त खालका बिरामी थिए । स्वास्थ्यकर्मीहरू धेरैजसोलाई अक्सिजन दिएर जोखिम घटाउने कोसिस गरिरहेका थिए । आईसीयूमा राख्नुपर्ने अवस्थाका बिरामीको भने बिजोग थियो । उनीहरूसँग मृत्युसित युद्ध गर्नुबाहेक विकल्प थिएन । आकस्मिक कक्षको रेडजोनमा कपिलवस्तुको बुद्धभूमि नगरपालिकाका ४० वर्षीय पुरुषको धिमा गतिमा अक्सिजन चल्दै थियो । थप उपचार नहुने भएपछि घर लैजाने कि अस्पतालमै राख्ने भन्नेमा आफन्तहरू अलमलमा थिए । आफन्त कृष्ण भट्टराईले उपचार अभावमा ज्यान जाने अवस्था आएको बताए । ४ दिनदेखि इमर्जेन्सीमा राखेका छौं । बीसको उन्नाइस भएन, उनले भने, अस्पतालले आईसीयू बेड नभए बचाउन सकिँदैन भनिसकेको छ । तर, कतै आईसीयू भेटिएन । लुम्बिनी प्रादेशिक अस्पतालले धागो कारखानामा सञ्चालन गरेको कोरोना विशेष अस्पतालमा ३६ बेडको एचडीयू छ । १६ बेडको आईसीयू छ । तर, अस्पतालका सबै बेड भरिएका छन् । यसले आकस्मिक कक्षमा राखिएका बिरामीलाई थप उपचार सेवा दिन नसकेको अस्पतालका कोरोना फोकल पर्सन डा नन्दु पाठकले बताए । गम्भीर भएपछि मात्रै अस्पताल आएका बिरामी धेरै छन्, उनले भने, भर्ना भएका बिरामीलाई लामो समय राख्नुपर्दा बेड खाली नभएका हुन् ।भैरहवाको सिद्धार्थनगर९ का वडाध्यक्ष शेषकान्त भण्डारीलाई बुधबार श्वासप्रश्वासमा समस्या आयो । तत्काल भैरहवास्थित भीम अस्पतालमा लगियो । उक्त कोरोना विशेष अस्पताल पहिल्यै संक्रमितले भरिभराउ थियो । त्यसपछि भुइँमै राखेर अक्सिजन दिन सुरु गरियो । केही समयपछि बेड व्यवस्थापन गरेर सारियो ।बेड उपलब्ध नभएसम्म अस्पताल परिसरमा भुइँमै अक्सिजनसहित उपचार गर्नुपर्ने बाध्यतामा परेका वडाध्यक्ष भण्डारीमात्र एक्ला होइनन् । केही दिनयता भीम अस्पतालमा बेड नपाएर अस्पताल परिसरको भुइँमै छटपटाउँदै उपचार गराइरहेका कोभिड संक्रमित बिरामी जताततै देखिन्छन् । सकेसम्म बिरामीलाई बेड वा स्ट्रेचर भए पनि खोजेर व्यवस्थापन गर्छौं, अस्पतालका सूचना अधिकारी तथा चिकित्सक नारायण पोखरेलले भने, अर्को बेड खाली नभएसम्मका लागि भुइँमै पालो कुरेर बस्नुको विकल्प छैन । अस्पतालमा थेग्नै नसकिने र क्षमताभन्दा धेरै संक्रमित बिरामी उपचारका लागि आउन थालेको उनले बताए । अर्को बेड खाली हुनु भनेको कुनै बिरामी डिस्चार्ज हुनु वा कसैको मृत्यु हुनु हो । संक्रमित बढ्दै जाँदा मृत्युदर पनि बढ्न थालेको छ । कतिपय बिरामीको अस्पतालको बेड चहार्दाचहार्दै ज्यान जाने गरेको छ । भीम अस्पताललाई लुम्बिनी प्रदेश सरकारले गत वर्ष कोभिड अस्पतालका रूपमा स्थापना गरेको थियो । अस्पतालका अनुसार कोभिड बिरामीको उपचारका लागि उपलब्ध गराइएका २७ बेड सबै बिरामीले भरिएका छन् । आकस्मिक कक्षमा उपलब्ध रहेका ६ बेड पनि भरिएपछि आवश्यक चिकित्सकीय जनशक्ति अभावमा अस्पतालको ओपीडी सेवा पनि एक सातादेखि बन्द गरिएको छ । कोभिडका बिरामीले भरिएपछि अस्पतालको आकस्मिक कक्षको भुइँमा अहिले पनि सात जना संक्रमितलाई राखेर उपचार भइरहेको छ ।अस्पतालमा ४१ जना कोभिड संक्रमित उपचाररत छन् । उपचारका लागि छटपटाउँदै बिरामी अस्पताल परिसरमा आएपछि मानवीय नाताले बेड नभए पनि भुइँमै राखेर उपचार गर्नुपर्ने हुन्छ, अस्पतालकी इमर्जेन्सी शाखाकी प्रमुख सविता शर्माले भनिन्, संक्रमित बिरामी बढ्दै जान थालेकाले अब भुइँमा पनि व्यवस्थापन गर्न समस्या होलाजस्तो छ । दरबन्दीअनुरूप चिकित्सक उपलब्ध गराउन भने केन्द्र र प्रदेश दुवै सरकारले चासो दिएका छैनन् । अस्पतालका प्रशासकीय अधिकृत गोविन्द ज्ञवालीले कोरोनाका बिरामीलाई उपचार गर्न विशेषज्ञ सहितको कम्तीमा २ जना फिजिसियन चिकित्सक आवश्यक पर्नेमा हाल एकजना पनि नभएपछि समस्या परेको बताए ।"
स्वास्थ्य मन्त्रालय भन्छ ५८ प्रतिशत आईसीयू बेड खाली,"ह्याम्स र केएमसीलाई २४ घण्टे स्पष्टीकरणजिल्ला प्रशासन कार्यालय काठमाडौंले कोरोना संक्रमितको उपचारमा बढी शुल्क लिएको आरोपमा दुई अस्पताललाई स्पष्टीकरण सोधेको छ । काठमाडौंका प्रमुख जिल्ला अधिकारी कालीप्रसाद पराजुलीले काठमाडौं मेडिकल कलेज सिनामंगल र धुम्बाराहीको ह्याम्स अस्पताललाई २४ घण्टे स्पष्टीकरण सोधेका हुन् ।यी दुई अस्पतालले संक्रमितको उपचार गर्दा चर्को शुल्क असुलेको उजुरीका आधारमा स्पष्टीकरण सोधिएको पराजुलीेले बताए । दुवै अस्पतालका पदाधिकारीलाई प्रशासनमा बोलाएर चर्को शुल्कबारे लिखित स्पष्टीकरण सोधेका छौं, उनले भने, देश नै महामारीविरुद्ध जुटिरहेका बेला संक्रमितबाट अस्पतालले चर्को शुल्क असुल्नु अपराध हो । त्यस्ता गलत काम हुन नदिन निर्मम रूपमा प्रस्तुत हुन्छौं । प्रशासनमा उपस्थित भएका दुवै अस्पतालका सञ्चालकसँग होटल र रेस्टुरेन्टजस्तो सुविधाका आधारमा मनलाग्दी शुल्क असुल्ने ठाउँ अस्पताल नभएको भन्दै सरकारले तोकेको शुल्कविपरीत रकम असुले कारबाही गरिने प्रजिअ पराजुलीले चेतावनी दिएका छन् । अस्पतालका सञ्चालकले सुविधा शुल्क तिरेर उपचार गर्न बिरामीले चाहेमा सोहीअनुसारको व्यवस्था गरेको भन्दै आफूले लिएको शुल्कको बचाउ गरेका थिए । प्रजिअ पराजुलीले सरकारले जारी गरेको शुल्क र आदेश पालना गर्न निर्देशन दिए । आदेशविपरीत गए कारबाही भोग्न तयार हुनसमेत चेतावनी दिएको उनले बताए । ह्याम्सको जनरल बेडमा एक दिनको ७ हजार रुपैयाँ तिर्नुपर्ने बाध्यता छ । आईसीयूमा २२ हजारसम्म लिने गरेको छ । डाक्टरले एकपटक भिजिट गरेको १ हजार ५ सय रुपैयाँ शुल्क निर्धारण गरेको छ । त्यस्तै काठमाडौं मेडिकल कलेजले कोभिड क्याबिनको शुल्क २० हजार, डिलक्सको २५ हजार, सुपर डिलक्सको ३० हजार रुपैयाँ निर्धारण गरेको छ ।"
भर्ना नपाएपछि रुँदै फर्किन्छन् संक्रमित,"(बाँके)  टाउकोलाई सेतो रुमालले टनक्क बाँधेर उनी अस्पतालको ढोकानिर थुचुक्क बसेकी थिइन् । नेपालगन्जको चर्को गर्मी । पसिना पुछ्दै आँखाभरि आँसु लिएर अस्पतालमा भर्ना हुने आशामा उनको दिन बित्यो । उनलाई सास फेर्न गाह्रो भइरहेको टाढैबाट देखिन्थ्यो तर भर्ना हुन पाइनन् । उनका आफन्त पनि त्यहाँ कोही थिएनन् । बैजनाथ गाउँपालिका चिसापानीकी ती संक्रमित महिला बुधबार अस्पतालले भर्ना लिन नमानेपछि नेपालगन्ज शिक्षण अस्पतालबाट रुँदै घर फर्किइन् ।बेड र अक्सिजन अभाव भएपछि बाँकेका अस्पताल संक्रमितलाई फर्काउन बाध्य छन् । शिक्षण अस्पताल कोहलपुरबाट दैनिक दुईतीन जना संक्रमित भर्ना नपाएर फर्किने गरेको अस्पतालका चिकित्सक डा देवेन्द्र आचार्यले बताए । उनका अनुसार कतिपय भर्ना भएका बिरामीका आफन्तले आफ्नै प्रयासमा अक्सिजन जोहो गरेका छन् । अस्पतालमा बेड थपिए पनि अक्सिजन पर्याप्त नहुँदा बिरामी फर्काउन बाध्य भएको उनले सुनाए । सिकिस्त बिरामी आउँदा पनि अक्सिजन अभाव छ, त्यसैले भर्ना लिन सकिँदैन, उनले भने, लाचार भएर फर्काउनुबाहेक विकल्प नै छैन ।महामारीका बेला अस्पतालसम्म आएका बिरामीलाई स्रोतको अभाव देखाएर जहाँसुकै जा भन्नु अस्पतालको गैरजिम्मेवारी भएको एडभोकेसी फोरम बाँकेका संयोजक वसन्त गौतमले बताए । अस्पतालको अनुगमनमा समेत पुगेका उनले बिरामी राख्ने बेड खाली छन् तर अक्सिजन नभएर भर्ना नलिएको सुनाए । यसमा सरकारले बेलैमा स्रोत र साधन उपलब्ध गराउन नसक्नु कमजोरी हो भने अर्कोतर्फ निजी अस्पतालले व्यवसायमुखी नभई सेवामुखी धारणा पनि राख्न जरुरी रहेको उनले बताए । सुरुमा शिक्षण अस्पतालले ३ सय बेड क्षमताको कोभिड अस्पताल बनाउने सरकारसमक्ष प्रतिबद्धता जनाएको थियो । अहिले बेड जडान गरेपछि अक्सिजनको माग गरेको हो । अस्पतालमा बेड व्यवस्थित रूपमा राखिएको छ । अहिले १ सय २७ जना संक्रमितलाई भर्ना गरेर उपचार गरिरहेको चिकित्सक आचार्यले बताए । नयाँ बिरामी भर्ना गर्नेबित्तिकै अक्सिजन अपुग हुने उनले बताए ।अस्पतालमा १८ वटा ठूला सिलिन्डर बराबर क्षमता भएको लिक्विड ट्यांकी छ । त्यो ट्यांकीको अक्सिजन खपत भइसकेको अस्पतालका प्रमुख सुरेशकर्ण कनौडियाले बताए । भर्ना भएका बिरामीलाई अक्सिजन पुर्याउन धौधौ भइरहेका बेला नयाँ बिरामी थप गर्न नसकिने उनले बताए । यसले गर्दा अस्पतालमा राखिएका थप नयाँ बेड खाली छन् । नेपालगन्जमा दुईवटा अक्सिजन प्लान्ट छन् । तिनको क्षमता १ हजार १ सय सिलिन्डर अक्सिजन उत्पादन गर्नु हो, जसमध्ये ५ सय सिलिन्डर भेरी अस्पतालले खपत गरिरहेको छ । बाँकी २ सय सिलिन्डर शिक्षण अस्पतालले खपत गर्छ ।नेपालगन्ज अक्सिजन प्लान्टले सुर्खेत, धनगढी, दाङ, बर्दिया, टीकापुर, हुम्ला, जुम्लासम्म पुर्याउँछ । साथै, होम आइसोलेसनमा बसेका बिरामीले समेत निजी पहलमा अक्सिजनको प्रयोग गरिरहेका छन् । डा कनौडियाका अनुसार भारतबाट लिक्विड अक्सिजन ल्याउन पहल भइरहेको छ । सरकारले दुईतीन दिन समय लगाएर भए पनि आपूर्ति पूरा गरे बिरामी फर्काउनुपर्ने स्थिति नआउने उनले बताए । उनका अनुसार एक जना बिरामीलाई मोटामोटी प्रतिदिन दुईतीन सिलिन्डर आवश्यक पर्छ । शिक्षण अस्पतालले अक्सिजन अभाव भएको जनाउँदै बिरामी फर्काउनुपरेको अवस्थाप्रति प्रशासन गम्भीर देखिँदैन । बेड थप्दैमा बिरामीको उपचार भइहाल्छ भन्ने हल्का सोचले गर्दा बिरामी मर्कामा परेका हुन् । अस्पतालले प्रशासनसमक्ष ३ सय बेडको वार्ड सञ्चालन गर्न ५ सय सिलिन्डर अक्सिजन माग गरेको थियो ।"
व्यापारीले लुकाए अक्सिजन सिलिन्डर,"(धनगढी)  सरकारी तथा निजी अस्पतालमा अक्सिजनको चरम अभाव भएर कोरोना संक्रमित र अन्य बिरामी छटपटाइरहेका बेला धनगढीकै ठूला औषधि व्यापारीले सिलिन्डर लुकाएर कालोबजारी गरिरहेको पाइएको छ ।सुदूरपश्चिमको स्वास्थ्य क्षेत्रमा मेडिकल सामग्री आपूर्तिमा दशकदेखि एकलौटी जस्तै काम गर्दै आएको अमित मेडिसिनका सञ्चालक दुष्यन्त बस्नेतले सिलिन्डर गोदाममा लुकाएको चर्चा चलेपछि छापा मार्दा ६० वटा सिलिन्डर भेटिएको थियो । जिल्ला प्रशासन कार्यालय कैलाली, प्रहरी र वाणिज्य कार्यालयसहितका प्रतिनिधिले बस्नेतको गोदाममा बुधबार छापा मारेका थिए । बस्नेतले अन्य सिलिन्डर पनि लुकाएरै राखेको अनुमान गरिएको छ । खरिदबिक्रीका सबै कागजात तीन दिनभित्र पेस गर्न बस्नेतलाई भनेका छौं, वाणिज्य कार्यालयका प्रमुख कमल पुनले भने । बस्नेतले आफू सुदूरपश्चिममा मेडिकल क्षेत्रको ठूलो आपूर्तिकर्ता भएकाले अक्सिजन सिलिन्डर मौज्दात हुनु स्वाभाविक भएको बताए । मकहाँ नभए कोसँग हुन्छ त ? उनले भने, क्षेत्रीय मेडिकल स्टोर, सेती प्रादेशिक अस्पताल र पहाडी जिल्लाका सरकारी अस्पतालमा विगतदेखि नै मैले मागअनुसारको अक्सिजन उपलब्ध गराउँदै आएको छु । डडेलधुरास्थित अमरगढी नगरपालिकाका प्रमुख विपिन ओझाले मंगलबार बस्नेतसँग अक्सिजन सिलिन्डर खरिद गर्न खोज्दा प्रतिसिलिन्डर ४० हजार पर्ने बताएको सुनाए । डडेलधुराका पाँचवटा पालिकाले २०२० वटा सिलिन्डर खरिद गर्ने सल्लाह गरेर बस्नेतसँग कुरा गरेका थियौं, ओझाले भने, बस्नेतले हामीसँग ४० हजारका दरले चाहिएजति सिलिन्डर उपलब्ध गराउन सक्ने बताएका थिए । व्यवसायीका अनुसार नयाँ किन्नुपरे प्रतिसिलिन्डर सरदर १५ हजार रुपैयाँ पर्छ । ग्यास मात्रै भरेको ८ सय रुपैयाँदेखि एक हजारसम्म पर्ने गरेको छ । बस्नेत भने अहिलेको अवस्थामा रेटको कुनै कुरै नहुने बताउँछन् । अहिलेको अवस्थामा प्रतिसिलिन्डरको दर सोध्दै नसोध्नुस्, जतिमा पनि बिक्री गर्न सकिन्छ, उनले भने, हिजै मात्र मैले जीआईजेडलाई ९० वटा सिलिन्डर बिक्री गरें ।बस्नेतले आफू व्यापारी भएकाले खरिदबिक्री गर्ने अधिकार रहेको बताए । यहाँबाट भारततर्फ पनि बिक्री भइरहेको छ, उनले भने, मैले भारत पठाएको छैन । यसबीचमा ८५ वटा त सेती अस्पताललाई दिएको छु । काठमाडौं, जनकपुरलगायत जहाँ पायो त्यहीँबाट मोलमोलाइ गरेर सिलिन्डर धनगढी ल्याउने गरेको बस्नेतको भनाइ छ ।अमित मेडिसिन डिस्ट्रिब्युटर्सका बस्नेतविरुद्ध नक्कली करचुक्ता कागजात पेस गरेर ठेक्का पारेको अभियोगमा २०७६ मंसिरमा अदालतमा मुद्दा चलेको थियो । उनले २०७४ माघ १० गते आन्तरिक राजस्व कार्यालयबाट जारी भएको करचुक्ताको किर्ते प्रमाणपत्र पेस गरेर २०७६ मा गेटा आँखा अस्पतालमा ४ करोड रुपैयाँभन्दा बढीको औषधि आपूर्तिको ठेक्का लिएको आरोप थियो । मुद्दा परेपछि फरार रहेका बस्नेतले २०७६ माघ २८ गते जिल्ला प्रहरी कार्यालय कैलालीमा आत्मसमर्पण गरेका थिए । तर उनले प्रहरी हिरासतमा बस्नु परेन । उनलाई प्रहरीले स्वास्थ्य उपचारका बहानामा धनगढीको सीपी अस्पतालमा राखेको थियो । २०७६ फागुन १५ मा उनी जिल्ला अदालत कैलालीको आदेशमा १ लाख १० हजार धरौटी बुझाएर छुटेका थिए ।सम्बद्ध व्यक्तिहरूका अनुसार अहिले पनि औषधि आपूर्तिमा सुदूरपश्चिमभरि बस्नेतकै एकछत्र राज छ । मुद्दामामिलापछि पनि उनले थुप्रै सरकारी निकायबाट औषधि आपूर्ति र उपकरण खरिदका ठूला ठेक्का हात पार्दै आएका छन् । उनले सेती प्रादेशिक अस्पतालमा एक दशकदेखि औषधि आपूर्ति ठेक्का लिँदै आएका छन् । धनगढीमा रहेको एक मात्र निजी क्षेत्रको अक्सिजन प्लान्ट तथा सेती, महाकाली, डडेलधुरा र बयालपाटा अस्पतालमा रहेका प्लान्टको दैनिक उत्पादन क्षमता २ सय ३५ सिलिन्डर मात्र हो । खपत भने निजीबाहेक सरकारी अस्पतालमै योभन्दा धेरै छ । निजी क्षेत्रबाट सञ्चालित मालिका अक्सिजन ग्यास उद्योगमा विद्युत् आपूर्ति अवरुद्ध हुँदा मंगलबार उत्पादन रोकिएपछि समस्या भएको थियो ।धनगढीस्थित सेती प्रादेशिक अस्पतालले सार्वजनिक सूचना जारी गरेर अक्सिजनका लागि विभिन्न निकायसँग हारगुहार गरिरहेको छ । निजी क्षेत्रबाट सञ्चालित ठूला अस्पतालहरू नवजीवन, मायामेट्रो र निसर्ग अस्पतालले पनि अक्सिजन नपाएर बिरामीको ज्यान बचाउन कठिन हुँदै गएको भन्दै सहयोगको याचना गरिरहेका छन् । मंगलबार साँझ नवजीवन अस्पतालका डा नीरज अर्यालले अक्सिजन नभएर उपचाररत ११ जना संक्रमितको जीवन संकटमा परेको भन्दै सहयोगका लागि सार्वजनिक अपिल गरे । यस्तै, मायामेट्रो अस्पतालका सञ्चालक धीरेन्द्र साउदले पनि बुधबार बिहानै भने, श्वासप्रश्वासको बिरामीले अस्पताल भरिभराउ छ, हरेक बिरामीलाई प्रतिघण्टा १० देखि १५ लिटर अक्सिजन आवश्यक भइरहेको छ । बिरामी बचाउन रातिदेखि नै अक्सिजन खोजिरहेका छौं तर कतैबाट केही उपाय लागेको छैन । निसर्ग अस्पतालका सञ्चालक कुवेर शाहीले पनि अक्सिजनका लागि अन्य अस्पताल जस्तै हारगुहार गरिरहेका छन् ।"
भेन्टिलेटर बिग्रिएपछि बिचल्ली,"धनुषा (कास) महोत्तरी मटिहानीकी ५४ वर्षीया कोरोना संक्रमित महिला बुधबार दिउँसो प्रादेशिक कोभिड अस्पताल जनकपुरमा भर्ना भइन् । अवस्था गम्भीर भएका कारण उनलाई भेन्टिलेटरमा राखियो । तर, दिउँसो केहीबेर चलेको भेन्टिलेटर बिग्रिएपछि ती महिलाको बिचल्ली भएको छ । सिकिस्त महिलालाई रेखदेख गर्न कुरुवामा छोरा खटिएका छन् । भेन्टिलेटरले काम नगर्दा आमाको अवस्था बिग्रिन थालेको छोराले बताए । भेन्टिलेटरका लागि साँझसम्म चिकित्सकका अगाडि हारगुहार गर्दा पनि पहल नभएको पीडित परिवारले जनाएको छ । प्रदेश सरकारले स्थापना गरेको कोभिड अस्पतालमा रहेका पाँच वटा भेन्टिलेटर सबै बिग्रिएको अस्पतालका प्रवक्ता डा मनीष पाण्डेले बताए । गत वर्ष कोभिड अस्पताल स्थापनाका बेला किनिएका भेन्टिलेटर प्रयोग गरिरहेका थियौं, उनले भने, पाँच वटा भेन्टिलेटरमध्ये एउटै पनि प्रयोग गर्ने अवस्थामा छैनन् । मर्मत गर्ने प्रयास भने भइरहेको छ । कोभिड अस्पतालमा धनुषा र महोत्तरीका ३१ जना सिकिस्त संक्रमित भर्ना भएको डा पाण्डेले बताए । प्रादेशिक अस्पताल मेडिकल सुपरिन्टेन्डेन्ट प्रमोद यादवले पुरानो भेन्टिलेटर बिग्रिएपछि प्रदेशबाट नयाँ माग गरिएको बताए । केहीबेर चल्ने र बिग्रिने भएपछि समस्या भएको हो, डा यादवले भने, प्रदेशबाट २ थान भेन्टिलेटर उपलब्ध भएको छ । तत्काल २ वटा प्रयोगमा आउनेछ । बुधबार उपलब्ध भएका दुई थान भेन्टिलेटर जडान गर्न सकिएको छैन । प्राविधिक बोलाएर जडान गरिएपछि बिहीबारबाट भेन्टिलेटर सेवा सञ्चालनमा आउने अस्पतालले जनाएको छ । निजी अस्पतालहरूबाट प्रादेशिक कोभिड अस्पतालमा बिरामी आउने क्रम बढेकाले अस्पतालले भार थाम्न सक्ने अवस्था नभएको उनले बताए । जनकपुरको काव्या, नवजीवन र जलेश्वरबाट सिकिस्त संक्रमित आउने क्रम जारी रहेको डा यादवले बताए । उनका अनुसार प्रादेशिक कोभिड अस्पतालमा ६३ बेड तयारी अवस्थामा छन् । अस्पतालमा १२ आईसीयू र ४१ बेडमा अक्सिजन उपलब्ध छ ।"
जोखिम भत्ता : सरकारले फेरि नझुक्याओस्,"एकछिन सोचौं त यो देशमा राजनीतिक नेतृत्व जति अकुशल र गैरजिम्मेवार छ, चिकित्सक र स्वास्थ्यकर्मीहरू पनि त्यति नै गैरजवाफदेही हुन्थे भने यतिबेलाको अवस्था कस्तो हुन्थ्यो होला ? पछिल्लो समय कोरोना भाइरस संक्रमणको हटस्पट बनेको नेपालगन्जका अस्पतालहरूबाट आएका चिकित्सकनर्सहरूको तस्बिर नै हेरौं न कति दिलोज्यान दिएर सेवारत छन् उनीहरू । आफैं संक्रमित भैसक्दा पनि बिरामीको उपचारमा तल्लीन छन् । आफैं स्लाइनपानी लिइरहेको अवस्थाका चिकित्सकसमेत कोभिड वार्डमा बिरामीकै रेखदेख गरिरहेका छन् । एउटै नर्सले पचासौं जनाको हेरचाह गर्नु त सामान्य भैहाल्यो । अन्यत्रको दृश्य पनि यसभन्दा धेरै फरक छैन ।यी तस्बिर निषेधाज्ञाअघिसम्म दिनहुँजसो देखिने नेतामन्त्रीहरूले सम्पन्नअधुरा परियोजना उद्घाटन गरेका प्रचारमुखी छायाचित्रझैं होइनन् । यी त खसोखास अहिलेको महामारीको अवस्था झल्काउने सजीव चित्रहरू हुन् । नेपालगन्जमा मात्र होइन, सीमित स्रोतसाधनका बाबजुद मुलुकका कैयौं अस्पतालमा अहिले चिकित्सकस्वास्थ्यकर्मी यसरी नै सेवारत छन् । संक्रमितको चाप बढ्दो छ, त्यहीअनुसार स्रोतसाधनदेखि जनशक्तिसम्म जुटाउनुपर्ने अवस्था छ । तर, के यसरी आफ्नै जीवनलाई जोखिममा राखेर जनउपचारमा खटिएकाखटिनुपर्ने स्वास्थ्यकर्मीहरूलाई उचित प्रोत्साहनको व्यवस्था गर्न सरकार हृदयदेखि नै इच्छुक छ त ? स्वास्थ्य जनशक्ति संकटको यो बेला नजरअन्दाज गर्नै नमिल्ने प्रश्न हो यो । हुन त, प्रधानमन्त्री केपी शर्मा ओलीले सोमबार देशवासीका नाममा सम्बोधन गर्दै स्वास्थ्य क्षेत्रमा जनशक्तिको अभाव हुन नदिन संघ, प्रदेश र स्थानीय तहमा अवकाशप्राप्त चिकित्सक तथा अन्य स्वास्थ्यकर्मीलाई एक वर्षका लागि करारमा भर्ना गरिने घोषणा गरेका छन् । र, कोभिड१९ को पहिचान, निदान, उपचार, बिरामीको ओसारप्रसार र शव व्यवस्थापनमा प्रत्यक्ष रूपमा संलग्न चिकित्सक, स्वास्थ्यकर्मी, चालक तथा सहचालक र सफाइकर्मीका साथै कर्मचारीहरूलाई प्रारम्भिक तलब स्केलको ५० प्रतिशत जोखिम भत्ता, परिवारको उपचार र बिमाको व्यवस्था गरिने प्रतिबद्धता पनि जनाएका छन् । परन्तु, नेपालीमा एउटा उखान छ ढाँटको निम्तो खाई पत्याउनु । देशको सरकारले गरेको घोषणाप्रति यो उखानटिप्पणी आफैंमा कडा लाग्न सक्छ, तथापि गत वर्ष सरकार स्वयंले देखाएको रबैयाका आधारमा असत्य भने बिलकुल होइन । गत वर्षभरि उपचारमा खटिएका कैयौं स्वास्थ्यकर्मीले सरकारी घोषणामुताबिक जोखिम भत्ता अझै नपाएको तीतो यथार्थ यहाँ भुल्नु हुँदैन । विगतको भुक्तभोगी भएकैले सरकारी घोषणाप्रति कति स्वास्थ्यकर्मी अहिले पनि संशय व्यक्त गर्छन्, पहिलाकै जस्तो खाईपाई आएको तलब काटेर संक्रमितको उपचार गर्नुपर्ने होला, जोखिम भत्ता त सरकारको निर्णयमा मात्रै हो । २०७६ चैत ९ मै बसेको मन्त्रिपरिषद् बैठकले संक्रमितको उपचारमा संलग्न जनशक्तिलाई तलबको २५ देखि शतप्रतिशतसम्म जोखिम भत्ता उपलब्ध गराउनेसम्बन्धी आदेश स्वीकृत गरेको थियो । त्यहीअनुसार बजेट व्यवस्था पनि गरिएको थियो । तर, मन्त्रालयमा बसेर तुलनात्मक हिसाबले आरामदायी जागिर खाएकाहरूले बरु कात्तिकसम्मकै जोखिम भत्ता बुझे, खास खतरा मोलेर उपचारमा खटिएका कैयौंले भने केही पाएनन् । यसरी काम गरेका जति सबैले पाउनुपर्ने जोखिम भत्तामा एक हिसाबले पहुँचराज नै चल्यो । सरकारले अस्पतालहरूलाई बिरामीको उपचार गरेको आधारमा भुक्तानी गरेकै रकमबाट जोखिम भत्ता दिन भन्यो, तर कोरोना संक्रमितको उपचार गरेको बेला आफूहरूको थप आम्दानी नभएको भन्दै अस्पतालहरूले त्यसअनुसार भत्ता दिन सकेनन् । यो अवस्थालाई मध्यनजर गर्दै सरकारले थप रकम दिएन । स्वास्थ्यकर्मी मात्र होइन, महामारीमा अनेकौं व्यवस्थापनमा खटिएका सुरक्षाकर्मी पनि सरकारले तोकेको भत्ताबाट वञ्चित भए । जोखिम भत्ता त परको कुरा, संक्रमितकै उपचारमा खटिने चिकित्सकको मृत्यु हुँदासमेत सरकारले आफ्नै निर्णयबमोजिम बिमाबापतको रकमसमेत दिएन । कतिपय अस्पतालमा त स्वास्थ्यकर्मीहरू यसकै निम्ति आन्दोलित पनि भए । कतै यही कारण उनीहरूको मनोबल उच्च नभएको अस्पताल व्यवस्थापनको बुझाइ छ । उनीहरूलाई आफूहरूले जोखिमका बीचमा गरेको कामको सही मूल्यांकन सरकारबाट भएन भन्ने परेको छ । सरकारको यही रबैयाका कारण हुनुपर्छ, केहीअघि लुम्बिनी प्रदेशले स्वास्थ्यकर्मी र चिकित्सकको विज्ञापन माग्दा दरखास्त दिने कोही भएनन् । यस्तो बेला एकातिर सरकारले कसैगरी नयाँ जनशक्तिलाई निश्चित अवधिका लागि करारमा भए पनि भर्ना गर्न जोड दिनुपर्नेछ भने अर्कातिर विद्यमान स्वास्थ्यकर्मीको मनोबल बढाउनु पनि उत्तिकै जरुरी छ । यसका निम्ति गैरमौद्रिक प्रोत्साहनका अतिरिक्त उचित जोखिम भत्तामा पनि जोड दिनैपर्छ ।अवश्य पनि, देशमा स्वास्थ्य संकट भएका बेला चिकित्सक, परिचारिकालगायतका अरू स्वास्थ्यकर्मीले जोखिम भत्ताकै लागि सेवा गरेका हुँदैनन् । यस्तो बेला सेवाको सर्त जोखिम भत्ता बन्नु पनि हुँदैन, यो त उनीहरूको पेसागत दायित्व हो । यो पेसा तुलनात्मक हिसाबले अलि बढी सम्मानित भएको कारण पनि यही हो । यद्यपि, दैनिक कार्यघण्टाभन्दा बढी अर्थात् रातविरात नै जोखिमका बीच खटिएबापत अतिरिक्त रकम पाउनु भने उनीहरूको अधिकार हो । र, यस्तो बेला खटिनेलाई प्रोत्साहन भत्ता दिनु सरकारको विवेकपूर्ण दायित्व हो । बिरामीको उपचारमा खटिनेहरूको मनोबल बढाउनका निमित्त विश्वभर नै प्रचलनमा रहेको अभ्यास पनि हो यो । तसर्थ, सरकारले सम्पूर्ण पुरानो रकम चुक्ता गरी यस पटक काममा खटिएका कोही पनि नछुट्ने गरी सबैले भत्ता पाउने सुनिश्चित गर्नुपर्छ । महामारी रोकथाम र नियन्त्रणलाई प्रभावकारी बनाउन कार्यक्षेत्रमा योगदान पुर्याउनेहरूलाई कदर गर्न स्वास्थ्य मन्त्रालय कुनै पनि हालतमा चुक्नु हुँदैन । प्रधानमन्त्रीले फेरि भत्ता र बिमामा जोड दिएकाले पनि आशा गरौं, यस पटक सरकारले झुट बोलेको ठहरिने छैन ।"
एसईईको अन्योल हटाऔं,"कोरोना सक्रमणको दोस्रो लहरले देश आक्रन्त भइरहेको छ । दिन दुगुना रात चौगुना संक्रमितहरू बढिरहेका छन् । संक्रमण नियन्त्रणमा नआए निषेधाज्ञा अझै थपिन्छ नै । आउँदो जेठ १३ देखि २०७७ सालको एसईई सुरु हुँदै छ । तर, अहिलेसम्म परीक्षा हुने वा नहुने निश्चित छैन । यसबारे विद्यालय तथा शिक्षकहरूले पनि यकिन जवाफ दिन सकेका छैनन् । परीक्षाको सबै तयारी पुगेको छ या छैन भन्ने पनि थाहा छैन । गत साल अघिल्लो दिन साँझ मात्र परीक्षा स्थगित गरिएको थियो । यस वर्ष समय छँदै निर्णय गरियोस् । परीक्षा हुन्छ कि हुन्न भन्ने अन्योलले परीक्षार्थी तथा अभिभावक तनावमा छन् । यस्तोमा विद्यार्थी परीक्षा दिन मानसिक रूपमा तयार हुन्छ जस्तो लाग्दैन । अहिले हामीसामु दुई विकल्प छन् परीक्षा सार्ने वा विद्यालयको आन्तरिक मूल्यांकनलाई आधार मानेर नतिजा निकाल्ने । परीक्षा मिति सार्दा शैक्षिक सत्र तथा शैक्षिक तालिकालाई असर पर्छ । तसर्थ यस पटक पनि विद्यालयको आन्तरिक मूल्यांकनलाई नै आधार मान्नु उपयुक्त हुन्छ । यसबारे सम्बन्धित निकायले यथाशीघ्र जानकारी दिए विद्यार्थी ढुक्क हुने थिए । अच्युतमानसिंह प्रधान, बालुवाटार, काठमाडौं"
मास्क लगाउन हिचकिचाउने हामी,"अहिले कोरोना महामारी नियन्त्रणबाहिर जाने अवस्था आइसक्दा पनि होसियारी अपनाउन र सुरक्षा मापदण्ड पालना गर्न हिचकिचाउने मानिस समाजमा प्रशस्तै फेला पर्छन् । आजभोलि मास्क, स्यानिटाइजर र साबुनपानी जुटाउन खासै समस्या छैन । तर, निरन्तर प्रयोग गर्ने बानी बसाउन भने धैर्य र समय आवश्यक पर्छ । केही दिनदेखि संक्रमण दर उच्च भएका कारण अस्पतालहरूमा अक्सिजन, औषधिसँगै चिकित्सक र बेडको अभाव भएर जताततै बेहाल भएका खबरहरू आइरहेका छन् । घरपरिवार, छरछिमेक वा समुदायमा कोही पनि मान्छे जुनसुकै बेला पनि बिरामी पर्न सक्छ । यसका लागि नागरिक आफैं सचेत बन्नुपर्ने स्थिति छ तर मास्क लगाउन झ्याउ मान्ने अनि साबुनपानीले हात धुन अल्छी गर्नेहरू धेरै छन् । मास्क लगाउँदा सानो डोरीले कान दुखाए पनि केही समय निरन्तरता दिने हो भने दुख्न छाड्छ ।कोरोनाबाट बच्न मास्क धेरै प्रभावकारी हुने रहेछ भन्ने सबैले जानिसके तर त्यसलाई खल्तीमा कोचेर वा किन्न कन्जुस्याइँ गरेर अझै खुल्ला मुख लिएर हिँडिरहेका छन् । तिनलाई कसले सिकाइदिने ? अर्कातिर अहिले बिहेको मौसम छ, भोजभतेर, जन्ती र नाचगानका नाममा भीडभाड भइरहेको छ । यस्तो भयावह अवस्थामा पनि हामी नेपालीले यो हदसम्म बुझ पचाउन हुन्न । बेलैमा सचेत बनौं, समय गुज्रिएपछि धान्नै नसकिने क्षति हुन्छ । आजैबाट आफ्नो बानीव्यवहार ठीक मार्गमा ल्याई आफू बचौं, अरूलाई पनि बचाऔं । कृष्ण कुम्पुरे, आदमटार, धादिङ"
कसरी तिर्ने कर ?,"देश कोरोना कहरले आक्रान्त छ । निषेधाज्ञाका कारण विभिन्न व्यवसाय गरेर गुजारा चलाउनेहरूलाई हातमुख जोड्नै कठिन भइरहेको छ । यस्तो बेला अझ सरकारलाई कर बुझाउने बोझ पनि थपिएको छ । जनता उपचार नपाएर मरिरहेका बेला नेताहरू कुर्सी जोगाउनमा व्यस्त छन् । कतिपय उद्योग यसअघिको लकडाउनमा बन्द भए । केही व्यवसायी बल्लबल्ल अघिल्लो लकडाउनबाट तंङ्ग्रिँदै थिए तर फेरि पहिलेकै अवस्थामा आइपुगेका छन् । जति नै महामारीले असर पुर्याए पनि उद्योग, व्यवसायीसँग तीनै तहका सरकारले कर असुली नै रह्यो, विभिन्न शीर्षकमा । अहिले भने व्यवसायी समयमै मूल्य अभिवृद्धि कर, अन्तःशुल्कलगायतका कर तिर्न नसक्ने अवस्थामा छन् । एक त, व्यवसाय चलेको छैन, अर्को राजस्व कार्यालयमा उपस्थित हुने स्थिति पनि छैन । सरकारले कर तिर्ने समय बढाउनुको विकल्प छैन । तर, यसबारे सम्बन्धित निकाय कानमा तेल हालेर बसेको छ । सरकार करदाताप्रति उत्तरदायी छैन । यस्तो अप्ठ्यारो परिस्थतिमा सरकारले व्यवसायीलाई हौसला दिनुपर्छ । करको विवरण बुझाउने म्याद र कर रकम भुक्तानीको समय आगामी असार मसान्तसम्म थपिदिनेतर्फ सरकारको ध्यान जाओस् । अनि थप शुल्क र जरिवाना नलगाउन पनि आग्रह गर्छु । हेक्का रहोस्, जनताले तिरेको करबाटै सरकार र देश चलेको हुन्छ । भुवनसिंह पाण्डे, बुढानीलकण्ठ८, काठमाडौं"
महाव्याधिमा मृत्यु रोक्नु पहिलो प्राथमिकता,"कोभिडको दोस्रो संस्करणले देशलाई आक्रान्त बनाइरहेको बखत प्रधानमन्त्री केपी शर्मा ओलीले राष्ट्रका लागि सम्बोधन गरेका छन् । मीठा शब्दहरूले भरिएका उक्त सम्बोधन हुँदै गर्दा हजारौं नेपाली कोभिडको सिकार भैरहेका छन् । सरकारी तथ्यांकअनुसार ४ हजार बिरामी आइसोलेसन गृह र अस्पतालमा स्वास्थ्य लाभ गरिरहँदा ५० हजारभन्दा बढी होम आइसोलेसनमा छन् । वास्तविक संख्या त्योभन्दा धेरै रहेको अनुमान लगाइन्छ । सरकारी तथ्यांकले देखाएभन्दा निकै ठूलो संख्यामा मानिस मरिरहेका छन् । अक्सिजनको चरम अभाव छ, सामान्य नेपालीले कोभिड परीक्षण गर्न सक्ने अवस्था छैन, अस्पतालमा बेड पाउन मुस्किल छ । यत्रतत्र त्राहिमाम्को अवस्था छ । जनताले सरकारलाई भरोसा गर्न सकिरहेका छैनन् । सरकार सत्ताको छिनाझपटीमै मग्न छ । जनताको आँखामा छारो हाल्ने राजनीतिक चालबाजीका रूपमा राष्ट्रका लागि सम्बोधन गरिरहँदा परीक्षण दायरा बढाउने विषयमा प्रधानमन्त्री किन मौन ? विगतमा कोभिड सामग्री खरिदमा भएको चरम अनियमितताका कारण जनतासामु आफ्नो नैतिक धरातल गुमाइसकेका सरकार प्रमुखबाट अब कोभिडका नाममा कहीँ कतै भ्रष्टाचार नहुने र पारदर्शी रूपमा सरकारी क्रियाकलाप अघि बढ्ने प्रतिबद्धता आउनुपर्थ्यो । सेनालाई जिम्मा लगाइएको १००० बेडको कोभिड अस्पतालमा सामान्य जनताको पहुँचका विषयमा सरकारी धारणा के छ त ? प्रधानमन्त्रीको सम्बोधनको अधिकांश अंश स्वास्थ्यकर्मीको सेवा सुविधामा केन्द्रित रहँदै गर्दा वैदेशिक रोजगारी गुमाएर नेपाल फर्किएका लाखौं कामदारको भविष्य, उनीहरूको स्वास्थ्य परीक्षण तथा समग्रमा परीक्षणको दायरा बढाउने, निजी क्षेत्रका स्वास्थ्य संस्थाहरूलाई समेत परीक्षण सेवा उपलब्ध गराउन आग्रह गर्ने र स्थानीय निकायहरूमा निःशुल्क कोभिड परीक्षणको व्यवस्था मिलाउने विषयमा किन मौनता साधियो ? प्रधानमन्त्रीको सम्बोधन केवल झारा टार्नका लागि आयो । परीक्षण गरिएका झन्डै ४० प्रतिशतमा कोरोना देखिनु, नेपालमा महामारी फैलिरहेको संकेत हो । हरेक दिन अस्पतालबाट निकालिएका लास र व्यस्त आर्यघाट हेर्दा, कोरोना महामारी नियन्त्रणभन्दा धेरै बाहिर गैरहेको महसुस हुन्छ । प्रधानमन्त्रीलाई जनताले पत्याउने आधार अब काही बाँकी रहेन । याद रहोस्, अक्सिजन, औषधि अनि अस्पतालमा बेड नपाएर कुनै बिरामी मर्दा, त्यो राज्यले हत्या गरेसरह हुन्छ । उत्तम पुडासैनी, जोरपाटी, काठमाडौं राजेन्द्र महर्जनको लेख महाव्याधिसँग सहकार्य र मृत्युको व्यापार महत्त्वपूर्ण लाग्यो । लेखकले तीव्र गतिमा फैलिरहेको संक्रमणले जनतालाई पारेको प्रभाव र सरकारको निकम्मापनको गहिरो विश्लेषण गरेका छन् । कोरोना महामारीले सरकारको गैरजिम्मेवारपनलाई उजागर गरिदिएको छ । लेखकले ओली सरकार यसै रफ्तारमा उल्टो दिशामा हुइँकिइरहे अहिलेको व्यवस्था नै चकनाचुर हुने आकलन गरेका छन् । सरकारले पहिलो कोरोनाको लहरबाट सिकेर, संक्रमण फौलन नदिन आवश्यक योजना तथा कार्यक्रम ल्याउन चुकेकै हो । अहिले अक्सिजनको हाहाकार भएर संक्रमितहरू बिचल्लीमा परेका खबर दिनहुँ बाहिर आइरहेका छन् । अक्सिजनको व्यवस्था गर्न सरकार व्यस्त छैन, बरु उसको समय कताकता आफ्ना मान्छे नियुक्त गर्न सकिन्छ भनेर खोज्नमै बितिरहेको छ । प्रधानमन्त्री ओली सिसाको क्याबिनबाट फोस्रा आश्वासन बाँड्नमै व्यस्त छन् । भ्युटावरमा खन्याएको पैसा अक्सिजन आईसीयूसहितको कोरोना अस्पताल बनाउन लगाएको भए के हुन्थ्यो ? ओलीलाई भ्युटावरबाट जनताको दुःख नियाल्न हतारो छ । अक्सिजन नपाएर संक्रमितहरू छटपटिरहेको खबर आउन थालेको धेरै भयो, तैपनि प्रधानमन्त्रीले यस विषयमा अझै चासो दिएका छैनन् । प्रधानमन्त्रीलाई सांसदको जोडघटाउ गर्दै फुर्सद छैन । विश्वासको मत नपुगेर आफू बाहिरिनुअघिसम्म हरेक सेकेन्ड जनमुखी काम गरे, घट्दो जनविश्वास फर्काउन सकिन्छ । पहिलो र दोस्रो लहरको कोरोनाबीचको एक वर्षमा सरकारले के काम गर्यो ? राम मन्दिरका लागि छुट्याएको बजेटले कोरोना अस्पताल बनाउँदा के हुन्थ्यो ? वरिपरि आफ्ना मान्छे राखेर उनीहरूलाई आफ्नो जयजयकार गर्न लगाएर कतिन्जेल चल्छ ? संक्रमणले बिचल्ली भएका भुइँमान्छेका भावना सरकार प्रमुखले बुझ्न नसकेकाले यस्तो अवस्था आइपुगेको हो । कोरोना महामारीसँग लड्न आफ्नो सम्पूर्ण शक्ति लगाउनतर्फ प्रधानमन्त्रीको ध्यान किन छैन ? अहिले संक्रमण नियन्त्रणको योजना सरकारले तीव्र गति ल्याउनुपर्ने होइन र ? जनताबाट पनि केही कमजोरी नभएका होइनन् तर दिनदिनै आएका सरकारका कमजोरीका खबरहरूले प्रधानमन्त्रीलाई नछोएको देख्दा उदेक लाग्छ । लास गन्ने र निषेधाज्ञा कडाइ गर्नेभन्दा अरू निर्णय सरकारको प्राथमिकतामा देखिएन । गोविन्द विक, बूढानीलकण्ठ१२, काठमाडौं"
भ्रम उत्पादनका कारखाना,"प्रतिरोधी क्षमता बढाउने भ्रममानव रोगप्रतिरोधी क्षमतामा अनुसन्धान गर्ने वैज्ञानिकहरू भन्छन् मानव प्रतिरोध प्रणाली शरीरकै सबैभन्दा रोचक, जटिल र बृहत् प्रणाली हो जसका बारेमा अझै धेरै कुरा अज्ञात नै छन् । यस प्रणालीभित्र कानेगुजी र छालादेखि आँसु र पसिनासम्म पर्छन्, जसले कीटाणुलगायत बाह्य वस्तुलाई शरीरभित्र छिर्न सकेसम्म रोक्छन् । जब कीटाणुहरू यस्ता बाह्य रक्षाकवचहरू छिचोलेर शरीरभित्र पस्छन् तब शरीरको वास्तविक प्रतिरोध प्रणाली सक्रिय हुन्छ, जसमा श्वेत रक्तकोषजस्ता विशिष्ट कोष, एन्टिबडीजस्ता नियामक प्रोटिन, लिम्फ्याटिक प्रणाली र विभिन्न जिन इत्यादि पर्छन् । वैज्ञानिकहरूले मानव शरीरमा ३०० भन्दा बढी प्रकारका विशिष्ट प्रतिरोधी कोष हुने र १० खर्बजति एन्टिबडी हुने अनुमान गरेका छन् । त्यही अनन्त विविधताका कारण मानिसको कहिल्यै सम्पर्कमा नआएको नयाँ जीवाणुसँग पनि मानव प्रतिरोध प्रणालीले तत्काल लड्न सक्छ भनेका छन् द ब्युटिफुल केयर का लेखक वैज्ञानिक ड्यानियल डेभिसले । त्यसो त प्रतिरोधी कोषहरूले जीवाणु मात्र होइन, औषधि, विषाक्त तत्त्व, क्यान्सर कोषसँग पनि लड्नुपर्ने हुन्छ । साथै प्रतिरोधी क्षमता व्यक्तिपिच्छे भिन्न हुने भएकाले यसको सामान्यीकरण गर्न लगभग असम्भव छ । मानव शरीरभित्र निरन्तर बाह्य वस्तु प्रवेश हुन सक्ने भएकाले प्रतिरोध प्रणाली सदैव सक्रिय रहन्छ । तर जुनै पनि बाह्य तत्त्वसँग लड्दा शरीरको ऊर्जा खर्चिरहनु किफायती नहुने भएकाले प्रतिरोधी कोषहरूले शरीरलाई हानि पुर्याउने तत्त्वहरूको छनोट गरेर त्यसैलाई मात्रै कारबाही गर्छन् । एक अर्थमा, जसरी थानकोट नाकाका प्रहरीले सबै यात्रुको झोला खानतलासी गर्न सम्भव हुँदैन र शंकास्पदको मात्रै गर्छन्, त्यसरी नै प्रतिरोधी कोषहरूले शरीरलाई हानि पुर्याउने शंकास्पद बाह्य तत्त्वमाथि मात्रै बमबारी गर्ने गर्छन् । त्यसका लागि शरीरको लिम्फोसाइटले जासुसी गरेर सघाउँछ र शंका लाग्नासाथ अन्य कोषलाई यसले निमेषमै परिचालन गरिहाल्छ । प्रतिरोधी कोषहरूले बाह्य तत्त्वसँग लड्ने मात्रै होइन, कतिपयसँग मिलेर पनि काम गर्छन्, जसले गर्दा मानव शरीरभित्र मानव कोषको संख्या बराबरकै ब्याक्टेरियाहरूको कोष हुन सम्भव भयो । शरीरका प्रतिरोधी कोषहरूको कारबाहीमा यदाकदा शरीरलाई चाहिने कोषहरू पनि मिस फायर मा परेर मर्छन् । कहिलेकाहीँ मानिसको प्रतिरोधी क्षमता यस्तो उत्कर्षमा पुग्छ, उसले आफूसँग भएका सबै हतियार एकैपल्ट परिचालित गर्छ । साइटोकिन स्ट्रोम भनिने उक्त शारीरिक प्रतिक्रियाले गर्दा शरीरका अन्य अंग विफल भई मान्छे मर्न पनि सक्छ । पछिल्ला अनुसन्धानहरूले कोभिडका सिकिस्त बिरामीहरूको मृत्युको कारक साइटोकिन स्ट्रोम लाई ठहर्याएका छन्, जसका कारण त्यस्ता बिरामीहरूका सबै अंगले एकैचोटि काम गर्न छोडेर (मल्टीअर्गान फेलिएर) मृत्यु हुने गरेको छ । यति धेरै जटिल मानव प्रतिरोध प्रणाली र डेढ वर्षअघिसम्म न्वारन नै नभएको कोरोना भाइरसलाई सामान्यीकरण गर्दै सर्पको तेल व्यापारी हरूले कोरोनाप्रतिरोधी क्षमता बढाउने भ्रम फैलाइरहेका छन् । पंक्तिकारले इन्स्टाग्राममा इम्युनिटीबुस्टर र इम्युनिटीबुस्ट ह्यासट्याग खोज्दा क्रमशः २ लाख र ४ लाखभन्दा बढी पोस्टहरू भेटेको थियो, जसलाई अक्सर त्यस्ता सामग्रीका उत्पादक र पैरवीकर्ताहरूले पोस्ट गरेका थिए । यसबाट प्रस्ट हुन्छ, उत्पादकहरूले सामाजिक सञ्जालमा आफ्ना उत्पादनहरूको विज्ञापन गरिरहेका छन् तर मानिसहरूले तिनलाई सूचना ठानेर सेयर गरिरहेका छन् । बीबीसीका अनुसार, त्यस्ता कथित रोगप्रतिरोधी क्षमता बढाउने खानेकुरा, वैकल्पिक औषधि, भिटामिन इत्यादिको वार्षिक बजार १०० बिलियन डलरभन्दा बढी छ । भारतमै पतञ्जलीले भारु ५४५ पर्ने इम्युनिटी बुस्टर कोरोनिल किट प्रतिदिन १० लाख बेचेको दाबी गरेको थियो । त्यसैले महामारीमा भ्रम उत्पादनभित्र राजनीतिक अभीष्ट मात्रै होइन, व्यापारिक स्वार्थ पनि लुकेको छ । बजारमा पाइने भाइरल बाबाहरूले सिफारिस गरेका कथित इम्युनिटी बुस्टर हरूले विराट् मानव प्रतिरोध क्षमताको कुन अवयवलाई बुस्ट गर्छ भन्ने कुरा बताउन सक्दैनन् । प्रख्यात अमेरिकी संक्रमण रोग विज्ञ डाक्टर एन्थोनी फाउसी भन्छन्, जब इम्युन बुस्टरको विज्ञापन देख्छु, मलाई हाँसो उठ्छ । उनका अनुसार, हाम्रो प्रतिरोधी क्षमतालाई बुस्ट गर्न आवश्यक छैन । यो अपत्यारिलो, अविवेकी र अवैज्ञानिक कुरा हो । १०३ वर्षअघि स्पेनिस फ्लु महामारीको समयमा मानिसलाई त्यसको कारक भाइरस नै हो भन्नेसम्म थाहा थिएन । अहिले कोभिडको पहिलो बिरामी पत्ता लागेको केही हप्तामै त्यसको कारक कोरोना भाइरसको शरीर बनाउने जिनोमका सम्पूर्ण २९,९०३ अक्षर (न्युक्लियोटाइड) पढिसकिएका थिए । त्यति मात्र होइन, कोरोना भाइरस शरीरभित्र कसरी पस्छ, त्योसँग हाम्रो प्रतिरोधी कोषले कसरी लड्छ, सबै बुझिसकिएको थियो । यसैका कारण कोभिड रोग देखा परेको एक वर्षभित्रै त्यसको खोप बनेर आपत्कालीन प्रयोग सम्भव भयो । र, पहिलो खोप लगाएको चार महिनाभित्रै विश्वका थप १ अर्ब मान्छेलाई खोप लगाइयो । खोपको नतिजा चीन र अमेरिकालगायतमा देखिन थालिसकेको छ । मानव इतिहासमै कुनै महामारीविरुद्घ आधुनिक विज्ञानले यति ठूलो र द्रुत प्रगति यसअघि कहिल्यै गरेको थिएन । अन्त्यमा, यत्रो चामत्कारिक प्रगतिका बावजुद वैज्ञानिकहरूले भनिरहेका छन् कोभिड र कोरोना भाइरससम्बन्धी थुप्रै अस्पष्टता छन् । विज्ञानको सुन्दरता भनेकै यसले ठोकुवा गर्दैन बरु प्रश्नहरू गर्दै आफूलाई सच्याउन हमेसा तत्पर राख्छ । कोभिडका सन्दर्भमै पनि सुरुमा उपयोगी हुने ठानिएको प्लाज्माथेरापीलाई, नयाँनयाँ प्रमाण आएसँगै, वैज्ञानिक प्रमाणमा आधारित निर्णय गर्ने देशहरूले बन्द गरिसकेका छन् । तर हामी २००० वर्षअघि जुन बेला भाइरस र ब्याक्टेरियाको अस्तित्व पत्ता लगाउने विधि थिएन, रोगको कारक र मानव शरीरका बारेमा खासै जानकारी थिएन लेखिएका किताबहरूको हवाला दिँदै त्यसमा प्रश्न होइन, आफ्नो संज्ञानात्मक पूर्वाग्रह (कग्नेटिभ बायस) लाई पुष्टि गर्न प्रयासरत छौं । ती किताबमा भनिएका कतिपय कुरा आधुनिक विज्ञानको कसीमा आधारभूत लाग्छन् । तिनमा भनिएका कुरालाई वैज्ञानिक विधिद्वारा परीक्षण गर्न यतिखेर हामीसँग अत्याधुनिक प्रविधि छ, जुन तिनका लेखकहरूसँग थिएन । तर पनि हामी आफ्नै घरेलु विधि, भान्सामा पाक्ने जडीबुटी, हाम्रा पुर्खाको ज्ञान भन्दै रोगलाई धर्म, परम्परा र राष्ट्रसँग जोडेर सक्दो सेयर गरौं भन्दै भ्रम उत्पादन गरिरहेका छौं, जसका पछाडि राजनीतिक र व्यापारिक स्वार्थ र अज्ञानता लुकेको छ । त्यसकारण, महामारीमा भाइरसबाट बच्नुजतिकै महत्त्वपूर्ण छ भ्रमहरूबाट बच्नु ।"
विपत्मा गाउँदेहात,"कोरोनाकालमा भारत वा नेपालकै सहरहरूबाट गाउँदेहात फर्किरहेका श्रमिक तथा साना व्यवसायीहरूको लस्करले आर्थिक प्रगति, सामाजिक मूल्य र राजनीतिक दायित्व उल्टो दिशामा हिँडिरहेको कथा कहन्छ । यस दारुण महागाथामा हजारौं कथा छरपस्ट भएका छन् । कोरोनाको दोस्रो लहर पोहोरको भन्दा भिन्न छ । गत वर्ष नेपालको इतिहासमै सरकारी तवरबाट सम्भवतः त्यति लामो बन्द पहिलो पटक गरिएको थियो । त्यतिखेर थातथलो फर्केकाहरूले सरकारी अव्यवस्था र अकर्मण्यताका कारण निकै कष्ट पाएका थिए । बहुतहका सरकारहरूका बावजुद उनीहरूलाई नागरिकजसरी व्यवहार गरिएन । तैपनि त्यतिखेर दशगजामा अड्किन पुगेकाहरू वा मुलुकभित्रै लामो पैदलयात्रा गरिरहेकाहरूलाई जनस्तरबाट सहयोग मिलेको थियो । यसपटक त्यस्तो अवस्था छैन । सीमानाकाहरूमा पहिलेको जस्तो व्यापक कोकोहोलो पनि देखिएन । स्वदेश फर्किनेहरू बिस्तारै आइदिए । भारतमा लकडाउन अचानक भएन । यसपालि लकडाउनभन्दा कोरोनाको भयले नै धेरैलाई आतंकित बनायो । जेजस्तो भए पनि कोरोना कहरमा ओत लाग्ने थलो गाउँ नै बन्न पुगेको छ ।ज्वरो, रुघाखोकीबाट गाउँदेहातका बासिन्दा पीडित छन् भन्ने खबर बाहिरिरहेको छ । स्वास्थ्य परीक्षण गराइरहेका पालिकाहरूमा संक्रमितहरूको सूची लम्बिँदै छ । गत वर्ष सहरका तुलनामा गाउँमा संक्रमण दर कम थियो । यस पटक भने गाउँमा पनि सहरकै हाराहारीमा संक्रमण बढिरहेको चिन्ता कतिपय पालिकाप्रमुखहरूको छ । सहजै गाउँ फर्केकाहरूलाई पालिकाहरूले न क्वारेन्टिनको प्रबन्ध गरे न त एकान्तवासका लागि उत्प्रेरित नै गरे । अझै पनि उनीहरूको स्वास्थ्य जाँच हुन सकेको छैन । त्यसैले कोरोना संक्रमितको तथ्यांक आफैंमा अधुरो छ । परीक्षणबिनै मर्नेहरू अज्ञात रोगबाट मरे वा समान्य ज्वरो लागेर बिते भन्ने स्पष्ट नहुँदा भुइँतह त्रसित छ । यस्ता मृत्युको हल्लाले संक्रमितहरू डरमा बाँचिरहेका छन् । यस्तो मानसिक असर कम गर्न तथा उपचार एवं नियन्त्रणका लागि के गर्ने भन्नेसमेत अज्ञात नै छ । फलस्वरूप, संक्रमण झन् फैलिँदै छ र प्रभावित गाउँटोलमा मानवीय क्षति पनि बढिरहेको छ । कोरोनाका लक्षणहरू आफैंमा अज्ञात होइनन्, थोरबहुत सूचना सबै ठाउँमा पुगेकै छ । तर, सम्बन्धित व्यक्तिहरूको अज्ञानताका कारण संक्रमणका लक्षणहरू देखिँदासमेत तिनका लागि त्यो अज्ञात भइदिन्छ । स्थानीय मिडियाहरूले समेत त्यसरी नै सूचना फैलाइदिन्छन् । कोरोनासँग मिल्दोजुल्दो लक्षण भन्ने गर्नाले पनि भय फैलिँदो छ । पूर्ण तथ्य विवरणहरू संकलन गरेर यही हो भन्न सकिने ठाउँमा मिल्दोजुल्दो मात्र भनिदिनाले झन् भय बढ्दो छ ।पालिकाहरूले स्वास्थ्य परीक्षणका लागि तोकेका स्थानहरू सबैको पहुँचमा छैनन् । नजिकैको सहरमा उपचार गराउने बुता पनि सबैको छैन । सहरमा पुगे पनि भनसुन कै आधारमा अस्पतालमा बेड, परीक्षण वा अक्सिजन पाउने अवस्था छ । उपचार गर्न नसकेकाहरूले भन्ने गर्छन्, केकरो कुटिया केकरो झोर, केकरो आँख में टपटप लोर ! अर्थात्, कसैले माछाको टुक्रा, कसैले त्यसको झोल पाइरहेका छन्, कोही भने तपतप आँसु चुहाउँदै छन् । कोरोनाको उपचार, उद्धार र राहतमा भइरहेका अनेकौ विसंगति बाहिरिरहेका छन् । संक्रमणले सामान्यजनलाई चपेटामा पारिसक्दासमेत कुनै पनि तहको सरकार सक्रिय भएन । मानव विकास अवधारणाका प्रेणता एवं अर्थशास्त्रमा नोबेल पुरस्कार विजेता अमर्त्य सेन दाबी गर्छन्, क्रियाशील लोकतन्त्रमा कहिल्यै अकाल परेको दृष्टान्त छैन । संक्रमण फैलिनबाट रोक्न तथा थातथलो आइपुगेकाहरूको हेरचाहका लागि भइरहेका कार्य नियाल्दा यहाँ जनताप्रति उत्तरदायी लोकतन्त्र छ भन्न मिल्दैन । कुनै पनि तहमा स्वस्फूर्त सक्रियता र सजगता पाइएन । भुइँमान्छेहरू जताततैबाट चेपिन र थिचिन पुगेका छन् ।गाउँ छाडेर गएकाहरू यसरी फर्किंदा ग्रामीण अर्थतन्त्रमा के असर पर्छ ? स्वास्थ्य सेवा सहरमुखी रहेकाले गाउँका संक्रमितहरूलाई कसरी सेवा दिने ? सामाजिक श्रेणीक्रममा निम्न तहमा रहेकाहरूले जसले बाहिरबाट पैसा कमाएर त ल्याए तर उपचारका लागि शासकीय वृत्तमा पहुँच छैन भोग्नुपरेको विभेद कसरी फैलिँदै छ ? जसको घरमा संरक्षित अन्न छैन, जो दैनिक ज्यालामजदुरी गर्दैनन् तिनको चुलोअर्थशास्त्रबारे कसले गणना गर्दै छ ? जनप्रतिनिधिले आफ्नो राजनीतिक भविष्यको निर्धारणमा भुइँमान्छेहरूको भूमिका स्वीकार गर्छन् त ? यस्ता प्रश्नहरूको पहाड मधेसका गाउँदेहातमा यतिखेर बनिरहेको छ तर शीर्षतहको विमर्शमा यी अनुपस्थित छन् । सहरतिर सूचनाको क्रन्दनले थोरबहुत असर पारे पनि देहातको विलाप सुन्ने कोही छैन । पलायन हुनेहरूले नै पैसा, संस्कृति र रोग लिएर फर्किन्छन् भन्ने भनाइले यस पटक देहातमा मूर्त रूप लिँदै छ । गाउँ फर्किएकाहरू आफ्नो ज्यान जोगाउन कतिपय मर्यादाको उल्लंघन गर्दै छन् । आफूमा स्वास्थ्य समस्या देखिए पनि ढाकछोप गर्ने, अरूलाई पनि संक्रमित बनाउनेजस्ता अमानवीयता सामान्य नियम बनिरहेको छ । यो डरलाग्दो छ । उता संक्रमित व्यक्ति वा परिवारलाई सहजै स्विकार्न समाज तयार छैन । सहरी गरिबहरूको समस्या पनि त्यस्तै छ । सहरमा सुनिने पीपीई र भेन्टिलेटरको अभावको छटपटी गाउँमा छैन, बरु यहाँ सामान्य सूचना फैलाउने र त्यसको निगरानी गराउने तदारुकताको खाँचो छ । संक्रमण फौलनुको सबै दोष सरकारलाई थुपारेर मात्र हुन्न, यसमा ग्रामीण समाज पनि उत्तिकै दोषी छ । महामारी नियन्त्रणमा आमजनको आफ्नै भूमिका देखिनुपर्छ । विवाहव्रतबन्ध रोकिएको छैन, अनेक निहुँमा भोजभतेर चल्दै छ । भीडभाड परहेज छैन । सहरी क्षेत्रमा बन्दाबन्दीको असर देखिए पनि गाउँतिर त्यो प्रायः निष्प्रभावी छ । पान, सुर्ती, गुट्खा खाने र सार्वजनिक स्थानमा जथाभावी थुक्ने चलन रोकिएको छैन । पोहोर कोरोना कहरले सहरमा मृत्यु ल्यायो भनियो, यस पटक उपचार केन्द्रहरूको अभावमा यसले गाउँलाई प्रभावित पारिरहेको छ । तर गाउँलेहरू अझै त्यो पालिका, त्यो टोल भनेर आफ्नो छरछिमेकलाई सुरक्षित मान्दै ढुक्क छन् । बुद्धि पुर्याउने हो भने, अझै समय छ । त्यसै गरी कतिपय ठाउँमा भीड गराउने गरी धार्मिक अनुष्ठान थामिएको छैन । पालिका वा प्रदेशसंघीय सभाका सदस्यहरूको बजेट सक्ने निर्माण कार्यले विराम पाएको छैन । कमाउनेहरूका लागि कोरोनाकाल बर्सेनिको असारे बजेट भएको छ । स्थिति जटिल बन्दै छ तर सोअनुरूपको नागरिक निगरानी छैन । सीमावर्ती क्षेत्रमा रेम्डेसिभिरको कालोबजारीको गुनासो छ । मनपर्दी तरिकाले बेचबिखन हुँदै छ । मरता क्या नहीं करता भन्दै यसको आवश्यक परेकाहरू जस्तोसुकै मूल्य तिर्न तयार छन् । सामाजिक संकटलाई निजी लाभमा बदल्ने र जस्तोसुकै संकटका बेला पनि केवल कमाउने ध्येय राख्नेहरू यस पटक मुखर देखिएका छन् । मृत्युदर जति बढ्दै जान्छ, अक्सिजन र यस्ता औषधिहरूको बजारमूल्य पनि त्यति नै उकालो लाग्छ । त्यसै गरी दैनिक उपयोग्य सामग्रीहरूको मूल्य पनि अकासिँदै छ । कोरोना त्रासदी भयानक त छँदै छ, त्योभन्दा भयानक राजकीय र सामाजिक रिक्तता देखिँदै छ । स्वाभाविकै हो, यो विपत्ले गाउँलाई बढी गांँज्दै लगेको छ । यो एउटा उदास बनाइदिने तस्बिर पनि हो । जसलाई प्रधानमन्त्री खड्गप्रसाद शर्मा ओलीको देशको नाममा हालै दिएको सम्बोधनले समेत चिर्न सकिरहेको छैन, बरु झन् गहिरो बनाउँदै छ । किनभने यस सरकारले सुझबुझभन्दा पनि लहडमा निर्णय लिन्छ । राष्ट्रिय संकटका बेला पनि यहाँ सर्वदलीय बैठक र राष्ट्रिय ऐक्यबद्धताको सोच छैन । आखिर प्रधानमन्त्रीलाई कसले खुसुक्क बताइदिने राष्ट्रिय ऐक्यबद्धताका लागि दलहरूको प्रमुखतालाई कसैले चुनौती दिन सक्दैन भनेर । संसद्मा विश्वासको मत लिने संकल्पको हविगतबारे उनी अनभिज्ञ छैनन् । यस्तोमा सम्हालिने समय चुक्दै गएको छ ।"
जनता भुल्ने राजनीति,"राजनीति मूलतः जनसेवाको, राष्ट्रसेवाको विषय हो । राजनीतिकर्मीहरू सक्षम र योग्य भए जनताको मुहार फेरिँदै जान्छ । राजनीतिकर्मीहरूको आचरण शुद्ध रहे देश प्रगतितर्फ लम्किन्छ भने विकृत भए देश न जनता, कसैले पनि चैनको, शान्तिको सास फेर्न पाउँदैनन् । हाम्रो राजनीति धेरै समयदेखि यही बाटामा हिँडिरहेको छ, उल्टो बाटामा । भीरतिरको त्यो गति अहिले त झन् बढिरहेझैं लाग्छ । आफ्नो स्वार्थको परिपूर्तिलाई जनसेवा र राष्ट्रसेवा सम्झिनेहरूका हातमा गएको छ देशको लगाम । हाम्रो देशको राजनीति यति विकृत हुनुको कारणलाई बुँदागत रूपमा यसरी बुझ्न सकिन्छ । आजीवन व्यवसाय ः राजनीतिलाई पेसाव्यवसायका रूपमा लिने गरिएको छ । कमाउने धन्दा बनिसकेको छ राजनीति । कुनै पनि पेसाव्यवसायमा उमेरको हद हुन्छ, निश्चित समयपछि मानिसले अवकाश लिन्छ, त्यसअघि उसले आफ्नो उत्तराधिकारी बनाइसकेको हुन्छ । तर हाम्रा राजनीतिकर्मीहरूमा यो कुरा लागू हुँदैन । आफू मृत्युशय्यामा पुग्दा पनि पदलोलुपता तिनले छाड्न सकेको देखिन्न । राजनीति एकातिर निवृत्त हुनुपर्ने पेसा रहेन, अर्कातिर सात पुस्तालाई पुग्ने कमाउने भाँडोका रूपमा स्थापित हुँदै गयो । नयाँ सोच, जोसजाँगर भएकाहरूलाई अगाडि ल्याऔं र हामी पछाडिबाट सहयोग गरौं भन्ने भावना राजनीतिकर्मीहरूमा पाइँदैन । हरेक क्षेत्रमा परिवर्तन भयो, काम गर्ने तौरतरिका बदलिए, प्रणालीमा परिवर्तन भयो, सबैभन्दा ठूलो परिवर्तन राजनीतिमा भयो तर नेतृत्वको कार्यशैलीमा परिवर्तन आउन सकेन ।फोहोरी ः राजनीति अत्यन्त फोहोरी खेल बनिसकेको छ । यहाँ जसले जे गरे पनि हुन्छ । साँचोलाई झुटो र झुटोलाई साँचो बनाउन सक्ने खेल बनेको छ राजनीति । स्वार्थका लागि जस्तोसुकै सम्झौता गर्न वा तोड्न सक्ने, अपराध गर्न सक्ने, आरोपप्रत्यारोप लगाउन सक्नेहरू हर्ताकर्ता बनेका छन् । एकअर्कालाई नङ्ग्याउने, खुइल्याउने मानौं होडबाजी चलेको छ । आउने पिँढीले वर्तमान राजनीतिक नेतृत्वबाट यस्तै कुरा सिक्ने हो ? राजनीति र अपराधबीच पर्खाल नहुनु ः राजनीति र अपराध फरक विषय हुन् । यी दुई विषयबीच निकै दूरी हुनुपर्छ । विडम्बना, आज हरेक घटनापरिघटना तथा अपराधलाई राजनीतीकरण गरिन्छ । चाहे यौन शोषण होस्, चाहे महिला हिंसा, चाहे दलितको हत्या वा चाहे भ्रष्टाचारका मुद्दाहरू होऊन्, हरेक विषयमा राजनीति रङ पोत्ने गरिन्छ । यी दुई विषयबीच कुनै पर्खाल रहेन । त्यही भएर अपराधलाई राजनीतिले चोख्याइन्छ र राजनीतिलाई आपराधिक क्रियाकलापमा प्रयोग गर्न सजिलो भएको छ ।महँगो ः बजारमा सबै वस्तु तथा सेवाको मूल्य बढेको छ । प्रत्यक्ष रूपमा महँगीले दिनप्रतिदिन सर्वसाधारणको जीवन असहज बन्दै गएको छ भने, अप्रत्यक्ष रूपमा राजनीतिमा भएको महँगीले अझ बढी प्रभाव पार्न थालेको देखिन्छ । हिजो निष्ठा, आदर्श, त्याग, सम्मान, समर्पणको राजनीति हुन्थ्यो । मानिसहरू अरूका लागि आफूलाई सिध्याउने गर्थे र तिनै गुण तथा विशेषताका आधारमा नेतृत्व चयन हुन्थ्यो । तर आज पैसा सबैभन्दा माथि पुगेको छ । उम्मेदवारीको टिकट किन्न पैसा चाहिन्छ, चुनावमा पैसाको खोलो बगाउनुपर्छ । चुनावताका विविध शीर्षकमा हुने खर्चले गर्दा राजनीति अत्यन्त महँगो भएको छ । पैसा हुने एउटै मान्छे भिन्नभिन्न दलमा नेतृत्वमा रहेका उदाहरणहरू त्यसैले पाइने गरेका हुन् । पैसा हुने तर अयोग्य मानिस नेतृत्वमा जान सक्ने र पैसा नहुने तर योग्य मानिस नेतृत्वमा जान नसक्ने परिस्थिति छ । अनैतिक ः जनताको साथ र समर्थन लिएर पदीय जिम्मेवारीमा पुगेपछि राजनीतिकर्मीहरू जनताको मतलाई अवमूल्यन गर्दै पद र स्वार्थका लागि प्रयोग गर्ने गर्छन् । हरेक राजनीतिकर्मीले बोलेपिच्छे आमजनताको दुहाई दिइरहँदा व्यवहार भने स्वार्थी रहेको सबैले छर्लंग बुझिसकेका छन् । देश र जनताको जति अहित गरेको भए पनि पटकपटक जिम्मेवारी पाइरहने प्रवृत्ति नेपाली राजनीतिमा अब नौलो रहेन । राजनीतिकर्मीमा नैतिकता हराएकाले सबैजसो क्षेत्रमा अनैतिकताको बिगबिगी छ ।मैमत्त ः सत्ताशक्तिमा पुगेपछि जे गर्दा पनि हुन्छ भन्ने अहंकारी सोच नेतृत्वमा हावी हुने गरेको छ, जुन क्षम्य छैन । नेतृत्वले आफूलाई संविधानभन्दा माथि सम्झने प्रवृत्ति नत्यागेसम्म देश समृद्धिको यात्रामा अगाडि बढ्न सक्दैन ।अन्त्यमा, नेपाली जनता अब त शान्तिको सास फेर्न पाइन्छ भन्दै हरेक आन्दोलनमा होमिँदै आएका हुन् । त्यस क्रममा कतिले ज्यान गुमाए, कतिले परिवार गुमाए, कति आजीवन अपांग भए । हरेक आन्दोलनपछि राजनीतिकर्मीहरूले भने, राजनीतिक क्रान्ति समाप्त भयो । अब आर्थिक क्रान्ति गर्ने हो । तर, त्यो आर्थिक क्रान्ति उनीहरूकै लागि मात्र भयो, न कि आम जनताका लागि । जुनै दल सत्तामा पुगे पनि राम्राले भन्दा हाम्राले स्थान पाइरहँदा, पहुँचवालालाई अवसर, क्षमतावान्लाई पर सर को वातावरण रहिरहँदा आम जनतामा निराशा छाई नै रह्यो । अहिले देश कोरोनासंकटमा छ, युवा शक्ति देशबाहिर छ, लगानी गर्ने वातावरण बन्न सकेको छैन, बेरोजगारी व्याप्त छ, व्यापार घाटा दिनहुँ चुलिँदो छ, कृषियोग्य जमिन बाँझै रहेको वा खण्डीकरण भएको छ, मानिसमा परिश्रम गर्ने बानी हराउँदै गएको छ । अर्थलोलुप, पदलोलुप, आफूलाई अजम्बरी सम्झिने व्यक्तिहरूले राजनीतिको लगाम समाएका छन्, जसका कारण नेपाली जनताका दुर्दिन चाँडै सकिने छाँट छैन । सत्य के हो भने, राजनीति यही हिसाबले अघि बढिरहे देश पछिपछि सर्दै गइरहनेछ ।"
निजीलाई कोभिड अस्पताल बनाइँदै,"मकवानपुर (कास) कोरोना संक्रमितको संख्या बढ्दै गएपछि मकवानपुरका निजी अस्पताललाई पनि कोभिड अस्पतालका रूपमा प्रयोग गरिने भएको छ । यी अस्पताल आईसीयू सेवासहितको हुनेछन् ।जिल्ला कोभिड१९ संकट व्यवस्थापन केन्द्रले बुधबार मात्रै हेटौंडा११ स्थित चुरेहिल अस्पतालमा आईसीयू सेवासहितको २५ बेडको कोरोना विशेष अस्पताल सञ्चालन गर्ने निर्णय गरेको छ । सक्रिय संक्रमित बढिरहेका छन् । आईसीयूको अभाव नहोस् भनेर निजी अस्पताललाई पनि प्रयोग गर्न थालेका हौं, प्रजिअ भरतमणि पाण्डेले निजी अस्पताल एसोसिएसनसँग यस विषयमा समझदारी भइसकेको बताए । हाल हेटौंडा अस्पतालमा ७० बेडको आईसीयू कक्ष सञ्चालनमा छ । यही साता सञ्चालनमा ल्याइएको ३० बेडको आईसीयू संक्रमितले दुई दिनमै भरिएपछि अस्पतालमा आईसीयूका ४० बेड थपिएको हो । निजी अस्पतालको सहयोगमा कभर्ड हलमा पनि अक्सिजनसहितको बेडको व्यवस्था गर्दै छौं । यो महामारीको समयमा निजी क्षेत्रसँग सहकार्य गरेर अगाडि बढ्ने हाम्रो योजना रहेको छ, पाण्डेले भने । हेटौंडामा कोरोनाको दोस्रो लहर सुरु भएयता ६ जनाले ज्यान गुमाइसकेका छन् भने संक्रमितको संख्या ७ सय नाघिसकेको छ । स्वास्थ्यकर्मीको अभाव हुन नदिन हेटौंडा उपमहानगरले तत्काल स्वास्थ्यकर्मी नियुक्त गरी काजमा खटाउने भएको छ ।"
चितवनमा एकै दिन १० संक्रमितको मृत्यु,"भरतपुर (कास) कोरोना पुष्टि भएर चितवनका विभिन्न अस्पतालमा उपचार गराइरहेकामध्ये बुधबार १० जनाको मृत्यु भएको छ । मृत्यु हुनेमध्ये चार जना चितवन र ६ जना मकवानपुर, रूपन्देही र पूर्वी नवलपरासीका छन् । चितवन मेडिकल कलेजमा पाँच जना, भरतपुर अस्पतालमा चार र पुरानो मेडिकल कलेजमा एक संक्रमितको मृत्यु भएको स्वास्थ्य कार्यालयले जनाएको छ । योसँगै कोरोका कारण मृत्यु हुने चितवनवासीको संख्या १२५ पुगेको छ । कार्यालयले अन्य जिल्लाका संक्रमित र मृतकको लगत राख्ने गरेको छैन । तर बाहिरी जिल्लाबाट उपचार गराउन आउनेको संख्या भने उल्लेख्य छ । जिल्लामा हाल सक्रिय संक्रमितको संख्या एक हजार ६ सय ३९ छ । जसमध्ये ८९ जना मात्रै अस्पतालमा भर्ना छन् । बुधबार यहाँका तीन ठूला अस्पतालहरूमा उपचाररत संक्रमितको संख्या भने २ सय २१ रहेको कार्यालयले जनाएको छ ।"
मनाइयो बज्रयोगिनी जात्रा,"काठमाडौं (कास) कोरोना संक्रमणको दोस्रो लहरबीच साँखुमा बज्रयोगिनी जात्रा सम्पन्न भएको छ । चैतेदसैंमा पुजारीहरूले मन्दिरको स्वयम्भू चैत्य र मूल बज्रयोगिनी देवीलाई दाम र सुपारी चढाएपछि जात्रा सुरु भएको थियो । अन्तिम दिन बुधबार साँखु घुमारी चोकका तामाङ समुदायका महिला र पुरुषहरू मिलेर बज्रयोगिनी, स्वयम्भू चैत्य, सिंहमुखी र बाघमुखी देवतालाई बोकेर मणिचुड पर्वतस्थित बज्रयोगिनी मन्दिर (गु विहार) मा पुर्याइएको छ । स्थानीय प्रवीण सिंहले जात्रा स्वास्थ्य मापदण्ड अपनाएर मनाइएको बताए । जात्रा अवधिभर साँख नगरभित्रका बासिन्दाले छालाको जुत्ता लगाउन, छाता ओढ्न, घर भत्काउन, नयाँ बनाउन, साहुले ऋण असुल्न, हात्तीघोडा चढ्न इत्यादि गर्न नहुने मान्यता छ । गतवर्ष भने कोरोनाका कारण जात्रा भएको थिएन ।"
कारागारको पर्खाल निर्माणमा रोक,"सिन्धुली (कास) कारागार भवनको निर्माणाधीन पर्खाल गुणस्तरहीन भएको भन्दै निर्माणकार्य रोकिएको छ । कारागार भवनसहितको निर्माणको ठेक्का पाएको डाँफेधुलिखेल सञ्जीवनी ब्रदर्स जेभी कम्पनीले निर्माणमा चरम लापरबाही गरेको पाइएको प्रमुख जिल्ला अधिकारी सुरेश न्यौपानेले बताए । गुणस्तरहीन काम भएको देखिएको छ । कारागारजस्तो संवेदनशील ठाउँको निर्माणमा यस्तो लापरबाही सह्य हुन्न, उनले भने । प्राविधिक रिपोर्ट नआएसम्मका लागि निर्माण रोकिएको उनले सुनाए । कारागारको नयाँ भवन निर्माण र दुई घेराको पर्खाल बनिरहेको छ । तीन वर्षअघि निर्माण सुरु भएको भवन तथा पर्खालको काम गतवर्ष नै सम्पन्न हुनुपर्ने थियो । तर काम अझै पूरा भएको छैन । डाँफे कन्स्ट्रक्सनका प्राविधिक श्याम पहरीले पेटी ठेकेदारले बदमासी गरेको स्विकारे । हामी भत्काएर फेरि नयाँ बनाउँछौं, उनले भने ।"
खपत कम हुँदा घट्यो तरकारीको भाउ,"(काठमाडौं)  दोस्रो लहरको कोरोना संक्रमण तीव्र बन्न नदिन सरकारले वैशाख १६ देखि निषेधाज्ञा गरेपछि केही दिन हरियो तरकारी तथा मासुको मूल्य छोइनसक्नु थियो । पर्याप्त आयात हुँदासमेत तरकारीको भाउ अकासिएको थियो । काठमाडौं उपत्यकाबाट धेरै मान्छे आआफ्नो जिल्ला गएपछि यहाँ खपत घट्दा पछिल्लो समय तरकारीको मूल्यमा गिरावट आएको छ । आयात परिमाण पनि घटेको कालीमाटी फलफूल तथा तरकारी बजार विकास समितिले जानकारी दिएको छ ।तरकारीको भाउ निरन्तर घट्ने क्रममा रहेको समितिको भनाइ छ । सुरुका दिनमा ९ सयदेखि साढे ९ सय टनसम्म तरकारी कालीमाटीमा भित्रिएको थियो । अहिले क्रमशः घट्दै गएर मंगलबार साढे ६ सय र बुधबार करिब ५ सय टन भित्रिएको छ, समितिका सूचना अधिकारी विनय श्रेष्ठले भने, आयातको परिमाण घट्दा पनि मूल्य बढेको छैन । घटिरहेको नै छ ।दुई साताअघि तने बोडी होलसेलमै प्रतिकिलो १३५ रुपैयाँ थियो । बुधबार घटेर प्रतिकिलो ३७ रुपैयाँमा झरेको समितिको तथ्यांक छ । मटरकोसा प्रतिकिलो १५५ बाट घटेर ९५ रुपैयाँ भएको छ । घिउ सिमीको मूल्य पनि १३० बाट २८ रुपैयाँ भएको समितिले जनाएको छ । तीते करेला किलोको ८७ बाट घटेर १८ रुपैयाँ, हरियो फर्सी ५५ बाट घटेर २८ रुपैयाँ भएको छ । मुख्यतः खपतको अवस्था कमजोर देखियो । निषेधाज्ञाका कारण होटल, रेस्टुरेन्ट बन्द छन् । लाखौं सर्वसाधारणले उपत्यका छाडेका छन्, सूचना अधिकारी श्रेष्ठले भने, केहीले निषेधाज्ञाअघि नै नबिग्रने तरकारी ठूलो परिमाणमा सञ्चय गरे, जसले गर्दा अहिले भाउ घटिरहेको छ । यसबाहेक अहिले तरकारी उत्पादन हुने सिजन पनि हो । किसानको बारीमा सिमी, बोडी, लौका, भिन्डी, गोलभेंडालगायत तरकारी पर्याप्त छन् । यसैले पनि मूल्य घटिरहेको समितिले जनाएको छ ।समितिका अनुसार दुई साताअघि भिन्डीको मूल्य होलसेलमा प्रतिकिलो ८७ रुपैयाँ थियो । बुधबार प्रतिकिलो ३७ रुपैयाँ थियो । ८७ पर्ने ब्रोकाउली घटेर ५५ रुपैयाँ, ६५ पर्ने घिरौंला २८ रुपैयाँ, ७७ पर्ने हरियो खुर्सानी ५५ रुपैयाँ भएको छ । होलसेलमा ७५ पर्ने गाँजर घटेर ५५ रुपैयाँ, ३३ को बन्दा घटेर २७ रुपैयाँ र ५५ पर्ने स्थानीय काउलीको मूल्य ४५ रुपैयाँ भएको समितिले बताएको छ । उपत्यकामा तरकारी खपत नहुँदा स्वदेशी किसानलाई भने मर्का परिरहेको छ । केही किसानले नोक्सानी बेहोरेरै सस्तोमै बिक्री गरिरहेका छन् । ठूलो बजार भएर कालीमाटीमै ल्याउने चलन हो । यहाँ खपत नहुँदा किसानलाई समस्या भयो । कतिपय किसानको तरकारी बारीमै बिग्रने अवस्था देखियो, श्रेष्ठले भने । यद्यपि होलसेलसरह खुद्रामा भने घटिसकेको छैन । खुद्रा पसलपिच्छे मूल्य फरक पाइन्छ । समितिका अनुसार अहिले भारतबाट पनि तरकारी आयात भइरहेको छ । भारतबाट मुख्यतः प्याज, आलु, कागती, फलफूललगायत आयात भएको जनाइएको छ ।भारतबाट आयात भएको प्याजको मूल्य भने बढेको छ । दुई साताअघि प्रतिकिलो ३६ पर्ने सुकेको प्याज अहिले बढेर ३९ रुपैयाँ पुगेको छ । रातो आलु पनि ३३ बाट बढेर ३९ रुपैयाँ पुगेको छ । स्वदेशी उत्पादनसँगै भारतबाट पनि तरकारी आइरहेको छ, समितिका कार्यकारी निर्देशक विनोदकुमार भट्टराईले भने, स्वदेशमा पनि तरकारी उत्पादन बढेको छ । कोरोनाले तरकारी बिक्री हुन नसकेको गुनासो बढ्दो छ । कालीमाटीमा काभ्रे, पाँचखाल, धादिङ, मकवानपुर, चितवन, तनहुँलगायत जिल्लाबाट तरकारी आयात भइरहेको छ ।यसैबीच ब्रोइलर कुखुराको मासुको मूल्य दुई सातामा एक सय रुपैयाँ घटेको छ । कुखुराको खपत ८० प्रतिशत घटेकाले मूल्य निरन्तर ओरालो लागेको राष्ट्रिय कुखुरा बिक्री व्यवसायी संघका अध्यक्ष जंगबहादुर बीसीले बताए । दुई साताअघि संघले प्रतिकिलो ४ सय ५० रुपैयाँ मूल्य तोकेको थियो । बुधबारको दर ३ सय ५० रुपैयाँ छ, उनले भने, निषेधाज्ञाले होटल व्यवसाय बन्द भए । जसले गर्दा बजार पनि बिथोलियो ।"
रेलवे विधेयकलाई अध्यादेशको बाटो,"(काठमाडौं)  मन्त्रिपरिषद्को सिफारिसमा राष्ट्रपति विद्यादेवी भण्डारीले बुधबार रेलवे अध्यादेश, २०७८ जारी गरेकी छन् । यो विधेयक जारी भएको राष्ट्रपति कार्यालयका सहायक प्रवक्ता केशवप्रसाद घिमिरेले बुधबार जारी गरेको विज्ञप्तिमा उल्लेख छ । विधेयक, २०७६ पुस १८ मा राष्ट्रिय सभामा पेस भएको थियो । विधेयक राष्ट्रिय सभाको समितिमा दफाबार छलफलका क्रममा थियो । कानुन र कर्मचारी अभावमा भारतबाट आएका दुई वटा रेल सेट ८ महिना बित्दा सञ्चालनमा आउन सकेका छैनन् । कोरोनाले गर्दा लकडाउन भएका कारण अध्यादेश जारी भए पनि रेल चलाउन सक्ने अवस्था नरहेको भौतिक पूर्वाधार तथा यातायात मन्त्रालयले जनाएको छ । अध्यादेशमा विधेयककै प्रायः प्रावधान समेटिएको मन्त्रालयको भनाइ छ । राष्ट्रिय सभाका सदस्यले भने संसद्मा विचाराधीन विधेयक राष्ट्रपतिबाट अध्यादेशमार्फत जारी हुनु गलत रहेको प्रतिक्रिया दिएका छन् । अहिले संसद् नचलेकाले सदनबाट विधेयक पास हुन नसकेको राष्ट्रिय सभाको विधायन व्यवस्थापन समितिका सभापति परशुराम मेघी गुरुङ बताउँछन् । गत असारमै यो पास हुन सक्थ्यो, उनले भने, नभए पनि हिउँदे अधिवेशनमा यो पास भइसक्थ्यो, यससँगै हामीसँग ८ विधेयक सदनमा पेस गर्न प्रतिवेदन तयार भई अन्तिम चरणमा छन् । संसद्मा भएको विधेयक सरकारले फिर्ता लिएर अध्यादेश ल्याउन सक्थ्यो । तर यस्तो हुन नसकेको उनको भनाइ छ । नयाँ तरिकारले अध्यादेश ल्याइए पनि यसबारे बुझ्न सकिएन, उनले भने । विधेयकमा सबैको सहमति भएकाले पास हुनेमा समस्या नरहेको गुरुङले बताए । विधेयक संसद्मा विचाराधीन रहेको अवस्थामा अध्यादेश जारी गर्न नहुने राष्ट्र्रिय सभा सदस्य राधेश्याम अधिकारीको भनाइ छ । किनकि त्यो संसद्को विचाराधीन विषयवस्तु भइसक्यो, अध्यादेश भनेको पनि कानुन हो, विधेयक पनि कानुन बन्ने प्रक्रियामा बसेको हुन्छ, उनले भने, जुन सरकारले पेस गरेको विचाराधीन विधेयक छ, त्यो संसद्मा रहेसम्म अध्यादेश जारी गर्न हुँदैन, यो संवैधानिक मान्यता हो । यता भौतिक पूर्वाधार तथा यातायात मन्त्रालयका सचिव रवीन्द्रमान श्रेष्ठ भने अध्यादेश आए पनि कोरोनाले गर्दा रेल चलाउन सक्ने अवस्था नरहेको बताउँछन् । ऐन आएपछि सजिलो त भयो, उनले भने, तर अहिले रेलमा काम गर्ने कर्मचारीलाई तालिम दिने काम भइरहेको थियो, लकडाउनले गर्दा त्यो बन्द गरिएको छ । रेलमा काम गर्ने कर्मचारीलाई तालिम दिएको १० दिन भएको उनको भनाइ छ । महिना दिने तालिम हो, उनले भने, लकडाउन खुले पनि पहिला तालिम सकेर मात्र रेल चलाउँछौं ।अध्यादेशमा प्रायः विधेयककै प्रावधान समेटिएको जनाइएको छ । अध्यादेशअनुसार रेल कब्जा गरी वा कुनै किसिमले नोक्सानी पुर्याए कसुर गर्ने व्यक्तिलाई १० वर्ष कैद र दुई लाखसम्म जरिवाना हुने प्रावधान राखिएको छ । कसैले रेलभित्र पसी यात्रुलाई अनावश्यक झन्झट दिए २० हजार रुपैयाँसम्म जरिवाना हुनेछ । रेलवेका कर्मचारी वा यात्रुसँग झगडा, रेल भित्र होहल्ला, गालीगलौज वा अश्लील एवं अपमानजनक शब्द प्रयोग गरे कसुर गर्ने व्यक्तिलाई ६ महिनासम्म कैद र ५० हजार रुपैयाँसम्म जरिवाना हुने उल्लेख छ ।"
मास्क र अक्सिमिटरमा अचाक्ली मूल्य वृद्धि,"(विराटनगर)  थोक विक्रेताले मूल्य बढाएपछि विराटनगरका बजारमा सर्जिकल मास्क र पल्स अक्सिमिटर अभाव भएको छ । संक्रमणको दोस्रो लहरअघिसम्म थोक विक्रेताले प्रतिपोका १ सय १० रुपैयाँमा बिक्री गरेको मास्कको मूल्य ३ सय रुपैयाँसम्म लिन थालेका छन् । शरीरमा अक्सिजनको मात्रा नाप्ने पल्स अक्सिमिटरको थोक मूल्य गत चैत २५ अघिसम्म ६७ सय रुपैयाँसम्ममा बिक्री भए पनि अहिले १ हजार १ सय रुपैयाँ पुर्याइएको छ । खुद्रा बजारमा प्रतिपोका मास्कको मूल्य ३ सय ५० देखि ४ सय रुपैयाँ र अक्सिमिटर १ हजार ७ सयदेखि २ हजार ५ सय रुपैयाँसम्ममा बिक्री हुँदै छ । उत्पादकले खुद्रा बजारमा ५० पिसको प्रतिपोका र स्वास्थ्य संस्थामा सय पिसको पोका बनाएर मास्क बिक्री गर्छन् । डिलरले बढी मूल्यमा किन्नेलाई माल दिन्छ, मैले राख्न छाडें, खुद्रा औषधि व्यवसायी अरुण ठाकुरले भने । पाँचछ दिनदेखि यी सामग्रीको मूल्यमा अचाक्ली वृद्धि भएको उनले बताए । साताअगाडि खुद्रा बजारमा प्रतिपोका मास्कको मूल्य १ सय ५० रुपैयाँदेखि १ सय ८० रुपैयाँ रहेको उनको भनाइ छ । थोक विक्रेताले सर्जिकल मास्कको हामीलाई नै ६ रुपैयाँ गोटा भन्न थाले, बेच्ने कतिमा ?, अर्का एक व्यवसायीले नाम उल्लेख नगर्ने सर्तमा भने, ग्राहकले डिलरलाई चिनेका हुँदैनन्, हामीले नै कालोबजारी गरेको ठान्छन्, झगडा गर्छन्, गाली गर्छन् ।जानकारहरूका अनुसार नेपाली बजारमा २ हजार ५ सय रुपैयाँमा समेत राम्रा खाले अक्सिमिटर पाइन्न । गुणस्तरीय भनेर बेचिए पनि बजारमा उपलब्ध प्रायः अक्सिमिटर कामै नलाग्ने ६७ सय रुपैयाँ पर्ने चिनियाँ उत्पादन हुन्, एक जानकारले भने, बजारमा अनुगमन गर्ने निकायको कतै उपस्थिति देखिन्न । राम्रो अक्सिमिटरमा दुईतीन सय रुपैयाँभन्दा बढी मूल्यवृद्धि भएको छैन । यस्तो अक्सिमिटर बजारमा उपलब्ध पनि छैन । मास्कको डोरी अभाव भएर उत्पादनमा समस्या आएको थोक औषधि व्यवसायी संघ प्रदेश १ का अध्यक्ष विपुल दासले बताए ।"
धनगढी प्लेअफ पुग्ने पहिलो,"कठिन जितखेल धेरै कठिन भयो । टिमका लगभग आधा खेलाडी घाइते थिए, पोखराविरुद्धको खेलबारे धनगढी एफसीका प्रशिक्षक तोपे फुजाले भने, पहिलो खेल हारेकाले हामी सबै खेल जित्न चाहन्छौं । उनले आफिजको चोट गम्भीर जस्तो देखिएको बताए । धनगढीले चोटकै कारण टिममा चार खेलाडी परिवर्तन गरिसकेको छ ।पोखराका सहायक प्रशिक्षक राजेश शाहीले भने, पहिलाजस्तै राम्रो खेलेको हो । तर, उस्तै गल्ती दोहोर्याए । स्कोरिङमा कमजोरी भयो । ट्रेनिङमा राम्रै गरे पनि खेलमा त्यै गल्ती गरिरहे । गोल हान्न हतार गरे । नवयुग (श्रेष्ठ) पनि गोल हान्ने ठाउँमा बसेनन् । उनको टिमले २६ औं मिनेटमा अग्रता लिने अवसर पाएको थियो । तर, मौसा अब्बाको प्रहार धनगढीका कप्तान एवं गोलकिपर किरण चेम्जोङले रोके ।अब्बाकै फ्रिकिकमा ४० औं मिनेटमा पोीटनजिक अजित भण्डारीले बल प्रहार गर्न सकेनन् । फेरि पोखराकै फरवार्ड नवयुगले बल पाए । सिक्स यार्ड बक्सबाट उनको पहिलो प्रहार धनगढीका डिफेन्डर दिनेश राजवंशीले रोके भने रिबाउन्डमा फेरि उनको प्रहारमा किरणले बल बाहिर फालिदिए । भेट्रान फरवार्ड अनिल गुरुङले ७३ औं मिनेटमा सौजन राईले क्लियर नगरेको बल सिक्स यार्ड बक्सनिरै पाएका थिए । तर, उनको प्रहार दिनेशले असफल पारिदिए । इन्ज्युरी समयमा राफेल रिम्गागोले आफ्नै क्षेत्रबाट धनगढीको पेनाल्टी क्षेत्रमा झारेको बल डिफेन्डर दिनेशको टाउको डिफ्लेक्ट हुँदै पोस्टतिर बढेको थियो । किरणले पछाडि सर्दै मुस्किलले त्यो बल बाहिर फाल्दै धनगढीको संकट टारिदिए ।"
कुशल आईसीसीको मनोनयनमा,"काठमाडौं (कास) आफ्नो डेब्यु मै सनसनी मच्चाएका कुशल भुर्तेल अन्तर्राष्ट्रिय क्रिकेट परिषद् (आईसीसी) को महिनाको उत्कृष्ट खेलाडी मनोनयनमा परेका छन् । आईसीसीले बुधबार अप्रिल महिनाका लागि जारी गरेको उत्कृष्ट खेलाडी सूचीमा कुशल परेका हुन् ।कुशलले पाकिस्तानी खेलाडीद्वय बाबर आजम र फखर जमानसँग प्रतिस्पर्धा गर्नुपर्नेछ । विश्व क्रिकेटको सर्वोच्च संस्थाले जनवरीदेखि महिनाको उत्कृष्ट खेलाडी चयन गर्ने थालनी गरेको थियो, त्यसमा नेपाली खेलाडी पहिलो पटक परेको हो । विजेताको चयन आईसीसीले आफ्नो आधिकारिक वेबसाइटमा गरेको भोटिङ पद्धतिबाट गर्नेछ ।एकदिवसीय अन्तर्राष्ट्रियका विश्व नम्बर एक ब्याट्सम्यान पाकिस्तानका कप्तान आजमले भोटिङका लागि तोकिएको अवधिमा ७६ को औसतमा २ सय २८ रन र ट्वान्टी२० अन्तर्राष्ट्रियमा ४३५७ को औसतमा ३ सय ५ रन तथा जमानले सयभन्दा माथिको औसतमा ३ सय २ एकदिवसीय अन्तर्राष्ट्रिय रन बनाएका थिए । उनले दक्षिण अफ्रिकाविरुद्ध जोहानसबर्गमा १ सय ९३ रनको इनिङ्स खेलेका थिए ।११ दिनअघि नेदरल्यान्ड्स र मलेसियासम्मिलित त्रिकोणात्मक ट्वान्टी२० अन्तर्राष्ट्रिय प्रतियोगिता नेपालले जित्दा कुशलले सनसनीपूर्ण प्रदर्शन गरेका थिए । यही प्रतियोगिताबाट ट्वान्टी२० अन्तर्राष्ट्रियमा डेब्यु गरेका कुशलले ५ खेलमा २ सय ७८ रन बनाएका थिए । डेब्यु को पहिलो तीन खेलमै अर्धशतक बनाएर उनले विश्व कीर्तिमान बनाएका थिए । उनले ५ मध्ये ४ खेलमा अर्धशतक बनाएका कारण महिनाको उत्कृष्ट खेलाडी मनोनयनमा परेका हुन् ।नेदरल्यान्ड्ससँगको खेलमा ६२ रन बनाएर अन्तर्राष्ट्रिय क्रिकेटमा प्रवेश गरेका कुशलले त्यसपछि मलेसियाविरुद्ध ६१ र नेदरल्यान्ड्सविरुद्धको अर्को खेलमा ६२ रन बनाएका थिए । राउन्ड रोबिन लिगको अन्तिम खेलमा मलेसियाविरुद्ध १६ रनमै आउट भएका कुशलले नेदरल्यान्ड्ससँगको फाइनलमा ७७ रन बनाएका थिए । उनले प्रतियोगितामा अन्य खेलाडीले भन्दा १ सय ६ रन बढी बनाएका थिए ।"
सिटी पहिलोपल्ट फाइनलमा,"म्यानचेस्टर (एएफपी) म्यानचेस्टर सिटीले मंगलबार युरोपेली च्याम्पियन्स लिग फुटबलको फाइनल यात्रा तय गरेपछि व्यवस्थापक पेप ग्वार्डिओलाले आफू ५ वर्षदेखि यही इंग्लिस प्रिमियर लिग क्लबमा रहनुको खास अर्थ निस्केको बताएका छन् । रियाद महारेजले गरेको दुई गोल मदतमा सिटीले मंगलबार पेरिस सेन्ट जर्मेन (पीएसजी) लाई इतिहादमा २० ले हराउँदै पहिलोपल्ट युरोपेली च्याम्पियन्स लिगको फाइनल यात्रा तय गरेको छ । यो जितपछि दुई लेगको सेमिफाइनलमा सिटी समग्रमा ४१ ले अगाडि रह्यो । जितपछि ग्वार्डिओलाले भने, यो सिटीका लागि ठूलो उपलब्धि हो । केहीलाई लाग्न सक्छ, फाइनल पुग्न सजिलो हुन्छ । तर होइन, म पछिल्लो समय लगातार सिटीमा छु र अहिलेको सफलतापछि यसले सार्थकता पाएको छ । अहिले हाम्रा सबै खेलाडीको प्रदर्शन निरन्तर उच्च छ । यो सफलताका लागि म क्लबका अध्यक्ष, सहयोगी कर्मचारी, सबैलाई धन्यवाद दिन चाहन्छु । उनले थपे, यो सफलता पछाडि धेरैले कडा मिहिनेत गरेका छन् । कसैले पैसाको मदतमा मात्र सिटी च्याम्पियन्स लिग फाइनल पुगेको सोच्छ भने यो गलत छ । सिटी आफ्नो फ्रान्सेली प्रतिद्वन्द्वीमाथि हाबी रह्यो र उसलाई सेमिफाइनलमै रोक्यो । खेलको ६९ औं मिनेटमा एन्जेल डी मारियालाई रातो कार्ड देखाइएपछि पीएसजी १० खेलाडीमा समेटिएको थियो । अब ग्वार्डिओलाको सिटीले मे २९ मा इस्तानबुलमा हुने फाइनलमा चेल्सी वा रियल म्याड्रिडको सामना गर्नेछ । बार्सिलोनाका लागि दुईपल्ट च्याम्पियन्स लिग जितेका ग्वार्डिओलाले फेरि एकपल्ट फाइनल प्रवेशका लागि भने १० वर्ष कुर्नुपर्यो । लिग चरणका सबै ६ खेल जितेको सिटी फाइनल प्रवेशमा पूर्ण हकदार पनि देखियो । महारेजले ११ औं मिनेटमा पहिलो गोल गरेपछि ६३ औं मिनेटमा दोस्रो गोल थपे । पछिल्ला तीन सिजन लियोन, टोटेनहम र लिभरपुलसँग सिटी क्वाटरफाइनलमै पराजित रहेको थियो । यसअघि सिटी मोनाकोविरुद्ध अन्तिम १६ मै रोकिएको थियो । सिटीले पछिल्ला १० सिजन लगातार च्याम्पियन्स लिग खेलिरहेको छ र त्यसमध्ये एकै अवसरमा मात्र सेमिफाइनल पुग्न सकेको छ । सन् २०१५०१६ को सिजन सिटी म्यानुयल पेलेग्रेनी व्यवस्थापक रहेका बेला सेमिफाइनलमा रियल म्याड्रिडविरुद्ध पराजित रहेको थियो । पीएसजीका लागि चोटग्रस्त खेलाडी केलियन एमबाप्पेको अनुपस्थिति महँगो साबित भयो । तर प्रशिक्षक माउरिसियो पोचेटिनोले यसलाई स्विकार्न मानेनन् । एमबाप्पे पूरा खेल अवधि बेन्चमै रहे । जनवरीबाट पीएसजी सम्हालेका पोचेटिनोले भने, सिटीले निकै राम्रो खेल्यो र आवश्यक मोडमा निर्णायक साबित भयो । म सिटीलाई बधाई दिन चाहन्छु, टिमका लागि यो सिजन निकै सुखद छ ।"
