शीर्षक,विवरण
मुख्यमन्त्री र कांग्रेस नेताद्वारा चीन सीमा निरीक्षण,"संविधानको अनुसूची ५ को ७ नम्बर बुँदामा अन्तर्राष्ट्रिय सन्धि वा सम्झौता, सुपुर्दगी, पारस्परिक कानुनी सहायता र अन्तर्राष्ट्रिय सीमा सम्बन्धी मामिलालाई संघीय सरकारको एकल अधिकारका रूपमा उल्लेख गरिएको छ । त्यसअनुरूप सशस्त्र प्रहरी बलको बोर्डर आउट पोस्ट (बीओपी) लाई सीमा सुरक्षा र नियमित अनुगमननियमन गर्ने जिम्मा दिइएको छ भने छिमेकी मुलुकका समकक्षीसँग समन्वय गर्ने अधिकारीका रूपमा प्रमुख जिल्ला अधिकारीलाई तोकिएको छ । अन्तर्राष्ट्रिय सीमा अनुगमन र नियमन गर्नुपरे परराष्ट्र मन्त्रालयको अगुवाइमा गृह मन्त्रालय, नापी विभाग, सशस्त्र प्रहरी र जिल्ला प्रशासन कार्यालयसहितको संयन्त्र खटिने गरेको छ । उक्त संयन्त्रको पहलमा सीमा विवाद समाधान नभए परराष्ट्र मन्त्रालयमार्फत समस्या समाधानका लागि कूटनीतिक वार्तासंवाद हुन्छ । तर, यी प्रक्रियागत विधिविपरीत अहिले कर्णाली प्रदेश सरकारले सीमासम्बन्धी मामिलामा चासो देखाएको छ । अनुगमनमा गएका कांग्रेस नेता शाहीले यसअघि प्रजिअ नेतृत्वको अनुगमन टोलीले तयार पारेको प्रतिवेदन नै लुकाइएको, तथ्यभन्दा बाहिर गएर परराष्ट्र मन्त्रालयले विज्ञप्ति निकालेको र विवाद समाधानमा संघीय सरकारले चासो नै नदिएको हुनाले बाध्य भएर आफूहरू सीमा क्षेत्रमा जानुपरेको कान्तिपुरलाई बताए । हुम्लाका सहायक प्रजिअ दत्तराज हमालले गत साल भदौ अन्तिम साता स्थलगत अनुगमन गरी चीनबाट नेपाली भूभाग अतिक्रमणमा परेको विवादास्पद प्रतिक्रिया सञ्चारमाध्यमलाई दिएका थिए । त्यसपछि चिनियाँ राजदूत होउ यान्छीले सीमा अतिक्रमण भएको भन्ने विषय गलत रहेको भन्दै परराष्ट्र मन्त्रालयका अधिकारीसँग भेटेर असन्तुष्टि जनाएकी थिइन् । गृह मन्त्रालयले तथ्यभन्दा बाहिर गई अनधिकृत रूपमा बोलेको भन्दै सहायक प्रजिअ हमाललाई असोज ७ मा २४ घण्टे स्पष्टीकरण सोधेको थियो । जवाफमा हमालले आफूले स्थानीयको भनाइलाई आधार मानेर विवादित अभिव्यक्ति दिन पुगेको भन्दै लिखित रूपमै माफी मागेका थिए । त्यसै दिन परराष्ट्र मन्त्रालयले त्यस क्षेत्रमा नेपाली भूमि अतिक्रमण नभएको भन्दै सरकारका तर्फबाट आधिकारिक धारणा सार्वजनिक गरेको थियो । गृहले असोज २ गते लिमी क्षेत्रको थप अध्ययन गर्न सशस्त्र प्रहरीलाई जिम्मा दिएको थियो । सेना र सशस्त्र प्रहरीसहित हुम्लाका तत्कालीन प्रजिअ चिरञ्जीवी गिरी नेतृत्वको टोली ११ नम्बर स्तम्भ भएको क्षेत्रमा पुगेको थियो । टोलीले गायब भएको भनिएको स्तम्भ ढुंगाले छोपिएको अवस्थामा फेला पार्यो । अन्य ७ देखि १२ नम्बरसम्मका सीमास्तम्भ पनि दुरुस्त भेटिए । त्यसपछि सरकारले त्यस क्षेत्रमा अतिक्रमण भनेर गरिएका प्रचार गलत भन्दै स्पष्टीकरण दिएको थियो । चीनले लिमीभन्दा पारिपट्टि ललुङजोङ क्षेत्रमा हरेकमा नौवटाजति कोठा भएका नौवटा एकतले भवनहरू बनाएको छ । २०६६ सालमै पशु उपचार केन्द्रका लागि भनेर त्यहाँ दुइटा भवन बनाएको चीनले पछि अन्य संरचना थपेको हो । त्यही क्षेत्रमा सीमा अतिक्रमण भएको भनेर प्रचार भएको थियो । यो क्षेत्र नेपालचीन ११ र १२ नम्बर सीमास्तम्भको बीचतर्फ पर्छ । यो हुम्ला सदरमुकाम सिमकोटबाट करिब ९५ किमि उत्तर पर्छ ।कांग्रेस नेता शाहीले लिमीमा नेपाली भूमि चीनतर्फ परेको र यस विषयमा नापनक्सा हेरेर अध्ययन गर्नुपर्ने दाबी पुनः दोहोर्याए । उनले शनिबारको निरीक्षणअघि गृह र परराष्ट्र मन्त्रालयसँग कुनै समन्वय नभएको पनि स्वीकार गरे । कतै नेपाली भूमि चीनतर्फ परेको र कुनै ठाउँमा चीनको जमिन नेपालतर्फ आएको देखिन्छ, द्विपक्षीय वार्ता र संवादबाट यसको छिनोफानो गरिनुपर्छ भनेर हामीले लामो समयदेखि संघ सरकारलाई भन्दै आएका थियौं, शाहीले कान्तिपुरसँग भने, तर, सरकारले यसलाई बेवास्ता गर्यो, हाम्रो आग्रहलाई उपेक्षा गरियो, अहिले बाध्य भएर आफ्नो प्रदेश मातहतको क्षेत्रको सीमाको वस्तुस्थिति बुझेर फर्किएका हौं । यसबारे संघ सरकारलाई कर्णाली प्रदेश सरकारका तर्फबाट सुझावसहितको प्रतिवेदन पठाउँछौं ।अन्तर्राष्ट्रिय सीमा सुरक्षा, अनुगमन, नियमन, निरीक्षण र सीमासम्बन्धी द्विपक्षीय वार्तासंवादको अधिकार संघ सरकारसँग मात्र भए पनि प्रदेश सरकारले त्यसलाई बेवास्ता गर्दै नाकाको स्थलगत अनुगमन गर्नुलाई कूटनीतिक र सीमा विज्ञहरूले गलत भएको बताएका छन् । पूर्वपरराष्ट्रमन्त्री भेखबहादुर थापा आफ्नो प्रदेश मातहतको क्षेत्रको वस्तुस्थितिबारे प्रदेशका संयन्त्रले चासो र जानकारी लिनु स्वाभाविक भए पनि अन्तर्राष्ट्रिय सीमा सुरक्षा र व्यवस्थापनसँग सम्बन्धित विषयमा गृह र परराष्ट्र मन्त्रालयसँग समन्वय हुनुपर्ने बताए । अन्तर्राष्ट्रिय सीमा क्षेत्रको सुरक्षा, द्विपक्षीय समन्वय र वार्तासंवाद संघीय सरकारसँग जोडिएका विषय हुन्, गृह र परराष्ट्र मन्त्रालयलाई जानकारी गराएर मात्रै मुख्यमन्त्रीलगायतको टोली गएको भए राम्रो हुन्थ्यो, उनले भने ।सीमाविद् बुद्धिनारायण श्रेष्ठले प्रदेश सरकारको यस किसिमको गतिविधिले छिमेकी देशसँगको सम्बन्धमै असर पर्न सक्ने बताए । अन्तर्राष्ट्रिय सीमा दुवै देशको साझा विषय हो, सीमास्तम्भ दुवै देशका साझा सम्पत्ति हुन्, उनले कान्तिपुरसँग भने, सीमानामा विवाद छछैन भनेर हेर्नेजानकारी लिने र सुझावप्रतिवेदन बनाउने काम संघ सरकारको हो, प्रदेशलाई यो अधिकार छैन । यसरी संघलाई सुइँकोसम्म नदिई अनुगमनमा निस्कँदा दुई देशको कूटनीतिक सम्बन्धमा पनि खलल पुग्न सक्छ ।कर्णाली प्रदेशका मुख्यमन्त्री महेन्द्रबहादुर शाही शुक्रबार दिउँसो करिब साढे ४ बजे हुम्लास्थित सिमकोट विमानस्थल पुग्दा त्यहाँका प्रजिअ गणेश आचार्य नेपाल प्रहरी, सशस्त्र प्रहरी र राष्ट्रिय अनुसन्धानका प्रमुखसँग जिल्लाकै ताजाकोट क्षेत्रको अनुगमनमा निस्किएका थिए । शुक्रबार अपराह्न जहाजबाट बाजुराको कोल्टी विमानस्थल हुँदै ताजाकोट पुगेका सुरक्षा प्रमुखहरूलाई मुख्यमन्त्रीको टोली जिल्लामा आउँदै छ भन्ने जानकारी थिएन । मुख्यमन्त्री अकस्मात् हुम्ला पुग्नुको प्रमुख कारण थियो उत्तरी सीमा क्षेत्रको निरीक्षण ।२०७७ असोज पहिलो साता चीनले सीमा अतिक्रमण गरेको भन्ने विषयकेन्द्रित बहस कर्णाली प्रदेशसभामा चलेको थियो । प्रदेशसभामा कांग्रेस संसदीय दलका नेतासमेत रहेका हुम्लाका प्रदेश सांसद जीवनबहादुर शाहीले सीमाजस्तो संवेदनशील विषयमा प्रदेश र संघीय सरकार मौन बसेको आरोप लगाएका थिए । त्यसपछि बारम्बार यो विषय उठाउँदै आएका शाहीकै दबाबमा मुख्यमन्त्री शाही सीमा अनुगमनमा निस्किएका हुन् । पछिल्लो समय कर्णाली प्रदेश सरकारमा कांग्रेस पनि सहभागी छ । टोली सीमावर्ती क्षेत्र हिल्सामा शनिबार करिब पौने घण्टा बसेको थियो । हिल्सामा स्थलगत रूपमा र अन्यत्र हवाईमार्गबाट सीमा क्षेत्र हेर्ने काम भयो, सहायक प्रजिअ राईले भने, अतिक्रमण भएनभएको बारे त हेलिकप्टरबाट हेरेको भरमा भन्न सकिने कुरा भएन । गत वर्ष असोजमा ११ दिनसम्म सीमा क्षेत्रको स्थलगत निरीक्षण गरेका कांग्रेस संसदीय दलका नेता शाहीले कांग्रेस केन्द्रीय कार्यालयलाई बुझाएको प्रतिवेदनमा हुम्लामा मात्र चीनद्वारा छ स्थानमा गडबडी भएको उल्लेख छ । प्रतिवेदनमा ललुङजोङमा चीनले नेपाली भूमि अतिक्रमण गरी भौतिक संरचना निर्माण गरेको, गप्पुदोचादेखि नेपालले निर्माण गरेको झन्डै २ किमि सडक चीनले अतिक्रमण गरेको, लाप्चा भन्ज्याङमा नयाँ निर्माण गरिएको १२ नम्बर सीमास्तम्भको अलाइनमेन्ट पूरै परिवर्तन गरिएको, हिल्सामा रहेको ९ (२) नम्बरको सीमास्तम्भको बीचरेखामा तारबार तथा गेट निर्माण गरिएको, किटमा रहेका ५ (१) र ५ (२) नम्बरका सीमास्तम्भलाई तारबार गरी आफ्नो क्षेत्रमा राखिएको र नयाँ निर्माण गरिएका र पुराना सीमास्तम्भको बनावट तथा अक्षरका लिपिसमेत फरक पाइएको उल्लेख छ । उनले आफ्नो दाबीलाई पुष्टि गर्नका लागि १८ बुँदामा आधार पेस गरेका थिए ।"
चीनको दक्षिण एसिया छिर्ने नयाँ रणनीति,"उनीहरूले सीपीसीको बलियो नेतृत्वमा सबै क्षेत्रमा र विशेष गरी गरिबी निवारणमा चीनको असाधारण उपलब्धिको सराहना गरेका थिए । उनीहरूले गरिबी निवारण र विकास दक्षिण एसियाली देशहरूको महत्त्वपूर्ण काम र प्रमुख चुनौती रहेको उल्लेख गरेका थिए । राजदूतहरूले चीनले केन्द्रको स्थापना एकदमै उपयुक्त समयमा गरेको विचार राखेका थिए ।परराष्ट्रविज्ञ दिनेश भट्टराई चीनले दक्षिण एसियामा प्रभाव र विस्तार गर्ने क्रममा गरिबी निवारणको कुरालाई लिएर आउन लागेको ठान्छन् । विकास, समृद्धि, गरिबी निवारण कुराहरू राम्रा छन्, त्यो नेपाललाई आवश्यक छ । त्यसका साथै भारत र भुटानमा पनि गरिबी छ । भारतमा त अत्यधिक गरिबी छ भन्ने गरिन्छ, उनले भने, दक्षिण एसियामा गरिबी हटाउने हो भने भारतलाई यसबाट किन छुटाइएको हो । भारत पनि यो केन्द्रमा हुनुपर्ने थियो ।चीनले सन् २००० को सुरुआतदेखि नै दक्षिण एसियामा आफ्नो शक्ति विस्तार गर्न चाहेको थियो । त्यसैलाई मध्यनजर गरेर सन् २००५ मा बंगलादेशको राजधानी ढाकामा भएको १३ औं सार्क शिखर सम्मेलनमा चीनलाई पर्यवेक्षकको सदस्यता दिइएको थियो । उक्त सम्मेलनमा नेपालका तर्फबाट तत्कालीन राजा ज्ञानेन्द्र शाहले सहभागिता जनाएका थिए । त्यसबेला शाहले चीनलाई सार्कको पूरै सदस्य बनाउन लबिइङ गरे पनि भारतले पर्यवेक्षक दिन मात्रै सहमति जनाएको थियो । अहिले चीन र युरोपेली युनियनसहित सार्कमा ९ मुलुक पर्यवेक्षक छन् । त्यसयता चीनले दक्षिण एसियामा छिर्नका लागि सार्कको सदस्यता खोजिरहेको छ भने भारतले त्यसलाई रोक्दै आइरहेको छ । नेपालमा सन् २०१४ मा भएको १८ औं सार्क शिखर सम्मेलनमा पनि चीनले उक्त लबिइङलाई यथावत् राखेको थियो । सार्कमा प्रवेश नपाएपछि चीन अहिले नयाँ संयन्त्र बनाएर दक्षिण एसियामा छिर्न लागेको हो । भट्टराईले दक्षिण एसियाली क्षेत्रीय सहयोग संगठन (सार्क) निष्क्रिय हुँदा चीनले दक्षिण एसियामा कूटनीति अघि बढाउने अवसर पाएको बताए । सार्कमा गरिबी निवारण केन्द्र भन्ने छुट्टै छ तर त्यसले काम गर्न सकेको छैन, उनले भने, चीनसँग सहकार्य गर्दा गरिबी हट्यो भने राम्रो हो तर चीनले संस्थागत रूपमा केन्द्रको स्थापना गरेर दक्षिण एसियामा आफ्नो वर्चस्व विस्तार गर्न खोजेको रूपमा यसलाई हेर्न सकिन्छ । भूराजनीतिक मामिला जानकार प्रमोद जैसालले गत अक्टोबरमा भएको सीपीसीको बैठकले नेपाल दक्षिण एसियाको प्रवेशद्वार रहेको बताए । त्यसैले नेपालसहित अन्य मुलुकसँग मिलेर गरिबी निवारणका लागि चीन अघि बढेको देखिन्छ, उनले भने । उनले कोभिड१९ पछि विश्वका शक्तिहरू धेरै ध्रुवमा छरिएका बेला चीनले अहिले खोप र स्वास्थ्य सागम्री कूटनीतिद्वारा काम गरिरहेको छ । उनले कोभिड१९ पछि गरिबी बढ्ने उल्लेख गर्दै त्यसलाई सामना गर्न चीनले यो योजना अघि बढाएको बताए । चीनले आफ्नो मुलुकमा लगभग गरिबी निवारण गरिसकेको छ र अन्य दक्षिण एसियामा पनि सोहीअनुसार सहयोग गर्ने भन्दै अघि पस्न खोजेको छ, उनले भने ।"
मेलम्ची खानेपानीको मुहान पुग्नै कठिन,"कसले बनाउने सडक ? बाढीले सबैभन्दा बढी क्षति गरेको प्रवेशमार्गको अन्तिम बिन्दु मेलम्ची बजारदेखि खानेपानी मुहानसम्मको सडक मर्मत कसले गर्ने अन्योल छ । अरनिको राजमार्गको जिरोकिलोदेखि मेलम्ची पुलबजारसम्म मात्र सडक विभागको क्षेत्र हो । मेलम्चीदेखि तालामाराङ हुँदै आम्बाथनसम्म १८ किमि सडक आयोजनाले नै मर्मत तथा स्तरोन्नति गर्नुपर्ने प्रावधान रहेको छ । मर्मत नगरी यातायात सञ्चालन कठिन छ भने बाढीले गरेको क्षतिले थप आर्थिक भार उत्पन्न भएको छ । सरकारले थप बजेट नदिए सडक बनाउन सक्ने अवस्थामा आफूहरू नरहेको प्रवक्ता पन्तले बताए । उनका अनुसार उक्त सडक मर्मतको जिम्मेवारी आफूले लिन नसक्ने प्रस्ताव आयोजनाले विगतदेखि नै राख्दै आएको थियो । सडक विभागका महानिर्देशक अर्जुनजंग थापाले सडक बनाउन आयोजनाबाट प्रस्ताव आए पनि तत्कालै निर्णय हुने अवस्था नरहेको बताए । सरकारले चाहने हो भने त नहुने कुरा के छ र ? उनले भने । मेलम्ची पुलबजारको मोटरेबल पुलको जग नभत्केकाले उचाइ थपेर त्यसमै काम गर्न सकिने उनले बताए । त्यो पुल हिउँदमै पूरा हुने गरी बनाउन सकिन्छ, उनले भने । बाढीपछि चनौटे रातोपुलदेखि करिब ६ किमि मेलम्ची बाँधसम्मको सडक ठाउँठाउँमा क्षति भएको छ । किउलको चिउरीखर्कदेखि बाँधसम्मको ४ किमि सडक पूरै खोलामा मिसिएको छ । उक्त खण्डको बोल्दे र तिम्बुस्थित मोटरेबल पुलको नामोनिसान छैन । खोला सुकेका बेला कजवे बनाउनु वा बेलिब्रिज राख्नुको विकल्प नभएको आयोजनाका कर्मचारी बताउँछन् । सडकबाट मेसिन लैजान नसके हेडवर्क्स बनाउने नसकिने प्राविधिकहरूको भनाइ छ । आयोजनाप्रति बढ्दो जनआक्रोश सडक मर्मत र स्थानीयलाई राहत जस्ता विषयमा मेलम्ची खानेपानी आयोजना चुपचाप बसेको स्थानीयको गुनासो छ । स्थानीयको आलोचना मत्थर गर्न शनिबार प्रधानमन्त्री ओली हेलम्बु र मेलम्ची पुगेका थिए । बाढीले बगाएको सडकलगायतका पूर्वाधार मर्मत नगरेको भन्दै आलोचना हुन थालेपछि आयोजनाकै सामाजिक उत्थान कार्यक्रमअन्तर्गतको बजेटमा केही रकम थपेर मेलम्ची नगरपालिका, हेलम्बु र पाँचपोखरी गाउँपालिकालाई चेक हस्तान्तरण गरिएको छ । आयोजनाका प्रवक्ता पन्तले मेलम्ची आयोजनाले केही गरिदियोस् भन्ने अपेक्षा हुनु स्वाभाविक भएको बताए । हामी आफैंसँग अहिले पर्याप्त रकम छैन, उनले भने, तर पनि सक्दो प्रयास गरिरहेका छौं । आयोजना निर्माण अन्तिम चरणमा पुगेकाले सरकारले पर्याप्त बजेट विनियोजन गरेको छैन ।"
"२५ दिनपछि पुगे प्रधानमन्त्री, पीडितले भेट्नै पाएनन्","हेलम्बु, सिन्धुपाल्चोक बाढीपहिरोले क्षति पुर्याएको २५ दिनपछि प्रधानमन्त्री केपी शर्मा ओलीले हेलम्बु गाउँपालिका र मेलम्ची नगरपालिका अवलोकन गरेका छन् । प्रभावित क्षेत्रमा शनिबार सेनाको हेलिकप्टरबाट पुगेका उनले हेलम्बुको गणेशेबगर र मेलम्ची बजार अवलोकनपछि एक हजार बन्डल जस्तापाता र प्रतिपरिवार ५० हजार रुपैयाँ दिइने आश्वासन दिए । बाढीले घरखेत गुमाएर विस्थापित जीवन बिताइरहेकाहरूले प्रधानमन्त्री ओलीबाट राम्रै सहयोग पाउने अपेक्षा गरेका थिए । आफूहरूलाई नजिकबाट भेट्नसम्म नदिएको भन्दै उनीहरू निराश भएका छन् । असार १ मा हेलम्बुको भेमेथाङमा पहिरोले थुनिएर आएको मेलम्ची नदीको बाढीले हेलम्बु र मेलम्चीको तटीय क्षेत्रका सबै संरचना तहसनहस बनाएको थियो । बाढीले हेलम्बु गाउँपालिका र मेलम्ची खानेपानी आयोजनाका कर्मचारी गरी ५ जनाले ज्यान गुमाएका छन् । बाढीमा बेपत्ता २० जना अझै भेटिएका छैनन् । हेलम्बु र मेलम्ची गरी झन्डै हजार परिवार विस्थापित भएका छन् । बाढीले करिब तीन सय घर बगर बनेका छन् । हामीलाई धेरै कुरा गर्न मन थियो तर उहाँले स्थानीयलाई आउन निषेध गर्नुभएको रहेछ, साह्रै दुःख र उदेक लाग्यो, हेलम्बु किउलका ५५ वर्षीय कामी तामाङले भने, उहाँ संघसंस्थाले पहिलेदेखि दिइरहेको जस्तापाता र पैसा दिने भन्नलाई यहाँसम्म आइपुग्नुभएको रहेछ । बाढीले बगाएको आफ्नो गाउँघरको क्षति र बेपत्ता आफन्त खोजिदिन प्रधानमन्त्रीलाई आग्रह गर्न गणेशेबगर आएका आफूसहित अन्य स्थानीयलाई सुरक्षाकर्मीले उक्त क्षेत्रमा पाइलासमेत टेक्न नदिएको उनले गुनासो गरे । हेलम्बुको गणेशेबगर पुगेर हेलिकप्टरबाट सिधै मेलम्ची क्षेत्र आइपुगेका प्रधानमन्त्री ओलीले सम्बोधनमा यहाँका जनप्रतिनिधि, अन्य पक्षबाट एक हजार बन्डल जस्तापाता मात्रै मागिए पनि सरकारले १५ सय बन्डल जस्तापाता उपलब्ध गराएको कुरा तीन पटक उल्लेख गरे । पूर्वमन्त्री शेरबहादुर तामाङ, दाबा तामाङसहित अन्य नेता तथा कार्यकर्ता, प्रशासनिक टिमसँग गणेशेबगरमा झन्डै आधा घण्टा बिताएर मेलम्चीको प्रहरी क्याम्पमा उत्रिएका प्रधानमन्त्रीले मेलम्ची बजारको क्षति गाडीबाटै अवलोकन गरे । प्रधानमन्त्रीलाई भेट्न आएका बाढीपीडित गेटबाट फर्काइएपछि आक्रोशित पनि भएका थिए । त्यसपछि क्याम्पभित्रको इन्डोर ब्रिफिङ सकेर प्रधानमन्त्री ओली सवारीमै हुँकिएर मेलम्ची नगरको माथिल्लो भूभाग टारमा पुगे र त्यहाँबाट उनले मेलम्चीको क्षति हेरे ।त्यतिबेला मेलम्ची११ का ३३ वर्षीय रञ्जितकुमार श्रेष्ठ बगरमा डुबेको आफ्नो दुई तले घरको तल्लो भूभागबाट बालुवा र फोहोर पन्छाउँदै थिए । प्रधानमन्त्रीज्यूको के आस गर्नु र हजुर, उहाँले त्यही जस्तापाता र रकमको कुरा गर्नु भो, कहिले आउँछ त्यो रकम र सहयोग ? कतिन्जेल छिमेकीकामा आश्रय लिएर बस्ने ? उनले प्रश्न गरे । उनका अनुसार मेलम्चीको टारस्थित इन्द्रेश्वरी मावि सञ्चालनमा आउने भएपछि त्यहाँ आश्रय लिएका ८० परिवार अहिले छिमेकी र अन्यत्र कोठा लिएर भौंतारिएका छन् । यहाँको बालुवाले घरसहित सर्वस्व छोपेको २६ दिन बित्यो, नगरले केही नगरेपछि हामी ५० जना मिलेर आफ्नै खर्चमा एक्स्काभेटर लगाएर बालुवा निकालिरहेका छौं, उनले भने । हेलम्बु, पाँचपोखरी थाङपाल, जुगल गाउँपालिका र मेलम्ची नगरपालिकाभरि विभिन्न गाउँ जोड्ने झोलुंगे र मोटरेबल पुल बगाएपछि सडक सम्पर्क टुट्दा अस्तव्यस्त छ । हेलम्बु गाउँपालिकाका अध्यक्ष निमाग्याल्जेन शेर्पाले प्रधानमन्त्री ओलीलाई भेटेनन् । सडक सम्पर्क टुटेका आधा दर्जन गाउँमा राहत पुर्याउन आफू दिनरात खटिइरहेको उनले बताए । राहत वितरणकै व्यस्ततामा रहेकाले उनले प्रधानमन्त्री ओलीलाई भेट्न पनि नसकेको बताए । उनले भने, प्रधानमन्त्री आउनुभएको थाहा पाएँ । तर कबोलेको सहयोग पाएका छैनौं । घटनाकै बेला प्रधानमन्त्री ओलीले राजधानीबाटै गरेको घोषणाअनुसार सहयोग नपाएको शेर्पाले गुनासो गरे । मेलम्चीका नगर प्रमुख डम्बर अर्यालले प्रधानमन्त्रीलाई सबैतिरको क्षतिबारे जानकारी गराएपछि आश्वासन दिएर गएको बताए । जस्तापाता पाएका छैनौं, उहाँले आश्वासन दिनुभएको छ, तर विपद्को रकम उहाँले नभने पनि पाउने पैंसा हो, जुन प्रक्रियामा गएपछि खातामा आउँछ, उनले भने । नदी वरिपरि घर नबनाउन सुझाव प्रधानमन्त्री ओलीले शनिबार आश्वासन दिएको १५ सय बन्डल जस्तापाताबाट पनि नदी तटक्षेत्र र वरपर घर नबनाउन स्थानीयलाई सुझाव दिएका छन् । सरकारले कुनै विकास गर्न खोजेमा अधिकांशले अनुचित ढंगले मुआब्जा बढाएर दुःख दिने प्रवृत्ति रहेको उनले बताए । सरकारले खाए लुटे भन्दै केही समूहले अनावश्यक हल्ला चलाएको र विश्वास नगर्न उनले आग्रह गरे । बजेट देशको सम्पत्ति हो, धमाधम निकाल्दै झोलामा हालेजस्तो होइन, उनले भने । भत्किएका अन्य ब्रेलिब्रिजको बदला मोटरेबल पुल बनाउनका लागि योजना तयार गरिरहेको उनले बताए । अन्य भौतिक संरचना पनि तटीय क्षेत्रबाट दीर्घकालीन सुरक्षित रहने गरी बनाउन इन्जिनियर साथीहरूलाई मेरो सुझाव छ । नदीले झनै बर्खापिच्छे गहिरो बनाइरहन्छ, प्रधानमन्त्रीले ओलीले भने । स्थायी संरचना निर्माण गर्न पीडित परिवारलाई स्थानीय तहमार्फत मेलम्चीमा चार लाख र हेलम्बुमा पाँच लाख उपलब्ध गराइने उनले घोषणा गरे । बहुप्रतीक्षित मेलम्ची खानेपानी आयोजनालाई आगामी सन् २०२१ भित्र राजधानी पुर्याउन मुस्किल देखिएको उनले बताए । आयोजनाको मुख्य अडिटभर बालुवा भरिएकाले आयोजना पछाडि धकेलिएको र त्यसलाई अघि बढाउन सरकारको टिमले पहल गरिरहेको उनले उल्लेख गरे । बालुवा भरिएको टनेललाई पहिलेकै अवस्थामा ल्याएर अघि बढाउनेछौं, जनतामाझ शिक्षा, रोजगार, खानेपानी, स्वास्थ्य सबै पुगोस् भन्ने सरकारको चाहना हो, उनले भने । मेलम्ची खानेपानी आयोजनामा जनतालाई परेको पीरमर्काको सरकारले यथोचित व्यवस्था गर्ने र लोकल भेन्डरको दुःखलाई बुझेको उनले जनाए । वास्तविक मर्कालाई सरकारले हेर्नेछ, उनले भने । प्रमुख जिल्ला अधिकारी अरुण पोखरेलले प्रधानमन्त्रीले उल्लेख गरेको प्रतिपरिवार ५० हजार रुपैयाँ पालिकाबाट केही प्रक्रिया पूरा गरेर तत्काल वितरण गरिने बताए । हेलम्बुमा पाँच र मेलम्चीमा प्रतिपरिवार चार लाखका दरले रकम उपलब्ध भइसकेको वितरणका लागि वडाबाट प्रक्रिया थालिने जानकारी उनले दिए ।"
नागरिक आन्दोलनले सिंहदरबारमा धर्ना दिने,"काठमाडौं (कास) बृहत् नागरिक आन्दोलनले बीपी कोइराला स्वास्थ्य विज्ञान प्रतिष्ठान सुधारको माग गर्दै आइतबार ११ बजे सिंहदरबारअगाडि धर्ना दिने भएको छ । आन्दोलनले शनिबार विज्ञप्ति जारी गरी धर्नाका लागि आह्वान गरेको छ । धरानमा अवस्थित बीपी प्रतिष्ठानमा मौलाएको बेथिति र सरकारको चरम लापरबाही सार्वजनिक संस्थानहरूमा देखिएको शासकीय अक्षमताको ठोस उदाहरण मात्र हो, विज्ञप्तिमा उल्लेख छ, दशकौंको दलीयकरण र त्यसले निम्त्याएको शासकीय बेथितिले यस अस्पतालमा चिकित्सा शिक्षा र स्वास्थ्य सेवालाई कमजोर बनाएको छ । धरानमा आन्दोलनरत सरोकारवाला पक्षहरूलाई देशव्यापी रूपमा जनताको साथ चाहिएको छ ।नागरिक आन्दोलनले सार्वजनिक संस्थालाई वस्तुगत मापदण्डका आधारमा पदाधिकारी नियुक्त गर्ने, भ्रष्टाचारमा मुछिएका पदाधिकारीलाई कारबाही गर्ने, स्वेच्छाचारी शासनलाई सर्वस्वीकार्य विधि र पद्धति मातहत ल्याउने कार्य सरकारले नगरेको उल्लेख गरेको छ । आफूले तिरेको करको सही सदुपयोग चाहने, सार्वजनिक संस्थाहरू बलियो भएको हेर्न चाहने र सम्पूर्ण जनताको उन्नति चाहने सचेत नागरिकले बीपी प्रतिष्ठानजस्ता संस्थाहरूलाई बर्बादीबाट बचाउने आन्दोलनमा टेवा दिन जरुरी रहेको आन्दोलनले बताएको छ । बीपी प्रतिष्ठान अस्तव्यस्त गर्नुको कारण विराटनगर र वरिपरिका महँगा निजी अस्पताललाई पोस्न रहेको नागरिक समाजको दाबी छ ।"
कांग्रेसमा साढे आठ लाख क्रियाशील सदस्य,"(काठमाडौं)  कांग्रेसमा क्रियाशील सदस्यको संख्या साढे आठ लाख पुगेको छ । केन्द्रदेखि तल्ला तहको नेतृत्व चयनमा प्रत्यक्ष प्रभाव पार्ने यो सदस्य संख्या अघिल्लो महाधिवेशनको तुलनामा ५१ प्रतिशतले बढेको छ । कुनै समय प्रौढहरूको पार्टीको पहिचान बनाएको कांग्रेसमा पछिल्लो पटक सदस्यता वितरणमा लचिलो बन्दा युवाको संख्या निकै बढेको छ । कांग्रेसमा अघिल्लो १३ औं महाधिवेशनमा ४ लाख ७० हजार क्रियाशील सदस्य थिए । तीमध्ये करिब ५० हजारले सदस्यता नवीकरण गरेका छैनन् । नयाँ सदस्यता लिनेको संख्या भने ४ लाख ४४ हजार २ सय ४३ छ । कांग्रेसको कुल सदस्य संख्यामा १६ देखि ४० वर्षसम्म उमेर समूहको प्रतिनिधित्व ३३ प्रतिशत छ । ४१ देखि ६० वर्ष उमेर समूहका सदस्यको संख्या सबैभन्दा बढी अर्थात् ३७ प्रतिशत छ । अहिले कांग्रेसमा ७५ वर्षका शेरबहादुर देउवाले नेतृत्व गरिरहेका छन् । वरिष्ठ नेता रामचन्द्र पौडेल ७७ वर्ष पुगेका छन् । देउवा र पौडेलले नेतृत्व गर्ने ७५ वर्षमाथिको उमेर समूहका सदस्यको संख्या कांग्रेसमा जम्मा ११ हजार ७ सय ९९ छ । यो कुल क्रियाशील सदस्य संख्याको १ प्रतिशत मात्रै हो ।कांग्रेसमा अहिले तीन तहको पुस्ता छ । पहिलो तहका देउवा र पौडेल ७५ वर्षमाथिका पुगिसकेका छन् । दोस्रो तहका नेतामध्येमा सभापतिको आकांक्षी रहेका गोपालमान श्रेष्ठ, कृष्णप्रसाद सिटौला, शेखर कोइराला ७० वर्ष नाघिसकेका छन् । आकांक्षीमध्येकै दोस्रो पुस्ताका नेताहरूमा उपसभापति विमलेन्द्र निधि, महामन्त्री शशांक कोइराला, पूर्वमहामन्त्री प्रकाशमान सिंह ६२ वर्षमाथिका छन् । यो उमेर समूहको पार्टीका क्रियाशील सदस्यको संख्या पनि जम्मा ९ प्रतिशत छ । २०४८ सालदेखि निर्वाचन लड्दै आएका देउवा र पौडेलले आसन्न महाधिवेशनमा पनि सभापतिमा उठ्ने घोषणा गरिसकेका छन् । विश्लेषक पुरञ्जन आचार्यका अनुसार कांग्रेसमा युवा सदस्य बढेकाले पहिलो पुस्ताका नेताहरूका लागि फेरि नेतृत्वमा आउन चुनौती थपिएको छ । कांग्रेसमा क्रियाशील सदस्यता अझै खुला छैन । स्वस्फूर्तभन्दा पनि केन्द्रदेखि तल्लो तहसम्मका नेतृत्वले आफ्नो स्वार्थलाई केन्द्रमा राखेर सदस्यता दिने चलन छ । कसैलाई बनाउन र आफू हुनका लागि सदस्य बनाउने होड भए पनि करिब २५ प्रतिशत सदस्य पार्टीभित्र कुनै पनि गुटमा नलागेका हुन सक्ने सदस्यता छानबिन समितिका प्रवक्ता प्रदीप पौडेल बताउँछन् । सदस्यता खुला गरिएको भए वा स्वस्फूर्त सदस्य पाउने अवस्था रहेको भए युवा पुस्ताले नेतृत्व लिन कुनै कठिनाइ हुन्थेन, उनले भने, पार्टीभित्रका परम्परागत गुटका नेताहरूले आफूलाई अनुकूल हुने गरी सदस्यता दिने काम बढी भएकाले समस्या परेको हो । युवालाई नेतृत्वमा ल्याउन कुनै गुटमा नलागेका २५ प्रतिशत सदस्य निर्णायक हुन सक्छन् । विश्लेषक आचार्य सदस्यता वितरणमा पार्टीको संस्थापन पक्ष हावी हुँदाहुँदै पनि परिवर्तन आउने आशा राख्छन् । जुनसुकै गुटमा भए पनि युवाको भावना परिवर्तनको पक्षमा हुन्छ । उनीहरूले रोज्ने भनेको शेरबहादुर पुस्ता नभएर गगन पुस्ता नै हो, उनले भने, नेतृत्व पुस्तान्तरणका लागि सदस्यता सहायक हो । नेतृत्वमा आउन चाहने युवाले नयाँ हाँक र चुनौती सामना गर्न सक्ने दृष्टिकोणसहित पार्टी पंक्तिलाई कन्भिन्स गर्न सके पार्टी यथास्थितिबाट अघि बढ्न सक्छ । युवा नेतृत्वको पक्षमा वातावरण बन्छ । राष्ट्रिय योजना आयोगका पूर्वउपाध्यक्षसमेत रहेका नेता गोविन्द पोखरेल नयाँ क्रियाशील सदस्यको संख्याले पार्टीको नेतृत्व गरिरहेको पहिलो पुस्तालाई ठूलो चुनौती खडा गरेको बताउँछन् । पार्टीको क्रियाशील सदस्यताको संरचनामा नेतृत्व तहकै सिन्डिकेट रहेको उल्लेख गर्दै उनले त्यसलाई तोडेर बाहिर निस्कन हम्मे परे पनि युवाको भावनाले नेतृत्व चयनमा परिवर्तन ल्याउन सक्ने बताए । पहिलो र दोस्रो पुस्ताका नेताहरूको त्याग तपस्या छ, लगानी छ तर पुरानो नेतृत्वमा डेलिभरीको भोक छैन, उनले भने, अहिले युवा पुस्तालाई डेलिभरी चाहिएको छ । त्यो चाहना पूरा गर्न सक्ने ऊर्जा युवा नेतृत्वमा हुन्छ । क्रियाशील सदस्यता कांग्रेस महाधिवेशनका सुरु मतदाता हुन् । उनीहरूले वडा कार्यसमिति र क्षेत्रीय प्रतिनिधि चयन गर्छन् । तिनै क्षेत्रीय प्रतिनिधिले क्षेत्र, जिल्ला, प्रदेश कार्यसमिति चयन गर्नुका साथै केन्द्रीय महाधिवेशन प्रतिनिधि चुन्छन् । तिनै प्रतिनिधिले केन्द्रीय पदाधिकारी तथा सदस्य निर्वाचित गर्ने हुन् । नेतृत्व चयनमा क्रियाशील सदस्यले नै प्रभाव राख्ने नेता पौडेल बताउँछन् । क्रियाशील सदस्यले परम्परागत गुटका आधारमा नभई युवा भावना र परिवर्तनको पक्षमा क्षेत्रीय प्रतिनिधि छनोट गर्न सके तलदखि माथिसम्म नै नेतृत्वमा परिवर्तन आउन सक्छ, उनले भने । नेता पौडेलका अनुसार विदेशस्थित जनसम्पर्क समितिको सदस्यसमेत जोड्दा पार्टीका क्रियाशील सदस्यताको संख्या ९ लाख नाघ्ने देखिन्छ । उनले परिवर्तनको भावना बोक्ने सदस्य बढी भए आफूहरूले चाहेको नेतृत्व पुस्तान्तरणको मुद्दालाई सहयोग पुग्ने बताए । त्यसका लागि कांग्रेसमा क्रियाशील सदस्यतालाई खुला गरिनुपर्छ, उनले भने । अर्का नेता धनराज गुरुङ कांग्रेसमा युवा सदस्य सबैले पार्टीमा रूपान्तरण खोजेको बताउँछन् । उनले नेतृत्व ओगटेर बसेका पितातुल्य नेताहरूलाई कार्यकर्ताको चाहनाअनुसार १४ औं महाधिवेशनबाट अभिभावक बनिदिन आग्रह गरे । गुटबाट वाक्क भएका कार्यकर्ताले स्थानीय तहदेखि नै यस पटक नेतृत्वसहित रूपान्तरण होस् भन्ने चाहना राखेका छन्, उनले भने, त्यसका लागि परम्परागत गुटभन्दा बाहिरको शक्ति निर्णायक हुन्छ । त्यही निर्णायक शक्तिले नै कांग्रेसमा पुस्तान्तरण गराउँछ ।"
अमेरिकाले दिने १५ लाख मात्रा खोप भोलि आइपुग्ने,काठमाडौं (कास) कोरोना भाइरसविरुद्धको १५ लाख मात्रा खोप अमेरिकाबाट सोमबार आइपुग्ने भएको छ । अमेरिकाले कोभ्यासमार्फत सहयोगस्वरूप जोन्सन एन्ड जोन्सनले उत्पादन गरेको जेनसेन खोप दिन लागेको प्रधानमन्त्रीका परराष्ट्र मामिला सल्लाहकार राजन भट्टराईले बताए ।नेपालस्थित अमेरिकी दूतावासकी प्रवक्ता आना रिची एलेनले उक्त खोप नेपालमा आउनेबारे शुक्रबार जानकारी दिएकी थिइन् । नेपालले यसअघि नै अमेरिकालाई खोप सहयोगका लागि आग्रह गर्दै आएको थियो । राष्ट्रपति विद्यादेवी भण्डारीले अमेरिकी राष्ट्रपति जो बाइडेनलाई पत्रसमेत पठाएकी थिइन् । तर पत्राचार गरेको एक महिना बित्दासमेत जवाफ आएको छैन । स्वास्थ्य मन्त्रालयले पनि अमेरिकी सरकारलाई ५० लाख मात्रा खोप खरिदका लागि पत्र लेखेको थियो । त्यसबारे प्रक्रिया अघि बढ्न सकेको छैन ।
"२१६९ संक्रमित थपिए, २२ को मृत्यु",काठमाडौं (कास) १० हजार ४ सय १७ जनाको पीसीआर र एन्टिजेन परीक्षण गर्दा २ हजार १ सय ६९ जनामा कोरोना संक्रमण पुष्टि भएको छ । २४ घण्टाको सोही अवधिमा २२ जनाको मृत्यु र १ हजार ४ सय ३२ जना निको भएको स्वास्थ्य मन्त्रालयले जनाएको छ । हाल सक्रिय संक्रमित २६ हजार ४ सय ८९ अर्थात् ४०५ प्रतिशत रहेको स्वास्थ्य मन्त्रालयले जनाएको छ ।
बसले नाकामै ओरालिदिँदा यात्रुलाई सास्ती,"(भक्तपुर)  कालीमाटीमा ज्यामी काम गर्ने काभ्रेपलाञ्चोकको भुम्लु गाउँपालिका७ भुम्लुटारका रूपक थापामगर सरकारले निषेधाज्ञा गर्ने भनेपछि वैशाख दोस्रो साता गाउँ गए । झन्डै दुई महिनापछि उपत्यकामा निषेधाज्ञा खुकुलो हुन थाल्यो । फेरि काम गर्न भन्दै उनी काठमाडौं फर्किए । तर आउने क्रममा सवारीसाधनकै कारण सास्ती खेप्नुपर्यो । ठेकेदारले काम गर्न सहज भयो आउनुस् भनेपछि आएको हो, धेरै सास्ती खेप्नुपर्यो, उनले भने, महँगो भाडा तिरेर आउँदा पनि बस चालकले बीच बाटोमै ओरालिदिए । सामान्य अवस्थामा उनी गाडी चढेको फलाँटेबाट काठमाडौंसम्मको भाडा १ सय ९० रुपैयाँ मात्र हो । यसपल्ट १५ सय रुपैयाँ तिर्नुपर्यो ।निषेधाज्ञा खुकुलो भए पनि स्थानीय प्रशासनले अत्यावश्यक काम विशेषले उपत्यका प्रवेश गर्नेहरूको हकमा नाकामा छोटो, मध्यम तथा लामो दूरीका सार्वजनिक तथा निजी सवारीसाधनहरूलाई सम्बन्धित जिल्ला प्रशासन कार्यालयको स्वीकृति अनिवार्य गरेका छन् । रूपक चढेको गाडीले स्वीकृति नलिएको भन्दै सबै यात्रुलाई उपत्यका प्रवेश गर्ने पूर्वी नाका साँगामै झारिदिएको हो । यसरी अलपत्र पारिएका यात्रुहरू झन्डै ५ सय मिटर हिँडेर फेरि सार्वजनिक यातायात चढ्न बाध्य छन् । जसरी हुन्छ यात्रुलाई उपत्यका प्रवेश गर्नु नै छ, भनसुन गरेर होस् वा विभिन्न बहाना बनाएर किन नहोस्, साँगा नाकामा सवारी जाँचमा खटिएका एक प्रहरी अधिकृतले भने, स्वीकृति नलिएका सवारीसाधनलाई नाकाबाटै फिर्ता पठाउँछौं, यात्रुलाई पैदल प्रवेशमा भने रोक छैन ।नाम मात्रको निषेधाज्ञाले पहुँचबाहिरका यात्रुलाई सास्ती दिएको उनको भनाइ छ । विभिन्न बहाना बनाएर उपत्यका प्रवेश गर्न खोज्नेहरूका कारण प्रहरीले थप हैरानी खेप्नुपरेको उनले गुनासो पनि गरे । उपत्यका भित्रिने सवारीसाधन र यात्रुलाई नाकामा आइसकेपछि फिर्ता गर्नुको साटो सम्बन्धित जिल्लामै रोक्नुपर्ने प्रहरीको भनाइ छ । सयौं किलोमिटर पार गरेर आइपुगेका यात्रु जसरी पनि प्रवेश गरेरै छोड्छन्, महानगरीय ट्राफिक प्रहरी परिसर भक्तपुरका प्रमुख प्रहरी निरीक्षक प्रकाश बस्नेतले भने ।निषेधाज्ञा खुकुलो र सवारी सहजताले केही दिनयता उपत्यका भित्रिनेको संख्या बढ्दो छ । कोरोना संक्रमणको उच्च जोखिम र लामो समय निषेधाज्ञा हुन सक्ने भयका कारण उपत्यका छाडेकाहरू अहिले धमाधम फिर्ता आइरहेका हुन् । यसरी भित्रिनेमा वैदेशिक रोजगारीमा जानेहरू, विद्यार्थी, जागिरे र दैनिक मजदुरी गर्ने धेरै छन् । उपत्यका प्रवेश नपाएपछि बनेपा, धुलिखेललगायत काभ्रेबाट काठमाडौंको पुरानो बसपार्क, कलंकी, गोगंबु बसपार्कसम्म चल्ने सार्वजनिक बसले पनि साँगासम्म मात्रै यात्रु ल्याएर ओराल्ने गरेका छन् । सरकारले सवारीसाधनलाई रोक्ने, यात्रुलाई प्रवेश दिने कस्तो नीति ल्याएको हो ?, काभ्रे धुलिखेलकी लक्ष्मी तामाङले प्रश्न गरिन्, सर्वसाधरणलाई सास्तीबाहेक केही छैन, नामको मात्र निषेधाज्ञाले कोरोना रोकिन्नँ ।"
पहिरोपीडित पाँच वर्षदेखि जोखिमस्थलमै,"(प्यूठान)  त्यो कहालीलाग्दो क्षण सम्झिँदा अझै उनका हातखुट्टा चिसा हुन्छन् । बादल मडारिन थालेपछि घरभन्दा माथिको डाँडाको निगरानी गरेरै दिन कटाउँछन् । पाँच वर्षअघि खसेको ठूलो पहिरोले बुहारी र एक वर्षीय नातिलाई पुरेको थियो । त्यसैले शनिबार पनि नौबहिनी गाउँपालिका८ फोप्लीका टेके पुन पिँढीमा बसेर घरमाथिको पहिरोस्थल नियालिरहेका थिए । त्यो पहिरोमा परेर उनका १० आफन्त एकै दिन दिवंगत भएका थिए । घरछेउको त्यो बारी अहिले मसानघाटजस्तै लाग्ने उनले बताए । बर्खा सुरु भएपछि मनमा अनेकौं कुरा खेल्न थाल्छन्, उनले भने, पहिरोले भाइसन्तानको जिलो (वंश) नै मासियो, अहिले पनि पानी पर्दा झलझली त्यही दिनको याद आउँछ ।पहिरोस्थल देखाउँदै पुनले त्रासदीबाट मुक्त हुन बसाइँ सार्नुको विकल्प नभएको बताए । सुरक्षित स्थलमा खोजे पनि नपाएको उनको गुनासो छ । गर्जो टार्नै धौधौ छ, यहाँ नबसे कहाँ जानु ? अहिले पनि पानी दर्किएपछि भासिएको जमिन कतै बग्ने हो कि भन्ने सोचेर आङ सिरिङ हुन्छ, उनले भने । यहाँको फोप्लीकी स्थानीय छिमा पुनले ०७३ साउन १० मा आएको उक्त पहिरोमा अभिभावक गुमाइन् । सँगैका भाइ बिते, दुई बहिनीको पहिरोमै परेर मृत्यु भयो । गोठमा बसेका परिवारका सबै सदस्य गुमाएकी उनको मन अहिलेसम्म उज्यालिएको छैन । सम्झेर बेला बेला रुन्छिन् । चाडपर्व, मेलापात गर्न साह्रै याद आउँछ, उनले भनिन्, पहिरोले सबै खोस्यो, टुहुरी भएँ । उक्त पहिरोमा परेर ५३ जनाले ज्यान गुमाएका थिए । जिल्ला प्रशासनका अनुसार फोप्लीका मात्रै २७ जनाको मृत्यु भएको थियो । घटनालगत्तै तत्कालीन प्रधानमन्त्री पुष्पकमल दाहालले लुङको बहानेमा आएर पीडितलाई सरकारले भूकम्पपीडित सरह राहत उपलब्ध गराउने आश्वासन दिएका थिए । उक्त आश्वासन अहिलेसम्म पूरा नभएको छिमाले बताइन् । लत्ताकपडासहितको सानो बाकस दिनुभएको थियो, उनले भनिन्, त्यसपछि के भयो, थाहा छैन । कसैले सहयोग नगरेको उनले बताइन् ।फोप्लीकै लोकबहादुर विक सोही पहिरोले बस्ती जोखिममा परेपछि नजिकैको विद्यालयमा आश्रय लिएर बसे । लामो समयसम्म वैकल्पिक बासको व्यवस्था नभएपछि अहिले पुरानै घरमा फर्किएका छन् । चर्किएको जमिन र घर कति खेर बग्ने हो भन्ने पीरमा दिन बिताउने गरेको उनले बताए । उनका अनुसार गाउँका २ सय घर जोखिममा परेका थिए । बस्ती छोडेर त्यसबेला स्कुलमा सर्यौं, उनले भने, पछि फर्केर जोखिम स्थलमै बसिरहेका छौं । पानी परेका बेला अहिले पनि घरवरपर पहिरो जान थालेको उनले बताए । जग्गा यस्तैमा छ, कहाँ जानु, उनले भने, बस्ने र केही गरिखाने ठाउँको व्यवस्था भए बस्ती नै अन्यत्र सर्ने सोच थियो ।स्थानीयका अनुसार गाउँका ५० परिवार अहिले पनि पहिरोको उच्च जोखिममा छन् । घटनाका बेला नेताले दिएको आश्वासन मिठो मानेर सुनेका फोप्लीकै पुठे विक अहिले दिक्क मानेर बसिरहेका छन् । आश्वासन दिनेले काम नगर्दा दुःखीका लागि कोही नभएको उनले बताए । पहिरोले घर चर्किएको छ, अन्यत्र सर्न हामी सक्दैनौं, सरकारले हेरेन, उनले भने । बस्ती जोखिममा छ भनेर सबैले भन्छन् तर कसरी सुरक्षित हुने भनेर कसैले सिकाउँदैनन् । बस्ती सुरक्षित ठाउँमा सार्छौं भन्ने धेरै आए तर कसैले काम गरेर देखाएनन्, उनले गुनासो पोखे । ०७३ सालको पहिरोले घरबारविहीन भएर आफन्तकहाँ आश्रय लिएर बसेकाहरूको अवस्था अहिले पनि उस्तै छ । ८० भन्दा बढी घरमा पहिरोले क्षति पुर्याएको थियो । तिनै घरलाई टालटुल पारेर अधिकांश बसेका छन् । त्यो बेला भूकम्पको धक्काजस्तै गरी आएको पहिरोले पूरै गाउँ हल्लाएको फोप्लीकै समसेर पुनले बताए । पहिरोले घरबारविहीन भएकालाई सरकारले आश्वासन दियो, सहयोग गरेन, उनले भने । पहिरोपीडितका लागि फोप्लीकै रामबारीमा जनता आवासमार्फत सरकारले जंगलका बीचमा ७ वटा घर बनाइदिएको थियो । अत्यन्तै नाजुक अवस्थाका परिवारलाई सर्न भनिए पनि पीडितहरू नमानेर पुरानै घरमा फर्किएको नौबहिनी८ का वडाध्यक्ष ओबे कामीले बताए । पीडितहरूको अवस्था नाजुक छ, उनले भने, अन्तै सर्नूस् भनेका छौं तर उहाँहरू पुरानो थातथलो छोड्न मान्नुहुन्न । पीडितले पुरानो थलोबाट सार्न सुरक्षित स्थान पनि व्यवस्था नभएको उनले बताए ।विद्युत् र खानेपानीको व्यवस्था गरिए पनि बस्तीदेखि जंगलको छेउमा भनेर रामबारीमा सार्न नसकिएको नौबहिनी गाउँपालिकाका अध्यक्ष शिवराज रिजालले बताए । सबैलाई बस्न आग्रह गर्दै आएका छौं, उनले भने, पीडितलाई जस्तापाता उपलब्ध गराइएको थियो । प्रमुख जिल्ला अधिकारी खिमराज भुसालले गाउँपालिकामार्फत अहिलेसम्म उक्त बस्तीको जोखिमका बारेमा कुनै जानकारी नआएको बताए । अन्य पालिकाबाट आएको जोखिमको खबर प्रदेश सरकारलाई जानकारी गराएका छौं, उनले भने, तर, फोप्लीका विषयमा अहिलेसम्म कुनै जानकारी आएको छैन ।"
गर्भवतीलाई प्रतीक्षाघर,"(बागलुङ)  छरिएका बस्ती । बस्तीबाट टाढा स्वास्थ्यचौकी । निसीखोला गाउँपालिका३ बोहोरागाउँकी रामकुमारी विकलाई स्वास्थ्यचौकी आइपुग्न ४ घण्टा लाग्थ्यो । सुत्केरी बेथाले च्यापेपछि आउन निकै कठिन थियो । तीन वर्षअघि पहिलो बच्चा जन्माउँदा एक सातासम्म होटलमा बसेकी थिइन् । हालै दोस्रो सन्तान जन्माएकी उनले होटलमा बस्नु परेन । सुत्केरी बेथाले च्याप्नुअघि नै उनी स्थानीयस्तरमा बनाइएको प्रतीक्षाघरमा आएर बसिन् । तेस्रो दिन सुत्केरी भइन् । कुरुवाले खाना पकाएर खुवाए । प्रतीक्षाघरमा खानेबस्ने व्यवस्था छ । परिवारका सदस्य र स्वास्थ्यकर्मीको निगरानीमा बस्दा उनी र शिशुले राम्रै स्याहार पाए । साता दिनसम्म स्वास्थ्यचौकीमै बस्न पाइयो, उनले भनिन्, घर फर्कंदा गाउँपालिकाले आयोडिन नुन र अण्डा दिएर पठायो । एक वर्षअघि बनेको प्रतीक्षाघरले धेरै जना गर्भवतीलाई सहयोग पुगेको स्वास्थ्यचौकी प्रमुख कसेन्द्र शाहीले बताए ।बोहोरागाउँकै देवी रेग्मीले पनि यो सेवा लिइन् । स्वास्थ्य संस्थामा उपचारका लागि गए पनि बस्ने ठाउँ नभएपछि सास्ती हुन्थ्यो । राम्रेसँग खानेबस्ने ठाउँ छैन । घरघरमा बास खोजेर पाउनै मुस्किल हुने रेग्मीले अनुभव सुनाइन् । पछिल्लो एक वर्षयता त झन् कोरोना संक्रमणका कारण बाहिरबाट आउनेलाई घरमा बास दिन कोही पनि तयार छैनन् । बस्न नपाएकै कारण सहर जानुपर्ने बाध्यता थियो । निःशुल्क हुने सुत्केरी सेवा यहाँका महिलाले हजारौं खर्चन बाध्य थिए ।अहिले यहाँको स्वास्थ्यचौकीमा प्रसूति कुरुवा तथा प्रतीक्षाघर बनेको छ । यो घरमा सुत्केरी हुनुपूर्व र पछि राखेर स्याहार गर्न पाइन्छ । कुरुवा पनि बस्न मिल्छ । चौबिसै घण्टा स्वास्थ्यकर्मी हुन्छन् । यसले गाउँ तहमा सुत्केरी सेवा सुरक्षित र भरपर्दो भएको गाउँपालिका अध्यक्ष तारानाथ पौडेलले बताए ।५ लाख ५५ हजार रुपैयाँमा बनेको हो प्रतीक्षाघर । गाउँपालिकाले ३ लाख र ग्रामीण स्वास्थ्य सुधार परियोजनाले २ लाख ५५ हजार रुपैयाँ सहयोग गरेका हुन् । यहाँ ३ बेड छन् । स्वास्थ्यचौकीभित्रै पनि सुत्केरी सेवा लिने ५ जनासम्म राख्न सकिन्छ । शल्यक्रिया गर्नुपर्नेबाहेक अन्य समस्या तत्काल समाधान गर्न सक्ने उपकरण पनि जडान गरिएको छ । बच्चा जन्मेपछि श्वासप्रश्वास समस्या भएमा खुलाउने, बच्चा र आमालाई न्यानो बनाइराख्ने र सरसफाइका धेरै सामग्री पनि थपिएको छ, शाहीले भने, हामीले नो होम डेलिभरीको अभियान चलाएका छौं, सफल पनि भयौं । स्वास्थ्य संस्थामा थोरै लगानी र व्यवस्थापन परिवर्तन हुँदा यो सफलता मिलेको उनले बताए ।सेवासुविधा थपिएकै कारण यहाँ सुत्केरी हुन आउनेको संख्या पनि बढेको छ । गत वर्ष १ सय ४४ मध्ये १ सय ४० जना यहीं सुत्केरी भएका थिए । तीमध्ये एक सयले प्रतीक्षाघरको उपयोग गरेका थिए । चालु वर्ष पनि १ सय ४३ सुत्केरी भइसकेका छन् । १० जना रेफर गरी बुर्तिबाङ प्राथमिक स्वास्थ्य केन्द्रमा पठाइएको छ । यस्तै प्रतीक्षाघर बुंगादोभान, खरवाङ, खुंखानी, बोबाङलगायत स्थानमा बनाइएका छन् ।बागलुङको पश्चिम क्षेत्रका अधिकांश गाउँमा घरमै सुत्केरी हुने चलन बढी थियो । ३ वर्षयता विभिन्न संघसंस्थाको सहयोगमा स्थानीय पालिकाले नो होम डेलिभरी लाई साथ दिएको स्वास्थ्य कार्यालय प्रमुख सुरज गुरौले बताए । जिल्लाका ८५ वडामध्ये ५५ स्थानमा बर्थिङ सेन्टर स्थापना भइसकेका छन् ।"
ललितकलामा खुसीका रङ,"(काठमाडौं)  प्रकृतिका विभिन्न चीजबिजलाई क्यानभासमार्फत आफ्नै रङ र रेखामा ढालेर जीवनलाई उत्सवमय बनाउँछिन् चित्रकार शिवांगिनी राणा । क्यानभासमा प्रकृति, जीवनका आशा र सकारात्मक ऊर्जा बोकेर यतिबेला नेपालगन्जदेखि उनी काठमाडौं आइपुगेकी छन् । बबरमहलस्थित सिद्धार्थ आर्ट ग्यालरीमा शुक्रबारदेखि उनको एकल प्रदर्शनी बोल्ड एन्ड ब्युटिफुल भइरहेको छ । प्रदर्शनीमा शिवांगिनीका साढे दुई दर्जनभन्दा बढी चित्रकला अवलोकन गर्न सकिन्छ । स्प्रे र एक्रेलिक माध्यममा अमूर्त शैली आधार बनाएर सिर्जना गरिएका उनका कलामा फूल होस् या चरा र तिनका प्वाँख, पुतलीका अनेकौं रूपरङमा पोतिएका रङहरूले प्रकृतिप्रतिको अनुराग झल्कन्छ । मेरो पेन्टिङमा दुःख, निराशाभन्दा पनि खुसीका रङहरू छन्, उनले भनिन्, आफूवरपरको वातावरण र त्यसका अनुभवहरूलाई म क्यानभासमा उतार्ने गर्छु । प्रकृति र यसका आफ्नै चक्रलाई विशेष रङमा उतार्नु उनको खुबी हो । उज्याला रङहरूमा क्यानभासमा उतारिएका अमूर्त आकृतिहरूका अर्थ कलापारखीहरूलाई स्वयं बुझाउन दिनु उनको अर्को विशेषता मान्न सकिन्छ । अमूर्त कला आफैंमा कुनै निश्चित रूपरेखा हुँदैन । जहाँ कलाकारको स्वतन्त्र फर्म र रङको संयोजन हुन्छ । अवलोकन गर्नेलाई उनले आफू अनुकूलका भाव प्रस्ट्याउने स्वतन्त्रता दिएकी छन् । पेसाले शिवांगिनी होटल व्यवसायमा संलग्न युवा उद्यमी हुन् भने कला सिर्जना सोख हो । उनी नेपालगन्जस्थित होटल वाटिकाको प्रबन्धनिर्देशकसमेत हुन् । कलाप्रतिको उनको अनुरागले गर्दा नै उनले आफ्नै होटलमा वाटिका आर्ट ग्यालरी नाम दिएर औपचारिक रूपमा नै ग्यालरी सञ्चालनमा ल्याएकी छन् । होटल व्यवसायसँगै कला प्रवर्द्धन गर्नु उनको अर्को उद्देश्य हो । कलालाई स्थानीय समुदाय र त्यहाँका कलाकारहरूलाई सिर्जनामा प्रोत्साहन दिन ग्यालरी सञ्चालन गरिएको शिवांगिनीले बताइन् । प्रकृति र रङसँगको गहन स्वाध्ययन उनको अमूर्त कलामा प्रस्ट देख्न सकिन्छ । कलाप्रति आमा प्रतिमा राणाको लगावले उनी पनि बाल्यकालदेखि नै सिर्जना कर्ममा तानिएकी थिइन् । प्रकृतिका अनेकौं वस्तुहरूका रङहरूलाई नियाल्दै उनले क्यानभासमा ती सबैलाई उतार्न र अर्थ्याउन सिकिन । यतिबेला ग्यालरीमा प्रदर्शित डान्स अफ बर्थ, पिकक, वान्टर रोज, गार्डेन अफ इभ, बटरफ्लाई अब्स्ट्रयाक्याक्ट लगायत शीर्षकका उनका कलाकृतिहरूले उत्साहका रङहरू छरिरहेको भान हुन्छ । जुन चित्रहरूलाई शिवांगिनीले झन्डै दुई वर्षको अवधिमा महामारीकै समयमा सिर्जना गरेकी हुन् ।"
अनुसन्धान सूचकको हत्या,"मोरङ (कास) राष्ट्रिय अनुसन्धान विभाग खोटाङको सूचक पदमा कार्यरत ४२ वर्षीय भोला सिंहको उनकै भाइले हत्या गरेका छन् । विराटनगर महानगरपालिका५ पृथ्वीचोकमा शुक्रबार राति धारिलो हतियार प्रहार गरी हत्या भएको प्रहरीले जनाएको छ । मृतकका भाइ ३१ वर्षीय काले भन्ने साजन सिंह पक्राउ परेका छन् ।साजन लागूऔषध दुर्व्यसनमा फसेपछि पत्नीले गत वैशाखमा सम्बन्धविच्छेद गरे पनि परिवारले संरक्षण दिँदै आएको थियो । यही विषयमा भएको विवाद बढेर भोलाको हत्यासम्म पुगेको जिल्ला प्रहरी मोरङका प्रमुख प्रहरी उपरीक्षक जनार्दन जिसीले बताए । नसामा लठिएका साजनले परिवारका सदस्यसँग वादविवाद गर्दा भोलाले सम्झाइबुझाई गरेका रहेछन्, उनले भने, त्यही क्रममा भोलासँग पनि विवाद भएपछि धारिलो हतियार प्रहार गरेको बुझिएको छ । उपचारका लागि विराट नर्सिङ होममा ल्याएपछि चिकित्सकले मृत घोषणा गरेका थिए । तालिम सकेर बिदामा आएका भोला कार्यालय फर्किने तयारीमा रहेको बेला हत्या भएको प्रारम्भिक अनुसन्धानबाट खुलेको जीसीले बताए । भोलाका दुई छोरा र पत्नी छन् ।"
वन विनाशको छानबिन सुरु,"खोटाङ (कास) दुर्छिमस्थित हलेसीगढी र आसपासको क्षेत्रमा भएको वन विनाशमाथि छानबिन सुरु भएको छ । हलेसी तुवाचुङ५ को उक्त ठाउँमा खेल मैदान खनिएपछि वन मासेको भन्दै उजुरी परेपछि छानबिन थालिएको डिभिजन वन कार्यालयका सहायक वन अधिकृत जगदीश रेग्मीले बताए । नगरपालिकाले वैशाख १९ मा साबिक दुर्छिम गाविस१ को वनमा खेल मैदान निर्माण गर्ने निर्णय गरेपछि स्थानीय विक्रम राई अध्यक्षतामा निर्माण उपभोक्ता समिति गठन गरिएको थियो । समितिले असार १३ देखि एक्स्काभेटरले वन क्षेत्रमा खेल मैदान खन्न थालेको थियो । उक्त उपभोक्ता समितिले नगरपालिकाबाट १० लाख रुपैयाँ पेस्की लिएर वन क्षेत्रमा काम थालेको थियो । गैरकानुनी रूपमा वन मासेको भन्दै अख्तियार दुरुपयोग अनुसन्धान आयोगमा उजुरी परेपछि भने खन्न रोकिएको थियो । वन क्षेत्रमा सयभन्दा बढी रूख काटिएको, ऐतिहासिक हलेसीगढीको पुरातात्त्विक महत्त्व नष्ट भएको, पर्यटकीय आकर्षण हटाइएको, वन विनाशले वातावरण प्रदूषण हुने गरी हलेसीगढी क्षेत्रको वन एक्स्काभेटरले भत्काइएकाले यसमा संलग्नलाई कारबाही हुनुपर्ने भन्दै अख्तियारमा उजुरी परेको थियो । उजुरीमा हलेसी तुवाचुङ नगरपालिका प्रमुख इवन राई, हलेसी तुवाचुङ नगरपालिका५ दुर्छिमका वडाध्यक्ष रमेश तिवारी र खेल मैदान निर्माण उपभोक्ता समिति अध्यक्ष विक्रम राईलाई विपक्षी बनाइएको छ ।"
बेपत्ता नेपालीबारे बेखबर सरकार,"क्यारेबियन सागरमा डुंगा पल्टिएर जुनसुकै देशका नागरिक हराए पनि त्यो एउटा दुःखद अन्तर्राष्ट्रिय समाचार अर्थात् विश्वव्यापी चासोको विषय हो । तर विडम्बनापूर्ण भन्नुपर्छ दस हजार माइल पर उक्त सागरमा तीन सातादेखि आफ्नै सात नागरिक हराइरहँदा नेपाल सरकार भने पूरै किंकर्तव्यविमूढ देखिएको छ । हराइरहेका नागरिकका परिवारले आफ्नो मान्छेको खोजीनिती गर्न अनेकतिर हारगुहार गरिरहेका छन् । दलाललाई ऋणधन गरेर बुझाएको लाखौं रुपैयाँको हिसाबभन्दा पहिला उनीहरूलाई आफन्तको अवस्थाबारे जानकारी चाहिएको छ, मरेबाँचेको निधो गर्नु छ । तापनि अभरको यो घडीमा उनीहरूले राज्यका निकायहरूबाट यथोचित सहयोग पाउन सकेका छैनन् । सरकारले न सम्बन्धित परिवारलाई भेटेर सत्यतथ्यको जानकारी तथा सान्त्वनाढाडस दिएको छ, न उनीहरूलाई विदेश लैजाने मानव तस्करहरूविरुद्ध उजुरबाजुर लिने र अनुसन्धान गर्ने तदारुकता नै देखाएको छ । विदेशस्थित कूटनीतिक नियोगहरूलगायत परराष्ट्र मन्त्रालय र प्रहरीको मानव बेचबिखन नियन्त्रण ब्युरो सबैले यस मामिलामा देखाएको निष्क्रियता चरम गैरजिम्मेवारीको द्योतक हो । मानव तस्करीका भयानक दुष्परिणाम देखिँदासमेत यसलाई न्यूनीकरण गर्न सरकार यति विघ्न उदासीन देखिएकैले जसरी पनि अमेरिका को अवैध र आत्मघाती यात्रा अविराम अघि बढिरहेको हो । सरकारी बेवास्ताकै कारण मानव तस्करहरू अमेरिका सपनाको जालो बिछ्याउन सफल भैदिँदा घरी अफ्रिका त घरी दक्षिणी अमेरिकाका जंगल तथा समुन्द्रको बाटोमा नेपाली नागरिकहरूको ज्यानै जाने जोखिमको यात्रा नरोकिएको हो । त्यसैले सरकारले यतिबेला हराइरहेका नागरिकको हरहालतबारे पत्ता लगाउनेलगायतका तत्कालीन सवाललाई सम्बोधन गर्नुपर्छ । र आगामी दिनमा यस्तो दुष्प्रवृत्ति दोहोरिन नदिन मानव तस्करीको जालो तोड्ने सार्थक पहल थाल्नुपर्छ ।अवैध बाटो अमेरिका छिर्न लागेको ८ नेपालीलगायत चढेको डुंगा असार ५ गते कोलम्बियाको समुद्रमा दुर्घटना पर्दा सात नेपाली बेपत्ता भएका हुन् । १८ जना सवार उक्त डुंगाबाट एक नेपाली र पाँच बंगलादेशीको उद्धार भए पनि सात नेपालीसहित १२ जना हराइरहेका छन् । बेपत्ता भएकामध्ये दाङका २१ वर्षीय एन्जल बुढामगरको त मृत्यु नै भएको निश्चय गरी परिवारले काज किरियासमेत गरिसकेको छ । बेपत्ता नेपालीमा एन्जलसहित दाङकै हेमराज अधिकारी र रेशम डिंगामगर, पर्वतका दिनेश गौतम र राजु गुरुङ, स्याङ्जाका नाम नखुलेका देवकोटा अनि जिल्ला र नाम नखुलेका अर्का एक जना छन् । उद्धार गरिएका म्याग्दीका प्रकाश विक एक अस्पतालमा उपचार गराएर फर्किइसकेका छन् । एन्जलबाहेकका परिवारहरू घटना के भएको हो भन्ने निष्कर्षमा पुगिसकेका छैनन् । डुंगा चढ्न होटलबाट हिँडेको बताएका कोही पनि त्यसयता कसैको सम्पर्कमा नआएकाले परिवारहरू चिन्तित छन् । उनीहरू अनेक हल्ला सुन्छन्, तर भएको यसो हो भनेर सरकार केही भन्दैन । लाग्छ, सरकारलाई यो सब कुनै मतलबै छैन । हाम्रा राजनीतिक नेताहरू पनि बरु ताल न सुरसित भेनेजुयलाका बारेमा विज्ञप्ति निकाल्न उद्यत हुन्छन्, तर झन्डै त्यतैउतै पुगेर आफ्ना नागरिक हराएको बारेमा भने कुनै चासो दिँदैनन् । सरकारदेखि राजनीतिक नेताहरूसम्मको देखाएको यो संवेदनहीनता निन्दनीय छ । विश्वका जुनसुकै कुनामा रहेपुगेका नागरिकको हरहालतबारे जानकारी राख्नु सरकारको प्राथमिक कर्तव्यभित्र पर्छ । तर यति लामो अवधिदेखि यी बेपत्ता नागरिकबारे सरकारी संयन्त्रहरूले खोजखबर गरेकै छैनन् । अन्तर्राष्ट्रिय सञ्चारमाध्यमहरूमा खबर आएलगत्तै आवश्यक कार्यका निम्ति तात्नुपर्ने सरकारी पक्ष परिवारका सदस्यले दुर्घटनाबारे परराष्ट्र अधिकारीलाई जानकारी गराइसक्दा पनि त्यसै मौनप्रायः रहनु उदेकलाग्दो छ । उता, प्रहरीको मानव बेचबिखन नियन्त्रण ब्युरो पनि यसबारे पूरै बेसरोकारजस्तै देखिन्छ । मानौं, यो उसले हेर्नुपर्ने विषय नै होइन । घटनाबारे आफूहरूले औपचारिक सूचना नपाएको भनेर यस्तै कामका लागि खडा गरिएको ब्युरो टक्टकिन मिल्दैन । ज्यान जोखिममा राखेर जसरी पनि अवैध बाटोबाट अमेरिका छिर्ने यात्रालाई रोक्ने आफ्नो दायित्व उसले भुल्नु हुँदैन । मानव बेचबिखन नेपालका निम्ति अति गम्भीर मामिला हो । सन् २०२० जुनमा अमेरिकी सरकारले प्रकाशित गरेको ट्राफिकिङ इन पर्सन रिपोर्ट मा नेपाललाई टायर २ देशको सूचीमा राखिएको छ । जसको अर्थ मानव बेचबिखन रोक्नका निम्ति बनाइएका अन्तर्राष्ट्रिय मापदण्ड पूरा गर्न नेपाल सरकारको पहल पर्याप्त छैन भन्ने हो । २०७५ सालमा राष्ट्रिय मानवअधिकार आयोगले प्रकाशित गरेको प्रतिवेदनले पनि करिब ३५ हजार नेपाली मानव बेचबिखनमा परेको र १५ लाख जना यसको जोखिममा रहेको आकलन गरेको छ । यस्तै, महान्यायाधिवक्ताको कार्यालयको प्रतिवेदनअनुसार आर्थिक वर्ष २०७४७५ मा १ हजार १ सय १६ मुद्दा मानव बेचबिखन तथा ओसारपसार र वैदेशिक रोजगारसँग सम्बन्धित थिए । मानव बेचबिखनका कति घटना त अभिलेखको चरणसम्म आउनै सकेका छैनन् । यही मानव बेचबिखनको तथा तस्करीको एउटा पाटो हो अवैध बाटोबाट अमेरिका । यसरी अमेरिका हिँडेकाहरू कोलम्बियाको दुर्गम गाउँ कपुरगानाबाट डेरियन ग्याप भनिने घनाजंगलको बाटो हुँदै पानामा छिर्ने गर्छन् । आईओएमले सन् २०१६ मा प्रकाशित गरेको माइग्रेसन एन्ड माइग्रेन्ट्स ः अ ग्लोबल ओभरभ्यु शीर्षकको प्रतिवेदनले नै घोस्ट ट्रेल नाम दिएको उक्त जंगल यात्रामा अहिलेसम्म कति नेपाली पीडित बनिसकेका छन् । कान्तिपुरकै अध्ययनमा यी ८ नेपालीलाई पनि तीन फरकफरक दलालले विभिन्न मितिमा काठमाडौंबाट उडाएको र उनीहरूलाई अवैध मार्गबाट कोलम्बिया, पानामा, कोस्टारिका, निकारागुवा, ग्वाटेमाला हुँदै मेक्सिको पुर्याएर त्यहाँबाट अमेरिका छिराउने योजना बनाएको देखिन्छ । कोलम्बियासम्म पुग्ने क्रममा औसतमा जनही ३० लाख हाराहारी खर्च गरेको पाइन्छ । त्यसैले सरकारले पहिले त यी नागरिकको यथार्थ पत्ता लगाई परिवारलाई जानकारी दिनु जरुरी छ । र, यसबारे प्रहरीको सम्बन्धित ब्युरोले उचित अनुसन्धान गरी दोषीलाई कारबाहीको दायरामा ल्याउनु अपरिहार्य छ । नत्र, संगठित मानव तस्करहरूको आश्वासनको पासोमा परेर दर्जनौं देश छिचोल्दै गरिने महिनौं लामो अवैध यात्राको यो क्रम कहिल्यै रोकिने छैन ।"
भर्चुअल शिक्षणको असर,"सञ्चार सर्वसुलभ भएपछि यसका राम्रा र नराम्रा दुवै पक्ष खुल्दै गइरहेका छन् । नागरिकलाई सुसूचित र सतर्क गर्ने सञ्चार साधनहरूले समाजका बैरीहरूलाई सघाएको खबर पनि यदाकदा सुनिन्छ । कोभिड महामारीको बेला विभिन्न खाले संस्थागत, सामाजिक, राष्ट्रिय र अन्तर्राष्ट्रिय विचारविमर्शको भर्चुअल माध्यमसमेतलाई सञ्चारका साधनहरूले सघाएको तथ्य हामीमाझ प्रस्ट भइसकेको छ । सामाजिक सञ्जालहरूको प्रयोगले सकारात्मक र नकारात्मक दुवै खाले जनमत तयार हुने कुरा हामीले महसुस गरेका छौं । महामारीका बेला भर्चुअल शिक्षाले बालबालिकालाई तोकिएको सिकाइ उपलब्धि प्राप्त गर्न सघाएकाले, आपत्कालीन शिक्षामा सञ्चारको भूमिका निकै महत्त्वपूर्ण रहेको प्रमाणित भइसकेको छ । तर यसको नराम्रो पक्ष पनि सँगसँगै उजागर भइरहेको छ । छोराछोरीले पढ्न सकून् भनी ऋण सापटी गरी अभिभावकले जुटाइदिएका ग्याजेटहरूको जथाभावी प्रयोगले बालबालिकामा यसको लत लागिसकेको छ । भर्चुअल कक्षा समाप्तिपछि पनि निरन्तर प्रयोगले बालबालिकाको दैनिकी प्रभावित हुनुका साथै उनीहरूलाई अटेरीसमेत बनाइदिएको छ । यसले बालबालिकामा मनोसामाजिक जटिलता देखा पर्न थालेका छन् र यो अभिभावक र शिक्षक दुवैको काबुबाहिर गइसकेको छ । कोरोनाकालमा हुर्केका सन्ततिलाई यसबाट बचाउन विशेष खाले योजना सरकारले ल्याउनुपर्छ । साथै आईटी विशेषज्ञहरूले अन्य वेभसाइटमा पुग्न नसकिने, भर्चुअल शिक्षाका लागि मात्र प्रयोग हुने सस्तो सुलभ ग्याजेटको आविष्कार गर्नुपर्ने देखिन्छ । महेन्द्रसिंह बम, टीकापुर१ , कैलाली"
कूटनीति तीतो पनि मीठो पनि,"महेन्द्र पी लामाको कूटनीतिमा मन छुने पक्षहरू लेखमा अनौपचारिक एवं शिष्ट व्यवहारबाट विदेशीको मन जित्न सकिने साथै आपसी सम्बन्ध उचाइमा पुर्याउन मद्दत पुग्ने विषय समेटिएको छ । कूटनीतिका दुईवटा पक्ष ः हार्ड पावर र सफ्ट पावरका विषयमा लेखकले सबैतिर भताभुंग र लथालिंग पार्ने अमेरिकाका पूर्वराष्ट्रपति डोनाल्ड ट्रम्पको कूटनीतिक गतिविधिलाई हार्ड पावर भन्दै आपसी सद्भाव, शान्तिका लागि जवाहरलाल नेहरू, चाउ एनलाई, इन्दिरा गान्धी, बाजपेयीहरूको जस्तो मन छुने कूटनीतिको आवश्यकतामाथि जोड दिएका छन् । विदेशी भीआईपीहरूको आतिथ्य, खानपिन, बस्ने कोठाको सुव्यवस्था, जाडो याममा ओभरकोट उपहार, मृदु बोलीले पाहुना कूटनीतिज्ञमा सकारात्मक प्रभाव पर्ने सन्दर्भ मननयोग्य छन् । यद्यपि कूटनीतिको आयाम यतिमा मात्र सीमित हुँदैन । यो अति गहिरो, टेडोमेडो, घुमाउरो, अपारदर्शी, अमूक र जटिल हुनेगर्छ । नेहरू, चाउ एनलाईजस्ता मूर्धन्य कूटनीतिज्ञ भएकै बेला चीन र भारतबीच सन् १९६२ मा त्यत्रो भीषण युद्ध कसरी भयो ? यसलाई कूटनीतिज्ञको कुरूप पक्ष मान्नुपर्छ, आतिथ्य, उपहार, मृदुभाषाको पछाडि कठोर, डरलाग्दो मानव पनि लुकेको हुन सक्ने ठान्नुपर्छ । कहिलेकाहीँ कुटिल चाल चल्नेहरूले विदेशी पाहुनाको वैचारिक धरातल, कूटनीतिक आयाम, स्तरको आकलन गरेर राजकीय सम्मान, उपहार दिएर फस्ल्याङफुस्लुङ पार्दै असमान सन्धि गर्न बाध्य नपार्लान् भन्न सकिँदैन । तथापि आवेग, क्रोधमा विश्वास राख्ने हाम्रा शासकहरूमा छिमेकीको मन जित्ने क्षमता नहुँदा दुवै देशसँगको सम्बन्ध धूमिल बनिरहेको यथार्थ ऐनाजस्तै प्रस्ट छ । भुवनेश्वर शर्मा, चन्द्रागिरि२, काठमाडौं"
जनमतको अवहेलना,"विगत दुई वर्षदेखि सरकार आन्तरिक शक्ति संघर्षमै रुमलिन पुग्यो । यो अझै टुंगिएको छैन, कहिले संघर्षमा पूर्णविराम लाग्छ भन्ने पनि थाहा छैन । यसले कोरोना महामारी नियन्त्रण तथा रोकथामका लागि गर्नुपर्ने महत्त्वपूर्ण काम प्रभावित भएको छ । सरकार हाँक्नेहरूको आपसी लडाइँ हेर्दा लाग्छ, उनीहरूले फेरि जनताकोमा जानुपर्छ भन्ने बिर्सिएका छन् । जनमतकै माध्यमबाट सरकारमा पुगेका उनीहरूले आफ्नो जिम्मेवारी वा वाचा पूरा गर्न सकेका छैनन् । यसले जनतामा राजनीतिप्रति नै वितृष्णा उत्पन्न गराएको छ । संविधान, नियम, कानुनको रक्षा गर्नुपर्ने सरकारले उल्टो यसलाई मिचिरहेको छ, जसले गर्दा राजनीतिक प्रणाली नै ध्वस्त भयो । अब पनि जनता सचेत नहुने हो भने प्राप्त राजनीतिक उपलब्धिहरू धराशायी हुनेछ । संघीयता, समावेशिता, धर्मनिरपेक्षताजस्ता अवधारणामाथि सत्तासीन पार्टीको एउटा समूहले प्रश्न उठाउन थालेको छ । यस विषयमा जनमतसंग्रह नै गर्नुपर्छ भन्ने माग पनि बढिरहेको छ । यसो हँदा पनि जिम्मेवार नेताहरू सचेत नहुनुले जनतालाई झनै निराश बनाएको छ । राजनीतिक दलको भविष्यको फैसला जनताले गर्ने हुन् । जनताले लामो संघर्षपछि प्राप्त गरेका यस्ता उपलब्धिहरूलाई सरकारले नै मास्न खोज्नु निकै खेदजनक छ । सरकारले यो व्यवस्थालाई मजबुत बनाई जनताका पक्षमा काम गर्ने अवसर गुमाएको छ । सत्ताको लोभमा परेर नेताहरूले यी उपलब्धिप्रतिको आफ्नो दायित्व बिर्सिए । अरू त अरू कोरोना महामारीका बेला जनता अक्सिजन नपाएर छट्पटाइरहँदा, नेताहरू भने आफ्नो रोटी सेकाउन व्यस्त थिए । यसैको परिणामस्वरूप अझै खोप आउन सकेन । महामारी नियन्त्रणका कामहरू प्रभावकारी रूपमा नहुँदा धेरै नागरिकले अनाहकमा ज्यान गुमाउनुपर्यो । अझै जनताको जीवन जोखिममै छ । महामारीले गर्दा हजारौं मजदुरको रोजगारी गुम्यो, कतिलाई दुई छाकको जोहो गर्न अझै कठिन छ । योजस्तो विषम परिस्थति अरू के हुन सक्ला र ? यस्ता विषयको सम्बोधन नगरी सरकार भने नियम, कानुन मिच्न तल्लीन छ । यदि यस्तै गरी चलिरहने हो भने, भोलि जनतासामु यी नेताहरू कुन मुख लिएर जालान् ? रामकृष्ण बराल, जोरपाटी५, काठमाडौं"
उपत्यकाबाहिर जान सास्ती,"निषेधाज्ञामा दैनिक उपभोग्य आवश्यकताका सामान र अत्यावश्यक कामका लागि मान्छे बोक्ने गाडी चल्नैपर्थ्यो, चले । दैनिक उपभोग्य सामग्रीका पसल खुल्नुपर्थ्यो, खुले । नेतागण तथा सरकारी कर्मचारी स्वयंमा सेवाप्रदायक भएकाले तिनलाई निषेधाज्ञाले छुँदै छोएन, निर्बाध हिँडडुल गरिरहे । उनीहरूको दैनिकी प्रभावित भएन । निजी सवारी साधन हुनेलाई पनि केही सजिलो भएकै हो । सर्वसाधारणले भने सधैंको सास्ती बेहोर्नुपर्यो । बिस्तारै, उपत्यकामा जोरबिजोर गर्दागर्दै सार्वजनिक र निजी यातायातका साधन चल्न थाले । तर, उपत्यकाबाहिर जान र उपत्यका आउन गरिएको कडाइले भने माओवादी द्वन्द्वका बेला लगाइएको संकटकालको झल्को दिएको छ । कसैलाई जागिरमा जानु छ, कसैको घरमा बाआमा बिरामी छन् । कोभिड महामारी यस्तो भयावह अवस्था र उर्लंदो बर्खामासमा, सिट क्षमताभन्दा आधा यात्री मात्र बसेर, तेब्बरचौबर भाडा तिरेर वा भनेजति रकम तिरी रिजर्भ नै गरेर यात्रा गर्न कसैलाई रहर हुँदैन । तर, यो कुरा नबुझी, यसरी यात्रा गर्ने सर्वसाधारण नागरिकलाई यहाँ अपराधीझैं व्यवहार गरिन्छ ।जहाँबाट बस हिँड्ने हो, त्यस जिल्लाको जिल्ला प्रशासन कार्यालयबाट यात्रा पास लिनुपर्ने, जानुपर्ने ठाउँबाट आउन सहमति दिइएको पास पनि हुनुपर्ने । यसो गर्दा अनाहकमा समय नष्ट हुन्छ । फेरि, उक्त बस, निश्चित समयभित्र तोकिएको ठाउँमा पुगेर तोकिएको ठाउँमा फर्किसक्नु पनि पर्ने । यस्तो भलबाढीको बेलामा कसरी छिटो यात्रा तय गरेर फर्कने होला ! बीचबीचमा सत्य सेवा सुरक्षणम् ले चेकजाँच तथा सोधपुछ को नाममा हैरान पारी समय नष्ट गरिदिने र मौका परे जरिवाना तिराएर मात्र अगाडि जान दिने व्यवस्था पनि छँदै छ । मानौं तेब्बरचौबर भाडा तिरेर यात्रा गर्ने ती सर्वसाधारण यस्ता कोभिड संक्रमित हुन् जसलाई छुन त के हेर्दा पनि रोग सरिहाल्छ र तिनीहरू रोग सार्नकै लागि रमाना भएका हुन् । यस्तो आपद्विपद्मा यातायात सहजीकरण गरी सबै नागरिकलाई समान सुविधा दिनुपर्नेमा, उपत्यकाबाट बाहिरभित्र गर्ने बस र सर्वसाधारण यात्रीहरूलाई हेला गर्ने ढुंगाको मन भएको सरकार देख्दा, ढुंगाको पनि चित्त बुझेको छैन । इन्द्रकुमार श्रेष्ठ, ओखलढुंगा"
जनजाति र जात व्यवस्था,"नेपाल र भारतमा हिन्दु वा मुस्लिमकरण नभएका, सांस्कृतिक रूपमा सम्पन्न र राज्यद्वारा उत्पीडनमा पारिएका समुदायहरू जनजातिका रूपमा चिनिन्छन्, सूचीकृत पनि छन् । राजनीति र समाजशास्त्रमा उनीहरूलाई चिनाउन आदिवासी (इन्डिजिनियस), जातीय समूह (इथनिक ग्रुप), उत्पीडित राष्ट्रियता (नेसनालिटिज) जस्ता शब्दावलीहरू प्रयोग हुँदै आएका छन् । भाषाशास्त्रीहरूले उनीहरूको भाषा छवटा परिवारसँग सम्बन्धित रहेको बताउँदै आएका छन् आग्नेय, द्रविड, क्रादाई, अण्डमानी, भोटबर्मेली र भारोपेली । तीमध्ये नेपालका जनजातिचाहिँ आग्नेय, भोटबर्मेली, द्रविड र भारोपेली भाषा परिवारसँग सम्बन्धित छन् भनी मानिन्छ । भाषा, संस्कृति र विज्ञानप्रविधिमा रहेको परम्परागत सभ्यताकृत ज्ञान भण्डारका अलावा सामाजिक जीवनमा जनजातिहरूको सबैभन्दा महानतम संस्कृति भनेका दुईवटा हुन् । एक, महिला स्वतन्त्रता । दुई, प्रत्येक मानिस जन्मका आधारमा समान ठानिने समतामूलक चेतना । यी दुई विशेषता नै यथार्थमा दक्षिण एसियाका सन्दर्भमा जनजाति समाजका मुख्य सत्त्व हुन् । महिला स्वतन्त्रता र समतामूलक चेतना जनजाति समाजमा कुनै आधुनिक लोकतन्त्र वा साम्यवादले भरेको होइन, बरु त्यो त आदिम समाजदेखि बचाउँदै र अभ्यास गर्दै ल्याइएको मानवीय चेतना हो । यो चेतना यति शक्तिशाली यसकारण पनि रहिआएको छ किनभने यो स्वस्फूर्त रूपमा सामाजिक छ, यो कुनै राज्य वा प्राधिकारप्राप्त व्यक्तिबाट लादिएको होइन । सम्भवतः प्रकृतिसँग सबैभन्दा बढी न्यायपूर्ण र सन्तुलित जीवनको तरिकाले नै जनजातिहरूले यस्तो चेतनालाई निरन्तर अभ्यास गर्न सम्भव भयो । दक्षिण एसियामा विगत चार हजार वर्षमा विकसित हिन्दु पितृसत्तावाद र जात व्यवस्था अनि एक हजार वर्षअघि आइपुगेको इस्लाम पितृसत्तावादको ठीक विपरीतमा रहेर जीवन्त रहेको जनजाति चेतना वास्तवमा वर्तमान र भविष्यको न्यायपूर्ण एवम् मानवीय समाज निर्माणका निम्ति परम्पराबाट प्राप्त एउटा भव्य वैचारिक हतियार हो । गौतम बुद्ध, महावीर आदिको वैचारिक हस्तक्षेप त नयाँ प्रयोगहरू थिए, जनजाति चेतना भने परम्परागत रूपमा सामाजिक हो । तर ऐतिहासिक विडम्बना, यो चेतना लगातार उत्पीडित र प्रताडित रहँदै आयो । न जनजाति समाजले यसलाई अगाडि बढाएर अरूलाई प्रभावित गर्न सक्यो, न त आम समाजका बौद्धिकले नै यसका पक्षमा वकालतको अभियान चलाए । पितृसत्तावाद र जात व्यवस्थाविरुद्ध वकालत गर्ने आधुनिक बौद्धिकता र राजनीतिले पश्चिममा विकसित चेतनालाई बरु आधार बनाए, जनजाति सामाजिक चेतनालाई आधार बनाउने रुचि देखाएनन् ।पितृसत्तावाद र जात व्यवस्थाविरोधी दक्षिण एसियाको मौलिक जनजाति चेतनालाई आधार बनाएर त्यसमाथि आधुनिक लोकतान्त्रिक वा साम्यवादी चेतनासहित सामाजिक जागरण एवं राजनीतिक आन्दोलन अगाडि बढाइएको भए दक्षिण एसियामा आज बेग्लै परिस्थिति खडा हुन्थ्यो सायद, तर त्यस्तो हुन सकेन । भारतमा थिलथिलो हुँदै जनजाति समाज आज करिब नौ प्रतिशत जनसंख्यामा खुम्चिन पुगेको छ । विशाल भारतमा छरिएको जनसंख्या र चरम उत्पीडित अवस्थाले गर्दा जनजाति चेतनाले भारतीय समाजको पितृसत्तावाद र जात व्यवस्थालाई टक्कर दिन सक्ने गतिलो सम्भावना नै अहिले देखिन्न । बाह्य पितृसत्तावाद र जात व्यवस्थाको प्रभाव नै उनीहरूमा पनि विस्तार हुँदै गएको देखिन्छ । नेपालमा भने जनसंख्याको बनावट बिलकुल फरक छ । नेपालमा जनजातिको जनसंख्या छत्तीस प्रतिशत हुनुलाई भारतको अवस्थाभन्दा आधारभूत रूपमै फरक भन्न सकिन्छ । नेपाली समाजमा जनजातिहरूको यो उपस्थितिले पितृसत्तावाद र जात व्यवस्थाविरुद्ध केही महत्त्वपूर्ण प्रभावहरू पनि पारेको सजिलै देख्न पाइन्छ । जहाँजहाँ हिन्दु उच्च जातीय समुदाय जनजातिहरूसँग ज्यादा सहकार्य गर्नुपर्ने स्थितिमा छ, त्यहाँत्यहाँ पितृसत्तावाद र जात व्यवस्था बीसबाट झरेर उन्नाइसको स्थितिमा छ । मधेस, कर्णाली र सुदूरपश्चिममा सबैभन्दा बढी यी दुई समस्या छन् किनभने त्यहाँ जनजाति समाजको उपस्थिति सबैभन्दा कम छ । सर्वेक्षणले प्रस्ट देखाएका छन्, पूर्वबाट पश्चिम लाग्दा नै जात व्यवस्थामा आधारित भेदभावको घनत्व बढ्दै जान्छ । जनजाति समाजको हिमचिम पाएकी हिन्दु वा मुस्लिम महिला नै अरूभन्दा फरासिली छ, खुलस्त छ । यस्तो स्थिति कुनै व्यक्ति वा संस्थाको सचेत प्रयत्नबाट नभई स्वाभाविक सामाजिक संगतको परिणाम हो भन्ने यथार्थ पनि छर्लंगै छ । यस प्रकार सचेत रूपमा नभए पनि नेपाली समाजको पितृसत्तावाद र जात व्यवस्थाविरुद्ध योगदान गरेको जनजाति चेतनाले आज व्यापक रूप धारण गर्न सक्नुपर्ने अपेक्षा जन्मनु अस्वाभाविक होइन । २०४६ सालसम्म त जनजाति चरम उत्पीडनमा थियो तर कम्तीमा त्यसपछिका तीन दशकमा यस विषयमा जनजाति चेतनाले गतिलो आकार लिन सक्नुपर्ने हो । तर त्यस्तो हुन सकिरहेको छैन । राज्यसत्ताको प्रश्नमा समेत वैचारिक हस्तक्षेप सुरु गर्ने मेलो समातेको जनजाति समाजको तिखो एजेन्डामा आफ्नो समाजभित्र पितृसत्तावाद डरलाग्दो रूपमा हावी हुँदै गएको विषय नै छैन ।२०४६ सालपछिको इतिहासलाई मात्रै अगाडि राख्दा पनि चाहे सिरहा सप्तरीको चमार बहिष्कार गर्ने अमानवीय काण्ड होस् या घान्द्रुकका दलित शिक्षकलाई जातका कारण कालोमोसो दल्ने घटना र काभ्रेकी लक्ष्मी परियारको हत्या, ललितपुरकी कल्लीकुमारी विकलाई दिसा खुवाउने पीडा होस् या भर्खरैको रूपा सुनारलाई जातका कारण कोठा नदिने विभेद, जात व्यवस्थामा आधारित यस्ता अनगिन्ती उत्पीडनमा जनजाति समुदायका व्यक्तिहरू क्रूरतापूर्वक उत्पीडकका रूपमा अगाडि आइपुगे । यस्ता घटनाहरूमा हिन्दु उच्च जातका व्यक्ति नै सबैभन्दा बढी उत्पीडकका रूपमा देखा परे पनि जनजाति समाजका व्यक्तिहरूसमेत गन्ती गर्नलायक संख्यामा कम देखिएनन् । जनजाति समाजका व्यक्तिले अपराध गर्नु एउटा कुरा हो तर यस्तो अपराधलाई छोपछाप पार्न समुदायकै कतिपय संगठनसमेत लाग्ने स्थितिसम्म देखा परिरहेको छ । यो निकै गम्भीर अवस्था हो । नेपालमा जनजातिमा सूचीकृतहरूमध्ये नेवार मात्र आफूभित्र जात व्यवस्था भएको जाति हो, अरू जनजाति आफैंभित्र जात व्यवस्था छैन । उदेकलाग्दो कुरा त के छ भने, नेवारभित्रको जात व्यवस्था हटाउन योजना बनाउनु त कता हो कता, उल्टै नेवारहरूको साझा संगठनले २०६६ सालमा नेवारमा जात व्यवस्थामा आधारित भेदभाव छैन भन्ने पो घोषणा गर्यो ! त्यो घोषणा यथार्थको सामना थिएन बरु यथार्थबाट पन्छिने चेष्टा थियो । आफैंभित्र जात व्यवस्था नभएका जनजाति संगठनहरूले पनि जात व्यवस्थाका विषयमा गम्भीर चासो र पहल गरेको पाइएको छैन । आफ्नो अभियानको कार्यक्रममा नढाली केवल छेउकिनाराको वक्तव्यमा सीमित हुने काम त नितान्त औपचारिक कुरा मात्र हो । के नेपालको जनजाति आन्दोलनले आफ्नो सत्त्वका रूपमा रहेको महानतम परम्परागत संस्कृति अर्थात् पितृसत्तावाद र जात व्यवस्थाविरोधी वैचारिक सम्पदामाथि ध्यान दिन छाडेको हो ? यदि परम्परागत यस अमूल्य सांस्कृतिक सम्पदालाई बेवास्ता गर्ने हो भने दक्षिण एसियाका सन्दर्भमा जनजाति समाजसँग गर्व गर्ने विषय अरू कति बाँकी रहलान् ? भाषा सबैको हुन्छ, संस्कृतिसंस्कार पनि सबैसँग हुन्छ, उत्पीडनका कथा र मुक्तिको अभिलाषा पनि धेरैसँग हुन्छÙ दक्षिण एसियामा अरूसँग नभएको त केवल पितृसत्तावाद र जात व्यवस्थाविरोधी परम्परागत चेतना न हो । त्यसमाथि पनि जनजाति समाजको उपेक्षा र कतिपय सन्दर्भमा खेलबाड लाभदायक हुन सक्ला ? नेपालको जनजाति समाज र आन्दोलनमा यस्तो समस्या किन उत्पन्न भयो होला ? यसका बारेमा गम्भीर सिंहावलोकन जरुरी भएको छ ।इस्वी संवत्को एघारौं शताब्दीदेखि चौधौं शताब्दीका बीचमा भेरी नदीपारिको पहाडी भूभागका खस राज्यहरूसँग एकता कायम गर्दै भारतबाट प्रवेश गरेका वैदिक आर्यहरूले जात व्यवस्था संगठिन गरे । आजको खसआर्य समाजमा रहेको जात व्यवस्था त्यसकै निरन्तरता हो । खसआर्य राज्य र शासकहरू जतिजति पूर्वतिर सरे, जात व्यवस्था र हिन्दु पितृसत्तावाद पनि सँगसँगै पूर्वतिर सर्दै आयो । मगरात क्षेत्रमा मगर जनजाति राज्यको पतनसँगै मगर जातिको जनजातीय संस्कृति शासित बन्न पुग्यो । गण्डकी क्षेत्रमा कविलाई जीवनमा रहेको गुरुङ जनजाति संस्कृतिले त खसआर्यले लिएर आएको पितृसत्तावाद र जात व्यवस्थाको प्रतिकार गर्न सक्ने स्थिति नै थिएन । यसरी पश्चिम नेपालको पहाडमा संरक्षित पितृसत्तावाद र जात व्यवस्था चुरेभन्दा माथि र हिमाली क्षेत्रभन्दा तलको पहाडैपहाड गोरखासम्म पुग्यो । राम शाहकालमा कानुनी रूप दिइएको जात व्यवस्था त्यही थियो । पश्चिम नेपालमा महिला स्वतन्त्रता भएको र जात व्यवस्था नभएको जनसांख्यिक दृष्टिले पनि ठूलो जनजाति थारू थियो तर खसआर्यहरूको घेराबन्दीमा त्यो टिक्न सकेन । गोरखा राज्यको विस्तार र आधुनिक नेपालको निर्माणको प्रक्रियामा त थारू चरम उत्पीडनको सिकार भैहाल्यो । यसरी पश्चिमका मगर, थारू र गुरुङ हिन्दु पितृसत्तावाद र जात व्यवस्थामय राजनीतिक, आर्थिक र सांस्कृतिक प्रणालीको अधीनस्थ हुन पुगे । पृथ्वीनारायण शाहको गोरखा राज्य विस्तारको अभियान जब पूर्वतिर अघि बढेर १८३१ सालमा लिम्बुवानसँग सम्झौतासम्म पुग्यो, त्यसपछि भने वाग्मती उपत्यकासहित पूर्वका तामाङ, किरात, लिम्बूलगायतका जनजाति पनि त्यस पितृसत्तावाद र जात व्यवस्थाको रजगजमुनि शासित हुन पुगे । तराई क्षेत्रमा रहेका थारू, कोचलगायतको जनजाति सभ्यता तराईकै हिन्दु पितृसत्ता र जात व्यवस्था कठोर रूपमा अभ्यास गरिरहेको मधेसी समाजको कोपमा पहिलेदेखि थियो । भित्री मधेसमा जीविकाबद्ध दनुवार, माझी आदि जनजाति पनि आधुनिक नेपालको यही पितृसत्तावाद र जात व्यवस्थाको चक्रमा स्वतः फस्न पुग्ने परिस्थिति बनी नै हाल्यो । यस्ता ऐतिहासिक घटनाक्रमहरूलाई अगाडि राखेर हेर्दा नेपालको जनजाति समाजको महिला स्वतन्त्रता र समतामूलक चेतनामाथि लगातार संगठित रूपमा प्रहार हुँदै आयो । यस सिलसिलाले गर्दा जनजातिभित्रको महिला स्वतन्त्रताको भव्य चेतना काफी हदसम्म विकृत हुन पुगेको प्रस्टै देखिन्छ । जात व्यवस्थालाई स्वाभाविक संस्कृतिका रूपमा लागू गर्न पनि जनजातिहरू अभ्यस्त भइसकेका छन् । सत्ताले बलात् लागू गरेको जात व्यवस्थाको प्रशिक्षणले जनजाति आफैंभित्र त जात व्यवस्था सृजना गर्न सकेन तर जात व्यवस्थाको सबैभन्दा पीँधमा रहेका दलितहरूमाथि कथित हिन्दु उच्च जातले जस्तै छुवाछुत भेदभावसहितको उत्पीडन गर्न भने पूरापूर प्रतिबद्ध बनाइसकेको छ । त्यति मात्र होइन, आफ्नो जातिको व्यक्तिले दलितसँग रक्तनाता गाँसेमा त्यस व्यक्तिलाई दलितभित्रको जातमा झार्ने नियम पनि जानजाति समाजले लागू गर्दै आयो । यो स्थिति भनेको जनजातिले जात व्यवस्थालाई आफ्नो संस्कृतिको अभिन्न अंग बनाइसकेको स्तरको हो । तसर्थ, नेपालको जनजाति समाज जात व्यवस्थाको उत्पीडनमा व्यावहारिक रूपमै सामेल दोस्रो दर्जाको हिस्सेदार हो । यो तथ्यलाई जस्ताको तस्तै बुझ्नु र आत्मसात् गर्नु आजको अनिवार्य आवश्यकता हो ।पञ्चायत व्यवस्थाको अन्त्यतिर संगठित हुन सुरु भएर आज व्यापक आकार ग्रहण गरेको जनजाति आन्दोलन आफूभित्रको महिला स्वतन्त्रता र समतामूलक चेतनामाथि भएको हस्तक्षेपका बारेमा कति गम्भीर रह्यो ? यो एउटा विचारणीय सन्दर्भ बन्नैपर्छ । जनजाति आन्दोलनले दलित आन्दोलन र महिला आन्दोलनसँग भाइचारा सम्बन्ध कायम गरेको औपचारिक रूपमा त देखिन्छ तर त्यसले जात व्यवस्थाजन्य उत्पीडनमा आफ्नो पनि सहभागिताले उत्पन्न गरेको उत्पीडन र विकृतिको आफ्नो अंशको जिम्मेवारीबोधसहित त्यसविरुद्ध व्यावहारिक कदम चाल्न रुचि देखाएको भने देखिँदैन । जनजाति आन्दोलनमा रहेको यस्तो सैद्धान्तिक र व्यावहारिक कमीले गर्दा त्यसले प्रशिक्षित गरेको समुदायमा जात व्यवस्थाविरोधी चेतनामा गुणात्मक फेरबदल पनि आउन सक्ने कुरै भएन । जात व्यवस्था र महिला स्वतन्त्रतालाई कुण्ठित गर्नु हाम्रो संस्कृति होइन, यो त हिन्दुहरूभित्रको समस्या हो भन्ने भाष्य नै गलत छ । त्यो पक्कै पनि हिन्दुभित्रको उत्पत्ति हो, जबर्जस्ती जनजातिमाथि लादिएको पनि हो तर सयौं वर्षको बलात् प्रशिक्षणका कारण पितृसत्तावाद र जात व्यवस्था हाम्रो पनि प्रत्यक्ष संस्कृति बनिसकेको अवस्था हो, त्यसैले त्यसविरुद्ध व्यावहारिक रूपमा दृढतापूर्वक लड्नु एउटा मुख्य कार्यभार हो भन्ने वैचारकी जनजाति आन्दोलनको भाष्य बन्नुपर्ने होइन ? जनजाति आन्दोलनले राजनीतिक, आर्थिक र सांस्कृतिक सम्पूर्ण अधिकार प्राप्त गरे पनि यदि उसले महिला स्वतन्त्रता र जात व्यवस्थाविरोधी समतामूलक चेतनाजस्ता आधारभूत सत्त्वको रक्षा गर्न सकेन भने त्यो जनजाति आन्दोलनको विजय नै ठहरिनेछ ? बरु त्यस्तो अवस्था त आफ्नो सत्त्वविहीन अस्तित्व मात्रै पो हुनेछ । आजसम्मको जनजाति आन्दोलनले यस विषयमा गम्भीर विमर्श गरेको छैन । आशा गरौं, अबको नयाँ जनजाति आन्दोलनले पक्कै पनि त्यसको थालनी गर्नेछ ।"
मधेसका महिलामा पुस्तान्तरण,"नेपाली समाज तातेको छ । पुरानो राजनीतिक व्यवस्था ढलेर गणतन्त्र आएपछि एकातिर सदियौंदेखि दबिएका समुदायका प्रतिनिधिहरू जुर्मुराएर उठेका छन् भने, अर्कातर्फ गाउँघरमा अझ पनि पुरातन सामाजिक ढाँचा छ र यसका हिमायतीहरू प्रत्यक्ष वा परोक्ष, सीधासीधी वा घुमाउरो पाराले पुरानो सामाजिक ढाँचाको बचाउमा लागेका छन् । हालैको रूपा सुनार र सरस्वती प्रधान घटनाले यसलाई एकपल्ट फेरि सतहमा ल्याएको छ । यही पुरानो र नयाँबीच, गणतन्त्र आएको दशक बितिसकेपछि पनि, कस्तो पौंठेजोरी चल्दै छ भन्ने बुझ्न हामीले डिसेम्बर २०१९ मा झापादेखि कैलालीसम्म मधेसयात्रा गरेका थियौं । यसअघि जनकपुर, मुसहर, सम्भ्रान्त, सीमाको समाज (लाइन खुलेको रात) बारे हामीले आफ्ना कुरा यसै स्तम्भमार्फत पाठकसामु पुर्याइसकेका छौं । त्यस यात्राका दौरान मधेसमा महिलाको अवास्थाबारे पनि हामीलाई चासो थियो किनभने जात, लिंग र वर्ग नेपाली सामाजिकताका प्रमुख स्तम्भ हुन् । डिसेम्बर २०१९ देखि अहिलेसम्म नेपालमा कोभिड महामारीले अनेकौं सामाजिक द्वन्द्वलाई सतहमा ल्याई नै राखेको छ । २०२१ को जनवरीफेब्रुअरीको बृहत् नागरिक आन्दोलनको महिला मार्चमा सपना सञ्जीवनीले मैथिलीमा आब हम सीता नै बनबौ शीर्षक कवितावाचन गरेदेखि हालै महोत्तरीमा २६ वर्षीया सुजिता ठाकुरको उनको पतिको परिवारद्वारा गरिएको हत्यासम्मले हामीलाई मधेसमा महिलासम्बन्धी हाम्रो यात्राअनुभव र अनुसन्धानको सम्झना गरायो ।हामीले झापाका घैलाडुब्बा र गौरीगन्ज एवं मोरङको कटहरीमा राजवंशी महिलापुरुषसँग समूहमा संवाद गर्यौं । कैलालीमा थारू महिलापुरुषसँग संवाद गर्यौं । हामीले सिरहाको राजमार्गछेउका बस्तीमा स्कुल पढ्ने यादव परिवारका किशोरीहरूसँग संवाद गर्यौं । सीमानजिक, सीमा र राजमार्गबीचका गाउँघरमा महिलाबारे स्त्रीपुरुष दुवैसँग संवाद गर्यौं । हामीले पूर्वी धनुषाको सीमावर्ती मुसलमान समुदायको बस्ती घुम्यौं । बालिकाहरूका लागि सञ्चालित स्थानीय मदरसामा पुग्यौं । हामीले समाज बदलिँदै गरेको पनि पायौं र पुरानै अवस्थामा पनि रहेको पायौं । मधेसी जनजाति (थारू, राजवंशी, धिमाल आदि) समाजमा अन्य मधेसी समाजमा जस्तो पर्दा प्रथा छैन । घैलाडुब्बा, गौरीगन्ज, कटहरीको राजवंशी भेलामा महिलापुरुष गसँगै बसेर संवाद मात्र गरेका थिएनन्, हामी बाहिरियासँग, गाउँका युवा बुहारीले आफ्ना अग्रजसँग मुखामुख सवालजवाफ र वादप्रतिवादसमेत गरेका थिए । हजुरआमा पुस्तासँगै नातिनी पुस्ताका युवतीहरू निःसंकोच संवाद गरिराखेका थिए । पुरुषहरूको मुख्य गुनासो आफ्नो समाज अधोगतिमा गएको, पञ्चायत र त्यसपछिको शासन व्यवस्थाले राजवंशीलाई झापामा अल्पसंख्यक र असहाय बनाएको, जग्गाजमिन कानुनी वा गैरकानुनी रूपमा राजवंशीबाट पहाडेमा हस्तान्तरण गरेको भन्ने थियो भने, वर्तमान सामाजिक र लैंगिक अवस्था राम्रो लागेको हजुरआमा पुस्ताको अनुभव थियो । पहिलेको जमानामा महिलाले निकै बन्देजमा बस्नुपर्थ्यो । सासूससुरा, श्रीमान्, जेठाजुको खटनपटनमा बस्नुपर्थ्यो । घरआँगनबाट बाहिरफेर जान बन्देज थियो । तर आज त्यस्तो बन्देज छैन भन्ने तिनीहरूको भनाइ थियो । त्यस्तै, पश्चिमको कैलालीमा पनि हामीले थारू अभियन्ता र गृहिणीहरूलाई बिनापर्दा देख्यौं र हामीजस्ता बाहिरिया पुरुषहरूसँग बिनासंकोच संवाद गर्ने गरेको भेट्यौं जुन कुरा सीमावर्ती र कोर मधेसका गाउँमा कम देखिएको थियो, खास गरी सम्पन्नहरूको बस्तीमा । सम्पन्न बस्ती भन्नाले मधेसी समाजका तथाकथित उच्च र मध्यम जातकाहरू बसेको क्षेत्र । कैलालीमा एउटी थारू महिलाले पत्रकारसँगको लामो कुराकानीमा आफूलाई पिताले आफ्ना सहिद दाजुलाई जस्तै व्यवहार नगरेको, माओवादी क्रान्तिमा जान नदिएको र आफू जबरजस्ती गएपछि पिता नेतृत्वको परिवारले वर्षौंसम्म सम्बन्धविच्छेद गरेको बताइन् । यहाँसम्म कि, माओवादी पुरुष कामरेडहरूसँग एउटै घरमा गुप्तवास रहेका बेला आफ्नो काम जनअदालतमा निवेदन लेख्ने भए पनि घरमा भने आफूलाई नै खाना पकाउनेदेखि अरू घरायसी काममा लगाउने गरेको सुनाइन् । समग्रमा मधेसी महिलामध्ये मधेसका जनजाति महिलाहरूलाई हामीले बढी स्वतन्त्र पायौं । विराटनगरबाट हामी पश्चिम लाग्नु एक दिनअघि एउटा घरमा पाहुना बस्दा बढई (मिस्त्री) समुदायका एक आगन्तुकले स्नातकोत्तर गरी कलेज पढाउने आफ्नी छोरीका लागि वर खोज्न समस्या भएको सुनाएका थिए । आफ्नो समुदायमा पढेलेखेको वर हतपती नभेटिने उनको जिकिर थियो । हामीलाई वर खोजिदिन आग्रह गर्दै उनले योग्य भए अरू जातको पनि चल्नेसमेत बताए । हामी त मधेसयात्रामा जान लागेको, भोलिदेखि सप्तरीदेखि कैलालीसम्म यात्राक्रममा तपाईंकी छोरीका लागि योग्य वर पनि नजरमा राखौंला भन्दा उनले भने, कोशीपश्चिम त छोरी भरसक नदिने । कारण सोध्दा उनको जवाफ थियो, त्यता एक त दाइजो बढी माग्छन्Ù दोस्रो, दहेज आदिका नाममा छोरीको सुरक्षा कम हुन्छ । हामीमध्ये मोरङमा हुर्केकालाई यो कुरा अझ कौतूहलको विषय बन्यो । वास्तवमा कोर मधेसमा यस्तै हुन्छ र भन्ने प्रश्न बारम्बार मनमा उठिरह्यो अनि मधेसमा महिलाको अवस्थालाई अझ नियालेर हेर्ने प्रेरणा दियो, यस संयोगको संवादले । भोलिपल्ट पूर्वपश्चिम राजमार्ग र सीमाबीचमा पर्ने पूर्वी सप्तरीको गोइठी गाउँमा बास बस्यौं । बिहान कतैकतै घुर ताप्दै गाउँ डुल्ने क्रममा महिलाहरूको एउटा जमघट भेट्यौं । उमेर र ओहदाअनुसार महिलाहरू टाउकाका विभिन्न भागमा घुम्टो राखेर एक बाहिरिया युवक जो कुर्सीमा बसेका थिए सँग संवाद गर्दै थिए । त्यो एउटा एनजीओअन्तर्गत ऋण लेनदेनसम्बन्धी, सहकारी कारोबारसम्बन्धी भेला थियो । हामी पुग्दा ती महिलाहरूमध्ये कतिपयले उमेर र ओहदाअनुसार घुम्टो टाउकाको अघि सारेको र हामीसँग बोल्न अप्ठ्यारो मानेको पायौं । तर एक छिनको चिनजानपछि तीमध्ये अलि जान्नेसुन्ने अधबैंसे महिलाले अघि सरेर हामीसँग संवाद गरिन् । ती महिलाहरूको सामान्यज्ञान, घरबाहिरको गतिविधिबारे जान्न मन लाग्यो । प्रदेश २ का मुख्यमन्त्रीको नाम के हो, थाहा छ ? भनेर सोध्यौं । कसैले के भने त कसैले के । त्यस भेगमा नेपाली च्यानल नआउने रहेछ, आए पनि नेपाली भाषा कम बुझ्ने भएकाले हिन्दी च्यानल ज्यादा हेर्दा रहेछन् । त्यस गाउँमा गाई, गोरु र भैंसीसमेतलाई जाडोमा बाक्लो कपडा ओढाएको र गाउँवरिपरिका बारीमा हरियो सागपात, तरकारी देखिन्थ्यो । तर ती महिलाहरूमध्ये अधिकांशमा रक्तअल्पताको समस्या प्रस्टै देखिन्थ्यो ।हामी त्यही गाउँको मुसहर बस्तीमा पनि गयौं । तुलनात्मक रूपमा मुसहर बस्तीका महिलाहरूमा पर्दा प्रथा कम थियो र तिनले हामीसँग कुराकानी गर्नमा खासै धक मानेनन् ।भ्रमणका क्रममा हामी सप्तरीका हनुमाननगर, कोइलाडी, तिलाठी र बिसनपुरÙ सिरहाका औरहीलगायत हुलाकी राजमार्ग छेउछाउका बस्तीÙ धनुषाका ठाडी झिझाÙ बर्दिबासको धुर्मुससुन्तली बस्ती र सर्लाहीको नवलपुरमा रहेको पुनर्बास टोलका दलित बस्तीहरू पनि घुमेका थियौं । मधेसका दलित समुदायमा पनि हामीले महिलापुरुष सम्बन्ध र श्रम सम्बन्ध अन्यभन्दा फरक पाएका थियौं ।हामी बारा जिल्लाको सीमावर्ती गाउँको मध्यम जातका एउटा सम्पन्न मधेसी परिवारमा बास बस्दा त्यस घरकी गृहिणीसँग हाम्रो बिलकुलै संवाद भएन । जबकि कैलाली र झापामा थारू र राजवंशीका घरमा भोजन भान्सामा त गर्यौं नै, घरका छोरीबुहारीले हामीसँग निर्धक्क कुराकानीसमेत गरे । गौरीगन्जमा हामी कलेज पढ्दै गरेकी गाभुर फ्रन्टकी कार्यकर्ताकहाँ बास बस्यौं, उनी र उनका मातापिताले हामीलाई घरभित्र र माथिको कोठामा समेत बास बस्न दिए । त्यस्तै, कैलालीमा कमैया र गैरकमैया गृहस्थ परिवार दुवै ठाउँमा हामीले झापा र मोरङका राजवंशी जमघटमा जस्तै खुलेर विचार आदानप्रदान गर्यौं । मधेसमा सम्भ्रान्त र सम्पन्न घरका छोरीबुहारीले बाहिरिया पुरुषसँग संवाद नगर्नु र पर्दा राख्नुलाई कुलीनताको लक्षण मान्ने चलन रहेछ । यद्यपि किशोर पुस्ताले चाहिँ साइकल चढेको र आफ्नो स्कुलमा बालविवाहविरुद्ध नेतृत्व गरेको भेट्यौं । किशोरावस्था पार गरेर युवती र गृहिणी हुँदासम्म यो उदाउँदो पुस्तामा कस्तो परिवर्तन आउला, हेर्न बाँकी छ । कोर मधेसमा विवाहसम्बन्धी धारणामा जडता र अग्रगामी छलाङ दुवै रहेको पायौं । माथि उल्लिखित पूर्वी सप्तरीको गाउँमा बिहान घुर ताप्दै एक किसान जो भैंसी व्यापारी पनि हुन् सँग लामो गफियौं । उनी चार छोरीका पिता थिए । छोरीको विवाहबारे उनको अनुभव रोचक थियो । सन् २०१८ मा कान्छी छोरीको बिहा गर्दा उनले सबैभन्दा बढी दहेज दिनुपरेको थियो । उनकी छोरीले १२ कक्षासम्म पढ्नु त्यसको कारण रहेछ, ज्वाइँ झन् बढी पढेको खोज्नुपरेकाले । अघिल्ला छोरीहरूको बिहामा तुलनात्मक रूपमा कम खर्च लागेको उनले सुनाएका थिए । उनीहरू कम पढेका वा अनपढ रहेका कारण कम दहेजमै बिहा सम्भव भएको उनको बुझाइ थियो । यो चलन कोर मधेसमा सामान्यतया मध्यम जाति बस्ने बस्तीको आमकथा रहेको थाहा भयो ।वैवाहिक सम्बन्धमा देखिएको नयाँ कुराचाहिँ पढेलेखेका नयाँ पुस्ताका मधेसी युवतीहरूले सम्बन्धविच्छेदसम्मको जोखिम मोल्ने निर्णय लिन थालेका रहेछन् । हामीले सप्तरी घर भई हाल विराटनगरमा बसोबास गरिरहेकी एउटा शिक्षित परिवारकी युवतीसँग लामो संवाद गरेका थियौं । स्नातक तहसम्मको शिक्षा पूरा गरेकी ती युवतीको विवाह विराटनगरमै स्वजातीय जागिरे इन्जिनियर युवकसँग भएको थियो । विवाहको केही महिनामै ती युवतीले सरकारी बैंकमा जागिर पाइन् । परिवारका अन्य सदस्यले जागिर नगर्न दबाब दिन थाले । जागिर गर्ने भए एक्लै नबस्ने बरु सासूलाई पनि सँगै राख्ने दबाब दिन थाले, श्रीमान् अन्तै जागिरमा रहेका कारण । परिवारबाट निरन्तर जागिर छोड्न दबाब आउन थालेपछि ती युवतीले बरु डिभोर्स लिने तर जागिर नछाड्ने निर्णय लिइन् । हामीले भेट्दा उनले डिभोर्स लिएर जागिरलाई निरन्तरता दिइरहेकी थिइन् । उनमा पूर्ण आत्मविश्वास देखिन्थ्यो र आफ्नो वैवाहिक अतीतका नमीठा कुरा पनि बेहिचक सुनाइराखेकी थिइन् । हामीले जनकपुर, रौतहट, बारामा पनि प्रशस्त युवतीहरू कलेज पढ्दै गरेको देख्यौं । सिम्रौनगढको एउटा उच्च माविमा पुरुषभन्दा महिला विद्यार्थीहरूको संख्या ज्यादा रहेको जानकारी पायौं । मधेसी महिलाहरूको शैक्षिक एक्स्पोजरले समाजको लैंगिक सम्बन्धमा ब्यापक हेरफेर भइरहेको आभास मिल्यो । हामी सप्तरी र महोत्तरीका जमिनदारहरूको गाउँ भनेर चिनिएका गाउँबस्ती पनि घुमेका थियौं । सँगै सप्तरीमा विद्वान्हरूको गाउँ भनेर चिनिएको बस्ती पनि घुम्यौं । पर्दा प्रथा गरिब र दलित बस्तीमा कम तर सम्पन्नहरूको बस्तीमा कठोर रहेको देखिन्थ्यो ।तराई मधेसमा महिलाको अवस्थालाई हामीले कसरी सैद्धान्तीकरण (थ्यौराइज) गर्ने ? सम्भ्रान्त, सम्पन्न परिवारका मधेसी महिलाहरूमा अंग्रेजी शिक्षा र काठमाडौंको एक्स्पोजर नभएको खण्डमा पर्दासम्बन्धी बन्देज छ र स्त्रीपुरुषबीच संस्कारमा जात र वर्गअनुसार लैंगिक विभेद छ, जसलाई सपना सञ्जीवनीले आफ्नो कविताद्वारा उजागर गरेकी छन् । त्यस लैंगिक संस्कारको स्रोत प्रथमतः धर्मशास्त्र हो । पारम्परिक सनातन हिन्दु धर्मावलम्बी मधेसी जनमानसमा वर्ण व्यवस्थाको र यसका पौराणिक तथा महाकाव्यका कथा एवं तिनको वैचारिकीको पकड अत्यन्तै बढी छ । यस वैचारिकीअन्तर्गत जात व्यवस्था र त्यसभित्र एउटा बालिकाको पालनपोषण, सामाजिकीकरण, शिक्षादीक्षा अनि पछि जातभित्र दुई परिवारबीच विवाहमा दहेज र अन्य जिन्सी लेनदेन महत्त्वपूर्ण हुन जान्छ । मधेसमा सार्वजनिक जीवनमा प्रगतिशील देखिने कतिपय शिक्षित पुरुष पनि आफ्नो परिवारको सदस्यको विवाहमा दहेजको लेनदेनमा सहभागी हुँदा रहेछन् भन्ने पनि थाहा भयो । दोस्रो, जात र दरदियाद अनि जातभित्र बिहारयूपीका सीमावर्ती क्षेत्रसम्म फैलिएको नाताकुटुम्बको बलियो जालो पनि उत्तिकै जिम्मेवार छ, महिलाहरूको अवस्थाका लागि । तर अर्कातिर, गाउँगाउँमा खोलिएका उच्च माविहरूले गर्दा मध्यम जातका निम्नमध्यम परिवारका बालिकाहरूले पनि उच्च शिक्षामा पहुँच पाएको महसुस भयो । जिल्लाका मुख्य सहरहरूमा लोकसेवा तयारी कक्षाका बोर्डहरू प्रशस्तै देखिन्थे । मधेसका सहरहरूमा कस्मेटिक सामग्री र गहनाका पसलहरू पनि प्रशस्तै रहेको पायौं । त्यस्ता पसलहरूमा दिउँसो ग्रामीण भेगका महिलाहरूको प्रशस्तै भीड लाग्ने गरेको देखियो, सुनियो । गाउँगाउँमा रेमिट्यान्सका कारण महिलाहरूमा कस्मेटिक सामग्रीको खपत अत्यन्तै बढेको र आफूलाई फिटफाट देखाउने ऊर्जा देखिन्थ्यो । रेमिट्यान्ससँगै फेसबुकजस्ता सामाजिक सञ्जालहरूमा आफ्नो उपस्थिति जनाउनुपर्ने अभ्यास बढेकाले पनि यो चलन आएको हुन सक्छ । त्यसैले त ससाना ग्रामीण बजारमा पनि ब्युटिपार्लरका बोर्डहरू प्रशस्तै देखिए, जहाँ केही महिलाले रोजगारी पाएका थिए भने अरूले शृंगार गरेर आधुनिकता र विश्वव्यापीकरणमा सहभागी हुने आकांक्षा व्यक्त गरिराखेका थिए । कतिपय मदरसा बालिकाहरूको शिक्षाका लागि खोलिएको पनि भेट्यौं जहाँ महिलापुरुष दुवैले पढाइरहेका थिए । हुनेखाने परिवारका बालिकाहरू उच्च शिक्षाका लागि काठमाडौंमा बस्ने र सरकारी जागिरका लागि तयारी कक्षा (कोचिङ) लिने गर्दा रहेछन् । दिवा सेवामा चल्ने माइक्रोबस र काठमाडौंलगायत मुख्य सहरहरूमा खुलेका महिला छात्रावासले ग्रामीण समाजमा युवती शिक्षालाई टेवा दिएको थाहा भयो । रात्रिबस चढ्न नपर्ने, काठमाडौंलगायतका मुख्य सहरहरूमा भाडामा बस्नलाई कोठा खोजिराख्न नपर्ने, सजिलै छात्रावासमा बस्न मिल्ने भएर अभिभावकहरू पनि ढुक्क हुने अवस्था सृजना भएको अनुभव पनि कतिपयले सुनाएका थिए ।संघीयताले मधेसलाई प्रदेश २ दिएको छ । प्रदेश सरकारले महिलाका लागि केही दूरगामी कदम चालेको छ । बेटी पढाऊ बेटी बचाऊ अभियान, स्कुले बालिकालाई साइकल वितरण, छोरी जन्मिँदा बिमा र प्रदेश सरकारले भर्ना गर्ने, सबै निकायमा महिलाका लागि ५० प्रतिशत आरक्षणजस्ता कदमले गर्दा महिलाहरूमा निकै आत्मविश्वास जागेको हुनुपर्छ र आउँदो पुस्ताका महिलामा परिवर्तनको आशा गर्न सकिन्छ, यदि यी कार्यक्रमहरू लागू भइराखे भने । मधेसमा गणतन्त्र आएदेखिका यी सबै अन्तरसंघर्षलाई समेट्ने नयाँ पुस्ताका उदीयमान महिला प्रतिनिधि पात्रहरू पनि सार्वजनिक मञ्चमा देखिन थालिसकेका छन् । कवितामा सपना सञ्जीवनी, पेन्टिङमा रञ्जु यादव र पल्लवी पायल उदीयमान व्यक्तित्व हुन् । सञ्जीवनीका कविताहरूमा महिला उत्पीडनको स्रोत र वैचारिकीविरुद्ध विद्रोह छ एवं त्यही भावना पल्लवी र रञ्जुका मिथिला पेन्टिङमा अभिव्यक्त भएको छ । समग्रमा मधेसका गाउँहरूमा परिवर्तन कछुवा गतिमा रहे पनि पुस्तान्तरण जारी छ । संघर्ष चलिरहेको छ । जनकपुरको एउटा सरकारी प्रवचन गोष्ठीमा महिला उपस्थिति अत्यन्तै न्यून रहेको पायौं तर उदाउँदो पुस्ताका लागि राजनीतिक नेतृत्वले स्कुले बालिकाबारे जनमानसमा चेतना जगाउने काम गरेको छ । यसको धरातलमा ठोस परिणाम, आजका बालिकाहरू भोलि महिला हुँदा कस्ता होलान्, त्यो भविष्यले बताउला तर मधेसमा पुरातन र नयाँबीच द्वन्द्वात्मक संघर्ष जारी छ ।"
कोभिडकालमा संक्रमण नियन्त्रण नर्स,"के हो इन्फेक्सन कन्ट्रोल नर्स ?इन्फेक्सन कन्ट्रोलसँग सम्बन्धित सबै पक्षमा विज्ञका रूपमा कार्य गर्न सक्ने शैक्षिक योग्यता र व्यावहारिक तालिमप्राप्त नर्सलाई इन्फेक्सन कन्ट्रोल (आईपी) नर्स भनिन्छ । अस्पताल इन्फेक्सन कन्ट्रोल टोलीमा पूर्णकालीन रूपमा काम गर्न र दैनिक क्रियाकलापहरूको नियमित सञ्चालनका लागि यस्ता नर्सहरूको व्यवस्था गरिएको हुन्छ । आईपी नर्सलाई संक्रमण रोकथाम तथा नियन्त्रण नर्स पनि भनिन्छ । अस्पतालमा धेरैथरी जीवाणु हुन्छन्, त्यस्ता संक्रामक एजेन्टको पहिचान गरी त्यसलाई रोक्न आईपी नर्सको मुख्य भूमिका रहन्छ । उनीहरूको जिम्मेवारी संक्रामक रोगहरूबाट अस्पतालका स्वास्थ्यकर्मी, सेवाग्रही र अन्य बिरामीलाई संक्रमण न्यूनीकरण गर्न सचेत गराउँदै आवश्यक कदम चाल्नु हो । संक्रामक रोगबाट बच्न र बचाउन विभिन्न योजना बनाई कार्यान्वयन गराउनुका साथै स्वास्थ्यकर्मी, सेवाग्राही वा बिरामीहरूको सुरक्षा सुनिश्चित गर्ने अभ्यासहरू प्रभावकारी ढंगले गराउनका लागि आवश्यक तालिम र शिक्षा दिनुपर्ने हुन्छ । सँगसँगै संक्रमणका जोखिमयुक्त अभ्यास र प्रक्रियाहरू पत्ता लगाउन अनुसन्धान तथा अनुगमन गर्नुपर्छ । अस्पतालमा जम्मा हुने फोहोरमा धेरै संक्रमण गर्न सक्ने जीवहरू हुन्छन्, जसको उचित व्यवस्थापनमा आईपी नर्सले सघाउँछन् । शैक्षिक कार्यक्रममा भाग लिएर नियमित रूपमा स्वास्थ्यकर्मीहरूलाई तालिम दिने तथा नयाँ कुराको जानकारी पनि दिने गर्छन् ।स्वास्थ्य संस्था एक बहुआयामिक समूह हो । कुनै पनि व्यक्तिको एकल प्रयासले अस्पताल चल्दैन, सबै पक्षको उत्तिकै योगदानको आवश्यकता पर्छ । यसमा उच्च जोखिम पत्ता लगाउने र जोखिमयुक्त अभ्यासलाई हटाउनेमा आईपी नर्सको भूमिका रहन्छ । यस्तै योजना विकास, मापदण्ड तथा कार्ययोजना लागू गर्न सबै विभागीय प्रमुख मात्र नभई सम्पूर्ण कर्मचारीको उत्तिकै भूमिका रहन्छ । कोभिडको पहिलो लहर सुरु भएसँगै यसको रोकथाम, नियन्त्रण तथा व्यवस्थापनमा संक्रमण रोकथाम तथा नियन्त्रणको मुख्य भूमिका रह्यो । यस क्रममा विभिन्न चुनौतीको सामना गर्दै आफूलाई प्रमाणित गर्ने अवसर हामीले प्राप्त गर्यौं । कोभिड एक त नौलो महामारीका रूपमा भुसको आगोझैं फैलिरहेको थियोछ, त्यसमा पनि यसको सर्ने माध्यम र उपचार पद्धतिका बारेमा राम्रोसँग तथ्यहरू बाहिर नआइसकेकाले स्वास्थ्यकर्मी लगायत सम्पूर्ण जनमानसमा डर उत्पन्न हुनु स्वाभाविक थियो । स्वास्थ्यकर्मीहरूलाई त्यो डर हटाएर कोभिड संक्रमितहरूको उपचार सहज बनाउनु चुनौतीपूर्ण थियो । हाम्रो देशका धेरैजसो अस्पतालमा स्तरीय आइसोलेसन सेन्टरहरू थिएनन् । जस्तो बनावट छ, त्यस्तै स्थितिमा आइसोलेसन बनाएर उपचार गर्नुपर्ने वातावरण थियो । सामान्य बनावटको अस्पतालमा संक्रामक रोगका बिरामीहरूलाई उपचार गरी संक्रमण फैलनबाट रोक्नु चुनौतीका रूपमा रह्यो । अस्पतालको बनावटले मात्र होइन, सुरुका दिनमा ढिला गरी आउने पीसीआर रिपोर्टले पनि होल्डिङ क्षेत्रमा बिरामीहरूको चाप बढ्ने क्रमसँगै त्रास पनि बढाएको थियो । तुलनात्मक रूपमा हेर्दा, दोस्रो लहरमा भन्दा पहिलो लहरमा स्वास्थ्य सामग्रीहरूको पनि धेरै अभाव थियो । अभावमै पनि व्यवस्थापन गर्नु हाम्रा लागि ठूलो चुनौती थियो । डर र स्वास्थ्य सामग्री व्यवस्थापन मात्र नभएर स्वास्थ्यकर्मीहरूलाई शैक्षिक ज्ञान तथा व्यावहारिक तालिम पनि सँगसँगै लैजानुपर्ने र एक पटकको तालिमले मात्र नपुग्ने हुँदा निकै अप्ठेरो भएको थियो । मुख्य कुरा त इन्फेक्सन कन्ट्रोलमा कतिपय कुरा व्यक्तिगत सोच र व्यवहारमा परिवर्तन गरेर मात्रै ल्याउन सकिन्छ, जुन सबैभन्दा ठूलो समस्या हो । किनभने मान्छे परिवर्तन हुन खोज्दैनन् । इन्फेक्सन कन्ट्रोलका लागि व्यवहारमा परिवर्तन आउनु जरुरी हुन्छ । त्यसै गरी अग्रपंक्तिमा काम गर्ने स्वास्थ्यकर्मी, सरसफाइकर्मीहरूलाई संक्रमणको जोखिमबाट बचाउने र संक्रमित स्वास्थ्यकर्मीहरूसँग कन्ट्याक्टमा आएका कर्मचारीहरूको व्यवस्थापन गर्ने र स्वास्थ्यकर्मी अपुग भएमा के गर्ने भन्नेजस्ता विषय चुनौतीका रूपमा थिए । त्यसलाई छिचोल्दै हामीले कोभिडको पहिलो र दोस्रो लहरको सामना गर्यौं । अबको आवश्यकता कोभिड रोकथाम तथा नियन्त्रणका लागि अन्य पूर्वाधारका साथसाथै आईपी नर्सहरूको संख्या बढाउनु पनि हो । ढकाल निजामती कर्मचारी अस्पतालमा इन्फेक्सन कन्ट्रोल नर्सका रूपमा कार्यरत छिन् ।"
'मौद्रिक नीतिमार्फत साना ऋणलाई प्राथमिकता,"(काठमाडौं)  आगामी मौद्रिक नीतिमा ससाना उद्यमी, व्यवसायी तथा आम नागरिकलाई ऋणमा पहुँच पुर्याउने प्राथमिकता राष्ट्र बैंकको हुनुपर्ने सरोकारवालाले बताएका छन् । कोभिड१९ ले पारेको असर कम गर्दै अर्थतन्त्रको पुनरुत्थानका लागि धेरैभन्दा धेरै नागरिकसमक्ष कर्जा पहुँच पुर्याउनुपर्ने गरी मौद्रिक नीति ल्याउनुपर्ने उनीहरूको भनाइ छ । कान्तिपुरले शनिबार आयोजना गरेको मौद्रिक नीति विशेष राउन्ड टेबल कार्यक्रममा साना ऋणी लक्षित कार्यक्रम ल्याइने राष्ट्र बैंकका गभर्नर महाप्रसाद अधिकारीले बताएका छन् ।अहिले पनि साना ऋणी प्राथमिकतामै छन्, उनले भने, यही कारण गएको एक वर्षमै धेरै लघु तथा साना ऋणीसमक्ष कर्जा पहुँच पुगेको छ । तर त्यो पर्याप्त भएन । ठूला ऋणीको पहुँच धेरै क्षेत्रमा हुने तर सानाको नहुने भएकाले उनीहरूले लक्षित नीति बनाउनुपर्ने गभर्नर अधिकारीको भनाइ छ । ठूलाले कर्जा पाए, सानाले पाएनन् भन्ने गुनासो धेरै सुनिन्छ । यहाँ ठूलाले कर्जा पाए भनेर चित्त दुखाउने होइन । सवाल सानाले किन पाएनन् भन्ने हो, उनले भने, हामीलाई ठूलासाना दुवै प्रकारका ऋणी चाहिन्छ । ठूलो पुँजी लगानी गर्न, उत्पादन बढाउन र रोजगारी सिर्जना गर्न ठूला ऋणी चाहिन्छ । बैंक तथा वित्तीय संस्थाले प्रवाह गरेको कुल कर्जामध्ये करिब ९० प्रतिशत रकम ३८ प्रतिशत ऋणीले उपयोग गर्दै आएका छन् । बाँकी ६३ प्रतिशत ऋणीले प्रवाहित कर्जामध्ये १० प्रतिशत मात्रै उपयोग गरिरहेका छन् । तथ्यांकअनुसार क, ख र ग वर्गका वित्तीय संस्थाले ३९ खर्ब ८ अर्ब रुपैयाँ कुल कर्जा प्रवाह गरेका छन् । उक्त ऋण १५ लाख ९९ हजार ९ सय १६ ऋणीले उपयोग गरेका छन् । तीमध्ये १० लाख रुपैयाँभन्दा कम ऋण लिनेको संख्या करिब ६३ प्रतिशत छ । यी ऋणीले लिएको ऋण रकम बैंक तथा वित्तीय संस्थाले प्रवाह गरेको कुल कर्जाको करिब १० प्रतिशत मात्र हो ।साना ऋणीलाई प्राथमिकता दिएकै कारण गएको एक वर्षमा थप ६५ हजार ऋणीले ब्याज अनुदानको सहुलियत कर्जा सुविधा पाएको गभर्नर अधिकारीको भनाइ छ । वर्षौंदेखि गत वर्षसम्म ३२ हजारले मात्र ब्याज अनुदानको सहुलियत कर्जा पाएका थिए, उनले थपे, पछिल्लो १० महिनामा थप ६५ हजार ऋणीले यस्तो कर्जा सुविधा पाएका छन् । तीमध्ये ३६ हजार ऋणीले १५ लाख रुपैयाँभन्दा साना कर्जा लिएका छन् ।साना ऋणीले कर्जा सुविधा पाऊन् भनेरै बैंकका हरेक शाखाले निश्चित संख्यामा सहुलियत दरका कर्जा प्रवाह गर्न निर्देशन दिइएको उनको दाबी छ । प्रत्येक शाखाबाट वाणिज्य बैंकलाई कम्तीमा १० र राष्ट्रियस्तरका विकास बैंकलाई कम्तीमा ५ वटा कर्जा प्रवाह गर्न भनेका छौं, उनले भने, संख्या नै तोकेर बैंकलाई दबाब दिन खोजिएको हो । केही बैंकले सकेनन् । तर राम्रो प्रयास भएको छ । यसबाट धेरै साना ऋणी लाभान्वित भएका छन् ।साना ऋणीलाई लक्ष्य गरी हाल केही बैंकले मोबाइल बैंकिङमार्फत पनि एक डेढ लाख रुपैयाँसम्म कर्जा प्रवाह गर्दै आएका छन् । हाल करिब ३७ लाख डिम्याट खाता खुलेका छन्, उनले भने, उनीहरूलाई लक्ष्य गरी साना रकम कर्जा प्रवाह गर्ने नीतिगत व्यवस्था सम्बन्धमा अध्ययन गर्न सकिन्छ । ३७ लाखमध्ये आधाले मात्र ऋण लिए भने पनि १८ लाखभन्दा बढीले कर्जा पाउँछन् । आगामी मौद्रिक नीतिमा चालु वर्षको जस्तो बृहत् राहत तथा सुविधाका कार्यक्रम नल्याइने गभर्नर अधिकारीले संकेत गरे । चालु आर्थिक वर्षमा हामीले बाँच्ने र बचाउने काम गर्यौं । बैंकहरूलाई पनि सबैलाई बचाउन त सक्नुहुन्न । तर आफ्ना ग्राहकलाई बचाउनुस् भनेर आग्रह गर्यौं, उनले भने, गत वर्ष हामीले नियामकभन्दा पनि सहजकर्ताको भूमिका निर्वाह गर्यौं । अहिले त्यस्तो हुँदैन । अब हाम्रो मुख्य काम वित्तीय स्थायित्वमा जोड दिनुपर्छ । पर्यटन, यातायात क्षेत्रबाहेक गत वर्षको लकडाउनको तुलनामा यसपालिको लकडाउनमा आर्थिक गतिविधि धेरै चलायमान भएकाले यही आधारमा राष्ट्र बैंकले मौद्रिक नीति निर्माण गर्ने उनले बताए । दोस्रो लहरको असर गत सालको जस्तो छैन । गत वर्ष चैत ११ बाट सुरु भएर असार २ मा खुल्दाको तुलनामा यो वर्ष वैशाख १६ देखि हालसम्मको लकडाउनमा त्यति धेरै समस्या देखिएन, उनले भने, अब बैंकलाई पनि जोगाउनुपर्ने अवस्था छ । सरकारको तयारी हेर्दा आगामी ६ महिनाभित्र ५० प्रतिशत बढी जनसंख्याले कोभिड रोकथामको खोप लगाइसक्ने देखिन्छ । खोप लगाएपछि नागरिकको आत्मविश्वास बढ्छ । अर्थतन्त्रमा त्यसको सकारात्मक प्रभाव पर्छ । यद्यपि देश बाहिर (क्रम बोर्डर) व्यापारमा समस्या भए पनि घरेलु अर्थतन्त्र छिट्टै लयमा फर्किने उनको दाबी छ । कार्यक्रममा राष्ट्रिय योजना आयोगका पूर्वउपाध्यक्ष मीनबहादुर श्रेष्ठले आगामी मौद्रिक नीतिले वित्तीय स्थायित्वमा जोड दिनुपर्ने बताए । अहिले मूल्य स्थायित्व, तरलता र शोधनान्तर स्थितिमा समस्या नदेखिए पनि २ देखि ३ वर्षसम्म राष्ट्र बैंकलाई ठूलो समस्या पर्ने उनको भनाइ छ । गत वर्षदेखि राष्ट्र बैंकले सरकारभन्दा पनि एक कदम अघि बढेर कोभिड पीडितका लागि राहत दिएको छ, उनले भने, यसलाई कहिलेसम्म निरन्तरता दिने ? दुईतीन वर्षसम्म पनि त्यो कर्जा असुली भएन भने अवस्था के हुन्छ ? यस्तो सम्भावित चुनौती राष्ट्र बैंकले भोग्नुपर्ने देखिन्छ । यो समस्या समाधान गर्न राष्ट्र बैंकले राहतका कार्यक्रम विस्तारै कम गर्दै जानुपर्ने उनले बताए । वित्तीय नीति र मौद्रिक नीतिका कार्यक्रममा सामञ्जस्य नदेखिएको उनको भनाइ छ ।मौद्रिक नीतिमार्फत राष्ट्र बैंकले महिला उद्यमीका लागि लघु र सानाभन्दा पनि मध्यम र ठूला राहतका प्याकेज ल्याउनुपर्ने नेपाल महिला उद्यमी महासंघकी अध्यक्ष रिता सिंहले सुझाइन् । महिलालाई सधैं साना प्याकेजहरूमा मात्र सीमित गरियो, अब उनीहरूलाई स्तरोन्नति गर्न आवश्यक छ, उनले भनिन् । महिलालक्षित हालका कार्यक्रम पनि प्रभावकारी कार्यान्वयन नभएको उनले बताइन् । अहिले पनि केही बैंकले महिलालाई १५ लाखको ठाउँमा १० लाख मात्र दिन्छौं, धितो चाहियो भनिरहेका छन्, उनले भनिन्, यस्ता गतिविधिले महिलालाई निरुत्साहित गर्छ ।बैंक तथा वित्तीय संस्थाद्वारा भएको कर्जा विस्तारले अर्थतन्त्रमा कति आर्थिक वृद्धि भयो त्यो विश्लेषण गरेर आगामी मौद्रिक नीति निर्माण गर्नुपर्ने अर्थशास्त्री विश्वास गौचनको भनाइ छ । उच्च कर्जा विस्तार कुन क्षेत्रमा प्रवाह भएको छ र त्यसको प्रभाव कस्तो छ भन्नेबारे पनि सूक्ष्म अध्ययन गरिनुपर्ने उनको सुझाव छ । अहिले राष्ट्र बैंकले २० प्रतिशतको कर्जा विस्तारको लक्ष्य राखेको छ, उनले भने, यो सान्दर्भिक छ । त्यसलाई घटाएर १५ प्रतिशतमा झार्ने हो कि ? आर्थिक वृद्धि न्यून भएको अवस्थामा बैंक तथा वित्तीय संस्थाको उच्च कर्जा विस्तार दीर्घकालका लागि धेरै जोखिमपूर्ण हुने उनको धारणा छ ।हालको पुनर्कर्जा सीमालाई कुल कर्जाको २० प्रतिशत वा २० करोड रुपैयाँमध्ये जुन धेरै हुन्छ, त्यही कर्जा सुविधा लिन पाउने व्यवस्था गर्नुपर्ने नेपाल उद्योग परिसंघका अध्यक्ष सतीश मोरले बताए । कोभिड१९ को पहिलो तथा दोस्रो लहरको गम्भीर प्रभाव उद्योग व्यवसायमा परेकाले बैंकको किस्ता तथा ब्याज भुक्तानीमा समस्या पर्दै गएको छ । कोभिडपछिको सामान्य अवस्था आउन अझै केही समय लाग्ने भएकाले ऋण तथा ब्याजको पुनःसंरचना तथा पुनर्तालिकीकरण गर्ने सुविधा दिइनुपर्ने उनको सुझाव छ ।आर्थिक गतिविधिमा सुधार भएकै कारण बैंक तथा वित्तीय संस्थाले नाफा गरेको सिद्धार्थ बैंकका प्रमुख कार्यकारी अधिकृत शम्भुनाथ गौतमले बताए । अन्य क्षेत्रको तुलनामा बैंकिङ क्षेत्र धेरै पारदर्शी भएकाले सबै कुरा सार्वजनिक हुन्छ, यसकारण बैंकले यति नाफा कमाए भन्ने सबैले थाहा पाउँछन्, उनले भने, यथार्थमा त्यस्तो होइन, हरेक वर्ष औसत ५ प्रतिशतका दरले बैंकको सम्पत्तिमा प्रतिफल आरओई घटिरहेको छ । पछिल्लो समय बैंकहरूको ध्यान साना ऋणीमा केन्द्रित भएको उनको दाबी छ । धितोपत्र ब्रोकरले मार्जिन लेन्डिङको कारोबार गर्न पाउने नीतिगत व्यवस्था भए पनि थोक रूपमा कर्जा उपलब्धता नहुँदा लागू हुन नसकेको स्टक ब्रोकर्स एसोसिएसनकी पूर्वउपाध्यक्ष सरिता बिष्टले बताइन् । यसका लागि राष्ट्र बैंकले नीतिगत व्यवस्था गरिदिनुपर्ने उनको भनाइ छ । मौद्रिक नीतिको तेस्रो त्रैमासिक समीक्षामार्फत राष्ट्र बैंकले बैंक तथा वित्तीय संस्थालाई सेयर लगानीमा कडाइ गरेको छ । नेपालमा बजार निर्माता नभएको र संस्थागत लगानीकर्ता कम भएको अवस्थामा बैंकहरूलाई सेयर लगानीमा कडाइ गर्न नहुने उनको भनाइ छ । बैंक तथा वित्तीय संस्थाले ऋणीलाई कर्जासँगै एड्भाइजरी सल्लाह पनि दिनुपर्ने उद्यमी मौसमी श्रेष्ठले बताइन् । बैंकहरूको काम महिना सकिएपछि साँवा र ब्याज तिर्न आउनुस् भनेर फोन गर्ने मात्र होइन । कर्जा कहाँ उपयोग भएको छ । उनीहरूलाई केकस्तो सल्लाह चाहिन्छ भन्नेबारे पनि सोच्नुपर्छ, उनले भनिन्, विदेशी बैंकले कर्जासँगै एड्भाइजरी सुविधा दिन्छन्, नेपाली बैंकले पनि ती सुविधा दिनुपर्यो ।"
"कहाँ जितिन्छ, कहाँ हारिन्छ ?","बलियो रक्षापंक्ति युरो २०२० मा कुनै दुई टिमको रक्षापंक्ति बलियो छ भने त्यसका जवाफ हुनेछ, इंग्ल्यान्ड र इटाली दुवैको । इंग्ल्यान्डले अहिलेसम्म एकै गोलमात्र खाएको छ, त्यो पनि फ्रिकिकमा । प्रशिक्षक गारेथ साउथगेटले त्यसमाथि मिडफिल्डमा त्यस्ता दुई खेलाडी उतार्ने गरेका छन्, जसको सोच आक्रमणभन्दा आक्रमण रोक्नुमा छ । इटालीको रक्षापंक्ति भने पुरानो छ भन्दा हुन्छ । जतिबेलादेखि रोबर्टो मान्चिनीले टिम सम्हालेका छन्, उनले आफ्नो रक्षापंक्तिमा उत्तिकै जोड दिएका छन् । सन् २०१८ मा उनले पहिलोपल्ट टिम सम्हालेका थिए । त्यतिबेलादेखि टिमले कि त कुनै गोल खाएको छैन, होइन भने एकै गोल मात्र खाएको छ । दुई बुढा शेर लियोनार्डो बोनुची र जर्जियो चिलिनीले अहिलेसम्म २३ खेलमा क्लिन सिट राखिसकेका छन् । खुबै मिलेको जोडी भएको छ उनीहरूको । सायद रक्षापंक्तिमा दुवै बराबरकै छन् । इटाली राम्रो कि इंग्ल्यान्ड राम्रो ? भन्न गाह्रो छ । डर छ, कतै खेल गोलरहित बराबरीमा रहने छैन, ९० वा १ सय २० मिनेटमा पनि ?"
उपाधि घर वा रोममा ?,"एपी (लन्डन)  इंग्लिस खेलाडीले वेम्बलीमा आफ्ना समर्थकसँगै गाइरहेका छन्, स्विट क्यारोलिना, सो गुड सो गुड । आइतबार हुने युरो २०२० को फाइनल जितेर इंग्ल्यान्ड उपाधिका लागि ५५ वर्ष लामो पर्खाइ टुंग्ल्याउन चाहन्छ । जर्जियो चिलिनी पनि उपाधि जित्न चाहन्छन्, आफ्ना युवा इटालियन खेलाडीका लागि । उनको आफ्नै खेल पनि अन्त्यतिर छ । यसमा युरो उपाधि जोडिन्छ भने त्यसको मज्जा नै कत्ति हो कत्ति थपिनेछ उनमा । उनी भन्छन्, सायद म ३६ वर्षका भएँ, यसबीच मैले धेरै कडा मिहिनेत गरेको छु । त्यो भनेको यस्तै उपाधि जित्नका लागि त हो । सन् १९६६ पछि इंग्ल्यान्डले केही नजितेको मात्र होइन, फाइनल नै पुग्न सकेको थिएन । यसैपल्ट मात्र हो, इंग्ल्यान्डले कुनै ठूलो प्रतियोगितामा यहाँसम्म यात्रा गरेको छ । अर्कोतर्फ इटाली भने फाइनल खेल्ने र उपाधि नै जित्ने मामिलामा धनी छ । इटालीले चारपल्ट विश्वकप जितेको छ । त्यसमध्ये अन्तिम पटकको सफलता २००६ मा पाएको हो । त्यतिबेला चिलिनीले इटालीका लागि डेब्यु गरिसकेका थिए, तर खास प्रतियोगिता भने खेल्न पाएका थिएनन् । यही इटाली युरोको मामिलामा केही अभाग्यशाली रहेको छ । नत्र उसले सन् १९६८ मा एकैपल्ट मात्र यो उपाधि जित्ने थिएन । इटालीले त्यसपछि दुईपल्ट फाइनल भने खेलेको छ, सन् २००० र २०१२ मा । कोरोना भाइरस संक्रमणको महामारीका कारण बाक्लो संख्यामा इटालीका समर्थक वेम्बली पुग्नसक्ने छैनन् । त्यसैले तय छ, वेम्बलीमा प्रवेश पाउने ६६ हजार दर्शकमध्ये धेरै इंग्लिस नै हुनेछन् । यो वेम्बलीमा सन् १९६६ को विश्वकपपछि सबैभन्दा ठूलो फुटबल महोत्सव हुनेछ । त्यतिबेला अहिलेका इंग्लिस प्रशिक्षक गारेथ साउथगेट जन्मेका पनि थिएनन् । यसपल्टको युरो उपाधि जित्नु उनका लागि निकै मीठो हुनेछ । किनभने सन् १९९६ को युरोमा यिनै साउथगेट पेनाल्टीमा चुक्दा इंग्ल्यान्ड फाइनल पुगेको थिएनन् । उनी भन्छन्, यसपल्ट पनि जितिएन भने साह्रै नमज्जा हुनेछ ।उनी थप्छन्, तर, इंग्ल्यान्ड यसपल्ट जित्न सक्षम छ । इटाली सन् २०१८ को विश्वकपको अन्तिम चरणमा छनोटसमेत भएको थिएन । तर प्रशिक्षकमा रोबर्टो मान्चिनी आएयता टिमले पछिल्लो समय ३३ खेलको अपराजित यात्रा कायम राखेको छ । तिनै चिलिनी भन्छन्, सुरुसुरुतिरै कसैले इटालीले युरो २०२० जित्छ भन्दा म आफैं पत्याउने थिइनँ । तर हामी त्यसको नजिक पुगेका छौं र उपाधिबाट खाली एकै जितमात्र टाढा छौं ।तय छ, प्रतियोगिताले धेरै खेलाडीको जीवनलाई नयाँ रूप दिनेछ । तिनका लागि फरक सोच बनाउने छ । अझ भनौं, खेलाडीलाई राम्रो खेल्न उत्साहित गर्नेछ । जस्तो, फेडरिको चिसाकै कुरा गरौं । सन् २०२० मै युरो हुन्थ्यो त उनले खेल्नसमेत पाउने थिएनन् । अहिले यिनै खेलाडीले नकआउट चरणमा निर्णायक साबित गोल गरेका छन् । अनि रहिम स्टर्लिङकै कुरा, म्यानचेस्टर सिटी र इंग्ल्यान्ड दुवैका लागि गोलको लय गुमाउँदा उनको चर्को आलोचना हुने गरेको थियो । यिनै खेलाडीले इंग्ल्यान्डका लागि लिग चरणमा सबै गोल गरे । डेनमार्कविरुद्ध पेनाल्टी जित्दाको क्षणका खेलाडी स्टर्लिङ नै हुन् । जर्मनीमाथि प्राप्त ऐतिहासिक जित पनि उनकै गोलले सम्भव भएको थियो । देश र क्लब दुवैतिरका उनका साथी जोन स्टोन्स भन्छन्, स्टर्लिङ पछिल्लो समय विपक्षी टिमका लागि ठूलै चुनौती भएका छन् । फाइनलमा उनले सक्दो राम्रो खेल्नेछन्, यत्ति त मलाई पूर्ण विश्वास छ ।कोरोना भाइरस महामारीका कारण यसपल्टको युरो एक वर्ष पछाडि भएको हो । युरोको ६० वर्षे इतिहासमा प्रतियोगितालाई महामारीले नराम्रोसँग बिथोलेको छ । तर यही कारणले यो प्रतियोगिता अन्यभन्दा धेरै फरक छ । त्यसमाथि यो एकै देश वा सहरमा भएको प्रतियोगिता पनि होइन । इंग्ल्यान्ड समर्थकले यसै कारण वेम्बलीमा हुने फाइनल इंगित गर्दै भन्ने गरेका छन्, फुटबल घरमा फर्केको छ ।आइतबार रातिसम्म हामीले पनि थाहा पाइसक्ने छौं, उपाधि घर या रोममा हुनेछ ।"
प्लेयर्स टु वाच,"ह्यारी केन, इंग्ल्यान्डइंग्ल्यान्डका कप्तान ह्यारी केनले सही समयमा लय समातेका छन् । उनले युरो २०२० मा नकआउट चरणका तीन खेलमा ४ गोल गरेका छन् । गोलपोस्टमा १५ पल्ट प्रहार गरेका गरेका उनको आठ आक्रमण अन टार्गेट रह्यो । प्रतिघण्टा ३०८ किमिसम्म दौडिएका २७ वर्षीय उनको ७३ प्रतिशत पास सफल भएको छ । टोटेनहमका यी फरवार्डले उनले थ्री लायन्सका लागि ६० खेलमै ३८ गोल गरिसकेका छन् । उनी कीर्तिमानी गोलकर्ता वायन रोनीको १३ गोल नजिक पुगेका छन् । उनको नेतृत्वमा इंग्ल्यान्डले ५५ वर्षयता पहिलो उपाधि जित्ने अपेक्षा गरिएको छ ।"
कोलम्बियालाई तेस्रो स्थान,रियो दी जेनेरियो (एएफपी) लुइस डियाजले इन्ज्युरी समयको तेस्रो मिनेटमा गरेको निर्णायक गोल मदतमा कोलम्बियाले कोपा अमेरिकामा पेरुलाई ३२ ले हराएर तेस्रो स्थान हात पारेको छ । कोलम्बियाले एक गोलले पछाडि रहेको स्थितिमा यो जित निकालेको हो । योसँगै टिम सान्त्वना सफलता हात पार्न सफल रह्यो । खेल टाइब्रेकरतर्फ अग्रसर भएका बेला डियाजले लामो दूरीबाट उत्कृष्ट गोल गरेका हुन् । खेलमा यासिमार योटनको गोलले पहिलो हाफको इन्ज्युरी समयमा पेरुले सुरुआती अग्रता लिएको थियो । त्यसपछि कोलम्बियाका तर्फबाट हुँवा गुइलेर्मो क्वाड्राडो र डियाजले नै एकएक गोल गरे । जियानलुका लापाडुलाले ८३ औं मिनेटमा पेरुका लागि गोल गर्दै खेल फेरि बराबरीको स्थितिमा ल्याए । निरस पहिलो हाफपछि दोस्रो हाफमा सनसनीपूर्ण खेल भएको थियो । यसक्रमा चार गोल भएको हो । कोपा अमेरिकामा सन् १९८७ देखि तेस्रो स्थानका लागि खेल हुने परम्परा सुरु भएको थियो । त्यसअनुसार कोलम्बियाले तेस्रो स्थान हात पारेको यो पाँचौंपल्ट हो । कोलम्बिया सेमिफाइनलमा अर्जेन्टिनासँग पराजित भएको थियो ।
