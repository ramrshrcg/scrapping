शीर्षक,विवरण
धौलागिरि प्रथममा नेपाली महिलाको प्रथम पाइला,"धौलागिरि हिमशृंखलाका ६ टाकुरामध्ये संसारको सातौं र नेपालको छैटौं ८ हजार १ सय ६७ मिटर अग्लो धौलागिरि प्रथम हिमालको चुचुरामा पहिलोपटक नेपाली महिलाले पाइला राखेका छन् । पूर्णिमा श्रेष्ठ र पासाङ ल्हामु शेर्पा (अकिता) ले म्याग्दीको धौलागिरि गाउँपालिका४ मुदीमा रहेको धौलागिरि प्रथम हिमाल शुक्रबार बिहान ५३० बजे आरोहण गरी कीर्तिमान बनाएका हुन् ।गत चैतमा ८ हजार ९१ मिटर अग्लो अन्नपूर्ण प्रथम हिमालको सफल आरोहण गरेकी पूर्णिमाले पाँच महिनापछि धौलागिरि आरोहण गरेकी हुन् । उनी दुवै हिमालको सफल आरोहण गर्ने पहिलो नेपाली महिला बनेकी छन् । सगरमाथा र अमादब्लम पनि आरोहण गरेकी छन् । माउन्टेन किलर मानिएको अन्नपूर्ण आरोहण गरें, अब धौलागिरि पनि चढेर कीर्तिमान राख्छु, उनले उतिबेलै आफ्नो योजना सुनाएकी थिइन् । कालीगण्डकी नदीको कटानले बनाएको संसारको सर्वाधिक ६ हजार ९ सय ६७ मिटर गहिरो अन्ध गल्छी को दायाँ र बायाँ अवस्थित धौलागिरि र अन्नपूर्ण हिमालमा पाइला राख्ने पूर्णिमा पहिलो नेपाली महिला पर्वतारोही बनेकी छन् ।अन्नपूर्ण र धौलागिरि हिमालको नामबाट अन्ध गल्छी नामकरण गरिएको हो । दुवै हिमाल म्याग्दीमा पर्छन् । अन्नपूर्ण प्रथममा पूर्णिमासमेत पाँच नेपाली महिला पर्वतारोही र धौलागिरिमा दुई महिला पर्वतारोहीले आरोहण गरेका हुन् । यो हिमाल सन् १८०८ मा भारतमा रहेको बेलायती सर्वेक्षण टोलीले पत्ता लगाएको हो । धौलागिरि प्रथम सन् १९६० मा पहिलो पटक निमा दोर्जे र नवाङ दोर्जेको सहयोगमा स्वीस तथा अस्ट्रेलियाली टोलीका प्रमुख कुर्ट डिम्बरगरलगायत ८ जनाले आरोहण गरेका थिए । धौलागिरि ८ हजार मिटर अग्ला हिमालमध्ये आरोहणको हिसाबले सबैभन्दा कान्छो हिमालका रूपमा चिनिन्छ । धौलागिरिमा हालसम्म पाँच सयभन्दा बढी आरोहीले सफल आरोहण गरेको तथ्यांक छ । यस सिजनमा प्रतिकूल मौसमका बीच पूर्णिमा, अकिता, टासी शेर्पा, छिरिङ शेर्पा, लाक्पा डेन्डी शेर्पा, लाक्पातेम्बा शेर्पा, दाबा सांगे शेर्पा, पास्तिम्बा शेर्पा, पिचुम्बा शेर्पा, पासाङ रिन्जिन शेर्पासहित स्वदेशी र विदेशी गरी २० जनाले शुक्रबार धौलागिरि आरोहण गरेको सेभेन समिट ट्रेक्सले जनाएको छ । आरोहण गर्ने विदेशीमा हो चेल हि (दक्षिण कोरिया), हि जिङ (चीन), भिर्डिना अर्भड चाभेज (मेक्सिको), सोफिलाभोड (स्विट्जरल्यान्ड), नाको वाटाम्बे (जापान), सिर्वाज खान (पाकिस्तान) र मार्टोइ बोनालुम, मार्को क्यामान्डोना तथा पिट्टो पिको (आयरल्यान्ड) लगायत छन् ।"
माल्दिभ्समाथि ऐतिहासिक जित,"आयोजक तथा डिफेन्डिङ च्याम्पियन माल्दिभ्सलाई उसकै भूमिमा नेपालले पराजित गरेको छ । साफ च्याम्पियनसिप २०२१ मा शुक्रबार भएको खेलमा १० ले नेपाल विजयी भएको हो । धेरै अर्थमा यो जितलाई ऐतिहासिक मान्न सकिनेछ । अब दुई दिनपछि नेपालले श्रीलंकाको सामना गर्नेछ । प्रतियोगिताको पहिलो खेलमा श्रीलंका बंगलादेशसँग १० ले पराजित भएको थियो । यो हारमा श्रीलंकाका खेलाडीमा शारीरिक र मानसिक रूपमा थाकेका देखिन्थे । रेफ्रीका केही निर्णय श्रीलंकाविरुद्ध गएका थिए, यसले पनि टिममा असन्तोष देखियो । श्रीलंका विरुद्धको खेलमा आफूअनुकूल नतिजा निकालेर नेपालले प्रतियोगितामा आफ्नो स्थिति बलियो बनाउन सक्नेछ । राउन्ड रोबिनका आधारमा चल्ने प्रतियोगिताको समीकरण फरक प्रकारले बन्ने गर्छ । यो दुई समूहमा विभाजित गरेर चल्ने लिगकम नकआउट प्रतियोगिताजस्तो हुन्न । त्यसैले साफ च्याम्पियनसिप २०२१ अघिल्ला संस्करणभन्दा फरक छ । यही पृष्ठभूमिमा नेपालले उत्साहजनक जितको नतिजा निकालेको हो । नेपालका लागि वैकल्पिक खेलाडी मनीष डाँगीले ८६ औं मिनेटमा उत्कृष्ट गोल गरेका थिए । उनले मैदानको मध्यभागबाट बल अगाडि बढाएर दुई प्रतिद्वन्द्वी खेलाडीलाई कटाएर गोल गरेका हुन् । उनले ६९ औं मिनेटमा नवयुग श्रेष्ठलाई प्रतिस्थापन गरेका थिए । माल्दिभ्सले अन्तर्राष्ट्रिय फुटबलको वास्तविक सुरुआत सन् १९८४ मा गरेको थियो, जतिबेला काठमाडौंले पहिलो दक्षिण एसियाली खेलकुद आयोजना गरेको थियो । त्यसको एक दशकसम्म माल्दिभ्सको फुटबल निकै कमजोर रह्यो । नेपालले उसलाई सजिलै पराजित गर्थ्यो । त्यसपछि भने एकाएक दक्षिण एसियाली फुटबलमा शक्तिका रूपमा माल्दिभ्सको उदय भयो । साफ च्याम्पियनसिपमा नेपालले माल्दिभ्सलाई हराउन सकेको थिएन । नेपालले यसअघि ७ खेलमा माल्दिभ्सको सामना गरेकामा ५ मा पराजित र २ मा बराबरी गरेको थियो ।नेपालले उसकै भूमिमा माल्दिभ्सलाई सामना गरेको यो दोस्रोपल्ट मात्र हो । यसअघि सन् २००८ मा नेपालले यही नेसनल स्टेडियममा माल्दिभ्सविरुद्ध खेल्दा ४१ को हार बेहोर्नुपरेको थियो । सन् २०१८ को पछिल्लो साफ च्याम्पियनसिपमा पनि नेपाल माल्दिभ्सकै हातबाट सेमिफाइनलमा रोकिएको थियो ३० ले । यो अझ बिर्सनलायक हार थियो, नेपालका लागि । पछि माल्दिभ्सले यो खेलमात्र जितेन, ढाकामा भएको प्रतियोगिताको उपाधि नै जित्यो । नेपालका लागि त्यतिबेला फाइनल पुग्ने सबैभन्दा बलियो अवसर थियो तर गुम्यो । अहिले यी प्रतिद्वन्द्वी टिमलाई नेपालले हराएर ३ महत्त्वपूर्ण अंक बटुलेको छ । नेपालले अहिलेसम्म साफ च्याम्पियनसिपको फाइनल यात्रा तय गरेको छैन । सबैभन्दा राम्रो प्रदर्शन भनेको सेमिफाइनलसम्म पुग्नु नै हो । राउन्ड रोबिनका आधारमा चलेको प्रतियोगिता हुनाले यसपल्ट सेमिफाइनल हुनेछैन । लिग चरण समाप्तिमा शीर्ष दुई स्थानमा रहने टिमले सिधै फाइनल यात्रा तय गर्नेछन् । फुटबल मैदानमा मात्र खेलिन्न, मैदानबाहिर मानसिक रूपमा पनि खेलिन्छ । श्रीलंकाविरुद्ध जित निकाल्न सक्ने हो भने त्यसपछि आफूलाई सम्हालेर रणनीति बनाउन सक्छ । नेपालको तेस्रो खेल भारतविरुद्ध छ भने अन्तिम खेलमा बंगलादेशविरुद्ध । नेपालले आफ्नो पूरा ध्यान तत्काललाई श्रीलंकाविरुद्धको खेलमा केन्द्रित गर्नुपर्नेछ । पछिल्लो समय श्रीलंकाली फुटबल ओरालो लागेको छ । माल्दिभ्सविरुद्ध निकालेको जितमा टिकेर नेपालले श्रीलंकालाई हराउन सक्नुपर्छ । यसले नेपाललाई सुदृढ स्थितिमा राख्नेछ ।"
एमाले विधान महाधिवेशन ओलीलाई शक्तिशाली बनाउने मार्गचित्र,"छलफलका लागि १० समूहएमालेको विधान महाधिवेशनको पहिलो दिन प्रतिनिधिलाई १० समूहमा विभाजन गरिएको छ । अध्यक्ष केपी शर्मा ओलीको राजनीतिक प्रतिवेदन, महासचिव ईश्वर पोखरेलको संगठनात्मक प्रस्ताव र उपमहासचिव तथा संगठन विभाग प्रमुख विष्णु पौडेलको विधान संशोधन प्रस्तावमाथि छलफल गर्नका लागि प्रतिनिधिहरूलाई १० समूहमा विभाजन गरिएको प्रचार विभाग प्रमुख योगेश भट्टराईले जानकारी दिए ।उनका अनुसार शनिबार बिहान ८ बजेबाट दस्तावेजहरूमाथि समूहगत छलफल हुनेछ । यसबाहेक विधान महाधिवेशन सञ्चालनका लागि ओलीको नेतृत्वमा अध्यक्षमण्डल गठन गरिएको छ । त्यसको सदस्यमा युवराज ज्ञवाली, अष्टलक्ष्मी शाक्य, रामबहादुर थापा, सुवासचन्द्र नेम्वाङ, सत्यनारायण मण्डल र छविलाल विश्वकर्मा छन् ।प्रस्ताव मस्यौदा कमिटीमा भीम रावल, घनश्याम भुसाल, रघुजी पन्त, यामलाल कँडेल, राजन भट्टराई, पद्मा अर्याल र लीला भण्डारी छन् । महाधिवेशन प्रतिनिधिबाट आएका सुझाव अध्ययन कमिटीमा शंकर पोखरेल, सुरेन्द्र पाण्डे, विष्णु रिमाल, बिन्दा पाण्डे, ठाकुर गैरे, ज्वालाकुमारी साह र शिवमाया तुम्बाहाम्फे छन् ।बहस नोट कमिटीमा मणिचन्द्र थापा, भानुभक्त ढकाल, विष्णु रिजाल, गोविन्द नेपाली, मनोजजंग थापा, सीता सुन्दास, सरोज यादव र लीलबहादुर थापामगर छन् । प्रचार समन्वय कमिटीमा योगेश भट्टराई, खिमलाल भट्टराई र सूर्य थापा छन् । एमालेको विधान महाधिवेशनमा ६ हजार ३ सय ४७ प्रतिनिधि रहेको भट्टराईले जानकारी दिए ।यस्तै, उपमहासचिव पौडेलले पेस गरेको बाधा अड्काउफुकाउने प्रस्ताव पारित भइसकेको छ । पौडेलले पार्टी विधानको धारा १५ (क) र धारा १९ (क) मा उल्लेखित व्यवस्थालाई खारेज गर्दै विधान महाधिवेशनमा भाग लिने प्रतिनिधिसम्बन्धी व्यवस्था गरेको बाधा अड्काउफुकाउ प्रस्ताव पेस गरेका थिए ।"
जबजकै पथ,"अन्य दलप्रति आक्रामककांग्रेस : मुख्य प्रतिस्पर्धी, दलाल पुँजीवादी वर्ग चरित्र, नवउदारवादी पुँजीवादी, यथास्थितिवाद र राष्ट्रियताका विषयमा ढुलमूले एवं सम्झौतापरस्त क्रियाकलापप्रति विरोधमाओवादी : मूलतः प्रचण्डका अस्थिर, अवसरवादी एवं विभाजनकारी सोच र व्यवहारप्रति विमतिमधेसकेन्द्रित दल : संकीर्ण, यथास्थितिवादी एवं राष्ट्रियताका विषयलाई असर पुर्याउने सोच र गतिविधिप्रति असहमति राप्रपा : राजतन्त्र फर्काउन र धर्मलाई राजनीतिक हतियार बनाउने चाहनाप्रति आपत्ति र विरोधमाओवादी संघर्षप्रति सकारात्मकमहिला, दलित, मधेसी, जनजातिलगायतका उत्पीडित वर्गसमुदायलाई जागृत र संगठित गर्न तथा संविधानसभा निर्वाचन एवं गणतन्त्रको आधार तयार पार्न माओवादी आन्दोलनको भूमिका महफ्वपूर्णविदेश नीतिचीन : एक चीन नीतिमा दृढ, आफ्नो भूमि चीनविरूद्ध प्रयोग हुन नदिने नीतिमा अविचलित रहनेभारत : सन् १९५० को सन्धिबाट उत्पन्न भएको समस्या, लिम्पियाधुरा, लिपुलेक, कालापानी र सुस्ता क्षेत्रको नेपाली भूभाग फिर्ता हुनुपर्ने, दुई देशबीचका समस्यालाई जिम्मेवार कूटनीतिक पहलका माध्यमबाट समाधान गर्नुपर्ने"
फेक इन्काउन्टर मा प्रहरीलाई स्याबासी कि कारबाही ?,"सर्वोच्च अदालतले नेत्रविक्रम चन्द नेतृत्वको नेपाल कम्युनिस्ट पार्टीका तत्कालीन सर्लाही इन्चार्ज कुमार पौडेलको फेक इन्काउन्टर मा संलग्नमाथि अनुसन्धान गर्न आदेश गरेको छ । पीडित परिवारको प्रयासलाई लामो समयदेखि पन्छाउँदै आएको प्रहरीले अब जाहेरी दर्ता गरेर अनुसन्धान विवरण सर्वोच्च अदालतलाई बुझाउनुपर्ने भएको छ ।२०७६ असार १५ मा पौडेललाई प्रहरीले सर्लाहीको लालबन्दी१ स्थित लखन्देही जंगलनजिक घेरा हालेर हत्या गरेको थियो । तर प्रहरीले दोहोरो भिडन्तमा उनको मृत्यु भएको बताएको थियो । फेक इन्काउन्टर मा आफ्ना छोराको हत्या गरेको भन्दै आमा दुर्गादेवीले प्रहरीमा जाहेरी दिन खोजेकी थिइन् । प्रहरीले जाहेरी लिन नमानेपछि उनी जिल्ला सरकारी वकिलको कार्यालय पुगिन् । त्यहाँ पनि सुनुवाइ नभएपछि उनले हुलाकबाट जाहेरी पठाएकी थिइन् । तर जाहेरीकर्ता नभेटिएको भन्दै प्रहरीले जाहेरी पनि दर्ता गरेन ।सबै सरकारी अड्डाले बेवास्ता गरेपछि गत मंसिर १२ मा दुर्गादेवी सर्वोच्च अदालत पुगेकी थिइन् । त्यही निवेदनमा सुनुवाइ गर्दै गत मंगलबार न्यायाधीश अनिलकुमार सिन्हा र हरिप्रसाद फुयाँलको इजलासले उक्त जाहेरी सात दिनभित्र दर्ता गर्न आदेश दियो । जिल्ला न्यायाधिवक्ताको रोहबरमा जाहेरी सनाखत गराएर त्यसको जानकारी दिन पनि सर्वोच्च अदालतले भनेको छ । सर्वोच्चको यो आदेशले कुमार पौडेलको घटनामा जाहेरी दर्ता र त्यसपछि अनुसन्धानको प्रक्रियालाई स्वयं सर्वोच्च अदालतले नियमित रूपमा निगरानी गर्न सक्नेछ ।राष्ट्रिय मानवअधिकार आयोगले विस्तृत अनुसन्धान गरी कारबाहीको सिफारिस गरे पनि गृह मन्त्रालय र प्रहरी प्रधान कार्यालय पन्छिँदै आएका थिए । प्रत्यक्ष संलग्न प्रहरी निरीक्षक कृष्णदेवप्रसाद साह र प्रहरी हबलदारद्वय विनोद साह तथा सत्यनारायण मिश्रलाई तत्काल निलम्बन गरी फौजदारी अभियोगमा मुद्दा चलाउन आयोगले २०७६ कात्तिक ४ मा नै सिफारिस गरेको थियो । साथै प्रहरी निरीक्षक किरणप्रसाद न्यौपाने र प्रहरी नायब निरीक्षक सूर्यकुमार कार्कीलाई घटनाको मुचुल्का तयार पार्दा त्रुटिपूर्ण कार्य गरेको भन्दै सचेत गराउन भनेको थियो । अनुसन्धानको नेतृत्व गरेका मानवअधिकार आयोगका तत्कालीन सदस्य गोविन्दप्रसाद पौडेल प्रहरी प्रधान कार्यालयको प्रत्यक्ष निर्देशनमा परिचालित प्रहरीले कुमार पौडेललाई नियन्त्रणमा लिएर ९ गोली प्रहार गरेको पुष्टि भएको बताउँछन् । प्रहरीले आत्मरक्षा र दोहोरो भिडन्त भनी दाबी गरे पनि त्यस्तो अवस्था कतैबाट पुष्टि नभएको र घटनाको प्रकृति, संकलित प्रमाणसमेतबाट कुमारलाई नियन्त्रणमा लिई मारिएको निष्कर्षसहित कारबाहीको सिफारिस गरेका थियौं, उनी भन्छन्, तर सरकारले पन्छाउँदै आएको थियो । सर्वोच्च अदालतको आदेशपछि भने अब जाहेरी दर्ता गरेर अनुसन्धान गर्नैपर्ने अवस्था आएको छ । अनुसन्धान नगरी पन्छाउने बहाना सकिएको छ ।आयोगले कुमार पौडेलको गैरन्यायिक हत्यामा संलग्नमाथि कारबाही गर्न प्रधानमन्त्री तथा मन्त्रिपरिषद्को कार्यालयअन्तर्गतको मानवअधिकार सेलसमक्ष सिफारिस गरेको थियो । उक्त सिफारिस प्रधानमन्त्री कार्यालयले गृह मन्त्रालयमा र गृहले प्रहरी प्रधान कार्यालयमा पठाए । तर प्रहरी प्रधान कार्यालयले कारबाही गर्नुको सट्टा प्रहरी कर्मचारीको मनोबल गिराउने भन्दै आयोगको निर्णय नै पुनरावलोकन हुनुपर्ने अडान लियो । दोषीलाई कारबाही गर्न तत्कालीन गृहमन्त्री रामबहादुर थापा र आईजीपी सर्वेन्द्र खनाल तयार नभएपछि प्रधानमन्त्री कार्यालयले निर्णय पुनरावलोकन गरिपाऊँ भन्दै सिफारिसलाई आयोगमै फिर्ता पठाइदियो । २०७७ को असोज २८ मा बसेको आयोगको बैठकले पूर्वनिर्णयमा पुनरावलोकन गर्नुपर्ने कुनै तथ्य, आधार, कारण नभएकाले संलग्नलाई कारबाही गर्न भनेको थियो । त्यसपछि पनि प्रहरीमाथि कारबाहीको प्रक्रिया अगाडि बढेन । आयोगले माथिल्लो निकायका कसैको पनि नाम किटान गरेको थिएन, तर प्रहरीलाई निर्देशन दिने तालुक निकायका पदाधिकारी तथा कर्मचारी, आदेश दिने अधिकारी तथा दुरुत्साहन गर्ने व्यक्तिहरूमाथि समेत अनुसन्धान गरी कारबाही गर्न सिफारिस गरेको थियो ।दुर्गादेवीले जिल्ला प्रहरी कार्यालयमा दिएको जाहेरीमा विपक्षका रूपमा तत्कालीन गृहमन्त्री थापा र आईजीपी खनालको नाम उल्लेख छैन । साथै मानवअधिकार आयोगले पनि उनीहरूमाथि अनुसन्धान गर्न नामै किटान गरेर सिफारिस गरेको छैन । तर दुर्गादेवीको पहिलो जाहेरी दर्ता भएपछि थापा र खनाललाई विपक्षी बनाएर पूरक जाहेरीसमेत दिन मिल्ने विकल्प भने छ ।आयोगले प्रहरीलाई निर्देशन दिने तालुक निकायका पदाधिकारी तथा कर्मचारी माथि अनुसन्धान गरी कारबाही गर्न भनिएकाले चेन अफ कमान्ड लाई जवाफदेही बनाउने सिद्धान्तअनुसार उनीहरू तानिन सक्छन् । म आफैंले लिएको बयानमा गोली हान्ने प्रहरीले माथिको आदेशअनुसार काम गरेको भनेका छन् । त्यस आधारमा उनीहरूलाई तान्न सकिन्छ । अदालतले आयोगको निर्णय झिकाएर हेरोस्, मानवअधिकार आयोगका तत्कालीन सदस्य पौडेलले भने । अधिवक्ता इन्द्रप्रसाद अर्याल पनि तत्कालीन गृहमन्त्री थापा र आईजीपी खनालसमेत अनुसन्धानमा तानिने बताउँछन् । कुमारकी आमा दुर्गादेवीले सर्वोच्च अदालतमा दिएको निवेदनमा उनका तर्फबाट बहस गरेका अर्याल भन्छन्, अनुसन्धानका क्रममा खुल्न आउने सबै व्यक्ति स्वतः तानिन्छन् ।कुमारका भाइ हरिकृष्ण पौडेलले सर्वोच्च अदालतको आदेशपछि आफ्ना दाइको हत्यामा संलग्नमाथि कारबाही हुने आशा पलाएको बताए । मानवअधिकार आयोगको सिफारिसअनुसार पहिले नै कारबाही हुनुपर्ने हो । हामी अदालत धाउनै नपर्ने हो । तर यत्रो संघर्षपछि अदालतको आदेश आएकाले अनुसन्धान हुने आशा पलाएको छ, उनले भने । दाइको हत्यामा संलग्नमाथि कारबाहीको माग राख्दा आफूलाई ज्यानै लिनेसम्मको धम्की आइरहेको पनि हरिकृष्णले बताए ।कुमार पौडेलको मात्र नभएर २०७५ मा भक्तपुरमा गोपाल तामाङ र अजय तामाङमाथि फेक इन्काउन्टर गर्दा पनि प्रहरीको कमान्ड खनाल मातहत थियो । काठमाडौं काँडाघारी बस्ने ११ वर्षीय बालक निशान खड्काको अपहरणपश्चात् हत्या गरेको आरोप लागेका सिन्धुपाल्चोकका गोपाल र नुवाकोटका अजयलाई प्रहरीले २०७५ साउन २१ मा भक्तपुरको सूर्यविनायक जंगलमा लगी गोली हानी मारेको थियो । यो घटनामा पनि प्रहरीले दोहोरो भिडन्तमा परेर तामाङ मारिएको दाबी गर्यो । तर मानवअधिकार आयोगले गरेको छानबिनमा दुवै जनालाई नियन्त्रणमा लिएर प्रहरीले गोली हानी मारेको ठहर गर्यो । साथै दोषी देखिएका तत्कालीन प्रहरी नायब उपरीक्षक रुगमबहादुर कुँवर, प्रहरी नायब निरीक्षकहरू दीपेन्द्र चन्द, प्रसन्न मल्ल, रञ्जित लामा र प्रहरी सहायक निरीक्षक राजन खड्कालाई कानुनमोजिम कारबाही गर्न सिफारिस गरेको थियो । उनीहरू कसैमाथि पनि कारबाही भएको छैन । प्रहरीले घटनाको प्रभावकारी अनुसन्धान पनि गरेको छैन । त्यसअघि घैंटे र चरीका उपनामबाट गुन्डागर्दीमा संलग्न कुमार श्रेष्ठ र दिनेश अधिकारीलाई पनि प्रहरीले फेक इन्काउन्टर मा मारेको थियो ।हत्या, बलात्कार वा अपहरणमा संलग्नहरूलाई हदैसम्मको दण्ड दिनुपर्ने भए पनि प्रहरीले ठाउँको ठाउँ गोली हान्ने प्रवृत्तिले प्रोत्साहन पाउँदा निर्दोषहरूले पनि ज्यान गुमाउनुपर्ने र कानुनी राज समाप्त हुने भय छ । राष्ट्रिय मानवअधिकार आयोगका पूर्वसदस्य गोविन्दप्रसाद पौडेल सर्वोच्चको आदेशले मुठभेडका नाममा भइरहेका गैरन्यायिक हत्यामा प्रहरीलाई जवाफदेही बनाउने अपेक्षा गर्छन् । सर्वोच्च अदालतले अनुसन्धान गर्न आदेश दिएकाले भविष्यमा पक्राउ गरेर मान्छे मार्न प्रहरी हच्किने अपेक्षा गर्न सकिन्छ, तर यो घटनामा प्रहरीले कसरी अनुसन्धान गर्छ भन्ने प्रश्न छ बाँकी नै छ, उनले भने ।मानवअधिकार आयोगले यसअघि दोहोरो भिडन्तमा मृत्यु भएको भनिएका विवादास्पद घटना, हिरासत र कारागारमा हुने मृत्यु र बलात्कारसम्बन्धी अपराधबारे २४ घण्टाभित्र अनिवार्य रूपमा आयोगलाई लिखित जानकारी दिने व्यवस्था मिलाउन प्रहरी प्रधान कार्यालयलाई निर्देशन दिएको थियो । २०७६ को कात्तिक ४ मा आयोगले इन्काउन्टरमा मारिएका भनिएका सन्दिग्ध आरोपितको औंलाको स्वाब लिएर अनिवार्य रूपमा फरेन्सिक परीक्षण गर्न पनि भनेको थियो । प्रहरीले यी कुनै पनि सिफारिस कार्यान्वयन गरेको छैन ।"
चार पूर्वप्रधानन्यायाधीशलाई सफाइ,"काठमाडौं (कास) सर्वोच्च अदालतले अवहेलना मुद्दा खेपेका चार जना पूर्वप्रधानन्यायाधीशलाई सफाइ दिने फैसला गरेको छ । प्रधानन्यायाधीश चोलेन्द्रशमशेर जबरा र न्यायाधीश सपना प्रधान मल्लको इजलासले पूर्वप्रधानन्यायाधीशहरू मीनबहादुर रायमाझी, अनुपराज शर्मा, कल्याण श्रेष्ठ र सुशीला कार्कीलाई सफाइ दिने फैसला गरेको हो । पूर्वप्रधानमन्त्री केपी शर्मा ओलीले पहिलोपटक २०७७ पुस ५ मा प्रतिनिधिसभा विघटन गरेका थिए । त्यसविरुद्ध सर्वोच्चमा विभिन्न १३ वटा निवेदन दर्ता भएका थिए । पुस २४ मा चार जना पूर्वप्रधानन्यायाधीशले पूर्वप्रधानन्यायाधीशको समूह का तर्फबाट भन्दै विज्ञप्ति निकालेर प्रतिनिधिसभा विघटनको कार्य संविधानविपरीत रहेको जनाएका थिए । उनीहरूले संविधानको धारा ७६ ले सरकार गठनको सिलसिलामा वा त्यो प्रयोजनमा बाहेक कुनै पनि अवस्थामा प्रतिनिधिसभा विघटन गर्ने अधिकार एवं व्यवस्था संविधानमा नभएको र प्रधानमन्त्रीले हुँदै नभएको अधिकार प्रयोग गरी विघटन गरेको बताएका थिए । स्पष्ट रूपमा संविधानले अधिकार दिएकामा बाहेक प्रतिनिधिसभा विघटन गर्नेजस्तो अधिकार आफूमा अन्तरनिहित रहेको भन्न, अधिकार सिर्जना गर्न वा ग्रहण गर्न मिल्ने अवस्था देखिँदैन, पूर्वप्रधानन्यायाधीशहरूले जारी गरेको विज्ञप्तिमा थियो । यस्तो विज्ञप्तिले अदालतमा विचाराधीन रहेको मुद्दालाई प्रभाव पार्ने भन्दै उनीहरूविरुद्ध अदालतको अवहेलना मुद्दा दर्ता गरिएको थियो ।अधिवक्ताहरू लोचन भट्टराई र धनजित बस्नेतले गत वर्ष माघ १४ मा सर्वोच्चमा दुई वटा छुट्टाछुट्टै मुद्दा दायर गरेका थिए । त्यसमा सुनुवाइ गर्दै न्यायाधीश मनोजकुमार शर्माको इजलासले माघ १५ मा सात दिनभित्र आफैं उपस्थित भएर लिखित जवाफ पेस गर्न पूर्वप्रधानन्यायाधीशहरूलाई आदेश दिएको थियो । प्रधानन्यायाधीश जबरा र न्यायाधीश मल्लको इजलासमा शुक्रबार पूर्वप्रधानन्यायाधीशहरूका तर्फबाट वरिष्ठ अधिवक्ताहरू हरिहर दाहाल, शम्भु थापा, चन्द्रकान्त ज्ञवाली तथा अधिवक्ताहरू ओमप्रकाश अर्याल, मोहना अन्सारी, प्रकाश महर्जन, पुनदेवी महर्जनलगायतले बहस गरेका थिए । अधिवक्ता अर्यालले उक्त मुद्दामा सर्वोच्चले निवेदकको मागदाबी नपुग्ने फैसला गरेको जानकारी दिए । सर्वोच्चले आफ्नो वेबसाइटमा पनि पूर्वप्रधानन्यायाधीशहरू विरुद्धको मुद्दामा मागदाबी नपुग्ने फैसला भएको विवरण उल्लेख गरेको छ ।"
११ जिल्लामा नेतृत्व चयन प्रक्रिया सुरु,"कांग्रेसले नयाँ नेतृत्व छनोटका लागि शुक्रबार ११ जिल्लामा निर्वाचन प्रक्रिया सुरु गरेको छ । निर्वाचनबाट जिल्ला सभापति र केन्द्रीय महाधिवेशन प्रतिनिधि चयन हुनेछन् ।केन्द्रीय निर्वाचन समितिका अनुसार शुक्रबार ताप्लेजुङ, संखुवासभा, दोलखा, मनाङ, मुस्ताङ, बाजुरा, बझाङ, रामेछाप, गोरखा र रुकुम पूर्वमा निर्वाचन प्रक्रिया सुरु भएको छ । केन्द्रीय निर्वाचन समितिका सदस्य अधिवक्ता सीताराम केसीले प्रक्रिया सुरु भएका जिल्लामा शनिबार मतदान हुने बताए । हुम्लामा पनि निर्वाचन प्रक्रिया सुरु भएको जिल्ला निर्वाचन अधिकृत दुर्गाप्रसाद सापकोटाले बताएका छन् । उनका अनुसार शुक्रबार जिल्ला अधिवेशन उद्घाटन भई शनिबार बिहान ८ बजेका लागि निर्वाचन कार्यतालिका तय भएको छ ।शनिबार निर्वाचन हुने गोरखाबाहेक जिल्लामा महाधिवेशन प्रतिनिधि र जिल्ला सभापतिको निर्वाचन सँगैसँगै हुनेछ । कांग्रेसमा एक मात्र निर्वाचन क्षेत्र भएका जिल्लामा सभापतिको उम्मेदवार हुनका लागि क्षेत्रीय प्रतिनिधि र एकभन्दा बढी निर्वाचन क्षेत्र भएका जिल्लामा महाधिवेशन प्रतिनिधि निर्वाचित हुनुपर्ने प्रावधान छ । गोरखामा दुई निर्वाचन क्षेत्र छन् । ११ जिल्लाबाट करिब ३ सय महाधिवेशन प्रतिनिधि छनोट हुनेछन् । दसैंअघि अधिवेशन हुने भनिएका २१ जिल्लामध्ये रसुवामा क्रियाशील सदस्यताको विवाद अझै टुंगिएको छैन । सोलुखुम्बुमा दसैंपछि मात्र निर्वाचन हुने भएको छ । जिल्ला निर्वाचन अधिकृत कैलाश गुरुङले आठवटै पालिकाको अधिवेशन सम्पन्न भए पनि विवादका कारण प्रदेश निर्वाचन क्षेत्र र जिल्लाको निर्वाचन दसैंपछि मात्र गरिने बताए । अन्य जिल्लाले निर्वाचनको तयारी गरिरहेका छन् ।निर्वाचन प्रक्रिया सुरु भएका कतिपय जिल्लामा सर्वसम्मतिको प्रयास भइरहेको छ भने कतै गुटगत प्रतिस्पर्धा हुँदै छ । मनाङमा शंकर गुरुङलाई सभापति बनाउने सर्वसम्मत निर्णय भएको निर्वाचन अधिकृत वसन्त रिमालले जानकारी दिए । शनिबार औपचारिक रूपमा जिल्ला नेतृत्व र महाधिवेशन प्रतिनिधि घोषणा हुने उनको भनाइ छ । दोलखामा शेरबहादुर देउवा, रामचन्द्र पौडेल र कृष्णप्रसाद सिटौला समूहबीच त्रिपक्षीय प्रतिस्पर्धा हुने भएको छ । देउवा समूहबाट रुद्रबहादुर खड्का, पौडेल समूहबाट बर्मा लामा र सिटौला समूहबाट ताराकुमार खड्काले सभापतिमा मनोनयन दर्ता गरेका छन् । केशवराज चौलागाईंले गुट अन्त्य गर्ने भन्दै उम्मेदवारी दर्ता गरेका छन् । हुम्लामा देउवा समूहबाट मोहनविक्रम सिंह र पौडेल समूहबाट थानबहादुर रोकाया वा प्यारालाल शाहीमध्ये एक जना उम्मेदवार बन्ने तयारीमा छन् । त्यहाँ मतदानका लागि ७ सय ६४ जना क्षेत्रीय प्रतिनिधि छनोट भएका छन् । बझाङमा देउवा समूहबाट खडक बोहरा र रमेश भण्डारी तथा पौडेल समूहबाट ज्ञानबहादुर बोहराले सभापतिमा प्रतिस्पर्धाको तयारी गरेका छन् । रुकुम पूर्वमा देउवा समूहबाट लक्षीराम घर्ती र पौडेल समूहबाट वर्तमान सभापति केशरमान रोका नेतृत्वको आकांक्षी छन् । यद्यपि नयाँ जिल्ला भएकाले सहमतिबाटै नेतृत्व र महाधिवेशन प्रतिनिधि टुंग्याउने प्रयास भइरहेको जिल्ला नेता लोकेन्द्र खनालले बताए ।गोरखामा दुई निर्वाचन क्षेत्रबाट निर्वाचित हुने ५० महाधिवेशन प्रतिनिधिका लागि १ सय १९ जनाको उम्मेदवारी परेको छ । महाधिवेशन प्रतिनिधि छनोट भएपछि मंगलबार जिल्ला नेतृत्वको निर्वाचन हुने जिल्ला निर्वाचन अधिकृत देवबहादुर महतले बताए । उनका अनुसार महाधिवेशन प्रतिनिधि छनोटपछि महासमिति सदस्यको र त्यसपछि मात्र जिल्ला सभापतिको निर्वाचन हुनेछ । काठमाडौं महानगरपालिकामा पनि शनिबार नयाँ नेतृत्वका लागि निर्वाचन हुँदै छ । सभापतिमा देउवासिटौला समूहबाट प्रगतिमान रञ्जित र पौडेल (प्रकाशमान सिंह) समूहबाट नीलकाजी शाक्यले प्रतिस्पर्धा गर्ने तयारी गरेका छन् ।"
आफ्नै गाडीमा आए भारतीय पर्यटक,"रक्सौल नाकाबाट भारतीय नम्बर प्लेटका यात्रुवाहक गाडीले शुक्रबारदेखि नेपाल प्रवेश पाएको छ । कोरोना संक्रमणको पहिलो लहरयता झन्डै डेढ वर्षदेखि यात्रुवाहक गाडी आउजाउ बन्द थियो । वीरगन्जरक्सौल सीमानाकाबाट भारतीय यात्रुवाहक सवारीको आवागमन सुरु भएको हो । संघीय सरकारको असोज ५ को निर्णयअनुसार नाका औपचारिक रूपमा खुला भएको हो । यसअघि भारतीय मालवाहक सवारीसाधन मात्र नेपाल प्रवेश गर्न अनुमति थियो । वीरगन्जस्थित नेपाल प्रवेशद्वारमा शुक्रबार भारतबाट आएको पहिलो यात्रुवाहक गाडीमा सवार पर्यटकलाई वीरगन्जका होटल तथा पर्यटन व्यवसायीले स्वागत गरे । होटल तथा पर्यटन व्यवसायी संघ वीरगन्जका अध्यक्ष हरि पन्त, उपाध्यक्ष रचिन्द्रसिंह थापा, महासचिव माधव बस्नेतलगायतको टोलीले अनुज सिन्हासहित ४ जनालाई स्वागत गरेको थियो । सिन्हाले आफूहरू अमलेखगन्ज हुँदै हेटौंडासम्म बिदा मनाउनका लागि जान लागेको बताए । नेपाल प्रवेश गरेलगत्तै यसरी न्यायो स्वागत पाउँदा आफूहरूलाई खुसी लागेको उनले सुनाए । भारतीय पर्यटकलाई स्वागत गर्नका लागि नाकामा पुगेका वीरगन्ज महानगर प्रमुख विजयकुमार सरावगीले आवागमन सहज हुनुले दुई देशबीचको सम्बन्धमा आत्मीयता बढ्नुका साथै नेपालकै पर्यटन क्षेत्रमा पनि ठूलो टेवा पुग्ने बताए । लामो समयसम्म सीमानाका बन्द हुँदा वीरगन्ज र रक्सौलसहितका बासिन्दालाई एकअर्को मुलुकमा आवागमनमा भइरहेको जटिलताको अन्त्य पनि भएको छ, उनले भने, भारत र नेपालबीचको रोटीबेटीको सम्बन्धका कारण पनि निजी सवारीको आवागमन सुचारु हुनुपर्ने हाम्रो माग रहँदै आएको थियो, यसअघि नै सरकारले स्वास्थ्य मापदण्ड तोकेर नाका पूर्ण रूपले खुला गर्नुपर्नेमा ढिलो भयो । संघ अध्यक्ष पन्तले लामो समयदेखि भारतीय पर्यटकलाई उनीहरूको निजी गाडीमा नेपाल प्रवेश गराउने आफूहरूको प्रयास सफल भएको बताए । नेपालको समग्र पर्यटनमा भारतीय पर्यटकको झन्डै ८० प्रतिशत योगदान छ । जबसम्म उनीहरू सहज रूपले नेपाल प्रवेश गर्ने वातावरण बन्दैन, तबसम्म रुग्ण रहेको नेपालको पर्यटन क्षेत्र उँभो लाग्न सक्दैन, उनले भने । वीरगन्ज भन्सार कार्यालयका प्रमुख भन्सार अधिकृत हरिहर पौडेलले मन्त्रिपरिषद्ले असोज ६ मा जारी विदेशबाट नेपाल आगमन हुने र नेपालबाट प्रस्थान गर्ने यात्रुको यात्रासम्बन्धी आदेशले तोकेको मापदण्ड पूरा गरी मात्र भारतीय यात्रुवाहक सवारीसाधनलाई नेपाल प्रवेश गर्न दिइएको बताए । जसअनुसार भारतीय निजी सवारीसाधनमा नेपाल प्रवेश गर्नु ७२ घण्टाअघिको कोभिड१९ को परीक्षण रिपोर्ट नेगेटिभ भएको हुनुपर्ने तथा तेस्रो मुलुकबाट आउनेले नेपाल प्रवेश गर्नुअघि अनलाइन फाराम भरी त्यसको प्रिन्ट बुझाउनुपर्नेछ । यसबाहेक सीमानाकामा एन्टिजेन परीक्षणको पनि व्यवस्था गरिएकाले भारतबाट परीक्षण गराउन नपाएकाहरूले १० मिनेटमै नाकामै परीक्षण गराउन सक्ने पनि बताए ।"
त्रिविमा भ्रष्टाचार निवारणको पढाइ,"त्रिभुवन विश्वविद्यालयले स्नातकोत्तर तहमा सुशासन तथा भ्रष्टाचार निवारण अध्ययन (गभर्नेन्स एन्ड एन्टिकरप्सन स्टडिज) विषयको पठनपाठन सुरु गरेको छ । यो विषय विश्वविद्यालय तहमा अध्यापन गरिएको विश्वमै पहिलो भएको त्रिविले दाबी गरेको छ । यसअघि घानाको एक इन्स्टिच्युटले मात्र यो विषय अध्यापन गराउँदै आएको जनाइएको छ ।त्रिवि मानविकी तथा सामाजिकशास्त्र संकाय डिन कार्यालयले भ्रष्टाचार निवारण प्रतिष्ठान (एन्टिकरप्सन एकेडेमी) सँगको सहकार्यमा उक्त विषयको पाठ्यक्रम तयार गरेको हो । तीन वर्षको निरन्तर गृहकार्यपछि यसै महिनाबाट पठनपाठनको व्यवस्था गरिएको त्रिविले जनाएको छ । डिन कार्यालयअन्तर्गत यसअघिदेखि स्नातकोत्तर तहमा सेमेस्टर प्रणालीअन्तर्गत द्वन्द्व, शान्ति र व्यवस्थापन, अन्तर्राष्ट्रिय सम्बन्ध र कूटनीति, लैंगिक अध्ययन, सामाजिक कार्य, खेल विज्ञान, मनोपरामर्श, टुरिजम एन्ड हस्पिटालिटी, लेब स्टडी, क्राइसिस म्यानेजमेन्ट, स्ट्राट्रेजिक स्टडी र सेक्युरिटी एन्ड पिस विषयको पठनपाठन भइरहेको छ ।मानविकी संकायका डिन कुसुम शाक्यले सुशासन र भ्रष्टाचार निवारण विषय विश्वविद्यालयका निम्ति नौलो र देशका निम्ति आवश्यक रहेको बताइन् । कुनै पनि विषय जन्माउनु ठूलो कुरो होइन । यसलाई दीर्घकालीन टिकाउनु महत्त्वपूर्ण पक्ष हो । डिन कार्यालयले यसतर्फ व्यवस्थापन गर्नेछ, शुक्रबार कीर्तिपुरस्थित विश्वविद्यालय हातामा उक्त कार्यक्रम सार्वजनिक गर्दै डिन शाक्यले भनिन् । कार्यक्रम संयोजक प्राध्यापक योगेश रञ्जितले प्रवेश परीक्षामा सहभागी ६३ जनामध्ये ४० जनालाई भर्ना गरिएको जानकारी दिए । ६३ क्रेडिट आवरको दुईवर्षे अर्थात् चार सेमेस्टरको पाठ्यक्रम बनेको छ । विद्यार्थीले तेस्रो सेमेस्टरको अन्तिममा दुई महिने इन्टर्नसिप गर्नुपर्नेछ, उनले भने, विद्यार्थीको कक्षामा न्यूनतम ८० प्रतिशत भौतिक उपस्थिति रहनुपर्छ । अन्तिम सेमेस्टरको अन्तिममा शोधकार्य गर्नैपर्ने हुन्छ ।भ्रष्टाचार निवारण विषय अध्ययनका निम्ति सुरक्षा निकायले विद्यार्थीका रूपमा आफ्ना अधिकृतलाई सहभागी गराएको छ । राष्ट्रिय सतर्कता केन्द्रमा कार्यरत प्रहरी उपरीक्षक (एसपी) अर्जुनकुमार खड्का र नम्बर एक विपद् व्यवस्थापन गणमा कार्यरत सेनानी (मेजर) भानुभक्त कँडेल विद्यार्थी छन् । भ्रष्टाचार निवारण प्रतिष्ठानले संस्थापक तथा हाल संरक्षक भरत जंगमका नाममा छात्रवृत्ति व्यवस्था गरेको छ । जसअनुसार प्रवेश परीक्षामा सर्वोत्कृष्ट छात्र भूगोल उप्रेतीलाई ३६ हजार रुपैयाँको भरत जंगम पूर्ण छात्रवृत्ति तथा छात्रा सञ्जु पोखरेल र अनिश अधिकारीलाई जनही १८१८ हजार रुपैयाँको आंशिक छात्रवृत्ति प्रदान गरिएको छ ।"
चामल ढुवानी छानबिनमा,"खाद्य व्यवस्था तथा व्यापार कम्पनीले हुम्लामा खाद्यान्न ढुवानी गर्न सस्तो दरमा टेन्डर हाल्नेलाई पन्छाई महँगोमा ठेक्का लगाउन खोजेको विषयमा सार्वजनिक खरिद अनुगमन कार्यालयले छानबिन थालेको छ । खाद्य कम्पनीले प्रचलित कानुन विपरीत बढी रकम कबोल गर्ने प्रत्यर्थीको बोलपत्र छनोट गर्ने आशयको सूचना प्रकाशित गरेको भन्दै उजुरी परेपछि अनुगमन कार्यालयले छानबिन अघि बढाएको हो । कार्यालयका सूचना अधिकारी राजेशकुमार थापाका अनुसार समिट एयर प्रालिका तर्फबाट मनोज कार्कीले उजुरी दर्ता गराएका थिए । कार्की वायु सेवा सञ्चालक संघ, नेपालका महासचिवसमेत हुन् । उजुरी परेपछि कार्यालयले खाद्य कम्पनीबाट सम्बन्धित सबै कागजातहरू मगाएर छानबिन सुरु गरेको हो । उजुरीमाथिको इजलास शुक्रबार बस्छ । इजलासमा दुवै पक्षको बहसपछि विषय टुंगो लगाइन्छ, थापाले भने, सुनवाइ र फैसलाको सबै प्रक्रिया दसैंअगाडि नै टुंग्याउँछौं ।खाद्य कम्पनीले दुगर्ममा हरेक वर्ष सरदर १ लाख ६६ हजार क्विन्टल खाद्यान्न ढुवानी गर्दै आएको छ । यो वर्ष हुम्लामा नेपालगन्जबाट ४ हजार र सुर्खेतबाट ६ हजार गरी १० हजार क्विन्टल खाद्यान्न ढुवानी गर्न बोलपत्र आह्वान गरिएको थियो । तर खाद्य कम्पनीका कर्मचारीको मिलोमतोमा बढी कबोल गर्नेलाई ठेक्का दिने आशयको सूचना प्रकाशित गरेको भन्दै उजुरी परेको हो । प्रतिस्पर्धामा आएकामध्ये किलोमै ४२ रुपैयाँ बढी प्रस्ताव गर्ने कम्पनी श्रीर्मिका एयर कार्गोलाई ठेक्का दिने आशयको सूचना खाद्य कम्पनीले गत असोज ५ मा प्रकाशित गरेको थियो ।खाद्य कम्पनीकै कर्मचारीको मिलोमतोमा बढी कबोल गर्नेलाई ढुवानी दिने प्रपञ्च भयो । अन्याय भएपछि कानुनले दिएको अधिकार प्रयोग गरेका छौं, कार्कीले भने, सार्वजनिक खरिद अनुगमन कार्यालय र अख्तियार दुरुपयोग अनुसन्धान आयोगमा पनि उजुरी दिएका छौं ।यता खाद्य कम्पनीका कार्यकारी अधिकृत मोहनप्रकाश चन्दले भने श्रीर्मिका एयर काग्रोले कबोल गरेको मूल्य गत सालको भन्दा बढी नरहेको दाबी गरे । विवाद गराउनकै लागि अन्य ३ एयरलाइन्सले कम मूल्य कबोल गरेको उनको भनाइ छ । महँगी हरेक वर्ष बढेको छ । श्रीर्मिकाले गत सालको कबोल मूल्यभन्दा बढाएको छैन । विवाद गराउनका लागि एयरलाइन्सले कम मूल्य कबोल गरेका हुन्, चन्दले भने । तर खाद्य कम्पनीकै विवरण हेर्दा श्रीर्मिकाले गत वर्ष नेपालगन्जबाट हुम्ला सदरमुकाम सिमकोट प्रतिकिलो १०८ रुपैयाँका दरले ढुवानी गरेको देखिन्छ । अहिले भ्याटबाहेक प्रतिकिलो १ सय १२ रुपैयाँ कबोल गरेको छ । सुर्खेतबाट सिमकोटसम्मको भने १ सय ५ रुपैयाँ कबोल गरेको छ । तर श्रीर्मिकाभन्दा सस्तो दरमा कबोल गर्ने सीता एयर, समिट एयर र तारा एयरलाई ढुवानी योग्यता नपुगेको भन्दै खाद्य कम्पनीले उनीहरूको प्रस्ताव अस्वीकार गरेको छ ।प्रमुख कार्यकारी अधिकृत चन्दले मापदण्ड नपुगेकै कारण एयरलाइन्सहरू छनोट नभएको दाबी गरे । एयरलाइन्सहरूले १२ करोड रुपैयाँ बराबरको ढुवानी गरेको संस्थागत भुक्तानी विवरणको बैंक इस्टेटमेन्ट देखाउन नसकेकाले ढुवानीका लागि सक्षम नभएको उनको भनाइ छ । एयरलाइन्सले भागबन्डा लगाउने, होल्ड गर्ने गरेका थिए । पर्यटक भेटिए खाद्य ढुवानी नगर्ने प्रवृत्ति छ । विगतमा समयमै ढुवानी पनि गर्न सकेनन्, उनले भने, सक्षम र कार्टेलिङ रोक्न श्रीर्मिका कार्गोलाई दिइएको हो । कार्गो एजेन्सीले ठेक्का लिएपछि कार्यसम्पादन उसैले पाउने हो । त्यही भएर एयरलाइन्सले पाएनन् । जबकि कार्गोले ठेक्का पाए पनि ढुवानीका लागि तिनै एयरलाइन्सको सहयोग लिनुको विकल्प छैन ।श्रीर्मिकाले कबोल गरेको दरमा ठेक्का लागेका हुम्लामा खाद्यान्न ढुवानी गर्न १० करोड ७८ लाख रुपैयाँ खर्च हुनेछ । यसबाट खाद्य कम्पनीलाई ३ करोड ८८ लाख रुपैयाँ अतिरिक्त भार पर्नेछ । अरू तीन कम्पनीले त्योभन्दा निकै कममा ढुवानी गर्न कबोल गरेका छन् । सीता एयरले सुर्खेतसिमकोटका लागि प्रतिकिलो ६३ रुपैयाँ र नेपालगन्जसिमकोटका लागि प्रतिकिलो ७८ रुपैयाँ कबोल गरेको छ । जसअनुसार ६ करोड ९० लाख मात्रै खर्च हुनेछ । त्यस्तै, समिट एयरले सुर्खेतसिमकोटको प्रतिकिलो ९७ रुपैयाँ र नेपालगन्जसिमकोटको प्रतिकिलो ८९ रुपैयाँ भाडाको प्रस्ताव गरेको छ । उक्त प्रस्तावअनुसार कुल खर्च ९ करोड ३८ लाख रुपैयाँ मात्रै हुनेछ । अर्को कम्पनी, तारा एयरले सुर्खेतबाट प्रतिकिलो ७८९० र नेपालगन्जबाट १ सय १० रुपैयाँमा सिमकोट ढुवानी गर्न सक्ने प्रस्ताव गरेको छ । यहीअनुसार ढुवानी भएमा ९ करोड १३ लाख ४० हजार रुपैयाँ मात्रै कम्पनीको खर्च हुने देखिन्छ ।"
"पोल भाडा नतिर्ने इन्टरनेट, टेलिफोन र केबलका लाइन काट्दै प्राधिकरण","देशैभर प्राधिकरणको संरचना प्रयोग गर्ने सबै कम्पनीको लाइन काटिन्छ मनोज सिलवाल, उपकार्यकारी निर्देशक, प्राधिकरण ग्राहक तथा वितरण सेवा निर्देशनालय"
उद्योगको क्षमता उपयोग ६४८ प्रतिशत मात्रै,"काठमाडौं (कास) गत आर्थिक वर्ष २०७७७८ को चौथो त्रैमासमा मुलुकमा रहेका उद्योगको क्षमता उपयोग ६४८ प्रतिशत रहेको नेपाल उद्योग परिसंघले गरेको एक अध्ययनले देखाएको छ । प्रमुख औद्योगिक क्षेत्रका औद्योगिक गतिविधिको अध्ययन गरेर परिसंघले औद्योगिक अवस्थिति प्रतिवेदन सार्वजनिक गरेको हो । प्रतिवेदनमा उत्पादनमूलक उद्योग, सेवा क्षेत्र, कृषि र ऊर्जा क्षेत्रका उद्योगको अवस्थाबारे विवरण समेटिएको छ ।अघिल्लो आव २०७६७७ को तुलनामा गत आवमा उद्योगहरूको आय ८ प्रतिशतले बढेको पनि प्रतिवेदनमा उल्लेख छ । प्रतिवेदनले व्यवसायको क्षमता उपयोगमा कोरोना महामारीको प्रत्यक्ष असर परेको र यो अवस्था सुधारोन्मुख रहेको समेत देखाएको छ । अध्ययन भएको अवधिमा कृषि क्षेत्रका उद्योगले औसतमा ८३ प्रतिशत, ऊर्जा क्षेत्रका उद्योगले ७४ प्रतिशत, उत्पादनमूलक उद्योगले ७७ प्रतिशत र सेवा क्षेत्रका उद्योगले ८४ प्रतिशत ब्याज तिरेका छन् । उत्पादनमूलक उद्योगहरूले चालु पुँजीको ६६१ प्रतिशत बैंक तथा वित्तीय संस्थाबाट ऋण लिएका छन् । अध्ययनमा सहभागी भएकामध्ये ८३ प्रतिशत उद्योगीले नयाँ लगानीका लागि आफू तयार रहेको बताएका छन् । ६९७ प्रतिशत उद्योगहरूले जेनेरेटरबाट ऊर्जा उत्पादन गरी उद्योग सञ्चालन गरिरहेको अध्ययनले देखाएको छ । जसका कारण उद्योगको उत्पादन लागत ४९ प्रतिशतले बढेको देखिन्छ, अध्ययनमा उल्लेख छ ।"
किसानलाई १ हजार पेन्सन,"चौरजहारी नगरपालिकाले किसानलाई पेन्सन दिने तयारी थालेको छ । निवेदन संकलन गरी छनोटमा परेका किसानले मासिक १ हजार रुपैयाँ पेन्सन पाउनेछन् । गत आर्थिक वर्षमा नगरपालिकाले गरेको निर्णय चालु आवबाट कार्यान्वयनमा आउने भएको हो । त्यसका लागि कार्यविधिसमेत बनाइसकिएको कृषि शाखाका प्रमुख विमल खड्काले बताए । किसान पेन्सनका लागि पहिलो चरणमा ५ लाख विनियोजन गरिएको छ । निवेदन आउन सुरु भइसकेको छ, खड्काले भने, विभिन्न खेती, कृषि बाली र पशुपालनमा लागेका किसानलाई पेन्सन दिने योजना बनाएका छौं । त्यसका लागि व्यक्तिगत वा भाडाको जग्गामा कम्तीमा ३ रोपनी व्यावसायिक तरकारी खेती, पुष्प खेती वा नर्सरी स्थापना गरेको हुनुपर्नेछ । खाद्यान्न तथा तरकारीको बीउ उत्पादन गर्ने किसानले ५ रोपनी जग्गामा खेती गरेको हुनुपर्ने मापदण्ड तोकिएको छ । यस्तै, ५ रोपनीमै आँप, लिची, केरालगायतका फलफूल खेती गरिरहेका किसान पनि पेन्सनका लागि योग्य मानिनेछन् । २५ माउ भेडा वा बाख्रा पालेका, कम्तीमा ३ वटा दूध दिने भैंसी वा उन्नत जातका गाई पालेका किसानले पनि पेन्सनका लागि निवेदन दिन सक्नेछन् । ५ सय लेयर्स वा ब्रोइलर, १ सय लोकल कुखरा, कालिज, टर्की वा २ सय ५० बट्टाई पालेका किसानलाई पनि पेन्सनका लागि योग्य मानिएको छ ।नगर प्रमुख विशाल शर्माका अनुसार पेन्सनबापतको रकम हरेक चौमासिकमा किसानको खातामा जम्मा गरिनेछ ।"
मासबेस्ड पार्टीतिर एमाले,"चुस्त संगठन र जुझारु कार्यकर्ता भएको पार्टी भनेर एमालेलाई चिन्ने गरिन्थ्यो । सानो समूहको पूर्णकालीन कार्यकर्ता पंक्तिबाट एमाले सञ्चालन हुन्थ्यो । पार्टी सदस्यता प्राप्तिका लागि सामान्य सदस्य भएर सक्रिय भएको हुनुपर्ने व्यवस्था थियो । तहगत संरचना पार गर्दै कमिटीमा संगठित हुनुपर्थ्यो । तर पहिलो पटक आयोजना गरेको विधान महाधिवेशनमा एमालेले त्यो अभ्यास तोडेको छ । महाधिवेशनका प्रतिनिधि छनोटमा अपनाइएको विधिले एमाले क्याडरबेस्ड मास पार्टी (कार्यकर्तामा आधारित) बाट मासबेस्ड (जनआधारित) पार्टीमा परिणत भएको देखिएको छ । पार्टीले लिँदै आएका नीति, पार्टी सञ्चालन विधि, संगठन संरचना, नेतृत्वको छनोट प्रक्रियालगायतमा आएको परिवर्तनले पनि एमाले मासबेस्ड पार्टी बनेको प्रस्ट्याउँछ ।राजनीतिक विश्लेषक हरि रोका एमाले पहिले नै मासबेस्ड पार्टीमा रूपान्तरण भइसकेको बताउँछन् । सरकारमा एमाले साढे तीन वर्ष बस्दा पपुलिस्ट कार्यक्रमहरू मात्रै ल्याउन खोजे । उनीहरूले तल्लो तहमा पुगेर संरचनागत परिवर्तनको कुरा गरेनन्, उनले भने, एमालेले विगतदेखि नै मासबेस्ड पार्टीकै अभ्यास गर्दै आएको हो । अहिले त्यसमा खुलेर आएको छ । यो भनेको लेनिनवादी संगठनात्मक प्रणालीबाट एमाले बाहिर आएको छ । रोकाका अनुसार पछिल्लो समयमा एमाले अध्यक्ष केपी शर्मा ओलीले अभ्यास गर्दै आएको वान म्यान सो मास पार्टीको नेताको अभ्यास हो । सामूहिकतामा विश्वास नगर्ने, सामूहिक निर्णय नगर्ने, कमिटी, बैठक, विधि र विधानको कुरा नगर्ने अभ्यासमा ओली लामो समयदेखि थिए, रोकाले भने ।तत्कालीन नेकपा माले पञ्चायतकालमा कार्यकर्तामा आधारित थियो । चुनावमा भाग लिन थालेपछि क्याडरबेस्ड मास पार्टी बनेको विश्लेषकहरू बताउँछन् । उनीहरूका अनुसार एमाले अहिले मासबेस्ड पार्टी हो । लामो समयपछि एमालेको विधान महाधिवेशनमा सहभागी भएका विश्लेषक झलक सुवेदीले पनि एमालेले गर्दै आएको अभ्यास मासबेस्ड पार्टीको भएको बताए । क्याडरबेस्ड पार्टीमा कुनै खास सीमासम्म कार्यकर्ताको सहभागिता हुन्छ तर अहिलेको प्रतिनिधित्व त्यो सीमा बाहिर छ, उनले भने, अहिले मिसमास प्रतिनिधित्व भएको छ । आउन त कार्यकर्ता नै आए तर श्रेणी ठ्याक्कै मिलेर होइन फरकफरक रूपमा आएका छन् । माथिबाट तलतिर सर्दै जाने कार्यकर्तामा आधारित पार्टीको सीमा भत्किएको छ ।एमालेले वैचारिक विषयमा गर्न लागेको महाधिवेशनमा ६ हजार ३ सय ४७ प्रतिनिधि छन् । राजनीतिक विश्लेषक रोका अहिलेको विधान महाधिवेशनको अभ्यास मासबेस्डअनुसार भइरहेको बताउँछन् । अहिले तल्लो तहमा पर्याप्त छलफलका लागि विधान, राजनीतिक प्रतिवेदन र संगठनात्मक प्रस्ताव पठाइएन । अहिले ६ हजार मानिसलाई बोलाएर उहाँहरूले जुन प्रस्ताव गर्नुभएको छ, त्यसमा सबैलाई एकएक मिनेट बोल्न दिने हो भने पनि कति समय लाग्छ ! उनले भने, एमालेले बहस र छलफल होइन, अनुमोदन गर्ने हो । मास पार्टीको काम अनुमोदन गर्ने हुन्छ । पहिलेपहिले कम्युनिस्ट पार्टीमा कार्यकर्ता निर्णायक हुन्छ भन्ने गरिन्थ्यो । तर अहिले अनुमोदन गर्ने अवस्थामा पुगेको छ ।महाधिवेशनमा सहभागी एमालेका संघीय मामिला विभागका सदस्य पूर्णइच्छा राई पनि पार्टीभित्र भएको अभ्यासका कारण एमाले मासबेस्ड पार्टी बनेको देखिएको बताउँछन् । पहिले कांग्रेसलाई हामीले मासबेस्ड पार्टी भन्यौं, अहिले हामी त्यही बनेका छौं, उनले भने, पार्टीलाई ठूलो बनाउनका लागि आजै पार्टी सदस्यता दिन्छ, आजै केन्द्रीय कमिटीमा समेत लैजान्छ । हिजो योग्यता, क्षमता र आवश्यकताका आधारमा त्यसलाई प्रतिनिधित्व गर्ने सक्ने मानिसलाई कार्यकर्ता बनाइन्थ्यो । मासबेस्डमा पहुँचको आधारमा नेतृत्व पुग्छन् । राईका अनुसार पहिले क्याडरबेस्ड पार्टीमा ६७ वर्ष साधारण सदस्य भएपछि ६७ वर्ष पार्टी सदस्य रहन्थे, अनि मात्रै कमिटीमा संगठित हुन्थे । पहिले प्रारम्भिकबाट गाउँ, गाउँबाट जिल्ला हुँदै अञ्चल भएर नेता केन्द्रमा आउँथे । आज गाउँ कमिटीमा नबसेको मानिस पहुँच छ भने एकै पटक केन्द्रमा पुग्न सक्छ, उनले भने, कहीँ पनि पद्धति प्रणाली विधि नै भन्ने हुँदैन । सबैले एमाले हुँ, एमालेको पक्षधर हुँ भन्छन् । कमिटीमै बसेका कतिपय पार्टीको पूरा नाम भन्न पनि सक्ने अवस्थामा छैनन् ।२०४६ सालमा बहुदलीय व्यवस्था पुनःस्थापना भएसँगै एमालेले खुला राजनीतिको अभ्यास गर्दै आएको छ । राजनीतिक विश्लेषक रोका एमालेको चुनावदेखि चुनावसम्मको राजनीतिले मासबेस्ड बन्न बाध्य बनाएको बताउँछन् । एमालेले संरचनागत परिवर्तनको विषय २०५१ सालदेखि छल्दै आएको थियो । आर्थिक रूपमा भन्दा बहुदलीय जनवादले पनि पुँजीवादमै जाने भन्ने हो, उनले भने, निर्वाचन पद्धतिभन्दा बाहिर नजाने र बहुदलको विकल्पलाई उग्रवाद भन्न थालेपछि चुनावको कुरा मात्रै भयो । चुनावमा उपलब्धि प्राप्त गर्नका लागि मासबेस्ड पार्टी हुनुपर्छ ।"
विधान महाधिवेशन ओलीमय,"करिब तीन हजार राता कुर्सी र भव्य मञ्चमाथि हँसिया हथौडा को मधुरो संकेत छ । हँसिया हथौडा भने सूर्य को बीचमा छ । गोदावरीस्थित सनराइज सम्मेलन केन्द्र एमालेको विधान महाधिवेशनका लागि राष्ट्रिय झन्डा, पार्टीको झन्डा र चुनाव चिह्नले सजाइएको छ । महाधिवेशनस्थलका होर्डिङ बोर्ड, तथा सवारीसाधनका फ्लेक्सदेखि पानीको बोतलसम्ममा भने एमाले अध्यक्ष केपी शर्मा ओलीको फोटो छाएको देखिन्छ । महाधिवेशनस्थलमा अध्यक्ष ओली मात्रै छाएको देखेपछि केन्द्रीय सदस्यसमेत रहेका सांसद झपट रावलले सामाजिक सञ्जालमा लेखेका छन्, म कार्ल मार्क्स, लेनिन, पुष्पलाल, मदन र मनमोहन खोजिरहेको छु ! विधान महाधिवेशन शुक्रबार दिउँसो १२ बजे सुरु हुने भनिएको थियो । त्यसअघि नै सभाहलका कुर्सी भरिन थालेका थिए । मञ्चमा शीर्ष नेताहरूका लागि सोफा राखिएको थियो भने हलको पहिलो लहर सांसद र केन्द्रीय सदस्यहरूका लागि छुट्याइएको थियो । त्यसपछि ओहदाअनुसार सिटको विभाजन गरिएको थियो । ओहदा र कुर्सीको मेल गराउन ज्याकेटमा नेकपा एमाले लेखिएका स्वयंसेवक खटिएका थिए । सभाहलको क्षमता ३ हजार जना अट्ने भए पनि महाधिवेशनका लागि ६ हजार ३ सय ४७ जना प्रतिनिधि थिए । मूल हलमा नअटेकाहरूका लागि दुई फरक हलमा प्लास्टिकका कुर्सी व्यवस्था गरेर ठुल्ठूला स्क्रिन राखिएका थिए । ती स्क्रिनमा मूल हलमा भइरहेका गतिविधि देखाइएको थियो । अपराह्न १ बज्दै गर्दा अध्यक्ष ओलीलाई पार्टीका युवा कार्यकर्ता र सुरक्षाकर्मीले एस्कर्टिङ गरेर महाधिवेशनस्थलमा पुर्याए । ओलीको प्रवेशसँगै हलका कुर्सी मात्रै नभई खाली ठाउँमा समेत कार्यकर्ता बसेका थिए । राष्ट्रिय गान र कम्युनिस्टहरूको अन्तर्राष्ट्रिय गीत गुन्जिएपछि मौन धारण गराइएको थियो । त्यसपछि कार्यक्रम सञ्चालक प्रदीप ज्ञवालीले मनमोहन अधिकारी र केपी शर्मा ओली नेतृत्वको सरकारले गरेको कामको चर्चा गर्न थाले । ओली सरकारले राम्रा काम गरिरहेका बेला जनादेशले नभई सर्वोच्च अदालतको परमादेशले हटाइएको बताए । अध्यक्ष ओलीले राजनीतिक प्रतिवेदन प्रस्तुत गर्नुअघि अश्विनी भेटवालले तयार पारेको उपहार वृत्तचित्र प्रस्तुत गरिएको थियो, जसमा ओलीले भूग्रहमा मात्र नभई ब्रह्माण्डमा समेत उपस्थिति जनाएको भनिएको छ । राजनीतिक प्रतिवेदन प्रस्तुत गर्ने क्रममा ओलीले अस्वस्थ महसुस गरे । करिब ५० मिनेट प्रतिवेदन वाचन गरेपछि उनले रुघाखोकीले समस्या भएको भन्दै शंकर पोखरेललाई प्रतिवेदन वाचन गर्ने जिम्मेवारी सुम्पिए । ओलीले प्रतिवेदन वाचन गर्ने क्रममा नै कोही प्रतिनिधि उँघेका थिए भने कोहीकोही बाहिरिँदै थिए । पोखरेलले अध्यक्षको प्रतिवेदन वाचन गरिसक्ने बेलासम्म धेरै कुर्सी खाली भइसकेको थियो । बाहिर भने चलहपहल देखिन्थ्यो । कोही प्रतिनिधिले महाधिवेशनस्थल नै छाडिरहेका थिए, कोही ओलीको स्ट्याचुसँग तस्बिर खिचिरहेका थिए । पोखरेलले प्रतिवेदन प्रस्तुत गरिसकेपछि पुरुषोत्तम भण्डारी फुर्के बा लाई ज्ञवालीले मञ्चमा बोलाए । उनले प्रधानमन्त्री शेरबहादुर देउवा, माओवादी केन्द्रका अध्यक्ष पुष्पकमल दाहाल र एकीकृत समाजवादीका अध्यक्ष माधवकुमार नेपाललगायतमाथि छेडखानी गरे भने ओली र एमालेको प्रशंसा गरे । एमालेको कलाकार संगठनका केन्द्रीय सदस्यसमेत रहेका भण्डारीले जति रोए नि रामकुमारीसँग रोऊ माधव, एमालेले देख्ने गरी रुन हुँदैन भन्दा एमालेका नेता र कार्यकर्ताले ताली पिटेका थिए । सम्मेलन केन्द्रमा अनेरास्ववियुले बौद्धिक खुराक भन्दै ओली नेतृत्वको सरकारका १०१ उपलब्धि लेखिएको पर्चा बाँडेको थियो । खाजा समयपछि एमाले महासचिव ईश्वर पोखरेलले संगठनात्मक प्रस्ताव र उपमहासचिव तथा संगठन विभाग प्रमुख विष्णुप्रसाद पौडेलले विधान संशोधन प्रस्ताव प्रस्तुत गरेका थिए । पोखरेलले संगठनात्मक प्रस्ताव प्रस्तुत गर्ने क्रममा बाहिरका दुई हलका कुर्सी खाली भइसकेका थिए । मूल हलबाट प्रतिनिधि बाहिरिने क्रम पनि जारी थियो । पोखरेलपछि पौडेलले विधान संशोधन प्रस्ताव प्रस्तुत गरेका थिए । विधान महाधिवेशनलाई नेताहरूले देशभरका कार्यकर्ताबीच भेटघाटको अवसरमा रूपमा अर्थ्याइरहेका थिए । पार्टी विभाजन भएका बेला भेलाले कार्यकर्तामा ऊर्जा भर्ने उनीहरूको भनाइ थियो । एमाले उपमहासचिव घनश्याम भुसालले भने माधवकुमार नेपाल, झलनाथ खनाल, मुकुन्द न्यौपानेलगायत नेताको अभाव खड्किएको बताए । हाम्रो आन्दोलनमा त्यति लामो समय लाग्नुभएका साथीहरूको अभावै खड्किँदैन भन्नु उद्दण्डता हुन्छ भन्ने लाग्छ मलाई, ओलीको ठूलो तस्बिर भएको फ्लेक्समुन्तिर उभिएर पत्रकारहरूलाई प्रतिक्रिया दिने क्रममा उनले भने, तर भावनाले चल्दैन फेरि पनि । भावनाले चल्थ्यो भने उहाँहरू यहीं बस्नुहुन्थ्यो । यो राजनीतिको सच्याइ हो कि हामी राजनीतिक मुद्दामा एक ठाउँमा रहन सकेनौं ।प्रदेश १ का मुख्यमन्त्रीसमेत रहेका स्थायी कमिटी सदस्य भीम आचार्यले तीन दिन चल्ने विधान महाधिवेशनले एमालेभित्रको वैचारिक मतभेदलाई अन्त्य गर्ने बताए । ठीक खालको राजनीतिक कार्यदिशा अवलम्बन गर्न र सुसंगठित पार्टी निर्माणका लागि विधान तयार हुन्छ, उनले भने । सुदूरपश्चिम प्रदेशका अध्यक्ष कर्ण थापाले भने विधान महाधिवेशनपछि पार्टीभित्रको अराजकताको अन्त्य हुने दाबी गरे । एमालेभित्रका अराजकता, अनुशासनहीनता अन्त्य गर्छौं । अनुशासित, सशक्त पार्टी नीति बनाउँछौं, उनले भने । एमालेमा सामूहिकता हराउँदै एकल नेतृत्व अगाडि आएको भन्ने पत्रकारको प्रश्नमा उनको भनाइ थियो, त्यो शतप्रतिशत गलत हो । यो कम्युनिस्ट आन्दोलनका विरुद्धमा गरिएको सुनियोजित षड्यन्त्र हो । एमाले मात्रै कार्यकर्तालाई सार्वभौमसत्तासम्पन्न बनाउने पार्टी हो । सामूहिक नेतृत्व र व्यक्तिगत जिम्मेवारी हुन्छ ।"
क्यासल प्लेअफमा,"बराबरीले दुवैलाई घाटाअर्को खेलमा काठमाडौंका शंखमूल र मछिन्द्र स्काइ गोल्सले २२ गोलको बराबरी खेल्दै अंक बाँडे । बराबरीले दुवैलाई फाइदा भने भएन । दोस्रो स्थानको शंखमूल शीर्षस्थानको स्पोर्ट्स क्यासलसँग दुरी छोट्याउन असफल रह्यो भने स्काइका लागि यो बराबरीले शीर्ष चारको यात्रामा नराम्रो धक्का लागेको छ । ७ चरण सकिँदा अपराजित शंखमूलको १५ अंक छ । टोली क्यासलसँग ४ अंकको दूरीमा छ । गोल्सको १० अंक भएको छ । प्लेअफमा पुग्न टोलीले बाँकी दुवै खेल जितेर मात्र पुग्दैन, अरू टोलीको नतिजामा भर पर्नुपर्ने हुन्छ । उनीहरूभन्दा एक खेल कम खेलेका फुटसल फाइभको १४ र द राइजिङ युथको १३ अंक छ ।शंखमूलका कृजल खड्काले आठौं मिनेटमा गोल गरेपछि टोलीले अग्रता लियो । २२ औं मिनेटमा आशिष सुनामले स्काइबाट बराबरी गोल फर्काए । २७ औं मिनेटमा अरुज सिंहले पुनः अग्रता दिलाए पनि ३० औं मिनेटमा स्काइका मिसन लामाले बराबरी गोल गरे ।"
चितवनको यात्रा,"दुई खेलअगावै चितवन टाइगर्स बजाज पल्सर एभरेस्ट प्रिमियर लिग (ईपीएल) क्रिकेटको प्लेअफमा पुगेको छ । पहिलो तीन खेल जित्नेक्रममा चितवनले शुक्रबार पोखरा राइनोजलाई ९ विकेटले पराजित गर्यो । ओपनर मोहम्मद साहजाद र भीम सार्कीले सानदार अर्धशतक बनाएपछि चितवनले १ सय २४ रनको लक्ष्य १६४ ओभरमै पूरा गर्यो । इशान पाण्डे दोस्रो ओभरमै शून्यमा आउट भए पनि साहजाद र भीमले दोस्रो विकेटमा १ सय २३ रनको साझेदारी गरी चितवनलाई जिताए । साहजाद ६३ र भीम ५४ रन बनाई अविजित रहे । अफगानिस्तानका साहजादले ५२ बलमा ७ चौका र २ छक्का तथा भीमले ४२ बलमा ५ चौका र २ छक्का प्रहार गरे । यसअघि ब्याटिङ रोजेको पोखराले ७ विकेट गुमाई १ सय २३ रनमात्र बनायो । पोखरालाई चितवनले सुरुदेखि नै दबाबमा राखेको थियो । रित गौतम २, सुनील धमला शून्य, कप्तान विनोद भण्डारी ५, रिचर्ड लेभी २० र लोकेश बम ८ रनमा आउट भएपछि पोखरा नवौं ओभरमा ४२५ को स्थितिमा पुग्यो ।असेला गुणरत्ने र विवेक यादवले छैटौं विकेटमा ५६ रनको साझेदारी गरेपछि पोखराको स्कोर हेर्नलायक बनेको हो । गुणरत्नेले २६ बलमा १ चौकासहित २५ रन बनाए । विवेकले अविजित ५३ रन बनाए । उनले ४५ बलमा ३ चौका र ३ छक्का प्रहार गरे । विक्रम सोब शून्यमा आउट भए भने केसरिक विलियम्स २ रनमा अविजित रहे । साहव आलमले ४ ओभरमा १७ रनमात्र खर्चेर २ विकेट लिए भने कमलसिंह ऐरीले २ विकेट लिँदा ४ ओभरमा ४० रन खर्चे । कप्तान सोमपाल कामीले ४ ओभरमा १ मेडन राख्दै १२ रन खर्चेर १ विकेट लिए । ईपीएलकै ठूलो स्कोरडिफेन्डिङ च्याम्पियन ललितपुर प्याट्रियट्सले पहिलो जित हात पार्दा विराटनगर वारियर्सलाई ३७ रनले हरायो । २ सय २७ रनको लक्ष्य पाएको विराटनगरले ८ विकेट गुमाई १ सय ८९ रनमात्र बनाउन सक्यो । तीन खेलमा हार बेहोरेपछि सन् २०१७ को विजेता विराटनगर प्रतियोगिताबाट बाहिरिने स्थितिमा पुगेको छ । चौथो खेलमा पहिलो जित पाएको ललितपुरसँग ३ अंक छ ।सन्दुन विराकोडी र कप्तान कुशल भुर्तेलले सानदार सुरुआत दिलाएपछि टस हारेर ब्याटिङमा आएको ललितपुरले २० ओभरमा ५ विकेट गुमाई २ सय २६ रन बनायो । अजमतुल्लाह ओमरजाइले ईपीएल इतिहासकै सबैभन्दा कम बल खेलेर अर्धशतक बनाएपछि ललितपुरले ठूलो स्कोरको कीर्तिमान पनि बनायो । २१ बलमै अर्धशतक बनाएका उनी कुल २४ बल खेलेर अविजित ५८ रन बनाए । त्यसमा ७ छक्का सामेल थियो । विराकोडी र कुशलले पावर प्लेको ६ ओभरमा ७० रन जोडेर ललितपुरलाई उत्कृष्ट सुरुआत दिलाए । छैटौं ओभरको अन्तिम बलमा आउट हुनुपूर्व कुशलले १७ बल खेल्दै ४ चौका र २ छक्कासहित ३२ रन बनाए ।योगेन्द्रसिंह कार्कीले १ चौका र ३ छक्का प्रहार गर्दै १८ बलमा २७ रन जाडे । विराकोडीले ४३ बलमा १० चौका र ३ छक्कासहित ७३ रन बनाए । पवन सर्राफ २ र जयकिसन कोस्लावाला १३ रनमा आउट भए । इनिङ्सको अन्तिम ३ बलमा रामनरेश गिरीलाई छक्का प्रहार गरेका नारायण जोशी १८ रन बनाई अविजित रहे । श्रीलंकाली ब्याटर दिलसान मुनाविराले ३९ बलमा ५९ रन बनाए पनि विराटनगरलाई जित दिलाउन सकेनन् । उनले ५ चौका र ४ छक्का प्रहार गरे । ओपनर चन्द्रपाल हेमराजले ४ चौका र १ छक्कासहित २८, आसिफ शेखले ३० बलमा ६ चौकासहित ३७, सिकन्दर राजाले १२ बलमा २ चौका र २ छक्कासहित २४ रन बनाए । कप्तान करण केसी ४ रनमै आउट भए । वसन्त रेग्मी ९ र प्रतिस जिसी ४ रनमा अविजित रहे । ओमरजाइले ४ ओभरमा ४२ रन खर्चेर ४ विकेट लिए । ललितनारायण राजवंशीले ४ ओभरमा २५ रन खर्चेर २ र योगेन्द्रले १ विकेट लिए ।"
फेरि एपीएफविरुद्ध न्यु डायमन्ड,काठमाडौं (कास) एपीएफ क्लब र न्यु डायमन्ड क्लब छैटौं एनभीए क्लब च्याम्पियनसिप भलिबलको महिलातर्फ उपाधिका लागि भिड्ने भएका छन् । पाँचौं संस्करणमा दुई टोलीबीच उपाधि भिडन्त हुँदा एपीएफले सफलता पाएको थियो ।शुक्रबार एपीएफले अर्को विभागीय प्रतिद्वन्द्वी त्रिभुवन आर्मी क्लबलाई ३२ को प्रतिस्पर्धात्मक सेटमा पराजित गर्दै उपाधि यात्रा तय गरेको हो । एपीएफले २७२५ ले पहिलो सेट जितेर खेलमा अग्रता बनायो । तर लगातार २५२१ ले दोस्रो र २७२५ ले तेस्रो सेट गुमाएपछि एपीएफ हार नजिक पुगेको थियो । तर एपीएफ चौथो सेटमा पुनरागमन गर्दै सेट २६२४ ले आफ्नो पक्षमा पारेर खेल २२ सेटको बराबरीमा ल्यायो । अन्तिम तथा निर्णायक सेटमा एपीएफले १५१३ ले स्कोर गर्दै लगातार फाइनल यात्रा पक्का गर्यो ।अर्को खेल पनि त्यत्तिकै रोमाञ्चक बन्यो । न्यु डायमन्डले पुलिस क्लबमाथि ३२ सेटकै जित निकालेको थियो । चिरप्रतिद्वन्द्वी एपीएफसँगको भेट पक्का गर्यो । पहिलो सेट २५१८ ले पुलिसलाई सुम्पेको डायमन्डले दोस्रो सेट २५१७ ले आफ्नो पक्षमा पारेर खेल बराबरी गर्यो । पुलिसले फेरि २१२५ ले सेट जितेर अग्रता बनायो । चौथो सेट २५१७ ले डायमन्डको पक्षमा गयो । खेल २२ सेटको अगाडि बढ्यो । अन्तिम सेटमा कडा प्रतिस्पर्धाबीच डायमन्डले १५१३ को सेट जितेर खेल आफ्नो पक्षमा पार्यो ।
अजय दीक्षित,"कोभिड१९ को त्रास अझै उस्तै छ । आफन्तका असामयिक मृत्युका पीडा छँदै छन् । असोजमा पनि असारे झरीझैं दर्केर पानी परिरहेकै छ । अघिल्ला वर्षझैं यस वर्ष पनि घरगोठ, बारीकान्ला र बाटा भत्किए, पुलपुलेसा र घरखेत बगे । बस्ती डुबानमा परे । कति ठाउँमा आवतजावत रोकिएर बिरामीका लागि औषधि किन्न बजारसम्म जान सकिने अवस्था पनि थिएन । आउँदा वर्ष पनि यस्ता घटना घट्नेछन् । बाढीपहिरोका घटना पहिले पनि हुन्थे । फरक यत्ति हो हिजोआज यी बढेका छन् । मनसुनको पहिलो झरीमै विनाशकारी बाढीपहिरो आउन थालेका छन् ।गएको अगस्टमा जलवायु परिवर्तनको दूरगामी असर देखाउने एउटा महत्त्वपूर्ण प्रतिवेदन सार्वजनिक भयो जलवायु परिवर्तनसम्बन्धी अन्तरसरकारी प्यानलको छैटौं प्रतिवेदन (एआर६) को निचोड छ खनिज इन्धनको प्रयोग निरन्तर भइरहेको हुँदा वायुमण्डलमा कार्बनडाइअक्साइडजस्ता हरितगृह ग्यासको मात्रा बढ्ने क्रम जारी छ । जलवायु परिवर्तन वास्तविकता बनिसक्यो । यो परिवर्तनको भयानक असरले जीवजगत्लाई नराम्ररी चपेटामा पार्नेछ ।आउँदो नोभेम्बरमा ग्लास्गो सहरमा जलवायु सम्मेलन हुँदै छ । यसैबीच, हाम्रो मुलुकमा विभिन्न पार्टीका नेताबीच बाक्लो भेटघाट, छलफल भइरहेका समाचार आए । मेरो मनले एकनास सोधिरह्यो हाम्रा नेताहरूका ती भेटभाटमा एआर६ ले इंगित गरेको अवस्था, नेपालमा आइपर्नेजलवायु परिवर्तनका चुनौती र ग्लास्गो सम्मेलनमा हुनुपर्ने कामकुराबारे छलफल भए कि भएनन् होला ? मेरो ब्रह्मले भन्यो, अहँ भएन । भएको भए त कुनै न कुनै अखबार, सञ्चारमाध्यममा त्यो खबर आउनुपर्ने !यसबीच मैले स्वास्थ्य, शिक्षा, योजना, इन्जिनियरिङ, साहित्यतर्फका केही मित्रसँग जिज्ञासा राखेको थिएँ, एआर६ को निचोड र ग्लास्गो सम्मेलनबारे कस्तो जानकारी राख्नुभएको छ ? प्रायः सबैको उस्तै जवाफ थियो, जलवायु परिवर्तनबारे सामान्य हिसाबले पढेको, सुनेको छु । आफ्नै विषयको सेरोफेरोमा बस्नुपरेको छ । मिहिन जानकारी राखेको छैन । वैज्ञानिक, सरकार र समूहहरू लागेका छन्, समाधान गरिहाल्छन् आशयका जवाफ पनि आए ।फरकफरक विधामा दखल राख्ने साथीहरूका सरोकार बुझ्ने प्रयोग मेरा लागि शिक्षाप्रद भयो । जलवायु परिवर्तन विषयको संवाद प्राविधिक दायरामा सीमित छ, आम नागरिक तहमा अझै पुग्न सकेको छैन । उपन्यासकार अमिताभ घोषले भनेका छन्, जलवायु परिवर्तन प्राविधिक मात्रै होइन, राजनीतिक र सामाजिक चुनौती पनि हो । यस चुनौतीको समाधान सार्वजनिक हितको विषय भएकाले विज्ञान, प्रविधिसँगै खनिज इन्धन प्रणाली, परिवर्तन सहयोगी राजनीतिक निर्णय र सामाजिक अभ्यास अगाडि आउनुपर्छ । नेपालका सबै तहका राजनीतिक नेतृत्वले जलवायु परिवर्तनबारे संवाद सुरु गरून्, कामना छ, प्रार्थना छ ।सम्माननीय प्रधानमन्त्री, पूर्वप्रधानमन्त्रीहरू, संघीय सांसदहरू, शीर्षस्थ नेता, मुख्य मन्त्री, प्रदेशमन्त्री, प्रदेश सांसद, पालिकाका मेयरहरू, वडाध्यक्ष र सदस्य, सरकारमा कार्यरत कर्मचारीहरू एवं योजना तर्जुमाकारहरूलाई सादर नमस्कार !संविधान अनि चुनावको अभिमतले तपार्इंहरूलाई राज्यको स्रोतशक्ति प्रयोग गर्ने अधिकार र दायित्व सुम्पिएको छ । मुलुकको सत्ताशक्तिको ताल भने पुरानै छ । राजनीतिका भित्री लयसुर जान्दिनँ । मेरो चाहना नेपालीहरूले उचित सेवासुविधा पाऊन्, न्याय पाऊन्, सामाजिक र आर्थिक विभेद कम होस्, नागरिकका आवाज सुनियोस्, नीतिमा प्रतिविम्बित होस् भन्ने हो ।हाल विश्वमा निर्णायक शक्तिमा रहेका सबै वादलाई एउटा बाटो मान्य छ : सन् १७६० तिर बेलायतमा सुरु भएको खनिज इन्धन दोहनमा आधारित विकास । खनिज इन्धन दोहनको थालनी एक ऐतिहासिक घटना थियो । यसपछि औद्योगिक क्रान्ति अगाडि लाग्यो । यो बाटोले प्रगतिलाई सहयोग गर्यो । प्राविधिक आविष्कार बढे, आर्थिक समृद्धि भयो, खोप, औषधिहरू बने, जीवनलाई स्वस्थ बनायो । यसकै तागतमा उपनिवेश बनाइए, युद्धका विभीषिका भए । मानवीय पीडाका कथा थपिए । यी सबै सन्दर्भमा खनिज इन्धनको प्रयोगमा आधारित प्रणालीमा तलमाथि भएन, झनै जकडिएर बस्यो ।सन् १७१० को दशकमै बेलायतमा कोइला बालेर पानी तताई बाफ निकाली पानी तान्ने पम्पको प्रयोग सुरु भइसकेको थियो । त्यो पम्प दक्ष थिएन अर्थात् थोरै बाफ निकाल्न धेरै कोइला बाल्नुपर्थ्यो । सन् १७६३ मा ग्लास्गो विश्वविद्यालयमा कार्यरत जेम्स वाटले त्यो प्रचलित ढाँचाको पम्प मर्मत गर्ने काम पाए । वाटलाई बाफ इन्जिन, त्यसले खपत गर्ने कोइला र खर्चबारे चासो बढ्यो । दक्षता सुधारको यत्नमा लागे उनी । पुस्तक न्यु थिंकिङ : फ्रम आइन्सटाइन टु आर्टिफिसियल इन्टेलिजेन्स मा दागोगो अल्ट्रैड लेख्छन् सन् १७६३ को दिउँसो ग्लास्गो सहरमा टहलिने क्रममा वाटलाई पम्पमा सुधार गर्ने, पहिलेभन्दा दक्ष बनाउने जुक्ति फुर्यो । कम कोइला बालेर धेरै बाफ निकाल्न सकिने भयो ।आफ्नो व्यापारी साथीसित मिलेर उनले पम्प बनाउने पेटेन्ट लिए, कम्पनी खोले । पम्प बिक्री हुन थाल्यो, कम्पनीलाई फाइदा भयो । कोइला बालेर आएको बाफमार्फत सोझो (लिनियर) चल्ने पिष्टनले गुडाउन प्रयोग गरिने प्रविधि विकास गरियो । बाफ शक्ति पानीजहाज, गाडी र तान सञ्चालनमा प्रयोग हुन थाल्यो । मेसिनको प्रयोग बढ्यो । औद्योगिकीकरण अगाडि लाग्यो र कोइला बाल्ने दर पनि माथि ।सन् १८५० को दशकमा अर्को घटनाक्रमले औद्योगिकीकरणलाई थप बल पुर्यायो । त्यस दशकमा संयुक्त राज्य अमेरिकामा खनिज तेलको उत्खनन, प्रशोधन र बेचबिखन गर्ने व्यवस्था सुरु भयो । पेट्रोलियम बालेर इन्जिन चलाउने प्रविधि विकास भयो । खनिज तेलको उत्खनन, प्रशोधन र बेचबिखन गर्ने निजी कम्पनी खुले ।साउदी अरेबिया, इरान, इराक, कुबेतलगायत मुलुकमा तेल खानी पत्ता लाग्यो, निजी कम्पनी त्यता पुगे, खनिज तेल भूराजनीतिमा उनियो । तेल कम्पनीहरूको प्रभुत्व बढ्यो, हिजोआज पनि कायम छ । खनिज इन्धनको प्रयोगमा आधारित सिमेन्ट, स्टिल, अमोनिया, प्लास्टिक उद्योग खुले । पानीजहाज, गाडी, हवाइजहाज सबै खनिज तेलको प्रयोगबाटै चल्ने भए । यी सबै वर्तमान विश्व अर्थव्यवस्थाका आधारभूत खम्बा हुन् । दाउरा बाल्दा धूवाँ आएसरह खनिज इन्धनको दोहनले पनि धूवाँ निकाल्छ, हरितगृह ग्यासको रूपमा । खनिज इन्धन लाखौं वर्षअघि पृथ्वीको पत्रमा थिचिएका रूखबिरुवा न हुन् !वायुमण्डलमा कार्बनडाइअक्साइड, मिथेन, बाफलगायत अन्य हरितगृह ग्यास छन् । यी ग्यास छिचोलेर सूर्यको किरण पृथ्वीमा आउन सक्छ, तर सबै फर्केर जान सक्दैन । केहीलाई यी हरितगृह ग्यासले रोकेर राख्छन्, बाहिर अन्तरिक्षमा जान दिँदैनन् । यसरी ग्यासले पृथ्वीलाई तातो राख्छ, नत्र पृथ्वी हिउँको डल्लो बन्ने थियो । सन् १८५९ मा वैज्ञानिक जोन टिन्डलले हरितगृह ग्यास प्रभावसम्बन्धी सिद्धान्त प्रतिपादन गरेका थिए । तर, औद्योगिकीकरणको वेगमा खनिज इन्धन बालेपछि धूवाँ निस्किन्छ र हानि गर्न सक्छ भन्ने ज्ञान ओझेल पर्यो । उत्सर्जनले गर्ने हानिको हिसाब गरिएन । खेती, बसोबास र उद्योग निर्माणका लागि वन र प्रकृति फँडानी, डढेलोका साथै कोइला र खनिज इन्धन बालेपछि वायुमण्डलमा पुगेको धूवाँ र त्यसबाट उत्पन्न हुन सक्ने विकराल अवस्थाबारे ख्याल गरिएन, जति धूवाँ फाले पनि हुन्छ भन्ने मान्यता राखियो । २५० वर्षदेखि यी हरितगृह गुण भएका ग्यास फाल्ने क्रम निरन्तर जारी छ । तातो निकै बढेको छ ।ऊर्जाको एउटा रूप हो ताप । र, तापक्रमचाहिँ तापको मानक । ताप बढेपछि तापक्रम माथि उक्लिन्छ । तातोले भूतलको र समुद्रको पानीलाई बाफ बनाउँछ । विज्ञान भन्छ एक डिग्री तापक्रम बढेपछि बाफ थपिने हुँदा वर्षा ६७ प्रतिशतले माथि जान्छ । वर्षाखडेरी विषम हुने एउटा कारण तातो र बाफले जलचक्र असन्तुलित बनाएकाले पनि हो । एआर६ ले यो थप ताप वा ऊर्जा मानव क्रियाकलापका कारण भएको पुष्टि गरेको छ । एआर६ भन्छ यही रफ्तारमा खनिज इन्धनको प्रयोग वायुमण्डलका लागि अब सह्य छैन । जलवायु परिवर्तनको दर माथि जानेछ, विषम मौसमी घटना बढ्नेछन् । प्रभाव समस्त मानव जातिले भोग्नुपर्नेछ ।जलवायु परिवर्तनको विषयमा त सन् १९८० तिर मात्रै हामी नेपालीमध्ये केही अग्रज जानकार हुन थालेका थियौं । सन् १९९२ मा जलवायु परिवर्तनसम्बन्धी राष्ट्रसंघीय संरचना महासन्धि (यूएनएफसीसीसी) स्थापना भएपछि जलवायु परिवर्तनबारे नेपालीहरूको सहभागिता केही बाक्लिन थालेको हो । सुरुका दिनमा सरकारी प्रतिनिधिहरूको यूएनएफसीसीसी औपचारिक सभा र त्यसबाहिर हुने छलफलमा केही स्वतन्त्र व्यक्तिको सहभागिता हुनेगर्थ्यो । अहिले भने अध्ययन, अनुसन्धान, नेपालभित्र र बाहिर गरिने छलफलमा सहभागी हुनेहरूको संख्या केही बढेको छ । तर, नागरिकस्तरमै जलवायु परिवर्तनबारे संवाद हुन सकेको छैन ।एआर६ ले वायुमण्डलको औसत तापक्रम सन् १८५०१९९० को तुलनामा सन् २०११२०२० मा ११ डिग्री सेल्सियस बढेको किटान गरेको छ । झट्ट हेर्दा लाग्न सक्छ ११ डिग्री सेल्सियस त हो, सामान्य नै हो ! वनजंगल, समुद्र, महादेश सबैतिर तातो थपिएको हुँदा समग्र वायुमण्डलको औसत तापक्रम बढेको हो खनिज इन्धनको दोहन, वन विनाशजस्ता कारणले थपिएको हरितगृह ग्यासका कारण । यो उत्सर्जनमा विकसित मुलुकको ऐतिहासिक भूमिका बढी छ उनीहरूले धेरै उत्सर्जन गरे, भौतिक विकास पनि । हिजोआज चीन सबैभन्दा बढी उत्सर्जन गर्ने मुलुक हो ।खनिज इन्धनमा आधारित आर्थिक प्रणाली नवीकरणीय प्रणालीमा रूपान्तरण गर्नुपर्ने मोडमा आइपुगेको छ । उत्सर्जन कम गर्नुपर्ने हाँक बढ्दो छ । खनिज इन्धनमा आधारित प्रणालीलाई नवीकरणमा लैजान राम्रैसँग कार्यक्रम अगाडि डोर्याउनुपर्नेछ । सन् २०१५ को पेरिस सम्झौताले वायुमण्डलको औसत तापक्रम औद्योगिक युग सुरु हुनुअघिको (सन् १८५० तिर भएको) भन्दा १५ देखि २ डिग्री सेल्सियस मात्रै बढी हुनेगरी सीमित गर्ने लक्ष्य तय गरेको हो । हरेक मुलुकले आफ्नो उत्सर्जन लक्ष्य तय गरेका छन्, खनिज इन्धनमा आधारित प्रणालीलाई नवीकरणीय ऊर्जामा लैजान ।सोलार ऊर्जा, विद्युतीय गाडी, हाइड्रोजन इन्धनलगायत नवीकरणीय ऊर्जा र अन्य विकल्पको प्रयोग बढेको छ । तर, यो प्रयोग उत्सर्जन तत्काल घटाउन पर्याप्त छैन । एआर६ का अनुसार, उत्सर्जन कम नभए वायुमण्डलको औसत तापक्रम आउँदो २० वर्षमै औद्योगिक कालखण्डको तुलनामा १५ डिग्री सेल्सियस बढ्नेछ । यूएनएफसीसीसीको हालसालैको प्रतिवेदनअनुसार, हिजोआजको दरमा उत्सर्जन रहिरहने हो भने सन् २१०० माऔद्योगिक कालखण्डभन्दा औसत तापक्रम २७ डिग्री सेल्सियस बढ्नेछ । झन् तात्दै गएमा के होला ? जलवायु विज्ञान प्रस्ट छ पृथ्वीले जीवजगत् बचाइराख्न सक्दैन । खनिज इन्धनको प्रयोगमा निकै कम गर्ने भन्ने विश्वव्यापी निर्णय र त्यसको कार्यान्वयन जरुरी भइसक्यो । ग्लास्गो सम्मेलनले खनिज इन्धनको प्रयोग व्यापक कम गर्ने ऐतिहासिक कदम सुरु गर्नुपर्नेछ । यो सम्मेलनले कस्तो कदम चाल्नेछ ? भविष्यमा लेखाजोखा हुँदै जाला ।अहिले नै वर्षा, खडेरी, डढेलो, समुद्री आँधी, हावाहुरी विषम बनेका छन् छिटोछिटो हुन थालेका छन् । यस्ता घटना पहिले पनि हुन्थे, तर, जलवायु परिवर्तनले तिनलाई झन् विषम बनाएको छ, थप बनाउनेछ । हालै अमेरिकाको दक्षिणी सहर लुइजियाना समुद्री आँधीबाट प्रभावित भयो । यसै वर्ष पश्चिम युरोप, चीन, भारतलगायत थुप्रै मुलुकमा पहिले नभोगिएको वर्षा भयो । सहरहरू बाढीमा डुबे र ठूलो विनाश भयो । एआर६ ले जलवायु परिवर्तन र वर्षाले निम्त्याउने यस्ता घटनालाई थप विषम बनाएको निष्कर्ष निकालेको छ ।नेपालमा पनि सन् २०२१ अगस्टको पछिल्लो साता चुरे शृंखलामाथि पानी पार्ने बादल आएर बस्यो । त्यस भेगमा व्यापक वर्षा भए, बाढी आए । पहिरोले ज्यान लियो । मेलम्ची नदीमा लेदोको विनाशकारी बाढी आयो । चिन्ताको विषय त मनाङ, मुस्ताङ र उत्तरी गोरखामा परेको विषम वर्षा हो । त्यस क्षेत्रमा सामान्यतया हिउँ पर्ने गर्छ । हिउँ पर्ने क्षेत्रमा यस्तो वर्षा हुनु उत्पातको घटना हो । त्यस क्षेत्रको भूभाग, वनस्पति, जलाधार र ती सबैमा आश्रित समुदायका लागि नभोगिएको अनुभव हो । यदि यो निरन्तर हुने हो भने पुराना रीतिथिति अब काम लाग्दैन । प्रारम्भिक हिसाबले यस विषम वर्षा का घटनालाई विश्व जलवायु परिवर्तनको असर भन्न सकिन्छ, तर यसको वैज्ञानिक विवेचना गर्नै बाँकी छ, जसले अगाडिको बाटो देखाउँछ । विश्व जलवायु परिवर्तनको असर हो भने यो विषम वर्षा हाम्रो कारण भएको होइन । अब भोगिने विनाशको खर्च र पुनर्निर्माणको दायित्व कसको त ? हरितगृह ग्यास उत्सर्जनको ऐतिहासिक जिम्मा विकसित मुलुकहरूको हो । तर, तिनले जिम्मा लिने विषय यूएनएफसीसीसीमा स्वीकार्य एजेन्डा हुन सकेको छैन ।नेपाली वैज्ञानिकले अन्यत्रका सहकर्मीसित मिलेर यस परिवर्तनको अध्ययन गर्न पाउने माहोल तयार गराउने जिम्मा तपाईंहरूको हो । त्यसका लागि रकम, पुस्तकालय, सूचना, अन्तर्राष्ट्रिय प्राज्ञिक छलफलमा सहभागिता, तिनका अन्य शिक्षण संस्थासित सहकार्य गर्ने व्यवस्था सहज बनाउन तपाईंहरूलाई विनम्र अनुरोध छ ।यस्ता अध्ययन भइरहनुपर्छ । तर, आजको भोलि नै प्रतिफल पाइँदैन । संस्कार बसाउन तपाईंहरूले भूमिका खेल्नुपर्छ । प्राज्ञिक कार्यमा लागेकाहरूलाई राज्यले मलाई महत्त्व दिन्छ भन्ने अनुभूति गराउनुपर्छ । त्यसपछि छलफल बढ्नेछ, ज्ञानको स्तर बढ्नेछ । २० वर्षपछिका पुस्ताले भन्नेछन् हाम्रा अग्रजले पहल गरेकाले हामी सुधारिएको स्थितिमा छौं, इँटा थप्दै छौं ।नेपालको उत्सर्जनको मात्रा निकै सानो छ, तर सन् २०१४ देखि २०२१ सम्म हाम्रो उत्सर्जन दोब्बर भएको छ । यसलाई कम गर्नु र विकास निर्माणको नाममा प्रकृतिमाथि गलत हस्तक्षेप नगर्नु हाम्रै नियन्त्रणमा छ । केही वर्षयता यस्ता हस्तक्षेपका कारण विपद्हरू थपिएका छन् । खोलाको फाँटमा विनानियमन बस्तीघर बनाउने, पुलपुलेसाबाटो निर्माण गर्दा भूगर्भभूगोल र समाजलाई बेवास्ता गर्ने, कमसल डिजाइननिर्माण मान्य हुने, वर्षाको भेललाई ध्यानमा राख्नुपर्छ भन्ने जलविज्ञान बिर्सने, नदीलाई थिचोमिचो गर्नेलगायत कार्य हाम्रो अकर्मण्यता र कमजोरी हो । यसो गर्ने धेरै प्रतिशत जिम्मा राज्यका एकाइ, अगुवाइ गर्ने तपाईंहरूको कित्तामा पर्छ । तर पनि विगतका गल्तीबाट पाठ भने सिकिएको छैन । गलत हस्तक्षेप अझैरफ्तारमा चल्ने देखिन्छ । यस्तो संस्कार र विषम घटनाको सम्मिश्रणले विपद्का घटना बढ्दै छन् । जनजीविकाको ह्रास र पुनर्निर्माणको लागत अकासिँदै छ । हाम्रो तौरतरिकामा सुधार नभई यो स्थितिमा कमी आउँदैन ।अब प्रश्न उठ्छ विश्व वायुमण्डलमा ताप (हरितगृह ग्यास) थपिँदै गएको स्थितिमा हामीले के गर्ने ? हाम्रा प्राथमिकता कता छन्, एकपल्ट हेरौं ! पहाडका टुप्पामा जताततै कंक्रिटका टावर बनाउने होडबाजी छ । यस्तो निर्माण सजिलो छ । डिजाइन गर्नेहरू छन्, बजेट छ, सिमन्ट, बालुवा उपलब्ध छन् । निर्माण गर्यौं भन्न पनि पाइन्छ, टड्कारो देखिन्छ पनि । तर, ३,००० फिटको पहाडमा ३० फिटको टावरको के फाइदा ? के हेर्ने ? कंक्रिट संरचनाको आयु ३०४० वर्ष मात्रै हो । नाति पुस्ताले फेरि भत्काएर बनाउने ?हाम्रा पुर्खाले बनाएका न्यातपोल मन्दिरजस्ता सम्पदा हेरौं । ती सिमन्टका संरचना होइनन्, तर सयौं वर्ष भयो जीवन्त छन् । कता हरायो हाम्रो सीप र परिकल्पना ? भूगर्भ र इन्जिनियरिङका ज्ञान लागू नगरी डोजरको प्रयोग गरिएको बाटोनिर्माणले जताततै हरिबिजोग गरेको छ । कंक्रिट टावरका होडबाजी र डोजरे बाटो जारी रहने हो भने तत्काल त एकथरीलाई फाइदा होला । तर, तपाईंहाम्रा नातिनातिनाले कस्तो नेपाल पाउलान् ? हिमाल, पहाड, तराईमा प्रकृति र समाजबीचको सन्तुलन कसरी कायम राख्ने ?बाटो नबनाउनु भन्ने होइन, तर डिजाइनका आधारभूत मान्यतामा तलमाथि नगर्ने, त्यसो गरेमा मान्य हुँदैन भन्ने विधि बनाउनुस् । रोपवे पहाडमा यातायातको विकल्प हुन सक्छ । अझै अबेर भएको छैन । युवा स्टार्टअपलाई सो प्रविधि उपयुक्त बनाउन आह्वान गर्दै मौका सिर्जना गरिदिनुस् । हरेक पालिकामा धरातलअनुरूप जैविक विविधता, प्रकृति संरक्षण, तालतलैया संवर्द्धन र पोखरी निर्माणको पहल गर्नुहोस् । ती काम जलवायु परिवर्तनको स्थानीय असरसित जुध्न सहयोगी हुनेछन् र दिगो रहनेछन् । विद्यार्थीहरूलाई तात्त्विक अध्ययन गर्ने स्थल हुनेछन् । भूगोल बुझेका पुस्ता तयार हुनेछन् ।प्रत्येक वर्ष प्राकृतिक घटनाले विभिन्न पालिकामा विपद् ल्याउँछ । पालिकाको बजेटको केही अंशबाट गाउँनगरपालिका क्षेत्रभित्रको पूर्वाधारको विवरण अद्यावधिक गर्न र विपद्ले कति क्षति गर्यो भन्ने आकलन गर्ने विधि बनाउन सुरु गर्नुहोस् । यस्ता विवरणले स्थानीयस्तरका क्रियाकलापलाई सहयोग पुग्छ । जिल्ला, प्रदेश र संघीयस्तरमा विपद्का सबल तथ्यांकका आधार पनि तयार हुन्छन् । यस्ता सकारात्मक कार्यमा सहयोग गर्न पोख्त पुस्ता तयार छ ।अर्को तत्कालको दायित्व हो नेपालमा खनिज इन्धनको प्रयोगमा कमी ल्याउनु । यसले विश्व हरितगृह ग्यास उत्सर्जनलाई खासै कम गर्दैन, ठूला उत्सर्जकको तुलनामा । तर, खनिज इन्धनको प्रयोग कम गर्नु नेपाललाई आर्थिक र सामाजिक हिसाबले फाइदाजनक छ । नेपालमै पनि खनिज इन्धनको प्रयोग तत्काल शून्य पार्ने सम्भावना छैन, कमी भने गर्न सकिन्छ । मन्त्रीज्यूहरूको भाषणमा खनिज इन्धन घटाउने विषय यदाकदा पर्ने गरेको छ । अब मुलुकमै उत्पादित बिजुलीको खपत माथि लैजान नीतिगत स्पष्टता ल्याउनुस् । सौर्य र वायुमिलजस्ता नवीकरणीय विकल्पको प्रवर्द्धनलाई हौसला दिने आर्थिक र नीतिगत व्यवस्था निर्माण गर्नुहोस् । नेपाली युवा पुस्ताले नवीकरणीय ऊर्जा क्रान्तिबाट मुलुकलाई फाइदा गराउनेछन् । यी काम हाम्रो सृजनशीलताका उदाहरण बन्नेछन् । जलवायु परिवर्तनको विश्व संवाद मञ्चमा हाम्रो नैतिक धरातल सबल बन्नेछ ।माथि उठाइएका सवालहरूमा चासो दिनुभयो र संवाद थाल्नुभयो भने अखबार, सञ्चारमाध्यममा यी विषयमाथि नियमित विमर्श हुन थाल्नेछन् । संवादमा पार्टीका सदस्य पनि सहभागी हुन थाल्नेछन् । राजनीतिकसामाजिक स्तरका संवादले जलवायु परिवर्तनसित जुध्ने नेपाली आन्दोलन सुरु हुने मेरो सोझो अनुमान छ । ताप कम गर्ने मुख्य दायित्व एवं विकसित मुलुकहरू, चीन, भारत एवं तेल व्यापारमा संलग्न कम्पनीहरूको हो ।जलवायु परिवर्तनको जंघारमा नेपालसामु दुई चुनौती देख्छु । पहिलो, ताप थपिने क्रम घटाउनुपर्छ भन्ने यात्रामा सहभागी भई जलवायु न्यायको आवाज निरन्तर उठाइरहनु । त्यसका लागि छिमेकी एवम् अन्य मुलुकसित सहकार्य बढाउनु जरुरी छ । दोस्रो, उत्सर्जन जारी रहने र मौसमका विषम घटना बढ्ने हुँदा प्रभावसित जुध्ने तयारी गर्नु । यसका लागि आफ्नो नियन्त्रणमा भएको धरातलीय हस्तक्षेप व्यवस्थित बनाउनको विकल्प छैन ।त्यसो गरिएन र आउँदो पाँच वर्षपछि मनसुन अहिलेभन्दा निकै विषम हुन पुग्यो भने नेपालमा विपद्को स्थिति कस्तो होला ? यस वर्षको अनुभवलाई उदाहरण मान्ने हो भने पनि हामीले ठूलो विनाश बेहोर्नेछौं ।यस सम्भावनाले विकासको बाटोमा सुधार र नियमनको माग गरेको छ । तर, हाम्रो राजनीतिक प्रणाली अगुवाइ गर्ने सबै तहको नेतृत्वमा यो माग सुन्ने क्षमता कम छ । उहाँहरू नीतिगत र कानुन निर्माणको विषयमा खासै संलग्न देखिनुहुन्न । सबै तहमा चुनिएका प्रतिनिधि र समूहमा देखिएका हानथाप, उत्तेजना र हामीले जे गरे पनि, विधि नमाने पनि ठीक भन्ने मानसिकताले हामीलाई लाज र उदेक लाग्छ । राजनीति भनेकै यही हो त ? यसरी आम नेपालीको हित होला ?नेपालको वर्तमान राजनीतिक प्रसंगमा मेरो यो प्रार्थना बालसुलभ सपना वा युटोपियन परिकल्पना हो भन्ने बुझेको छु । र, आफैंमाथि व्यंग्य गरेसरह लागेको छ । मजस्ता साधारण नेपालीले प्रार्थनाभन्दा के पो गर्न सक्छौं र ! जिम्मा त मुलुक हाँक्ने राजनीतिक पार्टी र समग्र नेतृत्वको हो, जसलाई हामीले नै छानेका हौं । संविधान र चुनावको अभिमतबाट सरकारमा गई नेपालनेपालीको हितमा राज्यको स्रोतशक्ति प्रयोग गर्ने दायित्व र अधिकार तपाईंहरूलाई दिएको प्रसंग फेरि निवेदन गरेको छु । आगे तपाईंहरूकै मर्जी ! अर्को जिज्ञासा छ ग्यास उत्सर्जन धेरै गर्ने विकसित मुलुकका नेतालाई कस्तो प्रार्थनापत्रले काम गर्ला ?अन्त्यमा, जलवायु परिवर्तन समग्र मानवजातिको डरलाग्दो चुनौती हो । अनन्तकालसम्म हामी यहि पृथ्वीमा हिँड्नुछ । हाम्रो सभ्यतालाई अझ समृद्ध बनाउनुछ । यहि गतिमा पृथ्वीलाई चिथोरिरहने हो भने भोलि न हामी रहनेछौं, न यो पथ्वी !(लेखक जलस्रोत एवं जलवायु परिवर्तनका अध्येता हुन्)"
सतीप्रथाको अवशेष अझै जब्बर बनेर बसिरहेकै छ,ऋग्वेदको एउटा प्रसंगमा वेश्यासँग पुरुषहरू संयुक्त भएजस्तै मरुद्गण विद्युत्सँग एकाकार हुन्छन् भनिएको छ । यस आधारमा त्यतिबेला वेश्यालय अस्तित्वमा थियो भन्न सकिन्छ । मैले रामायण र महाभारतका अमुक घटनालाई नभई त्यहाँ वर्णन गरिएका सामाजिक परिवेशलाई प्रमाण मान्ने गरेको छु । पुष्पक विमानको वर्णनकै आधारमा रामायणकालमा विमान थियो मैले भनेको छैन । गणेशको शरीरमा हात्तीको टाउको जोडिदिने शिवलाई मैले अंग प्रत्यारोपण गर्ने पहिलो शल्यचिकित्सक पनि मानेको छैन ।
गान्धी हत्या : षड्यन्त्र र स्रोतको खोजबिन,"तत्कालीन प्रधानमन्त्री केपी शर्मा ओलीले सत्ता बचाउन जे विषयमा पनि सम्झौता गरेको आरोप लगाउँदै वाग्मती प्रदेश सांसद नरोत्तम वैद्यले एक अभिव्यक्ति दिए, खड्ग ओलीलाई यसरी नै छोड्ने हो भने यो नेपाल खाइदिन्छ है ! कोही नाथुराम गोड्सेको आवश्यक पर्यो अब, यो देश बचाउन । कोही गोड्से बन्न तयार छैन भने म बन्ने कि ? कांग्रेस सांसद वैद्यले आत्मालोचनासहित पछि यो अभिव्यक्ति फिर्ता लिए । प्रदेशसभाको रेकर्डबाट पनि हटाइयो विवादित अभिव्यक्ति । तर, उनले ओलीको विरोध गर्न गोड्सेको सहारा किन लिए ? भारतीय स्वतन्त्रता संग्राममा अग्रणी भूमिका खेलेका महात्मा गान्धीको हत्या गर्ने गोड्से बन्छु भनेर उनले के सन्देश दिन खोजेका हुन् ? यी प्रश्नको उत्तर उनैले देलान् । तर, पछिल्लो समय गोड्सेको महिमा गाउने र गान्धीलाई खलपात्रका रूपमा प्रस्तुत गर्ने क्रम बढ्दो छ ।अक्टोबर२ का दिन गान्धी जयन्तीको सन्दर्भमा संयुक्त राष्ट्र संघले समेत विश्व अहिंसा दिवस मनाउने गर्छ । तर, पछिल्लो समय भारतमा गान्धी जयन्तीका अवसरमा गोड्सेको चर्चा मात्रै होइन, प्रशंसै बढी हुने गरेको छ । सामाजिक सञ्जालमा यासट्याग नाथुराम गोड्से ट्रेन्ड हुनेगर्छ । गान्धीको व्यक्तित्व र उनको योगदानविरुद्ध काउन्टर न्यारेटिभ बनाउने प्रयास भइरहेको छ । त्यो मात्रै होइन, ठाउँठाउँमा गोड्से मन्दिर र सहरको नाम नै गोड्से सिटी बनाउने प्रयत्न थालिएको छ । गान्धीको हत्या भएको ७३ वर्ष बितिसकेको छ । यसबीच उनको हत्या र हत्या गर्ने गोड्सेमाथि विभिन्न भ्रम फैलाइएका छन् । अहिले पनि हिन्दु अतिवादी समूहद्वारा गान्धीमाथि विभिन्न दोष थोपर्ने काम भइरहेकै छ । यसैलाई सत्य र इतिहास मान्दै एउटा पुस्ता हुर्किरहेको छ ।गान्धीलाई पाकिस्तानपरस्त को आरोप लाग्ने गरेको छ । उनीमाथिका केही आरोप यस्ता छन्, भारतपाकिस्तान विभाजन हुनुमा गान्धी नै मुख्य जिम्मेवार व्यक्ति हुन्, हिन्दुहरूलाई बेवास्ता गर्ने तर मुसलमानहरूलाई शरण दिएको, गान्धी बाँचिरहे हिन्दु राष्ट्रको निर्माणमा धक्का पुग्छ, पाकिस्तानलाई ५५ करोड भारतीय रुपैयाँ दिन गान्धीले नै दबाब दिएका थिए । यी आरोपको खण्डनमा विभिन्न लेख र पुस्तक लेखिएका छन् । पछिल्लो समय कश्मीरको इतिहास र समकालका विशेषज्ञका रूपमा पहिचान बनाएका अशोककुमार पांडेयले आफ्नो किताब उसने गान्धी को क्यों मारा ः साजिस और स्रोत की पडताल मा गान्धी हत्यालाई सही ठहराउने प्रयासको खण्डन मात्रै होइन, त्यसको जरैसम्म पुगेर तथ्यपरक विश्लेषण गर्ने प्रयास गरेका छन् । गान्धी हत्यामा गोड्से मात्रै जिम्मेवार थिएनन्, यसपछाडि एउटा वैचारिक समूहको षड्यन्त्र नै थियो भन्ने प्रमाणित गर्ने प्रयासमा छन् पांडेय । वे कौन थे ?, गान्धी हत्या : एक क्रोनोलोजी र तुमने अदालतमे झूट बोले गोड्से गरी तीन खण्डमा विभाजित छ किताब ।गान्धी हत्यामा गोड्सेबाहेक पनि धेरैको नाम आउँछ । फेब्रुअरी १० सन् १९४९ मा भएको फैसलाअनुसार, गोड्से र नारायण दत्तात्रेय आप्टेलाई नोभेम्बर १५, १९४९ मा मृत्युदण्ड नै दिइएको थियो । त्यस्तै गान्धी हत्याको षड्यन्त्रमा लागेका विष्णु आर करकरे, मदनलाल पाहवा, गोपाल गोड्से, शंकर किस्तैया र दत्तात्रेय परचुरेलाई आजीवन कारावासको सजाय दिइएको थियो । गान्धी हत्या मुद्दामा १४९ जना साक्षी र १ हजार पृष्ठको दस्ताबेज पेस गरिएको थियो । यी सबै पुनामा आधारित धार्मिक कट्टरपन्थी समूह हिन्दु महासभासँग आबद्ध थिए । गान्धी हत्याषड्यन्त्रमा हिन्दु महासभाका नेता विनायक दामोदर सावरकरको समेत हात रहेको बताइए पनि पर्याप्त प्रमाण नपुगेको उल्लेख गर्दै उनलाई निर्दोष ठहराइएको थियो । गान्धीको हत्या हुनुपूर्व गोड्से, आप्टेलगायतले सावरकरलाई पटकपटक भेटेका थिए । त्यति मात्र होइन, अदालतमा गोड्सेले दिएको सात घण्टा लामो बयान पनि सावरकरले नै लेखेको पांडेयलगायतका लेखक बताउँछन् । यस सम्बन्धमा गान्धीकै पनाति तुषार गान्धीले समेत लेट्स किल गान्धी मा भनेका छन्, उक्त बयान गोड्सेद्वारा लेखिएकै होइन, भाषामा उनको यस्तो पकड कहिल्यै देखिएको थिएन । भावनात्मक रूपमा प्रभाव पार्ने उद्देश्यले बयान लेखिएको छ । गोड्सेको बयानमा सावरकरको शिल्पकलाको झलक पाइन्छ । नोभेम्बर ८, १९४८ मा गोड्सेले अदालतमा ९२ पेजको लिखित बयान पढेका थिए ।सावरकर भारतमा हिन्दुत्वको एजेन्डालाई प्रवेश गराउने व्यक्ति हुन् । धार्मिक कट्टरपन्थी विचारधारा अघि बढाउनका लागि सन् १९२३ मा उनले नै हिन्दुत्व शब्द पहिलोपटक प्रयोग गरेका थिए । सावरकरको हिन्दुवादी एजेन्डालाई नै भारतमा अहिले सत्तारूढ दल भाजपाले अगाडि बढाएको छ । गान्धी चाहिँ हिन्दु कट्टरपन्थ रुचाउँदैनथे । हिन्द स्वराज लगायत विभिन्न लेखमा गान्धीले हिन्दुत्व दृष्टिकोण को कडा आलोचना गरेका छन् ।गान्धी हत्यामाथि पांडेयले नयाँ खुलासा गरेका त छैनन्, तर पछिल्लो समय बनाउन खोजिएको एउटा भाष्यको चिरफार भने गरेका छन् । गान्धीमाथि विभिन्न आरोप लगाएर खलनायक र गोड्सेलाई नायक का रूपमा चित्रित गर्ने प्रयास भइरहँदा उनले ऐतिहासिक तथ्य र विभिन्न सन्दर्भ सामग्रीको सहारामा गान्धीहत्या पछाडिका वास्तविक वैचारिक षड्यन्त्रबारे खोजबिन गरेका छन् । गान्धी हत्या : एक क्रोनोलोजी खण्डमा पांडेयले चुन्नीभाई वैद्यको एसेसिनेसन अफ गान्धी : द फ्याक्ट्स बिहाइन्ड पुस्तकबाट गान्धी किन कट्टरपन्थी हिन्दुहरूको तारो बने भन्ने प्रसंग उद्धृत गरेका छन् : गान्धीजीको हत्या दशकौंदेखिको व्यवस्थित ब्रेनवासिङ को परिणाम थियो । गान्धीजी कट्टरपन्थी हिन्दुहरूको बाटोमा काँडा बनेका थिए । समयक्रमसँगै यो असन्तुष्टि घृणामा परिणत भयो । विनोभा भावेदेखि जयप्रकाश नारायणको नजिक रहेर काम गरेका वैद्य र पछिल्लो गान्धी हत्यामा नयाँ सिद्धान्तका रूपमा जवाहरलाल नेहरूलाई कठघरामा उभ्याउने संघसमर्थक शबू प्रसादसम्मले पाकिस्तानलाई ५५ करोड दिइएका कारण उब्जिएको आक्रोश गान्धी हत्याको कारण नभएको मान्ने पांडेयको तर्क छ । गोड्सेले अदालतमा दिएको बयानदेखि आजसम्म पनि पाकिस्तानलाई ५५ करोड दिइएको कुरालाई बहसको विषय बनाइने गरेको छ । पाकिस्तानलाई ५५ करोड भारतपाकिस्तानबीचको विभाजनका सम्झौताअनुसार दिइएको थियो । पांडेय लेख्छन्, ५५ करोड कुनै उपहार, अनुदान वा भीख थिएन । जब भारत र पाकिस्तान अलगअलग भए सबैचिज बाँडियो । भारतीय रिजर्भ बैंकमा रहेको नगद पनि बाँड्नुपर्ने थियो (पृष्ठ १९१९२) । बैंकमा भएको ४ सय करोडमध्ये पाकिस्तानलाई ७५ करोड दिने सम्झौता भएको थियो । विभाजनलगत्तै पहिलो किस्तामा २० करोड र बाँकी ५५ करोड पछि दिने सहमति भएको थियो ।हिन्दु अतिवादी समूहले मुसलमानलाई दुश्मन र हिन्दुमुस्लिम एकताका पक्षमा उभिएका गान्धीलाई हिन्दु राष्ट्र निर्माणको तगारोका रूपमा लिएका थिए । यस कामलाई सबैभन्दा धेरै हिन्दु महासभाले बढावा दियो । त्यसै क्रममा सन् १९३७ मा अहमदाबादमा भएको हिन्दु महासभाको अधिवेशनमा सावरकरले दिएको भाषण थियो, भारत आज एउटा एकाइ समरूप देश बन्न सक्दैन । यसको ठीकविपरीत यहाँ मुख्य रूपले दुई देश छन् हिन्दु र मुसलमान । भारतीय स्वतन्त्रता संग्रामका लागि हिन्दुमुस्लिम एकता एउटा मजबुत हतियारका रूपमा तयार भइरहेका बेला सावरकरले भने त्यसलाई कमजोर बनाउने प्रयास गरेका थिए । भारतपाकिस्तान विभाजनअघि सुरु भएको धार्मिक कट्टरपन्थका कारण गान्धी मात्रै होइन, लाखौंको ज्यान गयो । धार्मिक कट्टरपन्थी समूहबाटै पाकिस्तानी प्रधानमन्त्री लियाकत अली खान, बेनजिर भुट्टो, भारतीय प्रधानमन्त्री इन्दिरा गान्धी, राजीव गान्धी, लेखक तथा अभियन्ता गौरी लंकेश, नरेन्द्र दाभोलकर, एमएम कलबुर्गीलगायतको हत्या भयो । भारतमा अहिले पनि भीडतन्त्र, लभजिहाद, घरवापसीलगायतका नाममा धार्मिक कट्टरपन्थ हावी छ । गान्धी हत्याको प्रमुख कारणका रूपमा चर्चा गरिने भारतपाकिस्तान विभाजनबारे पनि लेखक पांडेय भन्छन्, भारतपाकिस्तान विभाजन हुनुको प्रमुख कारण अंग्रेजको डिभाइड एन्ड रुल नीति र त्यसलाई साम्प्रदायिक हिन्दु र मुस्लिम संगठनले साथ दिनु नै हो । गान्धी सुरुमा विभाजनको पक्षमा थिएनन् । एकता कायम राख्ने आफ्ना सबै प्रयास असफल भएपछि अन्त्यमा हार स्वीकार्दै मन भारी बनाएर गान्धी विभाजनको पक्षमा उभिएको पांडेय बताउँछन् ।दक्षिण अफ्रिकाबाहेककै कुरा गर्ने हो भने पनि भारतमा गान्धीमाथि हत्या हुनुपूर्व ४ पटक आक्रमण भएको थियो । सन् १९३४ देखि १९४८ बीच गान्धीमाथि भएका आक्रमणमा कुनै न कुनै रूपमा हिन्दु महासभासँग जोडिएका व्यक्तिकै हात थियो । त्यसमध्ये पनि गोड्से र आप्टेकै संलग्नतामा गान्धीमाथि धेरैपटक आक्रमण भएको थियो । गान्धीमाथि पहिलो आक्रमण सन् १९३४ मा पूनामा एउटा कार्यक्रममा सहभागी हुने क्रममा भएको थियो । त्यस्तै सन् १९४४ र हत्या हुनु १० दिनअघि सन् १९४८ जनवरी २० मा पनि गान्धीमाथि आक्रमण भएको थियो । जनवरी २० को आक्रमणको योजनामा गोड्सेसहित आप्टे, भड्गे, शंकर र करकरे सहभागी थिए । दिल्लीस्थित बिरला भवनमा प्रार्थनासभाका क्रममा आक्रमण गर्ने योजना बनेको थियो । तर, उनीहरू सफल भएनन् । बिरला भवननजिकै उनीहरूले बम विस्फोट गराए । सबै भाग्न सफल भएसिवाय मदनलाल पाहवा । पाहवाले आक्रमण र त्यसमा संलग्न मानिसबारे प्रहरीलाई केही जानकारी दिएका पनि थिए । तर, प्रहरीले गान्धीको सुरक्षा र आक्रमणकारीको खोजतलासमा लापरबाही गरेको आरोप लाग्दै आएको छ । पाहवा सन् १९६४ मा रिहा भए । गान्धीमाथिको आक्रमणमा संलग्न भएकोमा उनमा कुनै पछुतो थिएन । सन् १९९८ मा आउटलुकसँगको कुराकानीमा उनले भनेका थिए, यदि गान्धीको हत्या मैले नै गरेको भए !गान्धीहत्याका लागि पटकपटक भएका आक्रमणको विस्तृत जानकारी तुषार गान्धीको लेट्स किल गान्धी र कपूर आयोगको सन् १९६९ को रिपोर्टमा पनि पाउन सकिन्छ ।गान्धी हत्या भलै गोड्सेको ९ एमएम बरेटा पेस्तोलबाट भयो, तर हत्यारा हिन्दु अतिवादी वैचारिक समूह नै थियो । गान्धीसँग वैचारिक मतभेद राख्न र उनका कदमको आलोचना गर्न सकिन्छ । अहिले पनि गान्धीको दर्शन, जीवनशैली र विचारमाथि बहस हुने गरेको छ । उनका विचार र कदमको आलोचना भगत सिंह, नेताजी सुवासचन्द्र बोसजस्ता क्रान्तिकारी नेताले समेत गरेका छन् । तर, उनको हत्यालाई जायज र हत्यारालाई नायक मान्न भने कदापि सकिँदैन ।"
दुबोको कथा,"उन्मुक्त छु हरियो हाँसोमा मेरै सामुन्ने छतिम्रो रंगीन आवरणर, बोलिहेछु आफ्नै समयको कथा !उखेलिँदै गर्दा मेरो बास बगाएको हो तिम्रो बस्तीफुस्रिएको संवेदनाको भूगोलबाट उजाडिएपछि मेरो हरित परिचयपहिरो झरेको हो तिम्रो समयमाप्राणसँग टाढिएथे प्राणहरुकसरी बाँच्थे निष्प्राण कायामा ?निर्मम समयको मुक दर्शक मआज वाचाल छु एकाएक बन्द भएपछि यो सहरको चलायमान गतिसुनसान भएको हो भौतिकी घार्घारघुर्घुरसधैँ व्यस्त रहने तिम्रो समयटक्क रोकिएपछि कोठाकोठामावर्चस्व बदलिएपछि शून्यतामासोचमग्न भएकी हुँ इन्जिनका रापिला धूवाँ र प्रदूषित वायुबाटमुक्त भएपछि यो परिवेशखोलिएका हुन् यी मसिना पातका सासनली कंक्रिट मात्र उम्रेको यो सहरमाब्युँझेपछि मेरा बेखबर सपनाहरुढिलै भए पनि खुसी छु तिमीले हात मिलाउन खोज्दापहिल्यै बुझ्नुपर्ने समन्यायको पाठबल्ल बुझ्न खोज्दै बोलिरहेछौ मित्रताको भाषा !उघार्दै फराकिला नयन चम्किादै आफ्नै विश्वासमा हेर्न सकेकी हुँ तिम्रो घरको चित्रकारीरङको गोधूलिबाट चिर्बिराइरहनेहृदयस्पर्शी ध्वनि के तिम्रै आह्वान हो ?मूर्च्छित विगतमा ठिंगुरिरहेका बेलाजुरुक्क उठेपछि स्नेहको हातसँगैफालिएको चउरबाट मायाको कौसी चढ्दैउन्मुक्त उठेको हो तिमीलाई टक्कर दिने मेरो गगनचुम्बी अस्तित्वउन्मुक्त छु हरियो हाँसोमा मेरै सामुन्ने छतिम्रो रंगीन आवरणर पर्गेलिरहेछुसमयले बिथोलेको तिम्रो र मेरो कथा !"
सिन्धुघाटी : ३ हजार वर्ष पुरानो निद्रा,"सिन्धु सभ्यताको विरासतइसापूर्व १९०० मा हडप्पा सभ्यता पतानोन्मुख भयो । तर, यसले दक्षिण एसियाको भाषा, धर्म, संस्कृति र सांस्कृतिक आस्थाहरूमा यसको विरासत छोडेर गयो । हिन्दु धर्म र संस्कृतिमा सिन्धु सभ्यताको विरासतलाई अस्को पर्पोलालगायत केही अध्येताले निकै गहिरो विश्लेषण गरका छन् । खासगरी गुजरात क्षेत्रमा प्रचलित गोही पूजा, प्रत्येक गाउँको संरक्षकका रूपमा मातृृदेवीको आराधना, मातृदेवीको पतिलाई साँढे वा भैंसीको प्रतीकको रूपमा मान्यता र रूख पूजालाई उनले ग्रामीण हिन्दु धर्म को रूपमा सिन्धु सभ्यतासँग यसको जरो जोडेका छन् । वैदिक हिन्दु धर्मको शास्त्रीय हिन्दु धर्मसम्मको उद्विकासमा सिन्धु सभ्यताको देन पर्याप्त छ ।त्यसबाहेक प्रस्ट देखिएका अन्य सांस्कृतिक विरासत पनि छन् । वरिपरि आँगन राखेर घर निर्माणको शैली यहीँको हो । हिन्दु महिलाले सिउँदो काढेर विवाहको प्रतीकको रूपमा लगाउने सिन्दूरको प्रचलन, चुरा, पोतेको शृंगारिक प्रयोग, केस विन्यास, काँसको ऐनाको प्रयोगलगायत दक्षिण एसियाका धेरै जातिसमूहको परिधान र गरगहनामा समेत सिन्धु शैलीको निरन्तरता देखिन्छ । हिन्दु धर्ममा लिंग पूजाको प्रबेश, स्वस्तिक चिह्नको प्रयोग, पूजाआजामा प्रयोग हुने पञ्चामृत चढाउने पूजा सामग्री, पीपलको पूजा निश्चित रूपमै सिन्धु सभ्यताको देन हो । बलयगाडा र शौचालयमा लोटाको प्रयोग, मट्कादेखि पासा खेल पनि हडप्पा विरासत नै हो (पर्पोला, उही) ।करिब पाँच हजार वर्षअघि युरेसिया, उत्तरी अफ्रिका र चीनका प्रमुख नदीतटमा पहिलोपटक ठूला सभ्यताहरू फस्टाउन आरम्भ भए । मेसोपोटामिया र सुमेरले पहिलोपटक लिखित इतिहासको आरम्भ गर्यो । मिश्रले जटिल धार्मिक र सामाजिक संरचनाको विकास गर्यो । चिनियाँ सभ्यताले प्रविधिमा फड्को मार्यो । सिन्धुबेंसीमा फैलिएको यो सभ्यताले दक्षिण एसियालाई धार्मिक, सांस्कृतिक र सामाजिक विरासत दिएर गयो । कृषि क्रान्तिपछि मान्छेको यो अर्को अकल्पनीय छलाङ थियो ।"
अफ्रिदीको एभरेस्ट इन्काउन्टर,"काठमाडौं गौचरबाट उडेको यती एयरलायन्सको एटीआर७२ टर्बोप्रोप विमान उत्तरी भेगका हिमशृंखला नजिकै फन्को लाउँदै एक घण्टामै काठमाडौं फर्किने तरखरमा छ ।आइतबार बिहान ४४ यात्रु बोकेर त्यो माउन्टेन फ्लाइट उडेको थियो । जहाजको अन्तिम लहरको दोस्रो सिटमा एक्लै बसेका एक यात्रुले अरू सहयात्रीको ध्यान खिचिरहेका थिए । गाढा नीलो क्याप, इटालियन रेबान चस्मा, अर्मानीको कालो टिसर्ट र जिन्स पाइन्टमा मास्कले अनुहार छोपेर बसेका उनी थिए पाकिस्तानी राष्ट्रिय क्रिकेट टोलीका पूर्वकप्तान साहिद अफ्रिदी ।१२ वर्षअघि पाकिस्तानले जितेको ट्वान्टीट्वान्टी विश्वकपका मुख्य खेलाडी अफ्रिदी अघिल्लो दिन शनिबार कीर्तिपुर खेल मैदानमा थुप्रै नेपाली फ्यानमाझ प्रस्तुत भएका थिए । सन्दीप लामिछाने कप्तान रहेको टिम काठमाडौं किंग्स इलेभेनबाट पहिलो खेल खेलेर उनी चौथो दिनको नेपाल बसाइका क्रममा बिहानै विश्वकै अग्लो शिखर सगरमाथालगायतका चुचुरा नजिकैबाट हेर्न जहाज चढेका थिए ।क्रिकेटिङ वर्ल्डमा बुमबुमअफ्रिदी उपनामले कहलिएका उनी आफ्नै देशको (विश्वकै दोस्रो अग्लो) हिमचुचुरो केटूनजिक जाने मौका नजुरेको बताउँदै थिए । हातमा थियो, एक्सपिरियन्सएभरेस्ट लेखिएको नेपालको नक्साजस्तै एकपाने लामो गाइड पश्चिम नेपालको धौलागिरिदेखि पूर्वी नेपालको सीमामा पर्ने कंचनजंघासम्मका २४ हिमालका तस्बिर भएको । अनि, तिनका उचाइसहितका नामावली ।जब काठमाडौंलाई एक फन्को लगाई लाङटाङ लिरुङ हुँदै जहाज रोलवालिङ क्षेत्रको गौरीशंकर नजिकै पुग्यो, अफ्रिदीले सोधे, त्यो कुन हिमाल हो ? ढोकैछेउकी एयरहोस्टेस सुदीक्षा प्याकुरेलले बादलमाथि उठेको सेतो हिमाल चिनाउन उनको काननजिकै मुख पुर्याउँदै बताइदिइन् गौरीशंकर । वाउ ! यति मात्रै भनेर उनले जिन्सको गोजीबाट आइफोन झिके र छोटो भिडियो खिचे । एभरेस्ट प्रिमियर लिग खेल्न पहिलोपटक नेपाल आएका उनी सगरमाथा कति बेला देखिएला भनी बेलाबेला चस्मा तल तान्दै बाहिर चियाउँथे त कुनैबेला छेउको खाली सिटमा राखिएको गाइड हेर्थे । नेपालको घरेलु क्रिकेट मैदानमा खेल्न आएमध्ये हालसम्मकै उच्चकोटीका विश्वस्तरीय अलराउन्डर अफ्रिदीले जहाजमा पनि अटेन्सन पाए ।हिमशृंखलाको छेउछेउ उडिरहेको जहाजले काठमाडौंबाट टेकअफ गरेको आठौं मिनेटमा ककपिटबाट अफ्रिदीको स्वागत गर्यो । यस उडानमा नेपालमा अत्यधिक मन पराइएका प्रख्यात पाकिस्तानी क्रिकेटर हुनुहुन्छ, ककपिटबाट जहाज उडाइरहेका क्याप्टेन नाजिर उद्दिन शेखले भने, सर तपाईंलाई हाम्रो उडानमा स्वागत छ । यति भनेपछि साहिदले हात उठाउँदै धन्यवाद भने । र, झ्यालबाट हिमाल हेरिरहेका यात्रुका नजर उनीतिर परे ।रोलवालिङ कटेपछि जहाज समुद्री सतहभन्दा २१ हजार फिटमाथि प्रतिघण्टा ३ सय किलोमिटरको गतिमा खुम्बु क्षेत्रमा उडिरहेको थियो । त्यही बेला क्याप्टेनले ककपिटका ढोका सबै यात्रुका लागि खुला गरे । एयरहोस्टेस पासी शेर्पा र सदीक्षाले पालैपालो सबै यात्रुलाई ककपिटबाट सगरमाथालगायतका हिमाल देखाए ।यात्रुको पालो सकिएपछि नाजिरले अफ्रिदीलाई ककपिटमा स्वागत गरे । दुवैको धर्म एउटै थियो मुस्लिम । दुवैले एकअर्कालाई आफ्नो धर्मअनुसारको सलाम (अभिवादन) साटासाट गरे । त्यसदिन कोपाइलट सिटमा क्याप्टेन शिव पौडेल थिए, उनी जहाज उडाइरहेका थिए । नाजिरले अरू यात्रुलाई झैं अफ्रिदीलाई हिमालहरू चिनाउन सुरु गरे, जलवायु परिर्वतनले पछिल्लोपटक हिमालमा हिउँ पग्लिएको कुरा सुनाए । अफ्रिदीले चाख लिएर सुनिरहे ।नाम्चे बजारमाथिको आकाशमा घुमिरहेको थियो जहाज । मनसुनी बादलको चाप बाक्लै भएकाले हिमाली उपत्यका र ताल भने प्रस्टै देख्न पाइएन । जहाज निर्धारितभन्दा थप एक हजार फिट उचाइ लिई २२ हजार फिटमा उडिरहेको थियो । तर, सगरमाथालगायत ८ हजार मिटर अग्ला हिमालभन्दा हामी मुनि थियौं । र, लगभग २० माइल वरैबाट ती चुचुरा हेरिरहेका थियौं । नाजिरले अफ्रिदीलाई चोयु, ल्होत्से, नुप्चेपछि सगरमाथा देखाए देख्नेबित्तिकै रोमाञ्चित भएका उनको मुखबाट सम्मानको शब्द निस्कियो, हे अल्लाह ! अहिले अफ्रिदी समाजसेवामा छन् । सहयोगी आमिरसँगै उडानमा आएका उनले ककपिटबाटै सगरमाथा देखाउँदै भिडियो खिचे । दोस्रो चरणको लकडाउनपछि भएको यती एयरलाइन्सको पहिलो पर्वतीय उडानमा उनले थुप्रै स्टोरीटेलिङ भिडियो पनि रेकर्ड गरे । अफ्रिदीकै लागि क्याप्टेनहरूले सगरमाथा आसपास जहाज दुई फन्को लगाइदिए । चीन पनि यहीँ पछाडि पर्छ नि ? ककपिटबाट फर्केर जब आफ्नो सिटमा बसे, छेउमै रहेका नेपाली साथीलाई उनले सोधे ।काठमाडौंबाटै एक घण्टा ढिलो उडेको जहाजले पर्वतीय अवलोकनका लागि तोकिएको ४० मिनेटमा थप २० मिनेट बढी समय लिइसकेको थियो । सवा ९ बजे काठमाडौंबाट उडेको जहाज २२ हजार फिटबाट ओरालो लाग्दै, उत्तरी हिमचुचुरालाई पछि पार्दै एक घण्टामा काठमाडौं अवतरण भयो । धावनमार्गमा जहाज गुडेपछि अफ्रिदीले भने, पाकिस्तान पनि नेपालझैं सुन्दर छ । देश फर्केपछि म सरकारलाई पर्यटक प्रबर्द्धन गर्न यहाँको कथा सुनाउनेछु ।"
गँगटाको चटनी ! मुसाको चखना !,"आज्जी, आज्जी, आज्जी खरा कोहा ककडो रइ, हामी दुईबीच घम्साघम्सी चलिरहेको थियो । न मैले छोडिरहेकी थिएँ, न एक हात गहिरो दुलोभित्र बसेको गँगटोले । मेरा दसमध्ये माझीऔंलालाई दुई ठूला बक्का (कैंची) ले बेस्सरी च्याप्प समातिरहेको थियो गँगटो ।यतिखेरसम्म मैले लगभग आधा बाल्टिन गँगटा समाइसकेकी थिएँ । त्यसदिन घामले पनि कपाल छेडेर तालुसम्मै पोलिरहेको थियो । सोचेकी थिएँ एक छाक तरकारी त पुर्याउनैपर्यो ! अरू साथीहरू पनि छुट्टाछुट्टै आलीमा गँगटा समात्न व्यस्त थिए । मैले दुलोभित्रै हातलाई हल्का छोडिदिएँ, किनकि मैले पनि बल गरेँ भने त्यसले जोडसँग बक्काले च्याप्नेछ र मेरो औँला काटिदिनेछ । उफ् कस्तो दुखेको, औंलै काट्छजस्तो !खेतको पानी तातेर गँड्यौलाहरू सोत्तर भएका थिए । मेरो पनि खुट्टा बेस्कन पोल्न थालेको थियो । पानी तातेकाले धेरै गँगटा आलिमै कुदाकुद गर्थे । हाम्रो चहलपहल देखेर गँगटाहरू एकछिन चुपचाप बसिदिन्थे । ती चुप बसेका बेला समाउन झनै सजिलो हुन्थ्यो । केही साथीचाहिँ खेतमा चौकी लगाइरहेका सैनी पच्गीको पछि पछि गँगटा समाउन कुदिरहेका थिए । साथीहरूले हातहातमा बोकेका कमन्डलु, प्लास्टिकका बट्टा, हाँडी र डोलमा सल्बलाइरहेका थिए गँगटाहरू !त्यसपछि हामी खेत नजिकैको पुलमा जम्मा भएर लुगासहित नहरमा हामफाल्थ्यौं । र, शरीरको हिलो पखालेर घरतिर कुद्थ्यौं । दिनैभरि खेतमा गँगटा मार्न कुदेपछि भोक लाग्ने नै भयो ! आमा र बहिनी गँगटा सफा गर्नतिर लाग्थे (सफा गर्नुपहिले गँगटाको औंला र बक्का भाँच्नुपर्छ, उसको पेटमा भएको खोल पनि भाँचेर फाल्नुपर्छ) । मचाहिँ परालको टालीबाट पराल तानेर, आगो बालेर सुकेका पाँचवटा खुर्सानी, तीनवटा सिङ्गो लसुन र छसातवटा छुट्टै गँगटा आगोमा पोल्थें (धेरैबेर पोल्दा कुनैकुनै गँगटा त डढेर कालै हुन्थे) । त्यसपछि पाकिसकेको लसुनको बोक्रा छोडाउँथे । गँगटाको खबटा, खबटाभित्रको फोहरसँगै खुट्टा पनि भाँचेर फाल्थें । गँगटा, लसुन र खुर्सानीलाई मज्जाले सिलौटामा पूरै लस्सादार हुने गरी पिँधेर नुन हाल्थें । त्यतिन्जेलसम्म मुखमा पानी रसाएर दुईतीन खेप थुकसँगै भोक पनि निलिसकेकी हुन्थें ।मैले तेलको बोतल समाउनेबित्तिकै आमा भन्नुहुन्थ्यो, थोरै तेल हाल् । आजको छाक पुर्याउनुपर्छ । भोलि हटिया गएपछि मात्रै हुन्छ तेल । तर, त्यतिन्जेलसम्म मैले बोतलको सबै तेल गँगटाको चटनीमा हालिसकेकी हुन्थें । मेरो मुखबाट आत्तिएको आवाज निस्किन्थ्यो, ला! आमा भन्नुहुन्थ्यो, तर केही छैन साँझलाई कुनै उपाय गरूँला । गाउँमा नुन, तेल, खुर्सानी, बेसार, चामल, आटा इत्यादिमा पैँचो र लेनदेन चल्थ्यो । त्यसदिन गँगटाको चटनीसँग दुईदुई थाल उसिना चामलको भात खाएका थिए घरका सबैले ।दिनैभरि घाम चर्को थियो, तर घाम अस्ताउनेबित्तिकै अबिरल वर्षा सुरु भयो । आमा रोटी पकाउन थाल्नुभो । म १०१५ ओटा सुकेको खुर्सानी, अदुवा, लसुन, जिरा, धनिया, तोरीको दाना बटुकोमा लिएर आँगनको चुलोनेर राखिएको सिलौटाछेउ पुगेँ । गुङ्गु (प्लास्टिकको घुम) ओढेर खुट्टाको पन्जाले मात्रै भुइँ टेकेर शरीरको भएभरको बल लगाएर मज्जाले मसला पिधें । गाउँलेहरू अहिले पनि भन्छन्, मार मसलालाई । जत्ति मसिनो पिस्यो उति तरकारी स्वादिष्ट हुन्छ । सोच्दै थिएँ, आज पनि गँगटाको तरकारीसँग सातवटा रोटी खान्छु । भुटुनका लागि तेल थिएन । सिसी बोतल लिएर चैती काकीको घर गएँ । काकी र उहाँका छोराछोरीहरू धूवाँले आँखा पोले पनि चुलैछेउ बसिरहेका थिए । दिउसो खोलामा मारेर ल्याएका माछाहरू तार्न काकी मज्जाले कराई तताइरहनुभएको थियो माछामा बेसार र अलिकति नुन मोल्दै हुनुहुन्थ्यो । शिला खोजेका माछा अनेक जातका थिए( डेढुवा, पोठीया, चेचरा, लटा, गरे, टोप्पो आदि । मैले अकमक्किँदै भनेँ, काकी, आमाले भनेको तेल पैँचो दिनू रे । भोली हटियाबाट ल्याएपछि फिर्ता दिन्छु । तर, काकीसँग पनि तेल थोरै रहेछ । तेलको बोतल देखाउँदै काकीले भन्नुभयो, यो माछामा जसोतसो पुर्याउनुपर्छ । काकीले तेलको सिसीको मुखमा चोर औँला राखेर थोपाथोपा पारी तातो कराईमा तेल हाल्नुभयो । औंलामा लत्पतिएको तेल कराईकै कन्खामा पुछ्नुभयो र छुरिया (पन्यु) ले कराईको तेललाई सबैतिर मज्जाले दल्नुभयो । माछा ओइरिनुभयो । चिसो माछाको छोइय्य आवाज आयो । यसरी थोरै तेलमा मज्जाले माछा तार्नुभयो ।नाकभरि तारेको माछाको बास्ना, जिब्रोभरि माछाको मीठो स्वाद, तर हातमा रित्तो सिसी लिएर म लबकी हजुरआमाको घरतिर लागेँ । हजुरआमा त खुर्सानी लिन हाम्रै घरतिर पो आउँदै हुनुहुँदोरहेछ । फर्किएर लबकी हजुरआमाले सिसीको बिर्कोले पाँच बिर्को तेल नापेर मलाई दिनुभयो र सँगै हाम्रो घर आउनुभयो । मैले पनि दसओटा सुकेको खुर्सानी हजुआमालाई दिएँ । हजुरआमा पनि गँगटाको तरकारी पकाउने तयारीमा खुर्सानी लिन आउनुभएको थियो । बर्खाभरि बिहानबेलुका खेतमा, खोल्सामा, खोलामा पोखरीमा मारेका माछा, घुँघी, गँगटाको तरकारी प्रायः गाउँलेका घरमा पाक्थ्यो ।कराई तताएर तेल हाल्नुभो आमाले । अनि त्यसमा थोरै जिरा, दुईवटा पतरस (तेजपात) र पियाज (प्याज) हाली रातो हुने गरी चलाउनुभो । त्यसपछि तयार पारिएको गँगटा कराईमा हाल्दा छोय्य आवाज आयो । एकैछिनमा गँगटाको पानी सुकेपछि बेसार हालेर चलाउनुभो । त्यसपछि नुन र सिलौटामा पिँधेको मसला हालेर रातो हुने गरी भुट्नुभो । एक छुरिया भुटेको गँगटा थालीमा राख्दै आमाले भन्नुभयो, लु चाख् । नुन लागेको छ कि छैन भन् । कति मीठो र स्वादिष्ट कुरुमकुरुम, आहा !कराईमा भुटेको गँगटामा एक लोटा पानी हालेर मज्जाले पाक्न दिनुभयो । र, एकैछिनमा गज्जबको रसिलो तरकारी तयार भयो । रसवाला गँगटाको तरकारीसँग हामीले रोटी खायौँ ।धानबाली काटेर सकियोस् कि गहुँ काटेर, बाली थन्क्याइसकेपछि दुईतीन दिन बस्ने गरी घरमा पाहुना आउने क्रम सुरु हुन्थ्यो (अहिले पनि हुन्छ) । त्यही मौकामा आमा र म सुनसरीकै बेलगछिया (बुगडहरी) ठूलीआमाको घरमा पाहुना लाग्न गएका थियौं । त्यस साँझ ठूलोबुवा र गाउँहरूले एक झुली मुसा मारेर ल्याएका थिए । मैले पहिलोपटक त्यत्ति धेरै मुसा एकैचोटि देखेको थिएँ । सबै मुसाका आँखा खुल्लै थिए । लाग्थ्यो, ती मलाई नै हेरिरहेका छन् टुकुरटुकुर । ठूलोबुवा र उहाँका साथीहरूले चुल्होमा आगो बाले । र, मुसाको मुखमा अंकुशे लगाई त्यसलाई पोल्न थाले । एकैछिनमा मुसाका कपाल आगोको तापले खुम्चिँदै विलीन भए । मुसाको जीउको सबै खरानी सफा गरी पुच्छर प्याट्ट चुँडालेर ठूलोबुवाले मलाई दिनुभयो, लु खाउ । दिदी, दाइहरू र म बटुकोमा नुन लिएर छेऊमै बसेका थियौं, मुसा खाने आशामा । पोलेको मुसाको पुच्छर नुनमा चोबेर कुरुमकुरुम खाँदा साह्रै स्वादिलो हुन्छ ।ठूलीआमा सिलौटोमा मरमसला पिस्न थाल्नुभयो । ठूलोबुबाको समूह पोलेको मुसाको पेट चिरेर, आन्द्राभुँडी फ्यालेर त्यसलाई सफा पानीले पखालेर सानासाना चाना बनाएर काटिरहेका थिए । उनीहरूले त्यसमा नुन, खुर्सानी, तेल, अदुवा, लसुनको मसला हाली मज्जाले साँदेर चखना तयार पारे । र, घरमै बनाएको लोकल दारू बोतलमा लिएर पिउन सुरु गरे ।चखना र दारुको चुस्की लिँदै ठूलोबुबा कथा सुनाउन थाल्नुभयो मुसा कसरी मारियो ? यता आमा र ठूलीआमाले रातो हुने गरी मुसाको मासुलाई तेलमा परपरी भुटेर त्यसमा मरमसला हाली भुटुवा बनाउनुभयो ।मुसाको दुलो चिन्न सक्नुपर्छ, अलिअलि मातेको स्वरमा ठूलोबुवा भन्दै हुनुहुन्थ्यो, जमिनमुनि बस्ने धेरै जनावर हुन्छन् । तीमध्ये मुसाको दुलो चिन्न उसको चालचलन बुझ्नुपर्छ । मुसाले धानको बाला, गहुँको बाला लुकाउन धर्तीलाई आफ्ना चार खुट्टाले कोतर्दैकोतर्दै गहिरो लामो र आफू आवातजावत गर्न मिल्ने ठूलो दुलो बनाउँछ । मुसाहरूको पनि समूह हुन्छ । चार खुट्टाले कोतरेर खनेकाले सायद थोरै माटो भुर्रभुर्र गरी गोलो आकारमा दुलोबाहिर फाल्छ । हो, त्यही माटो देखेर पत्ता लाग्छ त्यस दुलोभित्र मुसाको घर छ । मुसाले खनेर निकालेको माटो बुनियाजस्तै हुन्छ ।हाम्रो समुदायमा घरको मुसा खाने चलन छैन । घरको मुसा असाध्यै गन्हाउँछ र मीठो पनि हुँदैन । खेतको मुसा मार्ने धेरै तरिका छन् । कुनैकुनै मुसा समाउन एकदुई हात माटो खन्नुपर्छ । खन्दै जाँदा देखिन्छ मुसाले बेलाअनुसारको अन्नबाली दुलोमा लुकाएको हुन्छ । नजिकैको बोरा देखाउँदै ठूलोबुबाले भन्नुभयो, त्यो बोराको सबै धान मुसाको दुलोबाट झिकेको । तिम्री ठूलीआमाले त्यसलाई सुकाएर कुटाएर जाँडरक्सी बनाउँछ । कनिका किन्नु पर्दैन । पैसा पनि बँच्छ । त्यत्तिन्जेल ठूलोबुबाको समूहले तीन बोतल स्वाहा पारिसकेका थिए । अब कुरा मोडियो मुसातिरै । हामी किसानले खुब मिहिनेत गरी पसिना बगाएर उब्जाएको बाली चोरेर आफ्नो कब्जामा लिने मुसालाई कहाँ त्यसै छोड्ने ? गिलासको रक्सी स्वाट्ट पिएर खित्का छोड्नुभो ठूलोबुबाले, यी मुसा पनि जमिनदारजस्ता छन् । आफूले नगरेको कामको भाग सुटुक्क लैजान्छन् । धान खाने मुसा, चोट पाउने भ्यागुता !अँगेनोछेउको मुसाको मासु र गिलासको रक्सी खाँदै चन्दु काकाले बिस्तारै भन्नुभो, आज त डबलै काम गर्नुपर्यो । मेरो त हालत पत्ला भैसकेको थियो । मुसा मार्न एकातिरको दुलोमा परालको धूवाँ दिनुपर्यो, अर्कोतिर पानी बोकेर ल्याउँदै दुलोमा हाल्नुपर्यो । आगो बालेर फुफुफु गर्दागर्दै फुत्तफुत्त दुलोहरूबाट निस्केर मुसाहरू भाग्न थाले । अब चार जना चारैतिर कुदमकुद भयो । लाठी, माटोको डल्लो, कोदालो, डोल जे भेट्यो त्यसैले हान्दै मुसा मार्यौं । धर्मुले झुक्किएर एकदुई ढेका मेरै खुट्टामा हानेछ, अब के भन्नु ! धर्मु मामाले भन्नुभयो, त्यही भएर त अर्को बिला (दुलो) को ओस्का (मुसा) समात्न एक्लै पानी बोक्नुपर्यो मलाई । दस डोल पानी दुलोमा हालेपछि मात्रै एउटा अडिया (भाले) मुसा बाहिर निस्कियो । त्यो पनि झन्डै भागिसकेको थियो । जुन दुलोबाट पानी हालेँ त्यहीँबाट निस्किन्छ भन्ने लागेकै थिएन । मेरै खुट्टाको बिच्चबाट धड्फडाउँदै मुसा भाग्यो । म त सुरुमा आत्तिएर भागेँ । ठूलोबुबा र काकाहरूको दिउसोको किस्सा सुन्दै हामीले मुसाको मासुभात टन्नै खायौँ ।सबै ठाउँका उराँवहरू मुसा खान्छन् कि खाँदैनन्, म त्यो भन्न सक्दिनँ । तर, गँगटाको अचार र तरकारी उराँवभान्साको विशेष परिकार हो । विभिन्न किसिमका माछा खान पनि उत्तिकै सोखिन हुन्छन उराँवहरू । ससाना माछा मारी उसको पेटको फोहोर फालेर, सफा पानीले पखालेर बोरा वा च्यात्तिएको नाङ्लोमा फिँजाएर छतमा सुकाउने गरिन्छ । सुकेको माछाको बास्ना मीठो हुन्छ । प्रायः सुकेको माछाको सुकुटीमा भान्टा, आलु मिसाएर पकाउँदा त्यो असाध्यै स्वादिष्ट हुन्छ । मासु किनेर खाने उराँवचलन होइन । हामी प्रकृतिबाटै लिएर जीवन चलाउँछौँ । प्रकृतिको त्यति धेरै पनि लिँदैनौँ, एक छाक खान पुग्ने मात्रै लिन्छौँ । तर, हिजोआज माछा, गँगटा र मुसा मार्ने ठाउँ सक्किन लाग्यो । प्रकृतिलाई जमिनदार र व्यापारीले आफ्नै अधीनमा राखिसके ।"
हिउँमा हाइभिजन हल,"हिउँ उसलाई रमाइलो लाग्ला जसलाई चिसो मौसमसँग लड्नुपर्दैन । मोटो ज्याकेट लगाएर हिउँमाथि उभिएर एंगलएंगलका फोटो खिच्न रुचि हुनेहरूलाई हिउँ रमाइलो लाग्ला ! तर, हिउँले खाएर सुन्निएका औंलाहरूलाई हिउँ कसरी रमाइलो लाग्न सक्छ ? आधा पेट खाएर चिसो गोठमा बसेका मान्छेहरूलाई हिउँ कसरी रमाइलो लाग्छ ? माटोले छाएको घरको छानाबाट तप्पतप्प पानी चुहिँदाको त्यो कर्कश आवाज रोमान्टिक कसरी हुन सक्छ ? वास्तवमा आममान्ठका लागि हिउँ रमाइलो थोक होइन, उनीहरूका लागि हिउँ केवल हिउँ हो । हाम्रा खेतीप्रणालीपानीका स्रोतहरू हिउँदको हिउँ र बर्खाको पानीमा निर्भर हुने भएकाले हिउँ हाम्रालागि महत्त्वपूर्णचाहिँ छ ।२०६५ को एक दिन, घमाइलो थियो । ङ्यो काङ्बसँगै सिमकोट लाग्ना आइपुगेको थिएँ । सिफो हिमाल हिउँको अँगालोमा चुपचाप निदाएको थियो । घाम लागेपछि पग्लेको हिउँमा लोट्दैलोट्दै ६ घण्टा उकालोओरालो हिँडेर चामल निकाल्न आइपुगेको थिएँ सिमकोट । टलक्कै टल्किएको थियो हिउँ र सिमकोट बजारका घरमा छाएका जस्तापाताहरू आँखै तिर्मिराउने गरी । गोठमा बस्दाबस्दै हुक्केका गाईवस्तु धेरै दिनपछि लागेको घाममा रमाइरहेका थिए । चराचुरुंगी हिउँ पग्लेका ठाउँमा चारो खोज्दै थिए, चुच्चाले । बर्खामा घुँडाघुँडासम्म पुग्ने खोलाहरू पनि यो हिउँदमा जमेर टक्क अडिएको थियो । मानौं जमिनमुनिबाट कसैले खोलालाई च्याप्पै समातिराखेको छ ।बिहानै दाउरा बेच्न आएका मान्ठहरू कठ्यांग्रिएका हातलाई काखीमा लुकाएर घर फर्किंदै थिए । कोही हिउँमा लोट्दैलोट्दै दाउरा बेच्न सिमकोट बजारतिर गइरहेका थिए । फुपू र म एउटा थाक्पा र रित्तो थैलो काखी च्यापि खाद्य संस्थान पुग्यौं । त्यतिबेला एयरपोर्टभित्रबाटै तल्लो र माथ्लो बजार आउजाउ गर्न मिल्थ्यो । खाद्य संस्थान नजिकिँदै गर्दा अम्तै भीड देखियो ।खाद्य संस्थानको ढोका खोल्नुअघि नै अम्तै मान्ठ लाइनमा बसिसकेका थिए । म पनि फुपूसँगै हतपत्त चामलको लाइनमा बसें । अधिकांश मान्ठले हातमा रित्तो थैलो बोकेका थिए । चामलको चिट पाएका मान्ठहरू परैबाट चिनिन्थे । उनीहरू पटकपटक खल्ती छाम्थे । चिट हराइजाला भन्ने चिन्ता जो थियो । मान्ठहरूको हल्लाले नजिकैको धुपीको रूखमा बसेको ढुकुरको जोडी भुर्र रानीवन जंगलतिर उडे । भुर्र उडेको ढुकुरसँगै धुपीको रूखबाट हिउँका डल्लाहरू हाँगाहाँगामा ठक्कर खाँदै झरनाको पानीजस्तै गरि भुइँमा झर्यो ।पहुँच हुनेहरू लाइन नबसेरै सीधै चामलका बोरा काँध हालेर निस्किन्थे । पहुँच नहुनेहरू पालो पर्खेको पर्खै थिए । हिउँमा उभिँदाउभिँदै खुट्टा पनि हिउँझैं चिसो भइसकेको थियो । त्यतिबेला अहिलेझैं सिमकोट बजारमा चामल किन्न पाइँदैनथ्यो । भात हाम्रा लागि कहिलेकाहीँ आउने चाडपर्वजस्तै थियो, तर स्वाद बिग्रेको जिब्रोले जहिले पनि भात खोज्ने ! हुम्लामा कहिलेदेखि खाद्य संस्थानले चामल बाँड्न सुरु गर्यो, थाहा छैन् । तर, चामल आएपछि चामलसँग साट्न सिमी मात्रै रोपेर मानिसले अन्य बालीहरू (लरे, मर्सी) कम लगाउन थाले । यसरी त्यहाँका अम्तै रैथाने बाली लोप हुने अवस्थामा छ ।घाम छेवैको धुपीको रूखमाथिअड्किएको थियो । हाम्रो पालो आएकै थिएन । सिंगो हुम्लाका मान्ठ उर्लिएर आएजस्तै भीड देखिन्थ्यो । लाइन झन्झन् लम्बिँदै गइरहेको थियो । रित्तो थैलो बोकेका मान्ठहरू हतारमा देखिन्थे । अम्तै भीड ढोका वरपर झुम्मिएका थिए । लाइन केही सरेपछि भित्रबाट चामल सकिएको जानकारी आएको थियो । रित्तो थैलो बोकेर आएका मान्ठ रित्तै थैलो काखी च्यापेर घर फर्किन थाले । हामी पनि थाक्पा र थैलो बोकेर भीडमै मिसियौं । अब घाम धुपीको रुखभन्दा अलि पर पुगिसकेको थियो । हिउँमा लड्दैलड्दै त्यति दुःख गरेर आउँदा पनि चामल नपाएकोमा फुपूको अनुहारमा गाढा अँध्यारो छाएको थियो । कठ््याङग्रिँदो हिउँसँग लड्नु नपर्नेहरूले यि दुःख महसुस गर्नै सक्दैनन् । हिउँ साँच्चै कहालीलाग्दो हुन्छ ।एयरपोर्ट गेटनेर पुगेपछि फुपूको अनुहार अचानक उज्यालियो । छेवैको माटोले छाएको एकतले घरतिर तान्दै फुपूले भन्नुभयो, टीभी तारु डो ! (टीभी हेर्न जाऔं) । टीभीबारे सुनेकी त थिएँ, तर कहिल्यै हेरेकी थिइनँ । खाद्य संस्थान र एयरपोर्टबीच टिनले छाइएका चारपाँचवटा दुईतले घरहरू थिए । ती घरबीच माटोले छाएको एकतले घरबाहिर एउटा सानो बोर्डमा लेखिएको थियो रत्नाकुमारी हाइभिजन हल२०५६ । केही डर, केही उत्सुकता बोकेर फुपूसँग म ठूलो टीभी हेर्न गएँ । हिउँको चम्किलो उज्यालोबाट भित्र पसेकाले सुरुमा केही देखिनँ । बिस्तारै धमिला आकृतिहरू मधुरो प्रकाशसँगै प्रस्ट हुँदै आए । मधुरो उज्यालोमा मान्ठहरू चुपचाप भुइँमा बसेर अगाडि हेरिरहेका थिए । लाग्थ्यो, ती मान्ठ हिउँमा टक्क अडिएका अग्लाहोचा हिमाल हुन् । सन्नाटालाई चिरेर कतैबाट चर्को आवाज आइरह्यो । चर्को आवाजसँगै आकाशमा बिजुली चम्केजस्तो झलक्क उज्यालो आयो । यता डरले मैले फुपूको हात च्याप्प समातेँ । फिल्म सुरु भएपछि मेरो उत्सुकता हरायो, आफूभित्रको डर मात्रै बाँकी रह्यो । फुपूको हात समातेर चुपचाप बसिरहें । चुप बस्नुबाहेक अरू उपाय पनि त थिएन । भाषा नबुझेपछि मलाई फिल्म रमाइलो लागेन । अरू मान्ठ कहिले हाँस्थे, कहिले जोडजोडले कराउँथे । मचाहिँ मूर्तिझैं चुपचाप थिएँ । उसो त मलाई अलिअलि नेपाली भाषा आउँथ्यो, तर फिल्ममा बोलेको केही पनि बुझिनँ ।लगभग मैले एक निद्रा आँखा चिम्लेर बसेपछि मान्ठहरू बाहिर जान थाले । बल्ल बाहिर जान पाइनेमा खुसी लागेको थियो । प्रायः मान्ठ गइसक्दा पनि फुपू भुँइबाट उठ्नुभएन । हात तान्दा पो थाहा भयो फुपू पनि भाषा नबुझेर सुत्नुभएको रहेछ । त्यसपछि हामी बाँकी फिल्म हेर्न भित्र गएनौं । भोलिपल्ट फुपू र म हिउँमा चिप्लिँदैचिप्लिँदै रित्तो थैलो बोकेर घर फर्कियौं । अरू बेला उकालो चढ्दा कहिले ओरालो बाटो आउला जस्तो लाग्थ्यो, तर त्यस दिन कहिल्यै ओरालो बाटो हिँड्न नपरोस्जस्तो लागेको थियो । हामीले लगाएको ग्येमी (ताक्लाकोट) जुत्ताको रेखा मेटिइसकेको थियो । रेखा मेटिएको ग्येमी जुत्ता हिउँमा धेरै चिप्लिन्थ्यो । हिउँमाथि बसेर दुवै हात टेकेर ओरालो बाटो पार गर्यौं । वास्तवमा हिउँ परबाट हेर्नेका लागि जति सुन्दर हुन्छ, त्योभन्दा कैयौं गुणा कष्टकर हुन्छ हिउँ भोग्नेहरूका लागि ।यसरी मैले पहिलोपटक फिल्म हेरेकी थिएँ । भनिन्छ नि पहिलोपटक गरिएका तमाम कुरा प्रिय हुन्छन् । सायद त्यसैले मैले त्यो फिल्मको नाम कहिल्यै बिर्सिनँ तृप्ति नाडकर, भुवन केसी, डैनी डेन्जोंगपा र मुरलीधर अभिनीत साइनो । केही नबुझे पनि साइनोसँग यसरी पहिलोपटक साइनो जोडिएको थियो । फर्केर हेर्दा लाग्छ, म त भाषिक प्रतिबन्धमा पो परेको रहेछु । राज्यसत्ताको एक राष्ट्रएक भाषा नीतिअन्तर्गत नेपाली भाषाको प्रयोग सबै महत्त्वपूर्ण क्षेत्रमा लागू गरिएकाले गैरनेपालीभाषीलाई (मातृभाषी) राजनीतिक, आर्थिक, शैक्षिक क्षेत्रमा पछाडि पारिएको हो । राज्यसत्ताले लामो समयदेखि थोपर्दै आएको यस्तो नीतिका कारण धेरै मातृभाषा लोप भए । यस्तो खालको नीति गैरनेपाली भाषाभाषीमाथि गरिएको डरलाग्दो अपमान हो । २०४५ फागुन २९ गते प्रदर्शन भएको साइनो फिल्म हुम्लामा २० वर्षपछि प्रवेश गरेको रहेछ । यसबाट पनि सजिलै अनुमान लगाउन सकिन्छ राजनीतिक, आर्थिक, शैक्षिक क्षेत्रसँगै अन्य क्षेत्रमा पनि हुम्ला कति पछाडि छ ।तीन वर्षअघि हुम्ला जाँदा घुम्दैघुम्दै तल्लो बजार पुगेकी थिएँ । तल्लोबजार निकै बदलिएको थियो । नयाँ कार्यालय थपिएका थिए । ठूल्ठूला घर बनेका थिए । नयाँ होटल, मोबाइल पसल खुलेका थिए । तर, २०५६ सालमा रत्ना कुमारी चन्दले स्थापना गरेको रत्नाकुमारी हाइभिजन हलको ढोका भने बन्द थियो ।"
