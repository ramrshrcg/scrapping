शीर्षक,विवरण
विमानस्थलमा सटल सेवा,"(काठमाडौं)  त्रिभुवन विमानस्थलका ट्याक्सी सकेसम्म मिटरमा जानै मान्दैनन् । जान माने पनि यात्रुले चर्को मोलमोलाइ गर्नुपर्ने बाध्यता छ । धेरैजसो ट्याक्सी चालक दुईतीन ठाउँका यात्रु राखेर मात्रै जान मान्छन् । यात्रुले दैनिक रूपमा भोग्नुपरेका यी समस्या अन्त्य गर्न विमानस्थलको आन्तरिक टर्मिनल स्टेसनदेखि मूल गेटसम्म बुधबारदेखि सटल बस सेवा सुरु गरिएको छ । नागरिक उड्डयन प्राधिकरण र त्रिभुवन अन्तर्राष्ट्रिय विमानस्थलले तीनवटा माइक्रो बसलाई पहिलो चरणमा सटल बसका रूपमा सञ्चालनमा ल्याएको हो । उद्घाटनका क्रममा पर्यटनमन्त्री प्रेमबहादुर आलेले तीन पटक विमानस्थल प्रहरीलाई ट्याक्सीको ठगी नियन्त्रण गर्न निर्देशन दिएको तर पनि यात्रु लुट्ने क्रम जारी नै रहेपछि सटल बसको थालनी गर्नुपरेको बताए । काठमाडौंमा पढ्ने विद्यार्थीहरू घरबिदाबाट फर्किंदा रासनपानी बोकेर आएका छन् । जहाजको भाडाभन्दा महँगो ट्याक्सीले असुल्छन्, उनले भने, मै पनि विगतमा कोटेश्वरसम्म जाँदा डेढदुई हजार तिर्न बाध्य भएको छुँ । यही लुट अन्त्य गर्न सटल बसको थालनी गर्नुपरेको हो । विमानस्थलका महाप्रबन्धक भोला गुरागाईंका अनुसार, अब हरेक दिन बिहान ६ देखि राति ११ बजेसम्म सटल बस सञ्चालन हुनेछन् । बसले आन्तरिक टर्मिनलदेखि रिङरोडसम्म जोडिएको विमानस्थलको गोल्डेन गेटसम्म यात्रुलाई सेवा दिनेछन् । अब आन्तरिक यात्रुले ओरोलामा ट्रली गुडाउँदै बसको चिन्ता गर्नुपर्दैन । सटल बसले चक्रपथसम्म पुर्याइदिने छ । त्यहाँबाट यात्रुले क्षमताअनुसार ट्याक्सी वा बस चढ्न सक्नेछन्, उनले भने । हवाई यात्रुले विमानस्थल सेवा प्रयोग गरेबापत २ सय रुपैयाँ शुल्क अनिवार्य टिकटमै तिरेका हुन्छन् । सटल सुविधा यसैअन्तर्गत राखिएको छ । यसैबीच श्रम गन्तव्यमा जाने यात्रुका लागि अन्तर्राष्ट्रिय टर्मिनल भवनमा विश्राम घर पनि सञ्चालनमा ल्याइएको छ । पर्यटनमन्त्री आलेले यसको उद्घाटन गर्दै गाउँदेखि रोजगार कम्पनीसम्म ठगीमा पर्ने नेपाली श्रमिक तथा कामदारलाई विमानस्थलमा राहतस्वरूप विश्राम घर सञ्चालनमा ल्याइएको बताए । यसअघि श्रमिकहरू विदेश जानुअघि टर्मिनल बाहिर उभिनुपर्ने बाध्यता थियो । अहिले सञ्चालनमा ल्याइएको विश्राम घरमा तातोचिसो पानी, टेलिफोन, टीभी, मोबाइल चार्जर, फ्लाइट डिस्प्ले, वाइफाई र मन्त्रालय विमानस्थलको हटलाइन नम्बर राखिएको छ । वैदेशिक रोजगारमा जाने यात्रुले ठगी वा अन्य कुनै समस्या परेमा हटलाइन फोनको व्यवस्था पनि गरिएको छ । अहिले २५ जना क्षमता भएको विश्राम घरलाई चाँडै ३ सय व्यक्ति अटाउने क्षमताको बनाइने योजना रहेको मन्त्री आलेले बताए"
प्रदेश सभापतिमा आधा दर्जन आकांक्षी,"(मकवानपुर)  नेपाली कांग्रेसको वाग्मती प्रदेश सभापति पदमा आधा दर्जन आकांक्षी देखिएका छन् । कांग्रेसको १४ औं महाधिवेशनअन्तर्गत बिहीबारदेखि हेटौंडामा सुरु हुने प्रथम प्रदेश अधिवेशनमा पार्टी संस्थापन पक्षबाट दुई र संस्थापनइतरबाट चार जनाले सभापति पदमा दाबी गरिरहेका छन् । कांग्रेसले संघीय संरचनाअनुसार पहिलो पटक पार्टीलाई पूर्णता दिन लागेको हो । वाग्मती प्रदेशमा कांग्रेस सभापति तथा प्रधानमन्त्री शेरबहादुर देउवा र केन्द्रीय सदस्य कृष्णप्रसाद सिटौलाबीच तालमेल हुने सम्भावना रहे पनि दुवै निकट नेताहरूले उम्मेदवारी घोषणा गरिसकेका छन् । देउवानिकट मकवानपुर सभापति इन्द्रबहादुर बानियाँ र सिटौला समूह काठमाडौंका भीमसेनदास प्रधानले प्रदेश सभापतिमा औपचारिक रूपमै उम्मेदवारी घोषणा गरिसकेका छन् । दुईमध्ये एक जना उम्मेदवार हुने सम्भावना रहेको, पछिल्लो समय देशका विभिन्न स्थानमा देउवासिटौला समूह एक भएर निर्वाचन प्रक्रियामा गइरहेका छन् । त्यसैले उनीहरूबीच सहमति हुने सम्भावना रहेको छ, कांग्रेसका एक नेताले भने । संस्थापनइतर पक्षबाट भने औपचारिक उम्मेदवारी घोषणा भइसकेको छैन ।संस्थापनइतरबाट काभ्रेका मधु आचार्य, नुवाकोट जगदीशनरसिंह केसी, काठमाडौं राजुनाथ जोशी र धादिङका रमेश धमलाले दाबी गरिरहेका छन् । केसी र जोशीमध्ये एक जना उम्मेदवार हुने सम्भावना छ । काठमाडौं उपत्यकामा प्रकाशमान सिंहको धेरै प्रतिनिधि छनोट भएका छन् । जसको कारण उहाँअनुकूलको व्यक्तिले प्रदेश सभापतिमा उम्मेदवारी दिने सम्भावना छ, संस्थापनइतर समूहका एक नेताले भने । उनका अनुसार संस्थानइतर समूहका सिंह, कांग्रेस वरिष्ठ नेता रामचन्द्र पौडेल र महामन्त्री शशांक कोइरालाले दाबेदारमध्ये एक जना उम्मेदवार खडा गर्न कोसिस गरे पनि निचोडमा भने पुगिसकेको छैनन् । केसी र जोशीले आफ्नो दाबी छोड्नुभएको छैन । सहमतिका लागि प्रयास भइरहेको छ, उनले भने ।कांग्रेसले प्रदेश अधिवेशनका लागि सिंहलाई वाग्मती प्रदेश संयोजक तोकेको छ । हेटौंडा१० स्थित वनविज्ञान खेल मैदानमा हुने अधिवेशनमा करिब २ हजार प्रतिनिधि उपस्थित हुनेछन् । रसुवाले ढिलो प्रतिनिधि छनोट गरेका कारण केही ढिलो भए पनि बन्दसत्र अगाडि सबै विवरण आइसक्नेछ, प्रमुख निर्वाचन अधिकृत केशव काफ्लेले भने ।"
एकै परिवारका ३ जना मृत फेला,"दोलखा (कास) चिसोबाट जोगिन कोठामा कोइला बालेर सुत्दा तामाकोसी गाउँपालिका२ झुलेमा नवजात शिशुसहित एकै परिवारका ३ जनाको मृत्यु भएको छ । कोइला बालेर सुतेका २७ वर्षीय श्याम तामाङ, उनकी २५ वर्षीया श्रीमती अम्बिका र पाँचदिने छोराको मंगलबार राति निसास्सिएर मृत्यु भएको प्रहरीले जनाएको छ । झ्यालढोका थुनेर सुतेका उनीहरूको धूवाँबाट निसास्सिएर मृत्यु भएको हुन सक्ने प्रारम्भिक अनुसन्धानमा खुलेको प्रहरी निरीक्षक अञ्जन कोइरालाले बताए । घटनाको स्वरूप हेर्दा तामाङ परिवारले गोल बालेर सुतेको देखिन्छ, उनले भने, उक्त गोलको धूवाँले सबै कोठा कालो भएको छ ।"
कर्मचारी नहुँदा नागरिकता वितरण रोकियो,"काभ्रे (कास) अधिकृत तहको कर्मचारी नहुँदा काभ्रेको महाभारत गाउँपालिकामा रहेको इलाका प्रशासन कार्यालयमा सेवा नै बन्द भएको छ । निमित्त तोकिएका कर्मचारीको समेत अवधि सकिएपछि कात्तिक १२ गतेयता नागरिकता जारी भएको छैन । इलाकाबाट नागरिकता जारी, प्रतिलिपि र राहदानीका लागि फाराम भरिन्छ । गाउँमा नै नागरिकता जारी नहुँदा कर्मचारीहरूले फाराम भरेर सदरमुकाम पठाउने गरेका छन् । विकट मानिने गाउँपालिकाको केन्द्र देवीटारमा रहेको इलाका प्रशासन कार्यालयमा अधिकृत तहका कर्मचारी जान अनिच्छा देखाएपछि ६६ महिनाका लागि कायममुकायम तोकिने नायव सुब्बा तहका कर्मचारीले नागरिकता जारी गर्दै आएका छन् । २०७६ फागुन २७ देखि कायममुकाम तोकिएर नागरिकता जारी गर्दैर् आएका नायव सुब्बा रामप्रसाद शर्माको अवधि कात्तिक १२ गतेबाट सकिएपछि सेवा रोकिएको हो । गाउँपालिकामा नै नागरिकता जारी नहुँदा स्थानीयलाई २ दिन लगाएर जिल्ला सदरमुकाम धुलिखेल आउनुपर्ने बाध्यता छ । धुलिखेल आउँदा कम्तीमा १० हजार खर्च हुने स्थानीयको गुनासो छ । काभ्रेका प्रमुख जिल्ला अधिकारी शिवराम पोखरेलले कायममुकायम तोकिएका कर्मचारीको अवधि सकिएका कारण केही समस्या भएकोले गृह मन्त्रालयमा पत्र पठाएको बताए । गाउँपालिका अध्यक्ष कान्छालाल जिम्बाले यसअघिकै कर्मचारीलाई नै कायममुकाम तोकिएकोले केही दिनमा नै नागरिकता जारी हुने बताए ।"
नेपाली बालकलाई कसले ओसार्दै छन् भारतीय गुम्बामा ?,"(काठमाडौं)  महानगरीय प्रहरी वृत्त थानकोटले मंगलबार बिहान ना१ख ७५६६ नम्बरको सार्वजनिक बसमा सवार १३ वर्षमुनिका १६ जना बालक र उनीहरूलाई लिएर हिँडेका अन्य ७ जनालाई नियन्त्रणमा लियो । ललितपुरको वाग्मती गाउँपालिका२ का वडा सदस्यसमेत रहेका पेमा सिङताङले प्रस्टीकरण दिए बालकहरूलाई आफूले कर्नाटकको तिब्बतीयन कोलनी मुडगोगस्थित ड्रिपुक लोसलिङ मोनेस्ट्रीमा पढ्नका लागि लैजान लागेको । कर्नाटकका बौद्ध गुम्बामा पढाउन भन्दै नेपालका पहाडी जिल्लाका विपन्न परिवारका बालकहरूलाई लैजान लागिएको यो पहिलो शंकास्पद घटना भने थिएन । प्रहरीले वडा सदस्य पेमा र बालकहरूसहित अन्य ६ जनालाई पनि नियन्त्रणमा लिएर अनुसन्धान अगाडि बढाएको छ । पेमाले नेपाल बौद्ध ञिङ्मा पल्युल संघको सिफारिसपत्र देखाए पनि ती बालबालिका लैजानका लागि आवश्यक पर्ने स्थानीय बाल अधिकार परिषद् वा राष्ट्रिय बाल अधिकार परिषद्को सिफारिस देखाउन सकेनन् । प्रहरीले नियन्त्रणमा लिएका बालकहरूमध्ये ७ जना १० वर्षका छन् भने २ जना ९ र अन्य १२ र १३ वर्ष उमेरका छन् । प्रहरीका अनुसार ती बालकहरू ललितपुरको गोदावरी र वाग्मती, सिन्धुलीको कमलामाई र रसुवा जिल्लाका हुन् । ती बालकहरूलाई कपिलवस्तुको कृष्णनगर नाका हुँदै भारत छिराएर गुम्बामा पुर्याउने तयारी पेमाले गरेका थिए । प्रहरीले बालकहरूलाई लैजानका निम्ति अभिभावकको सहमति लिइएको हो कि होइन, प्रलोभनमा पारिएको हो कि होइन भन्ने विषयमा अनुसन्धान गरिरहेको छ । यो घटनालाई प्रहरीले शंकाको घेरामा राख्नुको कारण थियो कात्तिक २९ मा पक्राउ परेका सन्तवीर लामासँग जोडिएको घटना । लामाले कर्नाटककै स्यार गडेन मोनेस्ट्रीमा पढाउने भन्दै १० देखि १४ वर्ष उमेर समूहका ५ जनाभन्दा बढी बालकलाई जम्मा पारेर आरुबारीस्थित झुगो कदम्पा गुम्बा भनिने ज्योबो कदम्पा गुम्बामा राखेका थिए । गुम्बामा राखिएका बालकहरूको बयानपछि प्रहरीले लामालाई पक्राउ गरेर अनुसन्धान गरिरहेको छ । वडा सदस्य पेमा सिङताङ र सन्तवीर लामा दुवै पक्राउका घटनामा जोडिएको एउटा समानता भनेको उस्तै उमेर समूह र उस्तै विपन्न परिवारका बालकहरू हुनु मात्रै होइन । दुवैले बालकहरूलाई लैजान लागिएको गन्तव्य पनि कर्नाटक नै हुनु हो । स्थानीय प्रशासनको जानकारीबेगर काठमाडौंका सीमा जोडिएका पहाडी जिल्लाका दुर्गम क्षेत्रबाट बालकहरूलाई भारतका विभिन्न गुम्बामा पढाइदिने लोभमा लैजाने कामलाई प्रहरीले शंकास्पद मानव बेचबिखन ठान्दै अनुसन्धान अगाडि बढाइरहेको छ । त्यसो त भारतका हिमाञ्चल र कर्नाटकलगायतका गुम्बामा नेपालबाट बालकहरू ओसार्ने काम यसअघिका दिनमा पनि विभिन्न स्वरूपमा भइरहेको देखिन्छ । मंसिर ४ मा झापाको इलाका प्रहरी कार्यालय काँकडभिट्टाले काठमाडौं र सिन्धुलीका ३३ र सर्लाहीका २ गरी ८ बालकलाई सीमापार जान रोकेको थियो । लामाको भेषमा रहेका ९ देखि १५ वर्ष उमेर समूहका उनीहरूलाई भारतको सिलिगुडीस्थित गुम्बामा पढाउने भन्दै पारि लैजान लागिएको र उनीहरू जोखिममा रहेको देखिएपछि प्रहरीले घर फर्काइदिएको थियो । त्यसो त गत भदौ २९ मा प्रहरीले मुस्ताङको थासाङ गाउँपालिका५ कुन्जीसहितका १४ दलित बालकलाई भारत लैजान लागेका बेला प्रहरीले रोकेर घर फर्काइदिएको थियो । यी सबै घटनाको अनुसन्धानमा संलग्न इलाका प्रहरी कार्यालय काँकडभिट्टाका डीएसपी सुनील दाहालले बालकहरू सीमापारि लैजाने घटनामा उस्तैखाले प्रवृत्ति देखिएको बताए । उनले भने, बालकहरू विपन्न परिवारका देखिन्छन् भने उनीहरूका अभिभावकले आफ्ना सन्तान कहाँ, कसरी पढ्ने हुन्, उनीहरूको शिक्षा कसरी अगाडि बढ्ने हो भन्नेजस्ता पर्याप्त जानकारी देखिँदैन । नाकामा रोकिएका बालकहरू जोखिममा पर्न सक्ने पर्याप्त सम्भावना देखिएकाले सम्बन्धित जिल्ला प्रहरीले घटनाबारे थप अनुसन्धान हुने गरी फिर्ता पठाएको उनले बताए । भारतका विभिन्न गुम्बामा बालबालिका पठाउने काममा स्थानीय तहका जनप्रतिनिधिहरू जोडिनु पनि गम्भीर विषय देखिन्छ । थानकोटबाट नियन्त्रणमा लिइएका बालकहरू लैजाने काममा वडा सदस्य नै सक्रिय देखिनु र मुस्ताङको थासाङ गाउँपालिकाबाट भारत लैजान लागिएका बालकहरूलाई त्यहाँको वडा नम्बर ५ का वडाध्यक्षले नै सिफारिसपत्र बनाइदिएको देखिन्छ । यसका अलावा बालबालिकालाई नियमविपरीत ओसारपसार गर्ने काममा काठमाडौंका गुम्बाहरू पनि प्रत्यक्षपरोक्ष मुछिएका छन् । थानकोटबाट पक्राउ परेका वाग्मती२ का वडा सदस्य पेमाले प्रहरीसँग आफू बौद्धको एक गुम्बामा बस्दै आएको बताएका छन् । यस्तै प्रकृतिको फरक घटनामा पक्राउ परेका सन्तवीर लामा आरुबारीस्थित झुगो कदम्पा गुम्बा भनिने ज्योबो कदम्पा गुम्बाको उच्च गुरु भएको बयान सोही गुम्बामा तिब्बतीयन भाषा पढाउने थुप्तेन मोलम तामाङले प्रहरीलाई दिएका छन् । भारतका गुम्बामा कति नेपाली विद्यार्थी छन् भन्ने कुनै सरकारी तथ्यांक छैन । जबकि यसअघिका वर्षहरूमा पनि भारतका गुम्बामा पढाउन भन्दै लगिएका बालकहरूलाई प्रहरीले नियन्त्रणमा लिएको वा शंकास्पद ठानेर रोकेका कैयन् घटनाहरू बाहिर आएका छन् । जस्तो कि, २०७६ जेठ पहिलो साता दिल्ली प्रहरीले त्यहाँको निजामुद्दिन रेल्वे स्टेसनबाट कर्नाटक लैजाँदै गरिएका १८ बालकलाई रोकेको थियो । उनीहरू जोखिममा पर्न सक्ने भन्दै प्रहरीले दिल्लीस्थित नेपाली दूतावास र भारतमा मानव बेचबिखनमा परेकाको उद्धारमा सक्रिय संस्था आफन्त नेपाललाई जानकारी गराएको थियो । ती बालकबारेमा आफन्त नेपालले त्यतिबेलै राष्ट्रिय मानव अधिकार आयोगलाई पनि जानकारी गराएको थियो । त्यतिबेला उद्धार गरिएका १६ मध्ये १३ जना सिन्धुली र ४ जना काभ्रेका थिए । अन्य घटनामा जस्तै त्यतिबेला रोकिएका बालकहरू पनि १५ वर्ष मुनिका थिए । बालक लैजान लागेको भनिएका कर्नाटकको ड्रिपुङ गोम्याङ मोन्यास्ट्री कलेजले पत्राचार गरेपछि ती बालकहरूलाई दिल्ली प्रहरीले अगाडि बढ्न दिएको थियो । अनौठो त यो छ कि, त्यतिबेला दिल्लीमा शंकास्पद रूपमा रोकिएका बालक र पछिल्लोपटक सन्तवीरले लैजान खोजेका धेरैजसो बालकहरू सिन्धुलीको एउटै गाउँपालिकाका देखिन्छन् । भारतका गुम्बामा धेरै वर्ष अघिदेखि नेपाली बालकहरूलाई लैजान थालिएको र त्यसबारे सरकारी अधिकारीहरू बेखबर रहेको कुरा सन्तवीरकै बयानले पनि पुष्टि गर्छ । उनले मात्रै कर्नाटकको गुम्बामा पढ्ने गरी तीन वर्षयता ७०८० जनालाई पुर्याइसकेको बताउँदै आफूले लगेका १६ जनाको नाम नै प्रहरी बयानमा बताएका छन् । २०७२ को भूकम्पलगत्तै प्रहरीले विभिन्न स्थानबाट भारतका गुम्बामा पढ्न लैजाने भन्दै काठमाडौंमा जम्मा पारिएका बालबालिकाहरूलाई उद्धार गरेको थियो । त्यतिबेला दोलखाको तत्कालीन लापिलाङ गाविसबाट भारतको देहरादून लैजाने भन्दै ल्याइएका १९ बालबालिकालाई महानगरीय प्रहरी वृत्त बानेश्वरले उद्धार गरी बालबालिका ल्याउने काममा खटिएका ३ नेपाली र २ भारतीयलाई पक्राउ गरेको थियो । सिक्किमको गुम्बामा पढ्न लैजाने भन्दै ल्याइएका नुवाकोटका ४ बालकलाई पनि प्रहरीले त्यतिबेलै उद्धार गरेको थियो । सन्तवीर बालकहरू खोज्न गाउँ पस्ने गरेको, विपन्न परिवारलाई प्रलोभनमा पार्ने गरेको भन्दै प्रहरीले उनीमाथि थप अनुसन्धान अगाडि बढाएको छ । कर्नाटक लैजान भन्दै भेला पारेकामध्ये सिन्धुलीका एक बालकले प्रहरी बयानमा आफू गाउँकै स्कुलमा ७ कक्षाको पढाइ छाडेर बसिरहेका बेला सन्तवीरले गाउँमा आएर बाबुआमासँग कुराकानी गरी आफू र दाजुलाई कर्नाटकको गुम्बामा पढे ठूलो मानिस बनिने र मास्टर बनिने भनेर आश्वासन दिएको बताएका छन् । उनले बयानमा भनेका छन्, तिम्रो अरू साथीभाइ पनि छन् भने खोज भनेको थियो । प्रहरीले बयान लिएका अधिकांश बालकहरूले सन्तवीरले आश्वासन दिएको तथ्य बताएका छन् । प्रहरी ब्युरो स्रोतका अनुसार सन्तवीरले गुम्बामा निःशुल्क खान, बस्न र पढ्न पाइने बताए पनि बालकहरूका अभिभावकहरूसँग बाटो खर्च भन्दै जनही १०१० हजार रुपैयाँ उठाएको देखिन्छ । प्रहरी बयानमा सन्तवीर आफूले पनि कर्नाटककै स्यार गडेन मोनेस्ट्रीबाट लामा विद्यामा घेसी अर्थात् पीएचडी गरेको बताउँदै आफू लामा शिक्षक रहेको बताएका छन् । पूर्वी नवलपरासीको देवचुली१७ झैरे खोलाका उनले बयानमा गुम्बामा पढ्न जान खोजेकाहरूलाई आफूले सहयोग मात्रै गरेको र आरोप लगाएजस्तो प्रलोभनमा पार्न नखोजेको भनेका छन् ।लामाले स्यार गडेन मोनेस्ट्री गुम्बाका लामागुरु लोप्साङ ग्यालछेन केही दिनका लागि आरुबारीस्थित ज्योबो कदम्पा गुम्बामा आएको समेत बताएका छन् । लामा सिन्धुलीको एक वडा कार्यालयमा आफूले लैजान लागेका बालकको जन्मदर्ता र सिफारिस बनाउनसमेत सक्रिय भएका थिए । त्यसक्रममा वडाध्यक्षले पढाउने भनिएको गुम्बाको समेत पत्र चाहिने बताएपछि लामाले तुरुन्तै झोलाबाट उक्त गुम्बाको लेटरप्याड निकालेर पत्र लेखी स्टाम्प लगाएका थिए । उनको गतिविधि शंकास्पद देखिएको भन्दै वडाध्यक्षले मानव बेचबिखन अनुसन्धान ब्युरोमा सूचना दिएपछि प्रहरीले पछ्याएर सिन्धुलीको इलाका प्रहरी कार्यालय खुर्कोटले उनलाई पक्राउ गरेको थियो । ज्योबो कदम्पा गुम्बाका प्रशासक हजारसिंह लामाले गुम्बाले कर्नाटकको मुडगोल लामा क्याम्प नम्बर १ मा रहेको स्यार गडेन मोनेस्ट्री र आफूहरूको गुम्बाबीच पुरानै सम्बन्ध रहेको बताएका छन् । उनले सन् १९९७ तिरै आफूले पनि कर्नाटककै गुम्बामा पढेको बताउँदै नेपालका विद्यार्थीलाई उच्च शिक्षाका लागि त्यहाँ लाने गरिएको बताएका छन् । गुम्बा विकास समितिका अध्यक्ष खेम्बो गेसे थुप्तेन जिग्डोलले देशभरि २ हजार ८ सय ६६ गुम्बा दर्ता रहेको र तीमध्ये एक हजारजतिमा विद्यार्थी पढ्ने गरेको बताए । भारतका गुम्बामा कति नेपाली पढ्छन् भन्ने थाहा नभएको बताउँदै बालकहरू ओसारपसारका पछिल्ला घटनाबारे आफूहरूले थाहा नपाएको उनले प्रतिक्रिया दिए । आफ्ना बच्चाहरू कहाँ, कसरी पढ्ने हुन् र गुम्बामा पढ्न पठाउने प्रक्रिया के हो भन्नेबारे अभिभावक आफैं चनाखो हुनुपर्ने उनले बताए ।मानव बेचबिखन अनुसन्धान ब्युरोकी एसएसपी दुर्गा सिंहले स्थानीय बाल अधिकार परिषद् र राष्ट्रिय बाल अधिकार परिषद्को स्वीकृतिबेगर बालबालिका ओसारपसार गर्नु शंकास्पद हुने बताइन् । जुनसुकै कारण देखाए पनि प्रलोभनमा पारेर वा आश्वासन दिएर सरकारको स्वीकृतिबेगर बालबालिका ओसारपसार गरिनु गम्भीर विषय भएको उनको भनाइ छ । राष्ट्रिय बाल अधिकार परिषद्का कार्यकारी निर्देशक मिलनराज धरेलले बालबालिकासम्बन्धी ऐन २०७५ मा अभिभावक भएका बालबालिकालाई कानूनविपरीत बालगृह वा संस्थामा आश्रयमा राख्न नमिल्ने विषयमा प्रस्ट पारेको बताए । भारतका गुम्बामा बालबालिका लैजाने विषयमा अन्तरमन्त्रालय बैठक गरेर नीतिगत पहल लिने तयारी भइरहेको छ, उनले भने । कार्यकारी निर्देशक धरेलले भारत लैजाने बालबालिकाहरू बेचबिखन, जबर्जस्ती श्रममा पर्ने जोखिम वा अभिभावकसँग नियमित सम्पर्कमा रहन पाउने अधिकारबाट वञ्चित हुनेजस्ता सम्भावना हुने बताउँछन् । उनले भनेजस्तै भारतको देहरादूनस्थित शाक्य गुम्बाले सञ्चालन गरेको बोर्डिङमा पढ्ने ५१ नेपाली विद्यार्थी दुर्व्यवहार र कुटपिटमा परेको घटना २०७७ कात्तिक दोस्रो साता सार्वजनिक भएको थियो । एसएसपी दुर्गा सिंहले भनिन्, अभिभावक र स्थानीय तह सक्रिय नभएसम्म यस्तो शंकास्पद ओसारपसार रोकिँदैन । शंकास्पद ओसारपसार देखे जोसुकैले प्रहरीको निःशुल्क नम्बर ११७७ मा फोन गरेर जानकारी दिन सक्छन् ।"
गोला प्रक्रियाबाट गठित इजलास पहिलो दिन नै प्रभावित,"(काठमाडौं)  सर्वोच्च अदालतमा पहिलो पटक गोला प्रक्रियाद्वारा तोकिएका इजलासहरू पूर्ण रूपमा सञ्चालन हुन सकेनन् । कोभिड संक्रमित भएर अस्पतालमा उपचाररत प्रधानन्यायाधीश चोलेन्द्रशमशेर जबराले कायममुकायम तोक्नुपर्ने भन्दै कानुन व्यवसायीले विरोध गरेपछि इजलासहरू प्रभावित भएका हुन् । सर्वोच्च अदालत स्थापना भएयता नै प्रधानन्यायाधीशले निरन्तर उपभोग गर्दै आएको पेसी तोक्ने अधिकार लाई बदलेर पहिलो पटक बुधबार गोला प्रक्रियाद्वारा इजलास गठन गरिएको थियो । प्रधानन्यायाधीश जबराको राजीनामा माग गर्दै उनले तोकेको इजलास बहिष्कार गर्दै आएका न्यायाधीशहरू ३८ औं दिनपछि बुधबार गोला तानेर इजलास तोकी नियमित सुनुवाइमा फर्किएका थिए । अस्पतालमा उपचाररत प्रधानन्यायाधीश जबराले न्याय प्रशासन सञ्चालन गर्न नमिल्ने र सर्वोच्चका वरिष्ठ न्यायाधीशलाई कायममुकायम प्रधानन्यायाधीशको जिम्मेवारी पनि नदिएको भन्दै कानुन व्यवसायीले विरोध गरेपछि न्यायाधीशहरू मुद्दा सुन्दासुन्दै इजलासबाट उठेर छलफलमा बसेका थिए । संविधानको धारा १२९ (६) मा प्रधानन्यायाधीशको पद रिक्त रहेमा वा प्रधानन्यायाधीश आफ्नो पदको काम गर्न असमर्थ भएमा वा बिदा बसेमा वा नेपाल बाहिर गएका कारणले प्रधानन्यायाधीश सर्वोच्च अदालतमा उपस्थित नहुने अवस्था भएमा वरिष्ठतम न्यायाधीशले कायममुकायम प्रधानन्यायाधीश भई काम गर्ने व्यवस्था छ । प्रधानन्यायाधीश जबरा संक्रमित भएर सोमबार बलम्बुस्थित नेपाल सशस्त्र प्रहरी बल (एपीएफ) अस्पताल भर्ना भएका छन् । उनको अनुपस्थितिमा सम्पादित न्याय प्रशासनसम्बन्धी कामको जवाफदेही को हुने भन्ने प्रश्न कानुन व्यवसायीहरूले उठाएका छन् । प्रधानन्यायाधीश संक्रमित भएर अस्पताल भर्ना भएका छन् । उनी अड्डामा उपस्थित भएर काम गर्न सक्ने अवस्था छैन । यस्तो अवस्थामा वरिष्ठतम न्यायाधीशले कायममुकायम प्रधानन्यायाधीशको जिम्मेवारी लिएको पनि देखिएन । त्यसैले न्याय प्रशासनको जवाफदेही को हुन्छ भन्ने प्रश्न उठाएका हौं, नेपाल बार एसोसिएसनका अध्यक्ष चण्डेश्वर श्रेष्ठले भने । गोला प्रक्रियाद्वारा गठन भएका इजलासमा बसेर न्यायाधीशहरूले मुद्दाको सुनुवाइ गरिरहँदा नेपाल बारका अध्यक्ष श्रेष्ठ र सर्वोच्च बारका अध्यक्ष पूर्णमान शाक्यको नेतृत्वमा गएका कानुन व्यवसायीहरूले यही प्रश्न गरेका थिए । त्यसपछि न्यायाधीशहरूले गरेको छलफलमा दुई थरी विचार आएका थिए । एक थरी न्यायाधीशहरूले कुनै कारणले प्रधानन्यायाधीश आफ्नो काम गर्न असमर्थ भए वरिष्ठतम न्यायाधीशले स्वतः कायममुकायमको जिम्मेवारी सम्हाल्न मिल्ने बताएका थिए भने अर्का थरी न्यायाधीशहरूले विगतका उदाहरण दिँदै त्यसो गर्न उपयुक्त नहुने राय राखेका थिए । विगतमा जिल्ला भ्रमणका क्रममा काठमाडौं बाहिर जाँदा पनि प्रधानन्यायाधीश आफैंले इजलास तोक्ने गर्थे । छलफलपछि न्यायाधीशहरूले मुख्य रजिस्ट्रार लालबहादुर कुँवरलाई प्रधानन्यायाधीश बिदा बस्ने हो कि होइन भन्नेबारे बुझ्न आग्रह गरेका छन् । बिहीबार बिहान १० बजेसम्म बिदामा बुझेर आउन मुख्य रजिस्ट्रारलाई आग्रह गर्ने निर्णय गरेका छौं, एक न्यायाधीशले भने । बिहीबार बिहान नै सर्वोच्चका न्यायाधीशहरूले नेपाल बार र सर्वोच्च बारका अध्यक्षहरूसँग छलफल गर्नेछन् । त्यसपछि मात्रै गोला प्रक्रियाद्वारा इजलास तोक्ने प्रक्रिया सुरु हुनेछ । बल्लबल्ल नयाँ प्रक्रियाद्वारा इजलास नियमित हुन थालेको थियो । फेरि समस्या बल्झियो । अस्पतालमा रहुन्जेल प्रधानन्यायाधीश बिदामा बसे निकास निस्कने थियो । नबसे थप समस्या आउने देखियो, सर्वोच्चका अर्का न्यायाधीशले भने, धारा १२९ (६) मा भएका चार वटामध्ये कुनै एक कारणले प्रधानन्यायाधीश अदालत उपस्थित हुन नसके स्वतः कायममुकायम प्रधानन्यायाधीशको जिम्मेवारी वरिष्ठ न्यायाधीशमा सर्छ । अस्पताल भर्ना हुँदासमेत बिदा नबसेर प्रधानन्यायाधीशले अड्काइरहनुभएको छ । सर्वोच्च अदालतका एक उच्च प्रशासनिक अधिकारीले भने प्रधानन्यायाधीश स्वदेशमै हुँदा अहिलेसम्म कायममुकायमको जिम्मेवारी दिने अभ्यास नरहेको बताए । उनले भने, प्रधानन्यायाधीश पदमा बहाल नै हुनुहुन्छ । गोला प्रक्रियाद्वारा इजलास गठन सुरु भइसकेपछि पेसी तोक्ने भूमिका प्रधानन्यायाधीशको रहँदैन । अब गोला तानेर खुरुखुरु मुद्दा छिन्न केले रोकेको छ ? उनले भने, प्रधानन्यायाधीशले पेसी तोक्ने अवस्था हुन्थ्यो भने यो प्रश्न गर्नु उचित हुन्थ्यो होला । अब गोलाद्वारा तोकिने भएपछि फेरि के बहाना बनाएर न्याय सम्पादन अवरोध गरौं भन्ने भएको छ ।नेपाल बारले बुधबार साँझ विज्ञप्ति जारी गरेर मंगलबार जबराले तोकेको पेसी असंवैधानिक भएको दाबी गरेको छ । सोमबार साँझ अस्पताल भर्ना भएका जबराले मंगलबार आफैं पेसी तोकेका थिए । बारले प्रधानन्यायाधीश अस्पताल भर्ना भएका कारण पदमा रही काम गर्न असमर्थ भएकाले न्यायिक नेतृत्व निर्विवाद रूपमा सर्वोच्च अदालतका वरिष्ठ न्यायाधीशमा सर्ने जनाएको छ । प्रधानन्यायाधीश जबराले यस प्रक्रियामा पनि अवरोध गरिरहेको उल्लेख गर्दै बारले भनेको छ, सर्वोच्च अदालतका न्यायाधीशले समेत प्रधानन्यायाधीशका रूपमा अस्वीकार गरिसकेको र प्रधानन्यायाधीश जबरा बिरामी भई अस्पतालमा उपचाररत् रहेको अवस्थामा संविधानबमोजिम उहाँबाट सर्वोच्च अदालतको नेतृत्व गर्न मिल्दैन । बारले सर्वोच्च अदालतले संविधानको व्याख्या, संरक्षण र रक्षा गर्नुपर्ने भन्दै त्यही निकायका प्रमुखले असंवैधानिक कार्य गरेको भन्दै बारले विरोध गरेको छ । प्रधानन्यायाधीश जबरा बिदामा नबस्ने, वरिष्ठतम न्यायाधीशले स्वतः कायममुकायम प्रधानन्यायाधीशको जिम्मेवारी नलिने र नेपाल बारले संस्थागत रूपमा चर्को विरोध गर्ने यो परिस्थितिमा करिब डेढ महिनापछि सुरु भएको मुद्दाको नियमित सुनुवाइ थप प्रभावित हुन सक्ने देखिएको छ ।"
विश्वविद्यालयमा 'स्वतः स्थायी को आत्मघाती निर्णय,"संस्कृतमा एउटा उक्ति छ विनाशकाले विपरीतबुद्धिः । देशकै ठूलो त्रिभुवन विश्वविद्यालय (त्रिवि) यति बेला फेरि यस्तै विपरीत मतिबाट गुज्रिरहेको छ । करारमा कार्यरत झन्डै ५ सय प्राध्यापक लाई आन्तरिक प्रतिस्पर्धाबाट स्वतः स्थायी गर्ने निर्णय गरेर विश्वविद्यालयले अर्को आत्मघाती पाइला चाल्नु यसैको दृष्टान्त हो । शंकै छैन, प्रधानमन्त्री निवास बालुवाटारमा मंगलबार बसेको त्रिवि सभा बैठकको यस निर्णयले विश्वविद्यालयको अधोगतितिरको यात्रालाई थप तीव्र बनाउनेछ । ठूलो संख्याका पदहरू आन्तरिक प्रतिस्पर्धाबाटै पूर्ति गरिने भएपछि इच्छुक ताजा र दक्ष प्रतिभाहरू सेवाप्रवेशबाट स्वतः वञ्चित हुनेछन् । यसबाट सुयोग्य शिक्षकहरूसित पढ्न तथा प्राज्ञिक अन्तरक्रिया गर्न पाउने विद्यार्थीहरूको नैसर्गिक हक अतिक्रमित हुनेछ । तसर्थ, प्राज्ञिक उन्नयनको बाटो समाउनुपर्ने विश्वविद्यालय यो विनाशपथबाट पछि हट्नैपर्छ, उसले आफ्नो निर्णय सच्याउनैपर्छ । त्रिवि सभाले १० वर्षदेखि करारमा कार्यरत जनशक्तिलाई विशेष आन्तरिक प्रतिस्पर्धाबाट स्थायी गर्न सकिने निर्णय गरेको हो । बुझ्न गाह्रो छैन, आन्तरिक प्रतिस्पर्धा खासमा प्रतिस्पर्धा नै होइन, निश्चित व्यक्तिहरूको मात्र स्वार्थपूर्तिका लागि यो एक विधि पुर्याउने मेलो मात्र हो । सीमित प्रतियोगी हुने यस्तो परीक्षामा सामान्यतया उत्तीर्ण हुनुपर्ने बाध्यता मात्रै हुन्छ, अब्बल हुनुपर्ने होइन । विश्वविद्यालय सेवा आयोगले आफ्नो पात्रोलाई नियमित पो बनाउनुपर्छ, लामो अवधि कसैलाई पनि सेवा प्रवेश गर्न पाउने अवसरबाट वञ्चित पो गर्नु हुन्न, तर कुनै टेको समाएर पहिल्यै विश्वविद्यालय छिरेकालाई मात्र स्थायी तुल्याएर आफ्नै खुट्टामा बन्चरो हान्नु हुन्न । जगजाहेरै छ, अपवादबाहेक अहिले कस्ता व्यक्तिहरू करारमा सेवारत छन्, उनीहरू कसरी र कुन विधिबाट यो हैसियतमा आइपुगेका हुन् । यो यथार्थ र आफ्नो प्राज्ञिक हविगत दुवै स्मरण गरेर विश्वविद्यालयले घातक निर्णय उल्टाउनुपर्छ । आन्तरिक प्रतिस्पर्धा भन्नुको अर्थ सीधा छ यी प्रतियोगीहरू खुला प्रतिस्पर्धामा भिड्न सक्ने ल्याकत राख्दैनन् । कोही बलियो प्रतिस्पर्धीका सामु यिनीहरू टिक्न सक्दैनन् । तापनि उनीहरूलाई स्थायी हुनु छ, र निर्णयकर्तालाई पनि यो बाटो खोलिदिनु छ । त्यही भएरै उनीहरू मात्रै भिड्न पाउने गरी यस्तो प्रबन्ध गर्न खोजिएको हो । यो एउटा मनोविज्ञानको मात्र कुरा होइन, जबर्जस्त यथार्थ हो । होइन भने, करारमा सेवारतहरूले खुला प्रतिस्पर्धामै भिडे भैहाल्छ । यदि उनीहरू काबिल नै रहेछन् भने खुलामै नाम निकालिहाल्छन्, नत्र बाहिरकाले अवसर पाउँछन् । यसो गर्दा जो योग्य छ, विद्यार्थीले उसैसित अध्ययनअन्तरक्रिया गर्ने अवसर पाउँछन् । यो सबैलाई अवसर र न्यायको विषय मात्र होइन, विश्वविद्यालयको प्रगतिको प्रश्न पनि हो । उदेकलाग्दो के छ भने, यी प्राध्यापकहरू यसअघि आन्तरिक प्रतिस्पर्धामा उत्तीर्ण हुनसम्म सकेका थिएनन् । फेरि यिनैलाई स्थायी गर्ने व्यवस्था मिलाउन प्रधानमन्त्री शेरबहादुर देउवाले नै त्रिवि पदाधिकारीलाई ठाडो निर्देशन दिएको बताइएको छ, जुन आपत्तिजनक छ । विद्वज्जनहरू रहने मानिने विश्वविद्यालय सभा बैठकमै यस्तो घातक प्रस्तावविरुद्ध कसैले एक शब्द पनि उच्चारण नगर्नु उत्तिकै ताज्जुबलाग्दो छ । त्रिविका आंगिक क्याम्पसमा कार्यरत करिब १ हजार ९ सय प्राध्यापकलाई ऐननियम मिचेर स्वतः करार र स्थायी बनाउन अनुचित दबाब दिँदै आएका प्रधानमन्त्री र सम्बन्धित सबैलाई हेक्का हुनुपर्छ विश्वविद्यालय ज्ञानविज्ञान उत्पादन तथा विकास गर्ने थलो हो, कार्यकर्ता र आफन्त भर्तीस्थल होइन । यसअघि अख्तियार दुरुपयोग अनुसन्धान आयोगले समेत विश्वविद्यालयलाई खुला प्रतिस्पर्धाबाट हुने पदपूर्तिलाई प्रभावित पार्ने गरी आन्तरिक विज्ञापनबाट शिक्षककर्मचारी नियुक्त नगर्न निर्देशन दिएको थियो । विश्वविद्यालय नेतृत्वसित विवेक हुन्थ्यो भने खासमा यो निर्देशन दिनुपर्ने विषय नै होइन, तर अनुत्तरदायी नेतृत्वले निर्देशन दिँदा पनि पालना गर्न खोजेन । एकातिर करार र आंशिक प्राध्यापकको दबाबमा सेवा आयोगले खुला प्रतिस्पर्धाको विज्ञापन रोक्नु र अर्कातिर त्रिवि सभाले यस्तो निर्णय गर्नु विडम्बनापूर्ण छ । विश्वविद्यालयको प्राज्ञिक उन्नयनको एउटा महत्त्वपूर्ण र अनिवार्य सर्त नै प्राध्यापकहरू हुन् । प्रज्ञावान् प्राध्यापकबिना विश्वविद्यालयको न पठनपाठन गतिलो हुन सक्छ, न अनुसन्धान । अध्ययनअनुसन्धानका लागि महत्त्वपूर्ण भूमिका हुने प्राध्यापकहरू छनोटमै हेलचेक्य्राइँ गरेर उन्नत विश्वविद्यालयको कल्पनासम्म गर्न सकिन्न । त्यसैले, विश्वविद्यामा घात पुर्याउने निर्णयबाट पछाडि हटेर त्रिविलाई पतनको बाटोबाट रोकियोस् ।"
एकतन्त्रीय एमाले,"अलि अगाडि प्रकाशित केशव दाहालको एमाले महाधिवेशनः चार आश्चर्य लेखले उठाएको विषय महाधिवेशन सकिएपछि पनि बहस गर्नलायक छ । दाहालको तर्क छ कथित दसौं महाधिवेशनले एमालेको गरिमा जोगाउनभन्दा अध्यक्ष केपी शर्मा ओलीको अहंकारलाई स्थापित गर्ने हुनाले यो पार्टी सकिँदै छ । महाधिवेशनका चार आश्चर्य, बयान गर्दै दाहालले हिजो र आजको एमालेको तुलना गर्दै, अहिलेको सर्वसत्तावादबारे राम्ररी विश्लेषण गरेका छन् । कम्युनिस्ट पार्टीको महाधिवेशनमा विचार, अनुभव र कार्यदिशाको एकमुष्ट अभिव्यक्तिबारे गहन छलफल हुनुपर्ने हो । तर, महाधिवेशनमा वैचारिक मन्थन भएन । नवौं महाधिवेशनको कार्यदिशालाई रछ्यानमा मिल्काएर ओलीकै बखानतिर केन्द्रित भयो । प्रतिनिधि छनोट गर्दा सर्वसम्मतका नाममा आन्तरिक लोकतन्त्रमाथि प्रहार गर्दै ओलीको एकल हस्तक्षेप हावी भयो । पाँचौं महाधिवेशनपछि पार्टीले सुरु गरेको आन्तरिक लोकतन्त्र ध्वस्त पार्दै झन्डै आठ लाख सदस्यको सार्वभौमिकता समाप्त पारियो । गरिब जनताको अवस्था बदल्ने प्रतिबद्धतालाई चटक्कै बिर्सेर वैयक्तिक स्वार्थसिद्ध र गुटमा रमाउनु र राजनीतिक गतिशीलतालाई छोडेर उखान, टुक्का, अन्य पार्टीलाई तथानाम गालीगलौजमा उत्रनु महाधिवेशन होइन । लामो समयदेखि संगठित सदस्यहरूले तिरेको लेबीबाट मस्ती गरी अध्यक्ष ओलीले महाधिवेशनजस्तो संवेदनशील कार्ययोजनालाई प्रहसन बनाए । बाहिर लोकतान्त्रिक पार्टी भनेर फलाक्ने तर भित्र अध्यक्षको गोजीबाट निकालेका पदाधिकारीलाई अनुमोदन गर्ने कुम्भमेला महाधिवेशन हुन सक्दैन । यस्तै तरिकाबाट चल्ने हो भने, अबका दिनमा त, दर्जनौं आश्चर्य देखा पर्नेछन् । गंगाराज अर्याल, पाणिनि८, अर्घाखाँचीएमालेको दसौं महाधिवेशन सम्पन्न भएको छ । अघिल्लो महाधिवेशनमा कार्यकर्ताहरूले मतदान गर्न पाएका थिए । यसपालि अध्यक्ष ओलीले नै नेताहरू चुने, आफ्ना मानिसलाई पदाधाकारी बनाए । जुन सरासर गलत छ । यस कार्यविरुद्ध भीम रावल, घनश्याम भुसाल, भीम आचार्य र टंक कार्की उभिएका थिए । अध्यक्ष ओलीले आफूलाई प्रजातन्त्रप्रेमी भन्ने अनि कामचाहिँ एकलौटी गर्ने ? पार्टीभित्र प्रतिपक्ष हुनुपर्छ । प्रतिर्स्पधाबाट जो आउँछ, त्यसलाई नै नेतृत्व दिनुपर्छ । सहमतिको नाउँमा एस मेन को झुन्ड वरिपरि राख्नु भनेको अधोगतिउन्मुख हुनु हो भन्ने ख्याल अध्यक्ष ओलीले गर्नुपर्छ । उनकै कारण लगभग दुईतिहाइको सरकार ढलेको जगजाहेरै छ, तर उनले यसबाट पनि केही शिक्षा लिएनन् । पहिल्यै हार्छु भन्ने थाहा हुँदाहुँदा रावलले अध्यक्षमा उम्मेदवारी दिए । यसले केही हदसम्म पार्टीभित्रको लोकतन्त्रलाई कायम राखिराख्न मद्दत पुर्यायो । रावलले जित्नका लागि निर्वाचन लडेका होइनन्, पार्टीको टीके प्रथाको विरोध गरेका हुन् । जित्नु या हार्नु ठूलो विषय भएन, मुख्य कुरा हो प्रतिस्पर्धा गर्नु । ओलीका भजनमण्डलीहरूले रावलको विरोध गरिरहेका छन् । उनको विरोध गरेर पार्टी बलियो हुँदैन । प्रतिस्पर्धीलाई पनि समेटेर अध्यक्ष ओली अघि बढेको बेस । पार्टीमा एकतन्त्रीय शासन हुनु हुँदैन । पुरुषोत्तम घिमिरे, जोरपाटी, काठमाडौं"
प्रिन्ट कलामा युवा,"छ्योइ छाप्ने ब्लक समाचारले प्रिन्ट कलालाई उजागर गरेको छ । प्रिन्ट कला चित्र कलाको भाग हो । काभ्रे तिमाल मेचेका कविराज लामाले प्रिन्ट चित्रकला माध्यममा जापानमा स्नातकोत्तर गर्ने क्रममा काठ ब्लक बनाएर चित्र बनाउन सिकेपछि, यस्तो काठका ब्लकहरू त आफ्नो घरमा बाजेले बुद्ध धर्मका पुस्तक छ्योइ छाप्न प्रयोग गरेको याद आएछ । बल्ल कविराजले आफ्नो घरमा रहेका काठका ब्लकहरू को महत्त्व थाहा पाएछन् । उनको पुर्खाले प्रयोग गरेको शताब्दी पुरानो काठका ब्लकहरू छन् । प्रिन्ट मेसिनको आविष्कारपूर्व काठ, फलाम र ढुंगाका ब्लक नै प्रयोगमा ल्याइन्थ्यो । कविराजको पुर्खाले प्रयोग गरेको छोयोहरू (लामाले पढ्ने बौद्ध पुस्तक) पनि काठका ब्लकले नै छाप्ने गर्थे । आफूसँग भएको प्रिन्ट कला नजान्दा विदेश, जापान गएर प्रिन्ट कला सिकेर आए । हाम्रोमा पुरानो पुस्ताको ज्ञान नयाँ पुस्तामा हस्तान्तरण हुन छाडे । नयाँ पुस्तामा पुराना कुरामा खासै दिलचस्पि छैन । पुराना बौद्ध शास्त्रहरू, हावामा फरफराउने कपडाका लुंगरहरू काठका ब्लकबाट नै छाप्ने गरेका थिए, जुन नयाँ प्रविधिको आवागमनसँगै थन्क्याएर राखिएका छन् । त्यसको महत्त्व नजान्दा हराएर, कुहिएर वा नष्ट हुने सम्भावना बढेर गएको छ । यस्ता ब्लक अत्यन्तै महत्त्वपूर्ण ऐतिहासिक दस्तावेज हुन् । यसको संरक्षण सम्बन्धित सरकारी निकायबाटै हुनुपर्छ । वीरेन्द्र सुवाल, ब्यासी, भक्तपुर"
समृद्धिको मार्ग,"महँगी र अस्थिरता माथिमाथि चढ्दै गयोयो मुलुकको भद्रगोलले आकाशतिर ताक्दै गयोहुनेखाने सधैं खान्छन्, हुँदा खाने भोकै परेयस्तै चलन चलेपछि अकालमा धेरै मरेनेताको ध्यान सदाकाल आफ्नै दुनो सोझ्याउनेआर्यघाटै पुगुन्जेल घुम्ने मेच अँठ्याउनेभागशान्ति जय गर्दै डकारेरै हसुर्द छन्जता मिल्छन् ठूला थुप्रा उतैउतै दगुर्दछन्स्वर्गजस्तो मेरो देश स्वर्ग बन्नै नसक्ने भोसमृद्धिमा जाने मार्ग खन्न अझै नसक्ने भो । कृष्ण कुम्पुरे, आदमटार, धादिङ"
घोकन्ते विद्याको हैरानी,"साधना प्रतीक्षाको पढाइ र गृहकार्यले थिचिँदै बालबालिका लेख सामयिक, यथार्थपरक छ । खासगरी निजी विद्यालयहरूमा अध्ययनरत बालबालिकाको दैनिकी, उनीहरूको सकसलाई केन्द्रमा राखेर गरिएको विश्लेषण शैक्षिक सुधारका निम्ति उपयोगी हुने देखिन्छ । लेखिकाले हाम्रो शिक्षा व्यावहारिक हुन नसकेको, गृहकार्य, किताबको बोझले थिचिएर सबै तहका विद्यार्थी शारीरिक, मानसिक रूपले विक्षिप्त हुँदा पनि घोकन्ते विद्याले निरन्तरता पाइरहेको यथार्थ उजागर गरेकी छन् । र, यसैका आडमा केटाकेटी उत्कृष्ट बनेको भ्रम पाल्ने अभिभावक तथा शिक्षकहरू समाजमा धेरै छन् । पढाइको असह्य बोझ थाम्न बाध्य प्रतिनिधि छात्राहरूको दैनिकी मर्मस्पर्शी देखिन्छ, चिसोमा बिहान सबेरै उठेर अतिरिक्त कक्षा लिन स्कुल जानुपर्ने, समयमा स्कुल नपुग्दा सजाय पाउने डरले कोही स्कुल पोसाक लगाएरै सुत्ने, कोही टाई लगाएर सुत्दा घाँटी कसिने अवस्थामा पुग्नेजस्ता दुर्दान्त दृष्टान्तबाट कसको मन विदीर्ण नहोला र ? बिहान पाँच बजे उठेर विद्यालय हिँडेका विद्यार्थी १२१३ घण्टापछि घर फर्कने, बिहानको अतिरिक्त तीन र दिउँसोको आठ गरी एघारवटा कक्षाको गृहकार्य मध्यरातसम्ममा सक्न धौधौ पर्ने, दिनहुँ अनिद्राको मारले छटपटाउनुपर्ने लगायतका असह्य वेदनाको मर्म बुझ्ने कोही छैन । जीवनोपयोगी, आत्मनिर्भर बन्ने शिक्षाविपरीत सानादेखि ठूला कक्षासम्मका बालबालिका यस्तै सकसपूर्ण दैनिकीमा बाँच्न बाध्य छन् । कतिपय विद्यालयमा पढ्ने अवोध शिशुमाथि लाठ्ठी, मुड्की बर्साउने, बालसुलभ व्यवहार नगरी त्रस्त बनाइराख्नेजस्ता अवाञ्छित खबर पनि हामी सुन्दै आएका छौं । यथार्थमा विद्यार्थीलाई होनहार बनाउन बहुआयामिक पद्धति अपनाउनुपर्ने हुन्छ । किताबी कीरो मात्र नबनाएर उनीहरूलाई हाँस्न, खेल्न, दौडन सिकाउनुपर्छ, बेलाबखत नृत्य, गायनकलामा सहभागी गराउनुपर्छ । मनोरञ्जनको रूपमा विद्यालय हाताभित्रको बगैंचा, कक्षाकोठा सफा गर्नेदेखि आफूले खाएको थाल, कचौरा सफा गर्न विद्यार्थीलाई प्रोत्साहित गरिनुपर्छ । यसबाट घरेलु कामदेखि सधैं उम्किन खोज्ने पुरुषवादी, कामचोर प्रवित्ति न्यून हुँदै जानेछ । बेलाबखत फुक्काफाल बनाएर केटाकेटीलाई प्राकृतिक वातावरणमा घुमाउँदा पढाइको बोझ कम हुन्छ । संस्कारजन्य गतिविधिसमेतमा संलग्न गराई बालबालिकालाई परिवार, समाजको स्तम्भ बनाउन सक्नुपर्छ, जीवनोपयोगी पुस्तक बन्न सघाउनुपर्छ । भुवनेश्वर शर्मा, चन्द्रागिरि२, काठमाडौं"
बाइकमा तिलिचो बत्तिनेहरूसँग,"शेर्पाको बलिष्ठ शरीरतल्लो भूभागका मानिसहरू हिमाल पुगेर फर्कंदा फेरिएको रगत बोकेर आउँछन् । भनिन्छ, तलका मानिसहरू दुई हप्ता हिमालमा बिताएर फर्किएपछि उनीहरूको शरीरको रगत पुरानै अवस्थामा फर्किन महिनौं लाग्छ । उनीहरूलाई हिमालको कम अक्सिजनयुक्त वातावरणमा सास फेर्नसमेत गाह्रो हुने र लेक लाग्ने गर्छ । तर शेर्पा र तिब्बती समुदायका मानिसहरू भने त्यस्तो कठोर वातावरणमा अभ्यस्त छन् । शेर्पा समुदायका मानिसहरू त्यस्तो कठोर वातावरणमा कम्तीमा ६००० वर्षदेखि बस्दै आएको बताइन्छ । ४००० मिटरभन्दा बढी उचाइका ठाउँहरूमा कडा परिश्रम गर्न सक्ने (भारी बोक्ने, दौडने, पशुपालन गर्ने), बिनाअक्सिजन सगरमाथा चढ्न सक्ने उनीहरूको बेजोड शारीरिक सामर्थ्यको रहस्य उनीहरूको अनुवंश (जिन) मा लुकेको कुरा वैज्ञानिक अनुसन्धानहरूले उजागर गरेका छन् । उच्च हिमालमा बस्ने शेर्पा र तिब्बती समुदायको शरीरमा ईपीएएसएवान र एएलजीएनवान नामक दुई विशिष्ट प्रकारका जिन हुन्छन् । त्यसैका कारण उनीहरू समुद्री सतहमा भन्दा लगभग ४० प्रतिशत कम अक्सिजन भएको हावाबाट कुशलतापूर्वक शरीरलाई आवश्यक अक्सिजन जोहो गर्न सक्षम हुन्छन् । उनीहरूको शरीरमा अक्सिजनको अधिकतम उपयोग गर्न सक्ने विशिष्ट क्षमता हुन्छ । उक्त जिनले गर्दा उनीहरूको रगतमा अन्य समुदायका तुलनामा कम हेमोग्लोबिन हुन्छ । कम हेमोग्लोबिन भएको पातलो रगतलाई मुटुले कुशलतासाथ पम्प गर्न सक्छ । पातलो रगतले उनीहरूलाई हृदयाघात हुने, रगत जम्नेजस्तो समस्या हुनबाट समेत जोगाउँछ । नेचर जर्नलमा प्रकाशित लेखअनुसार, शेर्पा समुदायमा पाइने उक्त अनुवंश ४०००० वर्षपहिले लोप भइसकेको आदिमानवको एक उपप्रजाति डेनिसोभनबाट मानवजातिले प्राप्त गरेको हो । डेनिसोभनको उक्त अनुवंश उच्च भूभागमा बस्ने शेर्पा र तिब्बतीहरूसँग संरक्षित नै रहेको (उनीहरूलाई बाँच्न सहयोगी भएकाले) तर तल्लो भूभागमा बस्ने चिनियाँ मूलका मानिसहरूमा भने कालान्तरमा हराउँदै गएको उक्त लेखको निष्कर्ष थियो । एउटै देशमा बसे पनि तल्लो भेगमा बस्ने हामीहरूसँग शेर्पा समुदायको जस्तो विशिष्ट आनुवंशिक क्षमता छैन । त्यसैले हामीलाई लेक लाग्छ । हिमाल पुगेर बेंसी झर्दा हाम्रो शरीरको रगत फेरिन्छ । अहिले हिमाली भेगहरूमा पहुँच बढेसँगै हिमाल हेर्न जाने र लेक लाग्नेहरू बढ्दै छन् । गृह मन्त्रालयको विपत् पोर्टलअनुसार, नेपालमा सन् २०१४ देखि २०२१ सम्म लेक लागेर ७१ जनाले ज्यान गुमाएका छन् । २०१४ पछिका पाँच वर्षमा त्यसरी ज्यान गुमाउनेहरूको संख्या बढ्दै गएको छ । हिमालमा तल्ला भेगहरूका आन्तरिक पर्यटकको संख्या बढ्दै जाँदा आगामी दिनमा लेक लागेर मर्ने नेपालीको संख्या पनि अझै बढ्न सक्छ । अन्त्यमा, बाइक वा मोटरमा तिलिचोलगायतका ठाउँमा पुग्नेहरूलाई त्यहाँको वातावरणीय संवेदनशीलताका बारेमा जानकारी दिन, लेक लाग्न नदिन पुर्याउनुपर्ने सावधानीका बारेमा बताउन र लेक लागिसकेपछि अपनाउनुपर्ने उपचार विधि र सजगताका बारेमा जनचेतना जगाउन ढिला भइसकेको छ । हिमाली देशका बासिन्दा भए पनि हामीमा हिमालसम्बन्धी चेतना कमजोर छ । कतिले त नेपालमै हिउँसम्म छोएका हुँदैनौं । उक्त अज्ञानतालाई चिर्न हिमाल चिनाउने, सहरका विद्यालयहरूमै ट्रेकिङका बारेमा औपचारिक र अनौपचारिक रूपमा जानकारी गराउने, हिमाली वातावरणको संवेदनशीलताका बारेमा प्रशिक्षित गर्ने गर्न सकिन्छ । ट्रेकिङ रुटहरूमा विदेशीकेन्द्रित सूचनासँगै आन्तरिक पर्यटककेन्द्रित सूचनाहरू (साइनबोर्ड, पम्प्लेट, आगन्तुकको रेकर्ड) अनिवार्य गराउनुपर्छ । हिमाली देशका आफ्नै नागरिकलाई हिमाल जाँदा लेक लागेर मर्नबाट जोगाउने पाइलाहरू चाल्न अब ढिला नगरौं ।"
दलहरूलाई संवैधानिक लगाम !,"नेपाली पात्रोमा मंसिर विवाहका लागि प्रसिद्ध महिना हो तर २०७८ को मंसिर नेपालका मुख्य राजनीतिक दलहरूका अधिवेशन हुने भएकाले अधिवेशनको महिनासमेत बन्न पुगेको छ । किन ती दलहरू मंसिरमा हतारहतारजस्तो गरेर अधिवेशन गर्दै छन्, त्यो कुरा बुझ्नका लागि नेपालमा राजनीतिक दलहरूको उद्भव, विकास र संवैधानिक विकासक्रमले ती दलहरूमा पारेको प्रभावलाई हेर्नुपर्छ । रोचक कुरा त, नेपालमा राजनीतिक दलहरूले संविधान फेरेका छन् र समयक्रममा त्यही संविधानले राजनीतिक दलहरूलाई समेत फेरेको वा बदलाव गरेको छ । यो लेख दलहरूको आन्तरिक लोकतन्त्रबारे टीकाटिप्पणी भइराख्दा के संवैधानिक प्रावधानबिना दलहरू आफ्नो आन्तरिक जीवनमा बदलाव ल्याउन सक्दैनन् त भन्नेमा केन्द्रित रहनेछ । नेपालको पहिलो संवैधानिक दस्तावेज २००४ सालको अन्तरिम संविधानमा राजनीतिक दलसम्बन्धी केही कुरा उल्लेख थिएन जुन स्वाभाविक पनि थियो । त्यति बेला नेपाली कांग्रेसको माउ पार्टी नेपाली राष्ट्रिय कांग्रेसको स्थापना भइसकेको थियो । २००७ सालको अन्तरिम संविधानमा राजनीतिक दलसम्बन्धी कुराहरू प्रस्ट रूपमा उल्लेख थिएनन् तर संविधानसभा वा संसद्को चुनाव लम्बिँदै गर्दा संसद्को अनुपस्थितिमा मन्त्रिपरिषद्लाई नियमन गर्ने निकायका रूपमा सल्लाहकार सभाको अवधारणा अगाडि आयो । सल्लाहकार सभामा नियुक्त हुने सदस्यका बारेमा संवैधानिक संशोधनमा यस्तो भाषा लेखिएको थियो सल्लाहकार सभाका गैरसरकारी सदस्यहरू सकेसम्म देशको विभिन्न भाग, धर्म र विचारधाराको प्रतिनिधित्व गर्ने व्यक्तिहरू छानिनेछन् । विभिन्न विचारधारा को प्रतिनिधित्व गर्ने व्यक्तिहरू भन्नुको मतलब राजनीतिक दलमा आस्था राख्ने वा दलमा आबद्ध रहेका व्यक्तिहरू भन्ने थियो भनी आकलन गर्न सकिन्छ । यसरी अन्तरिम संविधानले राजनीतिक दलहरूलाई प्रत्यक्ष संवैधानिक मान्यता दिन इन्कार गरेको देखिन्छ । तर सल्लाहकार सभाका लागि चयन भएका प्रतिनिधिहरू विभिन्न राजनीतिक दलबाट चुनिएर आएका थिए ।२०१५ सालको संविधानले पहिलो पटक समानताको हकअन्तर्गत संघसंस्था खोल्न पाउने अधिकार प्रदान गरेपछि राजनीतिक दलहरूलाई संवैधानिक मान्यता मिलेको थियो । तर त्यो संविधानमा राजनीतिक दलसम्बन्धी प्रावधानहरू स्पष्ट रूपमा उल्लेख थिएनन् । संविधान संसदीय प्रजातन्त्रको मोडलमा विकास गरिएको त थियो तर संविधान भए पनि त्यसमा प्रधानमन्त्री चयनसम्बन्धी धारालाई हेर्दा राजाको शक्ति हावी गराउने निर्दलीय चरित्रको मान्यतामा अडिग रहेको देखिन्थ्यो । संसद्मा पहिलो हुने पार्टीको संसदीय दलको नेतालाई राजाले प्रधानमन्त्री चुन्नेछन् भन्ने भाषा त्यसमा परेको थिएन । यो संविधानका मस्यौदाकार सर आइभोर जेन्निङ्सले दिएको मस्यौदामा राजा महेन्द्रले आफूले इच्छाएको व्यक्तिलाई नियुक्त गर्न सहज हुने गरी उक्त धारामा त्यस्तो उल्लेख गरेका थिए । २०१९ सालमा जारी भएको निर्दलीय संविधानमा दलसम्बन्धी व्यवस्था उल्लेख हुने कुरै थिएन । विभिन्न जनवर्गीय संगठनमार्फत पञ्चायतले निर्दलीय व्यवस्थालाई मजबुत बनाउने कोसिस गरेको थियो । २०१७ पुस १ गतेको शाही घोषणामार्फत राजनीतिक दलहरू यसै पनि प्रतिबन्धित हुन पुगेका थिए । २०४६ सालअगाडि जति संविधान बनेलेखिए, तिनमा राजनीतिक दलहरूको हात राणाको वा राजाको भन्दा तल थियो । त्यसैले राजनीतिक दलहरूको चरित्र र स्थानका बारेमा ती संविधान प्रस्ट थिएनन् । २०४७ सालको संविधानको धारा १२ मा स्वतन्त्रताको हकअन्तर्गत गरिएको संघसंस्थाको स्वतन्त्रताको संवैधानिक ग्यारेन्टीले राजनीतिक दलहरूलाई खुला वातावरणमा काम गर्ने अवस्था दिलायो । संविधानको भाग १७ मा राजनीतिक संगठनहरूअन्तर्गत धारा ११२, ११३, ११४ मा विशेष व्यवस्था भयो । धारा ११३ को उपधारामा दलको विधान र नियम प्रजातान्त्रिक हुनुपर्ने र त्यस दलले कम्तीमा पाँच वर्षको एक पटक संगठन वा दल पदाधिकारीको निर्वाचन गर्नुपर्ने बाध्यकारी व्यवस्था गरियो । त्यतिले मात्र नपुगेर धारा ११३ ले संसद्मा महिलाहरूको सहभागितालाई प्राथमिकता दिँदै कम्तीमा ५ प्रतिशत महिला हुनैपर्ने प्रावधान गर्यो । यसरी दलहरूको आन्तरिक जीवनमा संवैधानिक हस्तक्षेप अथवा मार्गनिर्देशले ठाउँ पायो, राजनीतिक दलसम्बन्धी ऐन र नियमहरू बने, संशोधन पनि भए ।२०६३ सालको अन्तरिम संविधानको धारा १४२ मा राजनीतिक दलको आयस्रोतको कोष र सुझाउने स्रोतको विवरण पनि राजनीतिक दल दर्ता गर्दा अनिवार्य रूपमा उल्लेख गर्नुपर्ने व्यवस्था गरिएको थियो । रमाइलो कुरा त, अन्तरिम संविधान२०६३ मा राजनीतिक दलहरूका नामसम्म परेका थिए । कुनै पनि संविधानमा संविधाननिर्माता दलहरूका नाम उल्लेख भएको यो पहिलो पटक थियो । राजनीतिक दलको विधान र नियमावली लोकतान्त्रिक हुनुपर्छ भनिएकामा उपधारा ३(ग) मा विभिन्न स्तरका कार्यकारिणी समितिमा महिला, दलितसहित उपेक्षित र उत्पीडित क्षेत्रका सदस्यहरूसमेत रहने समावेशी व्यवस्था गरिएको हुनुपर्छ भन्दै दलहरूको विधानलाई समावेशी हुन बाध्यकारी बनाइएको थियो । २०७२ सालको गणतान्त्रिक संविधानको धारा २६९ मा दलसम्बन्धी व्यवस्था शीर्षकको उपधारा ४(ग) मा परेको, दलका विभिन्न तहका कार्यकारिणी समितिमा नेपालको विविधतालाई प्रतिविम्बित गर्ने गरी समावेशी प्रतिनिधित्वको व्यवस्था गरिएको हुनुपर्छ भन्ने प्रावधान अन्तरिम संविधानले गरेको व्यवस्थाकै निरन्तरता हो । धारा २७१ को उपधारा २ मा दलहरू नवीकरण गर्दा वार्षिक रूपमा गरिएको लेखापरीक्षणको प्रतिवेदन पेस गर्ने बाध्यकारी नियम राखेर दलहरूको अर्थव्यवस्थालाई पारदर्शी गराउन मद्दत पुग्ने भाषा उल्लेख गरिएको छ । २०४७ सालयताका सबै संविधानमा राजनीतिक दलहरूले पाँच वर्षभित्र अनिवार्य केन्द्रीय र प्रदेश तहका प्रत्येक पदाधिकारीको निर्वाचन गर्नुपर्ने व्यवस्था छ । यो एक किसिमले दलहरूले आफैंलाई नियमन गरून् भनी संविधानमा राखिएको प्रावधान हो ।अमेरिकामा संविधान लेखिँदा आज त्यहाँ चल्तीमा रहेका दुई प्रमुख दलहरू रिपब्लिकन पार्टी र डेमोक्रेटिक पार्टी अस्तित्वमै थिएनन् । भारतीय संविधानमा समेत राजनीतिक दलहरूका बारेमा उनीहरूको आन्तरिक जीवनमा प्रभाव पार्ने गरी केही उल्लेख भएको छैन । ती दलहरू बाध्यकारी संवैधानिक प्रावधानले भन्दा पनि आफ्नै अनुभवले परिष्कृत र परिमार्जित हुँदै आएको देखिन्छ ।दलहरूको आन्तरिक लोकतन्त्र कमजोर हुनाको मुख्य कारण शीर्ष तहमा पुगेको अथवा पार्टीको नेतृत्व गरेको व्यक्तिमा अंकुरित हुने पार्टी कब्जाको मनोविज्ञान नै देखिन्छ । केपी शर्मा ओली नेतृत्वको नेकपा एमालेमा आन्तरिक लोकतन्त्रलाई जीवित देखाउन होली वाइनइतर पक्षले निकै लामो र कठिन संघर्ष गर्नुपर्यो । नेकपा एमाले अहिले ओलीको प्राधिकारपूर्ण पार्टी बन्न पुगेको छ । यो तहको प्राधिकार नेकपा एमालेको इतिहासमा न मदन भण्डारीसँग थियो, न त मनमोहन अधिकारी वा माधव नेपाल वा झलनाथ खनालसँगै । अर्कातिर, २०४५ सालमा जब सेक्टर काण्डबाट मोहन वैद्यलाई एक तह घटुवा गराएर प्रचण्ड नेकपा मसालको महामन्त्री बने, त्यसयता उनले त्यस पार्टीलाई विभिन्न रूप र अवतारमा अविच्छिन्न नेतृत्व दिँदै आएका छन् । मोहन वैद्य र बाबुराम भट्टराईहरू साथमा नरहेपछि नेकपा माओवादी पनि प्रचण्डको प्राधिकारपूर्ण पार्टी बन्न पुगेको छ ।नेपाली कांग्रेसका हकमा भने यस्तो कुरा ठोकेर भन्न सकिँदैन । पार्टीको विधान पालना गर्ने छुट सभापति एक्लैले राख्न सक्दैनन्, उनले पार्टी विधान पालना नगर्ने अधिकार अरूसँग सल्लाह लिएर अनुमोदन गरेर मात्र राख्छन् र नेपाली कांग्रेसले आफूलाई आन्तरिक लोकतन्त्रका हिसाबले स्वस्थ अवस्थामा पुर्याएको मान्नुपर्छ । कुनै एउटा व्यक्तिले अर्को व्यक्तिलाई वा विचारधारालाई बलमिच्याइँका आधारमा निषेध गर्न सक्दैन । पार्टीभित्र विचार, सिद्धान्त र नीतिका बारेमा खुला बहस जीवित छ । बिनारोकटोक पार्टीको केन्द्रमा लोकतान्त्रिक विधिले नेतृत्वको चयन भएको छ ।कुनै समय थियो, बेलायतमा सन् १८६८ देखि १८९४ सम्म विलियम ग्लाडस्टोन, बेन्जामिन डिस्राइली र रोबर्ट सिसिल आलोपालो गरेर प्रधानमन्त्री बन्थे । सन् १९२३ देखि १९३७ सम्म स्टनले बाल्डविन र राम्से म्याकडोनाल्ड आलोपालोजस्तो गरे प्रधानमन्त्री बनेका थिए । तर दोस्रो विश्वयुद्धयता हेरोल्ड विल्सनको अपवादलाई छाडेर कुनै पनि बेलायती प्रधानमन्त्रीले लगातारको कार्यकालबाहेक एउटा चुनाव पराजित भएपछि फेरि अर्को निर्वाचन पर्खेर प्रधानमन्त्री भएको रेकर्ड छैन । त्यो कुरालाई समयक्रममा कन्जरभेटिभ पार्टी र लेबर पार्टीका विधानमा समाविष्ट गरियो । एउटा आमनिर्वाचनमा कुनै दलको नेताले बहुमत प्राप्त गर्न सकेन वा पार्टीलाई पहिलो बनाउन सकेन भने उक्त नेताले तुरुन्तै पदबाट राजीनामा गर्नुपर्ने वा अर्को कार्यकालका लागि कार्यकर्ताबाट तुरुन्त अनुमोदित हुनुपर्ने व्यवस्था गरियो । यस्तो व्यवस्थाले दलहरू कुनै पनि नेतामा पार्टी कब्जाको मनोविज्ञानबाट मुक्त रहने भए । भारतका हकमा समेत इन्दिरा गान्धी र अटल बिहारी वाजपेयीलाई छाडेर कुनै अर्को प्रधानमन्त्री लगालगबाहेक फेरि फर्केर प्रधानमन्त्री बनेको रेकर्ड छैन । नेपालमा २०७२ सालयता प्रचण्ड, ओली र शेरबहादुर देउवा आलोपालोजस्तो गरेर प्रधानमन्त्री बनिरहेका छन् । आआफ्ना पार्टीमा यी नेताहरूको रजगज वा दादागिरी २०४७ सालयता निर्बाध रूपमा चलिरहेको छ । के नेपालमा राजनीतिक नैतिकता यति लोपोन्मुख विषय बनिसक्यो कि दलहरूको आन्तरिक लोकतन्त्रका लागि पूर्वाधार तयार गरिदिन संवैधानिक प्रावधानमै उल्लेख गर्न जरुरी भइसक्यो ! बेलायतका लेबर पार्टी वा कन्जरभेटिभ पार्टीले झैं आफ्ना दलहरूमा गरेको व्यवस्थालाई संविधानको धारामा उल्लेख नगरीकन त्यो सम्भव नहुने हो त ?राजनीतिक दलहरूका अधिवेशन धमाधम भइराख्दा र पुरानै नेतृत्व सदर भएर आउँदा नयाँ नेतृत्वलाई पार्टीको उपल्लो तहमा पुग्न देखा परेको अड्चन र व्यवधानले घोत्लिन बाध्य बनाउँछ । देशको मूल कानुन संविधान नफेरीकन हाम्रा दलहरू एक्काइसौं शताब्दीअनुकूलको लोकतान्त्रिक दल बन्नै नसक्ने हुन् त ? यो समस्याका बारेमा प्रमुख पार्टीहरूका अधिवेशन चलिरहँदा र सकिएपछि पनि गम्भीर विमर्श जरुरी छ ।"
स्वास्थ्य बिमाको यथार्थ,"मेरी साथीलाई आफ्नै कमाइमा स्कुटर चढ्ने रहर थियो । उनी सहकारीमा काम गर्थिन्, थोरै तलब भए पनि निकै समय लगाएर १ लाख ५० हजार रुपैयाँजति जम्मा गरेकी थिइन् । मसँगको भेटमा उनले यसो भनेपछि मैले शुभकामना पनि दिएकी थिएँ । त्यसपछिको केही महिना उनीसँग भेट भएन । हालैको भेटमा उनले ससुरालाई क्यान्सर भएको, उपचारका लागि भारत लगेको तैपनि बचाउन नसकेको सुनाइन् । यस्तो थाहा पाएर नरमाइलो लाग्यो । तैपनि, मैले उनलाई स्कुटर किन्यौ भनेर सोधेकी थिएँ । एकदम निराश हुँदै जवाफ दिएकी थिइन्, ससुराको उपचारमा सबै पैसा सकियो, जग्गा बेचेर पनि पुगेन । स्कुटरका लागि गरेको बचत पनि खर्च भयो । यति गर्दा पनि न ससुरा बाँच्नुभयो न त पैसा नै बच्यो । ससुरा बिरामी हुनु भएपछि परिवारकै प्राथमिकता उहाँको उपचार भयो । स्कुटर त पछि कमाएर पनि चढ्न सकिन्छ भन्ने उनलाई लागेछ । योबाहेक गरगहना पनि सबै सकिएछ । यति सुनेपछि म थप केही बोल्न सकिनँ । हामीले जीवनभर जोरजाम गरेर भविष्यका लागि भन्दै राखेको पैसा, कुन बेला ठूलो रोग लागेर क्षणभरमै सकिन्छ, ठेगान हुन्न । मेरी साथीको जस्तो हाम्रो पनि जीवनका ससाना सपनाहरू पूरा हुन पाउँदैनन् । निम्न आय भएको परिवारका सदस्यलाई क्यान्सरजस्तो रोग लागे हुने यस्तै त हो । जीवनको अन्तिम पलसम्म पुग्दा पनि बिरामीलाई बचाउन सकिन्छ कि भनेर आफन्तले ऋणधन गरेरै उपचारका लागि खर्च गर्छन् । जति नै कोसिस गरे पनि पैसा जुटाउन नसक्नेहरू अस्पतालमै कैदी भएर बस्नुपर्छ । निजी अस्पतालमा उपचार गराइरहेको आफन्तको बिचल्ली मेरी एक स्वास्थ्यकर्मी साथीले केहीअघि वर्णन गरेकी थिइन्, जुन निकै हृदयविदारक थियो । अस्पताल उपचारका लागि हो, निको भएर फर्कने आस सबै बिरामीमा हुन्छ तर उपचार गर्दा मृत्यु भएकाहरूका आफन्तलाई त्यहाँ बन्धकजस्तै बनाइन्छ । यदि अस्पतालले निम्न वर्गकाहरूलाई आधा रकम मात्र छुट गरिदिए मृतकका आफन्तको आर्थिक भार कम हुने थियो । तर, अस्पताल सञ्चालकहरूले यतातर्फ सोचेको भेटिन्न । अस्पतालमा मरेपछि पनि पैसा नबुझाएसम्म शव उठाउन पाइँदैन । जटिल प्रकारका कतिपय बिरामीको सरकारी अस्पतालमा उपचार सम्भव हुँदैन, निजीमा रिफर गरिदिन्छन् । निजी अस्पतालको चर्को सेवा शुल्कले बिरामीहरू झस्कने गर्छन् । उपचार गर्दागर्दै आजित बनेका नागरिकको न बैंकमा बचत हुन्छ, न त धितो राख्ने सम्पत्ति नै । महँगो उपचारका कारण बढ्ने आर्थिक भारले बिहानबेलुका हातमुख जोड्न समस्या पर्ने परिवारहरूको शिक्षामा पनि यसले प्रत्यक्ष प्रभाव पार्छ । अर्कातर्फ, आय आर्जन हुनेहरूले पनि बचतको आवश्यकता प्रस्ट्याउँदै भन्ने गर्छन्, भोलि दुःखबिमार पर्यो भने कसले हेर्छ ? यस्तो मनोविज्ञान हामी सबैमा छ । र, यो हामी सबैको आवश्यकता र बाध्यता हो । तसर्थ कमाइ हुनेहरूले स्वास्थ्यलाई प्राथमिकता दिँदै भविष्यमा दुःखबिमार होला कि भन्दै बचतमा ध्यान दिएका हुन्छन् । सरकारी स्वास्थ्य सेवा कमजोर भएको हाम्रोजस्तो मुलुकमा त झनै बचतमा ध्यान दिनुपर्छ । नेपालको संविधानले आधारभूत स्वास्थ्य सेवालाई निःशुल्क गरेको छ । नागरिकका आधारभूत आवश्यकतासम्बन्धी नीतिअन्तर्गत स्वास्थ्य बिमा सुनिश्चित गर्दै उपचारमा पहुँच बढाउने पनि उल्लेख छ । २०७२ सालमा सरकारले सामाजिक स्वास्थ्य बिमाको सुरुआत गरेको थियो, जसको सञ्चालन स्वास्थ्य बिमा बोर्डले गरिरहेको छ । नागरिकलाई सर्वसुलभ रूपमा गुणस्तरीय स्वास्थ्य सेवा दिन र त्यसको उपभोगलाई सहज बनाउन सामाजिक स्वास्थ्य बिमाको धारणा अघि सारिएको हो । सबै नागरिकका लागि स्वास्थ्य सेवा सुनिश्चित गर्ने उद्देश्यका साथ ल्याइएको यस कार्यक्रमले सर्वव्यापी स्वास्थ्य पहुँचतर्फ नेपाललाई अग्रसर बनाउँदै छ । त्यस्तै, सन् २०३० सम्ममा दिगो विकास लक्ष्य प्राप्त गर्न महत्त्वपूर्ण भूमिका खेल्ने आशा लिइएको छ । तर, यो सोचेअनुरूप प्रभावकारी छैन । आमनागरिकमा स्वास्थ्य बिमा कार्यक्रम पुगेकै छैन । सर्वसुलभ उपचार नपाएर ज्यान गुमाउन बाध्य हुनुपर्ने हाम्रोजस्तो मुलुकमा स्वास्थ्य बिमा वरदान नै हुनुपर्ने हो । जुन उद्देश्यले यसलाई ल्याइयो, त्यो राम्रै भए पनि यसको कार्यान्वयन र पहुँचमा बग्रेल्ती कमीकमजोरी भेटिन्छन् । स्वास्थ्य बिमा गरेका सेवाग्राही अस्पताल पुग्दा नराम्रो व्यवहार भएको, बिमा रकम लिने प्रक्रिया झन्झटिलो भएको, घण्टौं लाइनमा बस्नुपरेको, कर्मचारीहरू झर्केर बोल्ने गरेको जस्ता गुनासा आइरहेका छन् । अस्पताल प्रशासनले आवश्यक संरचना र जनशक्ति अभावका कारण स्वास्थ्य बिमा कार्यक्रम सञ्चालनमा केही कमीकमजोरी भएको स्विकार्दै पनि आएका छन् । बिमा गर्ने कुनै पनि व्यक्तिले तोकिएको सरकारी अस्पतालबाट ओपीडी, इमर्जेन्सी, ल्याब, सामान्य शल्यक्रियालगायतका सेवा लिन सक्छन्Ù सरकारले तोकेको निःशुल्क औषधि पनि पाउन सक्छन् । तर गाउँका सोझासीधा र निरक्षर नागरिकले बिमाको प्रक्रिया पूरा गर्नै सक्दैनन्, जसका कारण उनीहरू यस्ता सुविधाबाट पनि वञ्चित छन् । स्वास्थ्य मानिसको जीवनको महत्त्वपूर्ण पक्ष भएकाले यसलाई सर्वसुलभ बनाउनैपर्छ, त्यसका लागि नीतिनियम बनाइएका भए पनि कार्यान्वयन भएका छैनन् । यस्ता नीति कार्यान्वयन गर्दै जटिल रोगहरूको निःशुल्क उपचार गर्न राज्यले विशेष ध्यान दिनुपर्छ । स्वास्थ्य बिमाको सेवालाई प्रभावकारी बनाउन सम्बद्ध निकायले अनुगमन नै गर्नुपर्ने देखिन्छ । यदि सरकारले निःशुल्क उपचार गर्यो भने दुःखबिमारका लागि चिन्तित बनेर पैसा जम्मा गर्ने प्रवृत्तिको अन्त्य हुने थियो । मेरी साथीझैं आफ्ना रहरहरू मारेर खुम्चिनुपर्ने थिएन ।"
नेपालकतार बैठक र श्रमिकका सवाल,"वैदेशिक रोजगारीमा जाने नेपालीको संरक्षण तथा वैदेशिक रोजगार व्यवस्थापनका लागि छुट्टै कानुन र न्यायिक एवं प्रशासनिक संयन्त्र छन् । त्यस्तै, कतारको श्रम कानुनले पनि विभिन्न देशका श्रमिकको आप्रवासन प्रक्रिया र रोजगारी सुरक्षित गर्ने उद्देश्य लिएको छ । श्रम आप्रवासनलाई व्यवस्थित र सुरक्षित गर्न नेपाल र कतारले सन् २००५ मा श्रम सम्झौता गरेका थिए । दुवै देश सुरक्षित आप्रवासनसम्बन्धी संयुक्त राष्ट्रसंघीय ग्लोबल कम्प्याक्टलगायतका अन्तर्राष्ट्रिय मापदण्डप्रति प्रतिबद्धता जनाउँदै आप्रवासी श्रमिकको संरक्षणसम्बन्धी क्षेत्रीय र अन्तर्राष्ट्रिय प्रक्रियामा पनि सहभागी हुँदै आएका छन् । लाखौं नेपालीले कतारमा रोजगारी गरी आर्जन गरेको कमाइले हजारौं परिवारका लागि जीवनबुटीको काम गरेको छ । तर तीमध्ये हजारौं श्रमिकले शोषण, बाध्यकारी श्रम र बेचबिखनलगायतका गम्भीर मानव अधिकार हननको सामना गर्नुपरेको छ । सयौं श्रमिकको कतारमा अस्वाभाविक मृत्युसमेत हुने गरेको छ । वर्षौंदेखिको यो चुनौतीलाई सम्बोधन गर्न नेपाल र कतार चुकिरहेका छन् । नेपालकतार श्रम सम्झौतामा उल्लेख भएबमोजिमको संयुक्त समितिको बैठक यसै साता काठमाडौंमा बस्दै छ । यसलाई कतार जाने नेपाली श्रमिकले दशकौंदेखि भोग्दै आएका ज्यादती सम्बोधनको अवसरका रूपमा उपयोग गरिनुपर्छ । सबै समस्याको समाधान तत्काल निस्कन नसके पनि कम से कम निम्नलिखित चुनौती सम्बोधनको प्रभावकारी प्रस्थानविन्दु पहिल्याउन सके बैठकले सार्थकता पाउनेछ । १ करार प्रतिस्थापन ः नेपालका निजी संस्था तथा कतारका रोजगारदाताले श्रमिकहरूलाई कामको प्रकार, तलब तथा सुविधाजस्ता विषयमा झुक्याउने अभ्यास व्यापक छ । करार प्रतिस्थापन जटिल र धोकापूर्ण अभ्यास हो । रोजगारीमा जान ठूलो रकम चर्को ब्याजदरमा ऋण काढेका श्रमिकहरूसँग काम र सुविधा वाचा गरिएभन्दा फरक भए पनि त्यसलाई बाध्य भई स्विकार्नुको खासै विकल्प बाँकी रहँदैन । यस्तो अवस्थाको अनुगमन र नियमनमा दुवै सरकारका काम प्रभावकारी नहुँदा श्रमिक निरन्तर शोषणमा पर्दै आएका छन् । खाडी देशमा कार्यरत श्रमिकको अवस्था अध्ययन गर्न गठित संसदीय समितिको एक उपसमितिले चार वर्षअघि कतारलगायतको भ्रमण गरी तयार गरेको प्रतिवेदनमा झन्डै ९० प्रतिशत नेपाली श्रमिकको करार प्रतिस्थापन हुने गरेको उल्लेख छ । त्यो अवस्था अद्यापि छ । २ ॅइम्प्ल्वायर पे नीति कागजमै ः कतार सरकारले श्रमिकहरूको भर्ना खर्च रोजगारदाताले तिर्ने इम्प्ल्वायर पे नीति लिएको छ । योसहित उसका सुरक्षित आप्रवासन नीति कार्यान्वयन गर्न भनी नेपालमा केही वर्षदेखि कतार भिसा सेन्टर नै स्थापित छ । नेपाल सरकारले पनि २०७२ सालदेखि कतारसहित सात देशमा रोजगारीमा जाने श्रमिकहरूले भर्ना शुल्क तिर्नु नपर्ने र तिनको सबै खर्च रोजगारदाताले तिर्ने सुनिश्चित भएपछि मात्र श्रम स्वीकृति जारी गर्ने निःशुल्क भिसा, निःशुल्क टिकट नीति लिएको छ । तर श्रमिकहरूबाट सम्बद्ध निजी संस्थाहरूले ठूलो रकम असुल्दै आएका छन् । यस्तो नीतिको कार्यान्वयन तब सम्भव हुन्छ, जब रोजगारदाताहरूले श्रमिक भर्ना गर्दा लाग्ने खर्च बेहोर्छन् । तर कतार सरकार पनि इम्प्ल्वायर पे नीति कार्यान्वयनमा उत्तिकै असफल छ । श्रमिकमैत्री र अन्तर्राष्ट्रिय मापदण्डअनुरूपको यस्तो नीति कार्यान्वयनको विफलताले ठूलो संख्याका नेपाली श्रमिक ऋणको बन्धक भएका छन्, जसले उनीहरूलाई बाध्यकारी श्रम र मानव बेचबिखनको जोखिममा धकेलेको छ । ३ पारिश्रमिकमा झेल ः श्रमिकहरूलाई रोजगारदाताले पारिश्रमिक नदिने, आंशिक मात्रै दिने वा समयमै नदिने अभ्यास पनि व्यापक छ । नेपालको वैदेशिक रोजगार कानुनले यस विषयमा सम्बन्धित श्रमिकलाई भर्ना गर्ने निजी संस्थालाई जिम्मेवार तुल्याएको छ भने कतारको कानुनले पनि रोजगारदाताबाट ती श्रमिकको पारिश्रमिक भराइदिनुपर्ने व्यवस्था गरेको छ । कतारले त यसका लागि तलब सुरक्षा प्रणाली (वेज प्रोटेक्सन सिस्टम) नै स्थापना गरेको छ । तर पनि दुवै देश पारिश्रमिक नपाएका हजारौं श्रमिकलाई क्षतिपूर्ति सुनिश्चित गर्न असफल भइरहेका छन्, कैयौं कामदारले विश्वकै धनी देशहरूको सूचीमा अग्र स्थानमा रहेको कतारमा पोखेको श्रममूल्य गुमाउनुपरिरहेको छ । ४ रोजगारदाताको कडा नियन्त्रण ः कतारले श्रमिकले रोजगारदाता तथा काम परिवर्तन गर्न वा कतारबाट बाहिरिन आफ्नो स्पोन्सरको अनुमति (नो अब्जेक्सन सर्टिफिकेट) प्राप्त गरेको हुनुपर्ने कफाला प्रणाली हटाएको घोषणा सन् २०१९ मा गरेको थियो । व्यवहारमा भने श्रमिकमाथि रोजगारदाताको कडा नियन्त्रण कायमै छ । कतारको एब्स्कन्डिङ कानुनले रोजगारदाताले आफ्ना श्रमिक भागेको भनी उजुरी गरेमा उनीहरू थुनामा पर्ने वा जरिवाना तिर्नुपर्ने जोखिममा रहन्छन् । रोजगारदाता वा काम परिवर्तन गर्न खोज्ने वा स्वदेश फर्कन खोज्ने श्रमिकविरुद्ध रोजगारदाताले भगौडा भनी झुटा उजुरीसमेत दिने अभ्यासले जरो गाडेको छ । ५ श्रमिकहरूको अस्वाभाविक मरण ः पछिल्ला वर्षमा तुलनात्मक रूपमा कम उमेरका र नियमित काम गरिरहेका, स्वस्थ अवस्थाका नेपाली श्रमिकको जुन हिसाबले मृत्यु हुने गरेको छ, त्यसलाई अस्वाभाविक मानिएको छ । तर कैयौं आप्रवासीको मृत्युको कारण कतारी निकायले दिन सकेको छैन । बेलायती पत्रिका द गार्जियन को पछिल्लो अध्ययनले कतारमा दस वर्षयता ज्यान गुमाएकामध्ये झन्डै ७० प्रतिशतको मृत्युको कारण बताउन कतारले नसकेको देखाएको छ । हालै प्रकाशित अन्तर्राष्ट्रिय श्रम संगठनको प्रतिवेदनले पनि श्रमिकको मृत्युको पर्याप्त अनुसन्धान गर्न कतार सरकार असफल भएको उल्लेख गरेको छ । यस्तै, सडक वा कार्यस्थल दुर्घटनामा परेर पनि सयौं नेपालीको मृत्यु हुने गरेको छ, जसलाई न्यूनीकरण गर्न सकिन्थ्यो । ६ संरचनागत विभेद ः कतारमा आप्रवासी श्रमिकले भोग्नुपर्ने अर्को चुनौती हो संरचनागत विभेद । खाडीका देशमा आप्रवासी श्रमिकमाथि विभेदकारी व्यवहार अत्यधिक हुने गरेको छ । आप्रवासीमाथि रोजगारी, पारिश्रमिक, स्वास्थ्य सेवा, सामाजिक सुरक्षा र अन्य संरक्षणका हिसाबले विभेद हुन्छ । भेदभावविरुद्धको संयुक्त राष्ट्रसंघीय विशेष प्रतिवेदकले सन् २०२० मा कतारको स्थलगत भ्रमणपश्चात् राष्ट्रसंघीय महासभामा पेस गरेको प्रतिवेदनमा कतारमा प्रत्यक्ष, अप्रत्यक्ष र संरचनागत विभेद कायम रहेको अनि त्यस्ता विभेद त्यहाँ कार्यरत श्रमिकको राष्ट्रियताका आधारमा पनि हुने गरेको भनी चिन्ता व्यक्त गरिएको थियो । खर्चिलो तथा लामो समय लाग्ने, शक्ति सन्तुलनका हिसाबले आफूभन्दा बलिया रोजगारदाताको व्यवहारउपर चुनौती दिनुपर्ने, प्रक्रिया टुंगिनुअघि नै भिसा वा अन्य कागजातको म्याद समाप्त भई अनाभिलेखबद्ध हुनुको जोखिम सामना गर्नुपर्नेजस्ता कारणहरूले गर्दा श्रमिकलाई ज्यादतीविरुद्ध उपचार खोज्न सजिलो छैन । न्यायिक प्रक्रियामा गई सम्बन्धित निकायबाट आफ्ना पक्षमा निर्णय भएका कैयौं श्रमिकले त्यसबमोजिमका क्षतिपूर्ति र राहत पाउन फेरि अर्को चुनौतीको सामना गर्नुपर्छ । यसै कारण कतारमा श्रमिकको अधिकार उल्लंघन प्रवृत्ति न्यूनीकरण त हुन सकेको छैन नै, ज्यादतीमा परेका श्रमिकहरूको न्यायमा पहुँचको अधिकारमा समेत गम्भीर नकारात्मक प्रभाव पर्दै आएको छ ।७ सम्झौताको समीक्षा ः श्रम आप्रवासनका विभिन्न चरणमा देखिने चुनौती सम्बोधनका लागि नेपाल र कतारबीच सन् २००५ मा एउटा श्रम सम्झौता भएको थियो । तर त्यसमा कार्यस्थलमा सुरक्षा र स्वास्थ्य, श्रमिकको जीवनको अधिकार, महिलालगायत बढी जोखिममा रहने श्रमिकहरूको विशेष सुरक्षा, अनाभिलेखबद्ध तथा अनौपचारिक हैसियतका श्रमिक, सीपको पारस्परिक मान्यता, श्रमिक बिमा योजनाले चौबीसै घण्टा उनीहरूलाई समेटिनेलगायतका मानव अधिकार र श्रम अधिकारका महत्त्वपूर्ण विषय समावेश भएका छैनन् । अर्कातिर, सम्झौताको सोह्र वर्षसम्म पनि त्यसको पुनरवलोकन र परिमार्जन गरिएको छैन । काठमाडौं बैठक नेपालबाट कतारमा हुने श्रम आप्रवासनका चुनौतीहरूको सम्बोधनका लागि एउटा महत्त्वपूर्ण अवसर हुन सक्छ । बैठकले खास गरी श्रमिकहरूलाई शोषण र मृत्युसम्मको जोखिमबाट संरक्षण गर्न माथि भनिएजस्ता विषयहरूलाई सम्बोधन गर्नतर्फ ध्यान दिन जरुरी छ । त्यस्तै द्विदेशीय सम्झौतामा श्रमिक भर्नासम्बन्धी मापदण्डको पालना तथा अविभेद, कार्यस्थलमा सुरक्षा र स्वास्थ्य र न्याय एवं सहायतामा सहज पहुँचजस्ता श्रम अधिकार र मानव अधिकार संरक्षणका सवाललाई केन्द्रविन्दुमा राख्नुपर्छ ।"
नेतृत्वमा दुई कार्यकाल मात्रै,"(काठमाडौं)  राष्ट्रिय प्रजातन्त्र पार्टीले नेतृत्वमा दुई कार्यकालभन्दा बढी बस्न नपाउने गरी विधान संशोधन गरेको छ । यससँगै एउटै व्यक्ति वर्षौंसम्म अध्यक्ष रहने परम्परा अन्त्य भएको छ । काठमाडौंमा बुधबार सुरु महाधिवेशनले सबै तहको नेतृत्वमा दुई कार्यकालभन्दा बस्न नपाउने व्यवस्थासहितको विधान पारित गरेको हो । गाउँ, नगर, जिल्ला, प्रदेशदेखि केन्द्रसम्म अध्यक्ष बन्ने व्यक्तिले अब दुई कार्यकालभन्दा बढी बस्न नपाउने व्यवस्था महाधिवेशनले पारित गरेको छ, विधान संशोधन समितिका संयोजक निरञ्जन थापाले भने ।उनका अनुसार पार्टीको महत्त्वपूर्ण पदमा महिला पनि निर्वाचित हुन सक्ने व्यवस्था विधानमा राखिएको छ । १ सय ९९ सदस्यीय केन्द्रीय कार्यसमितिमा अब ६६ जना महिला रहनेछन् । केन्द्रीय कार्यसमितिमा अध्यक्ष १, उपाध्यक्ष ६, महामन्त्री ६ र कोषाध्यक्ष १ जना हुने व्यवस्था छ । त्यस्तै सहमहामन्त्री ७, सहायक महामन्त्री ७, सहकोषाध्यक्ष १ र सहायक प्रवक्ताहरू रहनेछन् । अध्यक्ष, एक महिलासहित ३ उपाध्यक्ष र एक महिलासहित तीन महामन्त्री निर्वाचनबाट चुनिनेछन् । केन्द्रीय सदस्य ५८ जना खुला प्रतिस्पर्धाबाट निर्वाचित हुने प्रावधान थपिएको छ । आदिवासी जनजाति १४, मधेसी ११, उत्पीडित ३, मुस्लिम ३, कर्णाली तथा पिछडिएका क्षेत्र २, थारू २ र प्रवासबाट २ जना छानिनेछन् । यसमा महिला कति हुने भन्ने निर्धारण गरिएको छ । नेतृत्व निर्वाचनबाटै चुनिने निश्चित छ । वरिष्ठ नेताहरूले नेतृत्व चयन सहमतिबाट गर्न दबाब दिए पनि कमल थापा र राजेन्द्र लिङ्देनले पछि हट्न चाहेका छैनन् । राप्रपाले बिहीबार उम्मेदवारी मनोनयन गर्ने र शुक्रबार निर्वाचन गर्ने जनाएको छ । राप्रपाका तीन अध्यक्षमध्ये पशुपतिशमशेर जबरा र प्रकाशचन्द्र लोहनीले उम्मेदवारी नदिने घोषणा गरिसकेका छन् ।जबराले पार्टी एकता कायम राख्न उम्मेदवारी नदिने बताए । उनले दुवै उम्मेदवारलाई समर्थन नगर्ने बताए पनि उनीनिकट नेताहरू कमल थापा प्यानलमा लागेका छन् । लोहनीले भने लिङ्देनलाई समर्थन गरेका छन् । उद्घाटन सत्रमा वरिष्ठ नेताहरूले सर्वसम्मत नेतृत्व चयनका लागि सहयोग गर्न आग्रह गरे । अध्यक्ष जबराले थापा र लिङ्देनलाई सर्वसम्मत नेतृत्व चयनको वातावरण बनाउन आग्रह गरे । लामो अवधिसम्म पार्टी अध्यक्षमा उठ्ने दाबी गर्दागर्दै म अहिलेको अवस्थामा पार्टीको बृहत्तर हित र एकताका लागि दाबी छाड्नुपर्छ भन्ने टुंगोमा पुगें, उनले भने, धेरै साथीले अत्यन्त चित्त दुखाए । तपाईंलाई जिताउन हामी यत्रो कोसिस गरिरहेका बखत किन छोड्नुभयो भनेर सोधे । सर्वसम्मत हुन नसके निर्वाचन परिणाम स्वीकार गर्दै पार्टीको हितमा समर्पित हुने प्रण अध्यक्ष पदका दुवै आकांक्षीले गर्नुपर्ने उनले बताए । अध्यक्षका आकांक्षीहरूले भने सर्वसम्मत चयनको बाटो टुंगिएको बताएका छन् । लिङ्देनले भने शून्यमा आइसकेको पार्टीलाई राष्ट्रिय पार्टी बनाएर एकता कायम गर्न पनि उम्मेदवारी दिन्छु । महाधिवेशनमा चलमलाएबाहेक पार्टीको गतिविधि शून्य रहेकाले नयाँ नेतृत्व आवश्यक रहेको उनको दाबी छ । अध्यक्षका अर्का प्रतिस्पर्धी थापालाई लक्षित गर्दै उनले भने, एक पटकका लागि कार्यकारिणी भूमिकाबाट बाहिर रहेर सहयोग गर्न आग्रह गर्दछु । थापाले भने एउटा चुनावमा असफल हुँदैमा राप्रपा कमजोर भएको ठान्न नहुने बताए । दुई तिहाइ बहुमत पाएको माओवादी अर्को निर्वाचनमा सानो पार्टीमा झरेको उदाहरण उनले दिए । दुवै नेताले हिन्दु राष्ट्र र राजसंस्थाको एजेन्डा अघि सारेका छन् । थापाले त अब जनताले नै राजालाई ल्याउने दाबी गरे । हिन्दु राष्ट्र र राजसंस्थाको एजेन्डा संविधानविरोधी नभएको उनको भनाइ थियो । महाधिवेशनमा ४ हजार ५ सय ६० जना प्रतिनिधि सहभागी छन् । उद्घाटनपछि भएको बन्दसत्रमा थापाको राजनीतिक, लोहनीको आर्थिक र जबराको सामाजिक प्रतिवेदन पेस भए । थापा र लिङ्देन प्यानल नै बनाएर उम्मेदवारी घोषणा गर्ने कसरतमा छन् । विक्रम पाण्डेलाई दुवै प्यानलमा उपाध्यक्ष राखिएको छ । थापाको प्यानलमा उपाध्यक्षमा बुद्धिमान तामाङ, ध्रुवबहादुर प्रधान, रोशन कार्की, महामन्त्रीमा भुवन पाठक र कुन्ती शाही छन् । त्यस्तै, लिङ्देन प्यानलबाट उपाध्यक्षमा पाण्डे, रामचन्द्र राय, दिलविकास राजभण्डारी र महामन्त्रीमा धवलशमशेर जबरा उम्मेदवारको सूचीमा छन् । अभिनेत्री रेखा थापाले महामन्त्रीमा उम्मेदवारी दिने भन्दै प्रचार थालेकी छन् । शुभकमना दिन प्रधानमन्त्री शेरबहादुर देउवा र अन्य दलका नेता पुगेका थिए ।"
छानबिन गरिदिन अख्तियारलाई पत्राचार,"(काठमाडौं)  हुम्लावासीलाई चामलमा दिइएको २० प्रतिशत छुट खाद्य व्यवस्था तथा व्यापार कम्पनीका कर्मचारीले अपचलन गरेको विषय अख्तियार दुरुपयोग अनुसन्धान आयोग पुगेको छ । कोरोना महामारी नियन्त्रण तथा रोकथामका लागि गरिएको निषेधाज्ञामा सरकारले खाद्यान्न खरिदमा दिएको छुट कम्पनीको शाखा कार्यालय हुम्लामा कार्यरत कर्मचारीले अपचलन गरेका थिए । यसबारे छानबिन गर्न कम्पनीले आन्तरिक रूपमा गठन गरेको छानबिन समितिले समेत हुम्लावासीलाई छुट नदिइएको निष्कर्ष निकालेको थियो । तर कम्पनी सञ्चालक समितिले कर्मचारीमाथिको कारबाही टुंग्याउन नसकेपछि अख्तियारलाई जिम्मा लगाउने निर्णय गरेको हो ।विवादमा पर्ने डरले सञ्चालक समितिले निर्णय गर्न सकेन । थप छानबिन गर्नका लागि अख्यिारलाई पठाउने निर्णय गरेको छ, खाद्य कम्पनीका एक उच्च अधिकारीले भने, अब अख्यितारले विस्तृत रूपमा अध्ययनअनुसन्धान गर्छ र अख्तियारकै निर्देशनअनुसार खाद्यले कार्यान्वयन गर्छ । सञ्चालक समितिको निर्णयसँगै हुम्ला शाखा प्रमुख निर्मल थापा र सहायक भरत अधिकारीले बिक्री गरेको चामलको बिललगायतका कागजात पनि अख्तियार पठाइएको छ । कम्पनीको छानबिन समितिले तयार पारेको प्रतिवेदन पनि पठाइएको ती अधिकारीले बताए । अहिले दुवै कर्मचारी निलम्बनमा छन् । अख्तियारको राय नआएसम्म निलम्बनको म्याद थप्दै जान्छौं, ती अधिकारीले भने, अख्तियारको निर्णयपछि मात्र कारबाही हुनेनहुने टुंगो लाग्छ ।सरकारले जेठ २१ देखि असार ७ सम्म खाद्य कम्पनीबाट बिक्री हुने खाद्यान्नमा छुट दिएको थियो । तर कर्मचारीले छुट नदिई केन्द्रमा भने छुट दिएको प्रतिवेदन पेस गर्दै झन्डै ११ लाख रुपैयाँ अपचलन गरेका थिए । यसबारे उजुरी परेपछि खाद्य कम्पनी अधिकृत मदन रायमाझीको संयोजकत्वमावरिष्ठ सहायक घनश्याम अर्यालसदस्य रहने गरी छानबिन समिति गठन भएको थियो ।प्रतिवेदनअनुसार जेठ अन्तिम साता र असार पहिलो साता हुम्लामा ९१७४० क्विन्टल चामल बिक्री भएको थियो । नियमित बिक्री दर प्रतिक्विन्टल ५ हजार ८ सय रुपैयाँका हिसाबले ५३ लाख २० हजार ९ सय २० रुपैयाँ हुन्छ । २० प्रतिशत छुट दिँदा १० लाख ६४ हजार १ सय ८४ रुपैयाँ हिसाब आउँछ । तर उक्त छुटबारे जिल्लाका सम्बन्धित निकायलाई जानकारी नगराएको र २० प्रतिशत छुटमा बिक्री भएको देखाइएका बिलमध्ये २ वटा बिल केरकार गरी सच्याइएको प्रतिवेदनमा उल्लेख छ । २ वटा बिल केरकार गरी पुनः सच्याइएकाले छुट दिई बिक्री नगरिएको प्रतिवेदनको निष्कर्ष छ ।संलग्न कर्मचारीले पनि बिक्रीका बेला खरिदकर्तासँग आवश्यक कागजात नलिनु, सम्बद्ध निकायसँग समन्वय नगर्नु र छुटका विषयमा प्रचारप्रसार नगर्नु गल्ती भएको स्विकारेका छन् । उनीहरूले कम्पनीको निर्देशनअनुसार खाद्यान्न बिक्री गर्दा प्रतिपरिवार ३० किलोका लागि २० प्रतिशत छुट र त्यसभन्दा बढी खाद्यान्न लिनेलाई नियमित मूल्यमा बिक्री गरेको स्पष्टीकरण दिएका छन् । नेपाल खाद्य संस्थान कर्मचारी संघ (आधिकारिक ट्रेड युनियन) का अध्यक्ष माधव अर्यालले दुवै कर्मचारीलाई ३ महिना निलम्बन गरेर थप छानबिन गर्न अख्तियारलाई भनिएको पुष्टि गरे ।कर्मचारी सेवा सर्तसम्बन्धी विनियमावलीअनुसार कर्मचारीहरू निलम्बनमा छन् । थप ३ महिना निलम्बन गर्ने अधिकार दिइएको छ, सञ्चालक समिति सदस्यसमेत रहेका अर्यालले भने, बोर्डबाट टुंग्याउनुपर्थ्यो तर बोर्डले थप छानबिन गरिदिन भन्दै अख्तियारलाई चिठी पठाएको छ ।अख्तियार प्रवक्ता नारायणप्रसाद रिसालले उजुरीहरू छानबिन गर्न थप समय लाग्ने बताए । यद्यपि खाद्य कम्पनीको पत्रबारे आफूलाई जानकारी नभएको सुनाए । खाद्यबाट चिठी आएको हुन सक्छ, तर चलानीदर्ता नम्बरबारे जानकारी पाएको छैन । चिठी आउनेबित्तिकै निर्णय पनि हुँदैन, उनले भने, थप छानबिन गर्न समय लाग्न सक्छ ।"
अवैध मोबाइल नियन्त्रण प्रणाली लागू गर्न कसले रोक्यो ?,"नेपालमै मोबाइल उत्पादन गर्न आग्रहअवैध ढंगबाट भित्रिएका मोबाइल नियन्त्रणका लागि एमडीएमएस प्रणाली लागू गर्न माग भइरहेका बेला अर्थमन्त्री शर्माले भने नेपालमै मोबाइल उत्पादन गर्न व्यवसायीलाई सुझाव दिएका छन् । सामसङको म्यानिफ्याक्चरिङ यहीं गरौं भनेको छु, उनले भने, त्यो कत्तिको सम्भव छ ? तर केही युवाले नेपालमै मोबाइल उत्पादन गर्न लागेका छन् । त्यसका लागि सरकारले कर छुटलगायत सहयोग गर्छ ।आफूले उत्पादनमूखी अर्थतन्त्रमा जोड दिँदै आएको र यसको एउटा टुल मोबाइल पनि भएकाले त्यसबारे सोच्न उनले व्यवसायीलाई आग्रह गरे । नेपालमा बन्न लागेको मोबाइल मेरो मोबाइल भएको पनि बताए । मोबाइल फोन व्यवसायीले भने यसबारे थाहा नभएको प्रतिक्रिया दिएका छन् । नेपालमा एसेम्बल गर्न र उत्पादन गर्न जटिल छ, व्यवसायी दीपक मल्होत्राले भने, एसेम्बल प्लान्ट स्थापना गर्न सम्भव छैन ।"
सुरुङमार्गलाई पर्याप्त बजेट न काम,"(काठमाडौं)  राजनीतिक दबाबमा देशका विभिन्न ठाउँमा सुरुङ निर्माणका लागि जथाभावी बजेट मात्र छुट्याउने गरेको पाइएको छ । पर्याप्त बजेट नछुट्टिने र प्रारम्भिक अध्ययन आदिका काम पनि अघि नबढ्दा ती आयोजनाले गति लिन सकेका छैनन् । अहिलेसम्म अध्ययन र निर्माण गर्न प्रस्ताव गरिएका सुरुङको संख्या मात्र २४ छ । तीमध्ये सिद्धबाबा सुरुङको मात्र ठेक्का आह्वान गरी प्राविधिक मूल्यांकनको प्रक्रिया अघि बढाइएको छ । केहीको विस्तृत सम्भाव्यता अध्ययन थाल्ने तयारी हुँदै छ । केहीको भने बजेटमा नाम मात्र राखिएको छ । तर प्रारम्भिक अध्ययन अघि बढेको छैन । राजनीतिक दबाबमा सुरुङको नाम बजेटमा राख्न प्रस्ताव गरी अर्थ मन्त्रालय पठाउने गरिएको भौतिक, पूर्वाधार तथा यातायात मन्त्रालय स्रोत बताउँछ । तत्कालीन अर्थमन्त्री विष्णु पौडेलले १९ वटा सुरुङको निर्माण र अध्ययन गर्न भन्दै बजेट छुट्याएका थिए । पौडेलपछि अर्थमन्त्री बनेका जनार्दन शर्माले ५ आयोजना थपे । नेताकै दबाबमा उनले संख्या थपेका हुन् । माओवादी केन्द्रका नेता शक्तिबहादुर बस्नेतको दबाबले बजेट प्रतिस्थापन गर्न बनेको विधेयकमा रारा राजमार्गको जाजरकोटब्याउलीढुंगाजुम्लाइमिलचा खोला सुरुङ आयोजना समेटिएको स्रोतको दाबी छ । अहिले उक्त सुरुङका लागि ५० लाख रुपैयाँ बजेट छुट्याइएको छ । करिब साढे ५ किलोमिटर अनुमान गरिएको सुरुङको अहिलेसम्म अध्ययन प्रक्रिया नै थालिएको छैन । प्रक्रिया परको कुरा, सुरुङ बन्ने ठाउँसम्म पुग्ने सडकसमेत छैन । नेताहरू सुरुङ बनाउने कुरालाई सामान्य निर्माण जस्तो ठान्छन्, मन्त्रालय स्रोतले भन्यो, यसको अध्ययन र बनाउन कति खर्च लाग्छ भन्नेमा उनीहरू चासै दिन्नन्, अध्ययन भनेर राखिए पनि वर्षौंसम्म बजेट अभावमा सुरुङको काम अघि बढ्दैन । आफ्नै प्रयासमा सुरुङ अध्ययनका लागि बजेटमा नाम राख्न लगाएको नेता बस्नेत स्विकार्छन् । सुरुङ बनाउने ठाउँसम्म सडक छैन भनेर निकै टीकाटिप्पणी गरिएको सुनें । तर यो गलत हो । जाजरकोट र जुम्ला दुवैतिर ट्र्याक खुलेको छ, उनले भने, जहाँ सडक बनाउन सक्ने अवस्था छैन, जहाँ समस्या बढी छ, सुरुङ त्यहीँ बनाउन प्रस्ताव गरिएको हो । सुरुङ खन्न सके अहिले ४० घण्टा लाग्ने जुम्लाकाठमाडौं यात्रा १३ घण्टामा छोट्टिने उनको दाबी छ ।बस्नेत मात्र होइन, शिक्षामन्त्री एवं माओवादी नेता देवेन्द्र पौडेलको दबाबमा पनि यस वर्षको बजेटमा बागलुङको बिहुँनरेठाँटी सुरुङमार्गका लागि ५० लाख रुपैयाँ बजेट छुट्याइएको छ । जनतालाई देखाउन भए पनि यति त बजेटमा राख्नैपर्छ भन्ने दबाब आउँछ, मन्त्रालयका एक कर्मचारीले भने, राख्न दबाब दिए पनि निर्माण प्रक्रिया अघि बढाउन भने उनीहरू चासो दिन्नन् । अघिल्लो सरकारका अर्थमन्त्री पौडेलले मझिमटारशक्तिखोर सुरुङ निर्माणका लागि अध्ययन गर्न भन्दै १० लाख रुपैयाँ छुट्याएका थिए । पछि फेरि अर्थमन्त्री शर्माले ल्याएको प्रतिस्थापन बजेटमा दुम्लिङबासबाङ (चेपाङमार्ग) का लागि १० लाख रुपैयाँ छुट्याइएको छ । शर्माले थपेका सुरुङमा पोखराको छोरेपाटनदेखि स्याङ्जाको गुडीखोला, बागलुङको बिहुँनरेठाँटी, इलामको सुनमाईराजदुबोल, चितवनको दुम्लिङबासबाङ, रारा राजमार्गको जाजरकोटब्याउलीढुंगा र जुम्लाइमिलचा खोला छन् । सुरुङमार्गमध्ये अहिले सिद्धबाबाको प्राविधिक मूल्यांकनको काम अन्तिम चरणमा रहेको गुणस्तर अनुसन्धान तथा विकास केन्द्रले जनाएको छ । यसका लागि अर्थ मन्त्रालयले १० अर्ब बजेट सुनिश्चित गरेको छ । प्राविधिक मूल्यांकनमा ९ वटा कम्पनीले प्रतिस्पर्धा गरिरहेका छन् । चालु आवमा धरानलेउती र लामाबगरको निर्माण पनि अघि बढ्ने बताइएको छ । धरानलेउतीको विस्तृत अध्ययन हुँदै छ, जसको दूरी करिब ५ किमि रहनेछ । यो आयोजनामा ३० अर्ब रुपैयाँ लाग्ने प्रारम्भिक अनुमान छ । लामाबगरका लागि बजेट कम छ । यसको स्रोत सुनिश्चितताका लागि अर्थ मन्त्रालयमा पठाइएको केन्द्रका निर्देशक विजय जैसीले बताए । लामाबगरमा अहिले ५ करोड रुपैयाँ छुट्याइएको छ । तर कुल साढे २ अर्ब रुपैयाँ बजेट माग गरिएको छ ।केहीको सुरुङ डिजाइन भएर पनि बजेट नहुँदा अघि बढ्न सकेका छैनन् । केहीको प्रारम्भिक अध्ययन भएको छ । प्रारम्भिक अध्ययन भएकामा खुर्कोटचियाबारी, दुम्कीबासबर्दघाट, हेम्जानयाँपुल, कुलेखानीभीमफेदी, टोखागुर्जेभन्ज्याङ सुरुङ छन् । खुटियादीपायल र गोदावरीमानचौर सुरुङको भने अध्ययन भइरहेको छ । थपिएका सुरुङको भने अध्ययन नै थालिएको छैन । निर्माणसम्बन्धी मापदण्ड बनेकाले सुरुङ बनाउन समस्या छैन । तर थोरै बजेटले न अध्ययन हुन्छ, न निर्माणको काम नै अघि बढ्छ, सडक विभागका एक इन्जिनियरले भने । अब छोटा दूरीका सुरुङ निर्माणमा जानुपर्ने जैसीको सुझाव छ । लामा दूरीका सुरुङ बनाउन समय र लागत पनि उत्तिकै लाग्छ, उनले भने ।"
टाइगर प्यालेस रिसोर्टको सेयर खरिदबिक्री सम्झौता बदर,"भैरहवा (कास) टाइगर प्यालेस रिसोर्टको सेयर खरिदबिक्रीको करार सम्झौता जिल्ला अदालत रूपन्देहीले बदर गरिदिएको छ । अदालतको अपहेलना गरेको भन्दै टाइगर वान प्रालि र सिल्भर हेरिटेज इन्भेस्टमेन्ट प्रालिलाई ३३ हजार रुपैयाँका दरले जरिवाना गर्ने आदेशमा उल्लेख छ । लुम्बिनी नलकुप उपभोक्ता संघका अध्यक्ष स्थानेश्वर घिमिरेले गत साउन २८ मा दायर अदालतको अपहेलनासम्बन्धी निवेदनमाथि सुनवाइ गर्दै सोमबार न्यायाधीश लीलाराज अधिकारीको इजलासले यस्तो आदेश दिएको हो । यसअघिको आदेशमा मुद्दाको फैसला नहुन्जेलसम्मका लागि रिसोर्टको सेयर खरिदबिक्री नगर्नु भनिएकामा दुई पक्षबीच सेयर खरिदबिक्रीका लागि गरिएको हस्ताक्षरसहितको कागजात अदालतमा पेस भयो, अदालतका स्रेस्तेदार शोभाकर खरेलले भने, यसलाई नै मुख्य आधार मानेर विपक्षीमाथि अदालतको अपहेलना सजाय पनि भयो र सेयर खरिदबिक्रीका लागि गरिएको सम्झौता पनि बदर भयो ।निवेदकले अदालतमा पेस गरेको कागजातमा ३ अगस्ट २०२१ मा टाइगर टु प्राइभेट लिमिटेड र भुसाल एन्ड सन्स रियल स्टेट प्रालिबीच प्राइम कमर्सीयल बैंकमार्फत ११ करोड ७० लाख रुपैयाँको सेयर खरिदबिक्री गर्ने सम्झौता भएको देखिन्छ ।३ वर्षअघि घिमिरेले साबिक टिकुलीगढ९ घ र हाल तिलोत्तमा१३ मा उक्त रिसोर्ट निर्माणको क्रममा कित्ता नं १२०, १४८, १५२ र १९० का नहर (नलकुप) को सार्वजनिक जग्गा र कित्ता नं ७३ को सरकारी जग्गासमेत कम्पाउन्डभित्र पर्नेगरी होटल, क्यासिनो, रेस्टुरेन्ट, स्विमिङ पुल प्रयोजनका लागि विभिन्न भवन, टहराको संरचना तयार गरी भोगचलन गर्दै आएको भन्दै अदालतमा रिट निवेदन दर्ता गराएका थिए । संरचना भत्काई सरकारी सम्पत्तिको संरक्षण गरिपाऊँ भन्दै दायर रिटमा २०७६ असार २० मा जिल्ला अदालतले विवादित कित्ताको जमिनसहित अन्य जग्गा र कम्पनीको सेयर हक हस्तान्तरण नगरी यथास्थितिमा राख्न आदेश दिएको थियो । जसलाई उच्च अदालत तुलसीपुर बुटवल इजलासले पनि सदर गरेको थियो ।"
एनएमबीलाई 'बैंक अफ द इयर एसिया अवार्ड,"काठमाडौं (कास) बेलायतको लन्डनबाट प्रकाशित हुने म्यागजिन द बैंकर ले बैंक अफ द इयर एसिया २०२१ अवार्डको लागि एनएमबी बैंकलाई छनोट गरेको छ । यो अवार्ड पाउने एनएमबी नेपालको पहिलो बैंक हो । प्रधानमन्त्री शेरबहादुर देउवाले मंगलबार काठमाडौंमा बैंकलाई उक्त अवार्ड प्रदान गरे ।एनएमबीले यसै वर्ष बैंक अफ द इयर २०२१ को उपाधिसमेत पाएको थियो । पछिल्लो ५ वर्षमा एनएमबीको यो चौथो अवार्ड हो । बैंकको व्यावसायिक वृद्धि, कार्यसम्पादनको शैली, रणनीतिक पहल, डिजिटल प्रविधिको उपयोग गर्दै ल्याइएका सेवा र उत्पादन, दिगो विकासका लागि गरिएका गतिविधि र प्रतिकूल परिस्थितिको सामना गर्ने क्षमताजस्ता मापदण्डको आधारमा बैंकलाई यो अवार्ड दिइएको हो । त्यस्तै, दिगो बैंकिङको लागि गरेको पहल, डिजिटल रुपान्तरण र उच्च कर्पोरेट कार्यशैलीप्रति बैंकको प्रतिबद्धताजस्ता मानकलाई पनि छनोटको आधार मानिएको थियो ।सन् २००० मा स्थापित बैंक अफ द इयर अवार्ड प्रत्येक मुलुकका सर्वोत्कृष्ट बैंक तथा पश्चिमी युरोप, मध्यपूर्वी युरोप, एसिया, अमेरिका, मध्यपूर्व र अफ्रिका गरी ६ वटा महादेशभरिकै सर्वोत्कृष्ट बैंकलाई छुट्टाछुट्टै प्रदान गरिन्छ । पुरस्कारलाई विश्वभरका बैंकहरूको मूल्यांकन गर्ने र अग्रणी संस्थाको रूपमा मान्यता प्रदान गर्ने मानकको रूपमा लिइन्छ ।"
हस्तकला इतिहास पुस्तकमा,"काठमाडौं (कास) कलाकार धर्मराज शाक्यले नेपाली हस्तकलाको इतिहास समेटेर पुस्तक प्रकाशित गरेका छन् । नेपाली हस्तकलाको विकासक्रमलाई अनुसन्धानसहित उनले पुस्तकमा समेटेका छन् । नक्सालस्थित नेपाल ललितकला प्रज्ञाप्रतिष्ठानमा कुलपति केके कर्माचार्यले हस्तकलाको ऐतिहासिक पक्ष विमोचन गर्दै पुस्तक अनुसन्धानात्मक तथ्य प्रष्ट्याउन सफल रहेको बताए । समाजमा हस्तकलाको महत्त्व विशिष्ट छ, उनले भने, पुस्तकले नेपालको हस्तकलाको इतिहासदेखि वर्तमानसम्म चलेका र बनेका विषयको समेत यथेष्ट जानकारी दिएको छ । नेपाली हस्तकलाको इतिहास समृद्ध रहेको सुनाउँदै लेखक शाक्यले परम्परादेखि आधुनिक पक्षका बारेमा पुस्तकमा चर्चा गरिएको खुलाए । संस्कृतिविद् गोविन्द टण्डनले नेपाली संस्कृति र कलाको संरक्षण तथा सम्वर्द्धनका लागि निरन्तर खोज अनुसन्धान हुनुपर्नेमा जोड दिए । लेखक आफै कुशल शिल्पी, कला र संस्कृतिका अध्येता भएकाले निकै गहन ढंगले खोजअनुसन्धान गरी पुस्तक तयार पारेको पाइएको उनले सुनाए । टण्डनले हस्तकलाको विकासमा प्रतिष्ठान, नेपाल हस्तकला महासंघ तथा राज्यले गहन ढंगले काम गर्नुपर्नेमा जोड दिए । कार्यक्रममा समालोचक तेजविलास अधिकारी, प्रतिष्ठानका सदस्य सचिव विपिनकुमार घिमिरे, उपकुलपति गोपाल चित्रकारलगायतले पुस्तकले नेपाली हस्तकलाको इतिहासदेखि वर्तमानसम्मको चित्रलाई केलाएको विचार राखे ।"
जसलाई ४६ वर्षपछि सम्झियो फ्रान्सले,"पेरिस (एजेन्सीहरू) मंगलबारको रात सञ्चारमाध्यमहरूमा जोजोफिन बेकरको फोटोसहितका समाचार आए, जो बितेको ४६ वर्ष भइसकेको छ । उनका तस्बिर पेरिसको भव्य समारोहमा राखिएका दृश्य देखिएपछि सर्च इन्जिनहरूमा खोजी भयो ।अमेरिकामा जन्मिएकी कलाकार, नागरिक अधिकारकर्मी तथा गुप्तचर बेकरलाई फ्रान्सको उच्च सम्मान दिएको समारोहको अवसरले उनलाई फेरि सम्झाएको हो । सन् १९२० र ३० को दशकमा युरोपमा निकै ख्याति कमाएकी उनी फ्रान्सको राष्ट्रिय हिरो बन्ने पहिलो अश्वेत नागरिक भएकी छन् । पेरिसमा मंगलबार राति आयोजित विशेष समारोहमा उनलाई फ्रान्सेली राष्ट्रपति इम्यानुएल म्याक्रोंले पान्थियान सम्मान प्रदान गर्दा विश्लेषकहरूले विभिन्न कोणले हेरेका छन् । विभिन्न क्षेत्रमा उत्कृष्ट योगदान पुर्याउने फ्रान्सेली नागरिकको स्मारक राखिने पान्थियानमा लेखक भिक्टर ह्युगो, दार्शनिक भोल्तेयर र जाँ ज्याक रुसो, वैज्ञानिक मेरी क्युरीलगायतलाई समावेश गरिएको छ । यसअघि उक्त सम्मान ५ जना महिलाले मात्र पाएका छन् । ६८ वर्षको उमेरमा निधन भएकी बेकरले कुनै दिन फ्रान्सको राष्ट्रिय सम्मान पाउनेछिन् भन्ने अड्कल पनि धेरैलाई थिएन ।उनले पहिले मानवको प्रतिरक्षा गरिन् । अनि अमेरिकी र फ्रान्सेलीको, राष्ट्रपति म्याक्रोंले बेकरलाई युद्धनायक, लडाकु, नर्तकी तथा गायिकाको संज्ञा दिँदै भने, बेकर पान्थियानमा प्रवेश गरिन् किनकि उनले फ्रान्सेली जनताको हृदय जितिन् । अमेरिकामा जन्मिएर पनि उनी जत्तिको फ्रान्सेली कोही छैन् । बेकरले स्वतन्त्रताका पक्षमा विभिन्न युद्धहरू सफलतापूर्वक लडेकी म्याक्रोंले बताए । सन् १९०६ मा अमेरिकाको मिसोरीमा जन्मिएकी बेकरले १५ वर्षको उमेरमा स्टेज कार्यक्रम सुरु गरेकी थिइन् । १९ वर्षको उमेरमा उनी फ्रान्स पसेपछि भने उनको लोकप्रियता चुलियो । त्यसपछि उनी नर्तकीका रूपमा निकै चर्चित बनिन् । लगत्तै बेकर युरोपकै सबैभन्दा महँगो कलाकारका रूपमा आफूलाई उभ्याउन सफल भइन् । सन् १९३० देखि गायनमा जमेकी उनी त्यसताकाका चर्चित फ्रान्सेली चलचित्रमा जोउजोउ र प्रिन्सेस टामटाममा गायिकका रूपमा देखा परिन् । दोस्रो विश्वयुद्धताका नाजीहरूले गरेको अतिक्रमणविरुद्ध आवाज उठाएकी बेकरले सन् १९५० र ६० को दशकमा अमेरिकामा जारी पृथकतावाद र रंगभेदविरुद्धको अभियानमा आफूलाई समर्पित गरिन् । दोस्रो विश्वयुद्धताका गुप्तचरका रूपमा सक्रिय बेकरले केही समय फ्रान्सेली नौसेनामा अधिकृतको समय नोकरी गरेकी थिइन् । उनी सन् १९६३ मा अमेरिकाको वासिङ्टनमा भएको नागरिक अधिकारसम्बन्धी आन्दोलनमा एक मात्र महिला वक्ता थिइन् । त्यस्तै, १९६८ मा मार्टिन लुथर किङको हत्यापछिको आन्दोलनमा पनि उनले नेतृत्वदायी भूमिका खेलेकी थिइन् । सन् १९७५ को अप्रिल १२ मा ज्यान गुमाएकी उनको सैनिक सम्मानसहित अन्तिम संस्कार गरिएको थियो ।"
पत्रकार तामाङको वृत्तचित्रलाई अवार्ड,"काठमाडौं (कास) कोरोना महामारीबाट आफैं संक्रमित भएको कथा समेटेको पत्रकार मानछिरिङ तामाङको वृत्तचित्र इन्फेक्टेट एब्रोड २०१९ जापानमा पुरस्कृत भएको छ । टोकियो फिल्म अवार्ड महोत्सवमा छोटा उत्कृष्ट वृत्तचित्रको अवार्ड जितेको हो ।२०१९ मार्च तेस्रो साता घातक कोरोना भाइरस न्युयोर्कमा व्यापक रूपमा फैलिरहेको थियो । उनी पनि संक्रमित भए । परिवारबाट टाढा रहँदा नेपाली युवा कसरी बस्छन्, केले बाँच्ने आस बढाउँछ भन्ने कथाले चित्रण गरेको छ । तामाङकी श्रीमती लिलीमाया र छोराछोरी काठमाडौंको थानकोटमा बस्छन् । न्युयोर्कमा एक्लै जीवनमरणको लडाइँमा रहेका उनलाई नेपालमा परिवारसँग बिताएका क्षणहरूको याद आउँछ । धेरै रात जागेर, रोएर बित्छ । जीवन रहेसम्म आशा छ, जसले घरपरिवारबाट टाढा हुनुको पीडामा मन बुझाउन मद्दत गर्छ । परिवारको माया र समर्थनले कठिन समयमा मानिसहरूको मनोबल बढाउन भूमिका खेल्छ भन्ने वृत्तचित्रमा देखाइएको छ । मुख्य पात्र तथा निर्देशक तामाङलाई संसारका विभिन्न ठाउँ घुम्न मन लाग्छ । वृत्तचित्रले कोभिड महामारीबाट प्रभावित परिवारको मनोवृत्ति केलाएको छ । कोरोनाको लडाइँ जितेर तामाङ परिवारलाई भेट्न नेपाल पुगे, शब्दले व्यक्त गर्न नसकिने गरी खुसी भए । दुःखपीडाको समयमा परिवारको महत्त्व सबैका लागि उदाहरण बन्न सक्छ भन्ने वृत्तचित्रमा छ, उनी भन्छन्, आप्रवासी युवाहरू, जो परिवारबाट टाढा छन्, उनीहरूको कथालाई समेटिएको छ । यसअघि तामाङले भेडा गोठालोसम्बन्धी वृत्तचित्र बनाएका थिए । त्यसले पनि अमेरिकाका विभिन्न राज्यहरूका महोत्सवमा अवार्डहरू जितेका थिए ।"
जिउन सिकाउने किताब,"काँकडभिट्टा (कास) झापाको शनिश्चरे माविका शिक्षक रोहित खपांगी संगीत सर्जक तथा गायक त थिए नै, लेखकको पहिचान पनि थपे । उनको हाम्रो किताब कृति सार्वजनिक भएको छ । कृति सार्वजनिक गर्न यिनले परम्परागत शैली रोजेनन् । भिन्न शैली अपनाए । विद्यालयको प्रार्थना सभामा सहभागी विद्यार्थी र शिक्षकमाझ कृति सार्वजनिक गरियो । कृति सार्वजनिक गर्ने पात्र पनि चिनिएको या वरिष्ठ व्यक्ति थिएन, विद्यालयकी नर्सरीकी छात्रा साइदु खातुन थिइन् । कार्यक्रमको ब्यानर अड्याए पक्रेर बसेका लेखकले सादा कागजमा बेरिएको पुस्तक खातुनको हातमा दिएर भने नानी यो बाहिरको कागज च्यातेर किताब देखाउनु है । उनले त्यसै गरिन् । सहभागीले ताली बजाए । कृति सार्वजनिक भयो । प्रधानाध्यापक चेतामणि खनालले भने सरल जीवनयापनका लागि किताब उपयोगी छ । शिक्षकद्वय पुण्य सुवेदी र रुद्र खतिवडाले सरल ढंगमा लेखिएको कृति ४ कक्षादेखि माथिका विद्यार्थी र पाठकहरूले सहजै बुझ्न सक्ने रहेको बताए । यो कृतिमा सवै कुरा समेटिएको छ, शिक्षक सुवेदीले थपे, सिंगो ब्रह्माण्ड बुझ्न यो पुस्तक सहयोगी हुनेछ । लेखक खपांगीले ७ वर्षको अध्ययनपछि कृति सार्वजनिक गरेको सुनाए । यो कृति सुन्दर संसार अनि स्वस्थ, स्वाभिमानी, आनन्दित र सफल जीवनका लागि हो, दार्शनिक शैलीमा उनले भने, किताबले मान्छेलाई सहज, सरल अनि खुसियालीपूर्ण जीवन बाँच्न सघाउनेछ ।"
युभेन्ट्सको कठिन जित,"जितविहीन न्युकासललन्डन नर्विच सिटीविरुद्धको अग्रता जोगाउन नसक्दा १० खेलाडीमा समेटिएको न्युकासल युनाइटेडले प्रिमियर लिग फुटबलमा जारी सिजन पहिलो जितको अवसर गुमाएको छ । अंकतालिकाको अन्तिमतिर रहेका दुवै टोली रेलिगेसन जोखिममा छन् ।टिमु पुक्कीलाई बक्सभित्र फाउल गरेका सियारन क्लार्कले खेल सुरु भएको ९ मिनेटमै रातो कार्ड पाएपछि घरेलु टोली न्युकासल १० खेलाडीमा समेटियो । यद्यपि नर्विचले त्यो अवसर उपयोग गर्न सकेन । दोस्रो हाफमा पेनाल्टीमार्फत क्यालम विल्सनले गोल गरेपछि न्युकासलले नै अग्रता लियो ।खेल सकिन ११ मिनेट बाँकीमा पुक्की सानदार भलीमार्फत बराबरी गोल फर्काउन सफल रहे । सिजनमा पहिलो जितको आस गरेका न्युकासल समर्थक एकाएक निराश भए । खेलको इन्ज्युरी समयमा नर्विचले ३ अंक हासिल गर्ने एउटा अवसर खेर फालेको थियो ।यो एक अंकले दुवै टोलीलाई केही हदसम्म राहत मिलेको छ । तर, लिड्सले क्रिस्टल प्यालेसलाई १० ले हराउँदै पुछारका तीन टोलीसँग ५ अंकको अग्रता बनाएको छ । पुछारमा रहेको न्युकासललाई रेलिगेसन टार्न अहिलेको अवस्थामा ६ अंक जरुरी छ । खेलाडीहरूले अधिक लचकता प्रदर्शन गरेको मैले महसुस गरें, जुन आगामी खेलका लागि आवश्यक पर्नेछ । यदि हामी ११ जना नै थियौं भने हामीले वास्तवमै यो खेल जित्ने थियौं, टोटेनहमका प्रशिक्षक इडी होवेले भने । जारी प्रिमियर लिगमा न्युकासलले जति गोल अरू कुनै टिमले खाएका छैनन् ।"
नेपाली रेफ्रीमाथि अन्तर्राष्ट्रिय नजर,"(फ्रान्स)  कोरोना महामारी फैलिनु एक महिनाअघि दीपेन्द्र ढकाल विश्व मिलिटरी गेम्स खेलाउनका लागि चीनको वुहानमा थिए । सातौं सीआईएसएम मिलिटरी वर्ल्ड गेम्स अक्टोबर १८२७, २०१९ सम्म वुहानमा भएको थियो । त्यहाँ तेक्वान्दो निर्णायकको भूमिकामा गएका थिए ढकाल । मिलिटरी स्पोर्ट्सको कुम्भमेलामा नेपाली आर्मीका ४० खेलाडीले पनि पहिलोपल्ट भाग लिएका थिए ।मिलिटरी गेम्स सकिएको अर्को महिना (डिसेम्बर) वुहानबाटै कोरोना भाइरस फैलिएको थियो । विश्वभर महामारीको रूपमा फैलिइरहेको कोरोनाले दुई वर्षको अवधि लाखौं लाखको ज्यान लिइसकेको छ । चौतर्फी क्षेत्रलाई प्रभाव पारेको छ । चलायमान रहने खेलकुद ठप्प भयो । दुई वर्षपछि अन्तर्राष्ट्रिय प्रतियोगिता खेलाउन उनै तेक्वान्दो रेफ्री ढकाल फ्रान्सको पेरिस आइपुगेका छन् । त्यसका लागि उनले थुप्रै रिक्वायरमेन्ट पूरा गर्नुपर्ने थियो । दैनिक पीसीआर, भ्याक्सिन रिपोर्ट, भिसाको प्रक्रियामा समस्या झेल्दै उनी फ्रेन्च ओपन खुला तेक्वान्दो खेलाउन आइपुगेका थिए । यसै प्रतियोगिताका लागि छानिएका दुई खेलाडी भिसा समस्याका कारण आउन नपाएको उनले बताए । कोभिड१९ का कारण अन्तर्राष्ट्रिय प्रतियोगिताहरू खेल्नखेलाउन आउन एकदमै गाह्रो छ, उनले भने, भिसा प्रक्रियामै धेरै जटिलता झेल्नुपर्छ ।वुहानको त्यही मिलिटरी गेम्सबाटै उनले अन्तर्राष्ट्रिय प्रतियोगितामा निर्णायकको भूमिका सुरु गरेका थिए । जहाँ १ सय ३८ देशको सहभागिता थियो । त्यतिबेलै उनी विश्वका प्रचलित रेफ्रीहरूको नजरमा परेका थिए ।त्यसकै परिणामस्वरुप उनलाई २०२० को जनवरीमा जर्मनीको ह्याम्बर्गबाट रेफ्रीका लागि निम्तो आयो । त्यहाँ भएको प्रतियोगिता युरोपेली मुलुक र बाहिरका गरी करिब ३६ देशका खेलाडीले भाग लिएका थिए । त्यसपछि आफ्नै भूमिमा भएको १३ औं दक्षिण एसियाली खेलकुदमा पनि उनी निर्णायक भए । दीपेन्द्र काभ्रे, कुसादेवीका हुन् । किसानी परिवारमा हुर्किएका उनी नेपाली सेनामा आबद्ध भए । नेपालमा तेक्वान्दो लोकप्रिय खेल थियो । मलाई सम्झना छ म सानैदेखि तेक्वान्दोमा रुचि राख्थें, उनले सम्झिए । बलियो स्वभावका उनले प्रतिस्पर्धामा आफूलाई अब्बल रूपमा उभ्याए ।२०५७ सालमा तेक्वान्दो खेलाडी भएका उनले थुप्रै राष्ट्रिय र अन्तर्राष्ट्रिय प्रतियोगिता पनि खेले । तर, रंगशालामा ट्रेनिङ गर्दा खुट्टामा चोट लागेपछि उनको खेलाडी करियरमा भने पूर्णविराम लागेको थियो । यद्यपि तेक्वान्दोप्रतिको उनको मोह छुटेन । रेफ्रीतिर आँखा लगाए । सन् २०१२ मा राष्ट्रिय रेफ्री बन्दा उनी २३ वर्षको अल्लारे ठिटो थिए । तर, सन् २०१८ मा चीनको उसी सहरमा अन्तर्राष्ट्रिय रेफ्रीको परीक्षा दिन गएपछि उनको सफलताले खुट्किलो चढ्न थाल्यो । अन्तर्राष्ट्रिय स्तरको रेफ्रीका लागि परीक्षा दिन नेपालबाट ६ जना गएकामा दीपेन्द्रमात्रै उत्तीर्ण भएका थिए । त्यहींबाट उनको अन्तर्राष्ट्रिय रेफ्री यात्रा सुरु भएको हो । वुहानमा मिलिटरी गेम्स खेलाएपछि भने आफूमा आत्मविश्वास बढेको दीपेन्द्र बताउँछन् । भन्छन्, त्यो प्रतियोगिता मेरा लागि धेरै गर्विलो रह्यो । त्यहींबाट अन्तर्राष्ट्रिय स्तरमा प्रतियोगिता खेलाउन सक्छु भन्ने आँट मिल्यो । विश्व तेक्वान्दो संघको र्याङकिङमा राम्रो प्रदर्शन देखिएकाले पेरिसमा रेफ्री गर्न निम्त्याइएको उनले सुनाए । फ्रान्समा उनले २१ खेलमा रेफ्री गरे । बिहानदेखि साँझसम्मै खेलाउनमै व्यस्त रहे । उनले इरान, भारत, अमेरिका, यूएई, लक्जेम्बर्ग, बेल्जियम, इरान, क्यानडालगयत दर्जनौं देशका रेफ्रीसँग अनुभव साट्न पाए । यस्ता ठूला प्रतियोगिताहरू जति धेरै खेलायो, आफूले पनि त्यति धेरै सिकिन्छ, उनले सुनाए । खेलाडी र रेफ्री हुँदा के भिन्नता छ त ? धेरै भिन्नता छ । उनले अर्थ्याए, खेलाडी हुँदा सम्पूर्ण ध्यान खेल्नमै हुन्छ । खेलमा मात्रै ध्यान दिए पुग्छ । रेफ्री भएपछि मध्यस्थता गर्न सक्नुपर्छ । रेफ्री बन्नु भनेको उदाहरणीय हुनु हो । सम्मान जगाउनु र आफैंलाई सम्मान गर्न लायक बनाउनु पनि हो । दुई खेलाडीबीचको लडाइँको तटस्थता सुनिश्चित गर्नु हो । जब मैदानमा भइन्छ, त्यो बेला दुई प्रतिद्वन्द्वी र उनीहरूको खेलमा केन्द्रित हुन सक्नुपर्छ । कतै गल्ती पो गरिन्छ कि भनेर तनाव पनि हुन्छ । यो सबै व्यवस्थापन गर्नुपर्छ ।उनी पाकिस्तानको इस्लामाबादबाट सिधै पेरिस आएका हुन् । पाकिस्तान ओपन तेक्वान्दो च्याम्पियनसिप खेलाएर उनी यता आएका थिए । पाकिस्तान ओपनमा भने उनीलगायत नेपालका आधा दर्जन रेफ्री निर्णायकमा रहेका थिए । उनी विभागीय टिमका एकमात्र अन्तर्राष्ट्रियस्तरका तेक्वान्दो रेफ्री हुन् । त्रिभुवन आर्मी क्लबसँग आबद्ध दीपेन्द्र आफ्नो सफलताका लागि नेपाली सेनाको पनि ठूलो हात रहेको सुनाउँछन् । पेरिस आइपुगेका शिक्षामन्त्री देवेन्द्र पौडेल, फ्रान्सका लागि नेपाली राजदूतलगायत उपस्थित कार्यक्रममा रेफ्री दीपेन्द्रले प्रतियोगिता खेलाउन आउनका लागि ठूलो समस्या झेल्नुपरेको अनुभव सुनाउँदै त्यस्ता कार्यलाई सहजीकरण गरिदिन सम्बन्धित निकायसमक्ष अनुरोध गरेका थिए ।दीपेन्द्र र नेपाली खेलकुदका लागि खुसीको पक्ष के भने विश्व तेक्वान्दो रेफ्रीका अध्यक्ष सर्ज सेम्बोनाले उनलाई प्रतिभावान रेफ्रीको रूपमा लिएका छन् । अध्यक्ष सेम्बोनाले दीपेन्द्रको निर्णायक क्षमतामाथि नजर लगाइरहेको पेरिसको पत्रिकाले उल्लेख गरेको छ । फ्रान्सेली भाषामा प्रकाशित तेक्वान्दोका शेर्पा शीर्षकको समाचारमा रेफ्री अध्यक्ष सर्ज सिब्बोनाले भनेका छन्, विश्वभरका रेफ्री बोलाउने जिम्मेवारीमा छु । म सबै याममा अन्तर्राष्ट्रिय, विश्व च्याम्पियनसिप वा ग्रान्ड प्रिक्समा उनीहरूसँग काँधमा काँध मिलाएर काम गर्छु । मलाई रेफ्रीका गुणहरू थाहा छ । दीपेन्द्र एक प्रतिभाशाली र इमान्दार रेफ्री हुन् । म उनलाई भविष्यमा हुने प्रतियोगिताका लागि सिफारिस गरिरहने छु ।दीपेन्द्र अहिले सी श्रेणीका रेफ्री हुन् । उनको धोको अन्तर्राष्ट्रिय स्तरको ए श्रेणीको रेफ्री बन्ने छ । दुई वर्षमा विश्व वरीयताका ८ खेल खेलाएपछि बी र फेरि अर्को दुई वर्षमा विश्व वरीयताका १० खेल खेलाएपछि ए श्रेणीको अन्तर्राष्ट्रिय रेफ्री बन्ने अवसर आउने छ । उनी लक्ष्य सुनाउँछन्, विश्वका रेफ्रीहरूको कमिटीमा आबद्ध हुने लक्ष्य छ । त्यहाँ पुग्न सकेयता प्रचुर प्राविधिक ज्ञानलाई नेपालमा बाँड्न पाइन्छ । त्यसले नेपाली खेलाडीलाई नै फाइदा हुनेछ । सेनामा आबद्ध हुनाले संस्थाको छवि पनि राम्रो बन्ने आशा छ । विश्वस्तरमा नेपालको रेफ्री भनेर देशको शिर उँचो हुनेछ । मेरो त्यहीं पुग्ने धोको छ, पेरिसमा देखाएको मिहिनेतप्रति आशावादी छु ।"
प्रकाश र रमेशको जोडी विजयी,"(काठमाडौं)  सिन्धुपाल्चोकको बाह्रबिसेस्थित खुर्सानीबारी खेलकुद कभर्डहलमा बुधबार सुरु बाह्रबिसे कप राष्ट्रव्यापी खुला ब्याडमिन्टनको जिल्लास्तरीय पुरुष युगलतर्फको सेमिफाइनल समीकरण पूरा भएको छ । सेमिफाइनलमा चौताराका प्रकाश श्रेष्ठ र रमेश श्रेष्ठ, मेलम्चीका किसन दुलाल र राजन श्रेष्ठ, बाह्रबिसेका अभिषेक गुरुङ र रमेश शेर्पा तथा बलेफीका पूर्ण थापा र अजय लामाको जोडी पुगेका छन् ।प्रकाशको जोडीले बलेफीका श्रीकृष्ण श्रेष्ठ र राजकुमार तामाङको जोडीलाई २२२०, ८२१, २११४ को सेटमा हरायो । किसनको जोडीले बाह्रबिसेका प्रतिश साख र नवराज सापकोटाको जोडीलाई १६२१, २३२१, २४२२ ले, अभिषेकको जोडीले मेलम्चीका फुनु शेर्पा र विजेन्द्र तामाङको जोडीलाई २१११, २११६ ले र पूर्णको जोडीले चौताराका पदम घले र सविन श्रेष्ठको जोडीलाई २१११, २११४ ले पराजित गर्दै सेमिफाइनल पक्का गरेका थिए । स्पर्धामा २४ जोडीले भाग लिएका थिए । मंसिर १८ सम्म हुने राष्ट्रिय प्रतियोगिताामा पुरुष एकल, महिला एकल, पुरुष युगल (ब्याडमिन्टन संघको एकलतर्फ उच्च २० वरीयताका खेलाडीबाहेक), सिन्धुपाल्चोक जिल्लास्तरीय पुरुष युगल र भेट्रान्स युगल गरी ५ विधामा १ सय ४८ खेलाडीले भाग लिएका छन् ।५ लाख ५० हजार पुरस्कार राशि रहेको प्रतियोगितामा शीर्ष तीनस्थान हात पार्ने खेलाडीले पुरुष एकलतर्फ १ लाख २५ हजार, ६५ हजार र ३० हजार तथा महिला एकलतर्फ ५० हजार, २५ हजार र १२ हजार ५ सय रुपैयाँ पुरस्कार पाउनेछन् ।"
प्रदेश ३ को मिश्रित नतिजा,"काठमाडौं (कास) प्रथम गुरुङ स्पोर्ट्स हाउस कप खुला भेट्रान्स पुरुष भलिबल प्रतियोगितामा बुधबार प्रदेश ३ ले मिश्रित नतिजा निकालेको छ ।प्रदेश ३ रातोले चितवनको कर्पाकेली युवा क्लबलाई २५१७, २५१८ ले हरायो भने नेपाल भलिबल संघको टिमसँग प्रदेश ३ नीलो टोली २०२५,२५२०, १५११ ले पराजित भयो । तनहुँको झिर्लुङले धादिङ एडभान्सलाई २५१३, २५२३ ले हरायो । आयोजक गुरुङ स्पोर्ट्स हाउसले साझा यातायातसँगको खेलमा २५२३, २५१८ को सफलता पायो । एम स्पोर्ट्स क्लबले प्रदेश १ रातो टोलीलाई १६२५, २५१९, १५१३ ले हरायो भने सोही प्रदेशको सेतोले धादिङ एडभान्ससँगको खेलमा २५७, २५१९ को विजय नतिजा निकाल्यो । स्पर्धा ढोरपाटन भलिबल प्रशिक्षण केन्द्र नयाँ बसपार्कमा भइरहेको छ ।"
गोधूलि रनिङ कपको तयारी,"सुनसरी (कास) गोधूलि फुटबल क्लबको आयोजनामा पुस २४ देखि माघ ८ सम्म टुबोर्ग गोधूलि रनिङ कप फुटबलको २२ औं संस्करण हुने भएको छ । गोधूलि फुटबल प्रतियोगिता धरान उपमहानगरभित्र सीमित भए पनि प्रत्येक वडाबाट उत्पादित खेलाडीले अन्य क्लबमा जाने गरेका छन् । धरान१६ स्थित रंगशालामा हुने प्रतियोगितामा धरानका २० वटै वडा टिम प्रतिस्पर्धी हुने उपाध्यक्ष सतिश केसीले बताए । उनले धरानबाट राष्ट्रिय स्तरका क्वलमा आवद्ध भएका अधिकांश खेलाडी कुनै न कुनै समय वडा स्तरीय गोधूलि क्लब खेलेरै उत्पादित भएको बताए । प्रतियोगिताको गत वर्षको विजेता वडा १४ ले १ लाख ११ हजार १ सय ११ र उपविजेता वडा १६ ले ५५ हजार ५ सय ५५ रुपैयाँ पाएका थिए । पत्रकार सम्मेलनमा केसीले भने, यसपालि पुरस्कार रकम वृद्धि गर्ने लक्ष्य लिए पनि कति वृद्धि गर्ने भन्ने निष्कर्ष पछि सार्वजनिक गर्नेछौं ।"
पालिका फुटबलमा १० टोली,"मकवानपुर (कास) जिल्लास्तरीय प्रथम अन्तरपालिका फुटबल प्रतियोगितामा १० टोलीले भाग लिने भएको छ । मंसिर १८ देखि हेटौंडा४ स्थित लोकतान्त्रिक मैदानमा हुने प्रतियोगिताको सम्पूर्ण तयारी पूरा भएको जिल्ला समन्वय समिति मकवानपुरले जनाएको छ । समिति प्रमुख रघुनाथ खुलालका अनुसार मंसिर २५ सम्म चल्ने प्रतियोगिता विजेताले २ लाख र उपविजेताले १ लाख रुपैयाँ प्राप्त गर्नेछन् । सर्वोत्कृष्ट, विधागत उत्कृष्ट खेलाडी र प्रशिक्षकले नगद पुरस्कार पाउनेछन् । यसै प्रतियोगिताबाट प्रदेशस्तरीय प्रतियोगिताका लागि जिल्ला टोली तयार गरिने समितिले जनाएको छ ।"
दोस्रो माझी गोल्डकप सुरु,रामेछाप (कास) दोस्रो राष्ट्रिय माझी गोल्डकप फुटबल प्रतियोगिता बुधबारदेखि मन्थलीमा सुरु भएको छ । ६ दिनसम्म चल्ने प्रतियोगितामा २० जिल्लाका २२ टिमले भाग लिएको आयोजक माझी उत्थान संघ रामेछापले जनाएको छ । प्रतियोगिताको युवा तथा खेलकुदमन्त्री महेश्वरजंग गहतराजले उद्घाटन गरे । २०७६ सालदेखि माझी राष्ट्रिय गोल्डकप सुरु भऐको थियो । मकवानपुर जिल्लामा भएको पहिलो संस्करणमा रामेछाप जिल्ला माझी उत्थान संघ विजयी भएको थियो ।
