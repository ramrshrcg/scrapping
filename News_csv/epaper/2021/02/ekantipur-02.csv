शीर्षक,विवरण
म्यान्मारमा सैनिक कु,"संविधानतः जननिर्वाचित राष्ट्रपतिले मात्र संकटकाल घोषणा गर्न सक्छन् । सन् २००८ मा संविधान निर्माणमा महत्त्वपूर्ण भूमिका खेलेका कारण शासन प्रणालीमा सेनालाई एउटा स्थायी भूमिका सुनिश्चित गरिएको छ । चुनावी प्रतिस्पर्धाबिना नै उसले संसद्मा २५ प्रतिशत सिट पाउँछ भने रक्षा, आन्तरिक मामिला र सीमासम्बन्धी मन्त्रालय सञ्चालन गर्छ । सन् १९६२ मा शासनसत्ता नियन्त्रणमा लिँदा पनि तत्कालीन सेनाप्रमुखले देशको अक्षुण्णतामा संकट उत्पन्न भएको दाबी गरेका थिए । केही दिनअघि सेनाले विद्रोह गर्ने तयारी गरिरहेको अपुष्ट समाचार सार्वजनिक भए पनि सेनाले त्यसलाई अस्वीकार गरेको थियो । तर नोभेम्बरमा भएको चुनावबाट निर्वाचित तल्लो सदनको पहिलो बैठक बस्नुअघि सेनाले सत्ता हातमा लिएको हो । तल्लो सदनको बैठक सोमबारका लागि तय गरिएको थियो । तल्लो सदन हाउस अफ रेप्रिजेन्टेटिभ्सका लागि भएको चुनावमा सत्तारूढ दल एनएलडी ३ सय ९६ सिटमा विजयी भएको थियो । संविधानअनुसार सरकार गठनका लागि ३ सय २२ सिट आवश्यक पर्छ । नागरिक सरकारलाई सत्ता हस्तान्तरण गर्नुपर्ने भएपछि सैनिक योजनामा सन् २०१० को जुनमा दर्ता गरिएको युनियन सोलिडारिटी एन्ड डेभलपमेन्ट दलले नोभेम्बरको चुनावमा ३३ सिट मात्रै जितेको थियो । सुचीले हालसम्म चुनावी नतिजाबारे सार्वजनिक रूपमा कुनै प्रतिक्रिया नजनाए पनि उनको दल एनएलडीले सैनिक आरोप अस्वीकार गरिसकेको छ । प्रतिस्पर्धामा रहेका ९० भन्दा बढी दलमध्ये १७ वटा साना दलले चुनावमा धाँधली भएको दाबी गर्दै आएका छन् तर चुनावी पर्यवेक्षकहरूले धाँधली नभएको बताएका थिए । निर्वाचन आयोगले पनि गत साता चुनावी नतिजाप्रति अविश्वास गर्नुपर्ने अवस्था नरहेको बताएको थियो । त्यसको दुई दिनपछि सेनाले आफूहरू संविधानको पालना गर्न र देशलाई संकटबाट जोगाउन प्रतिबद्ध रहेको जनाएको थियो । सुचीले नागरिकलाई सैनिक कु अस्वीकार गर्न आग्रह गरेकी छन् । एनएलडीको फेसबुक पेजमा सुचीको प्रतिनिधित्व गर्दै पोस्ट गरिएको विज्ञप्तिमा उनले सैनिक कु को प्रतिरोध गर्न नागरिकलाई आह्वान गरेकी छन् । एनएलडीले नोभेम्बरको चुनावमा प्रयोग गरेको चेयर एनएलडी पेजमा विज्ञप्ति जारी गरिएको हो । समाचार संस्था रोयटर्सका अनुसार उक्त सन्देश सेनाले कु गर्नुभन्दा केही समयअघि लेखिएको हो ।म नागरिकहरूलाई सैनिक कु अस्वीकार गर्न आग्रह गर्छु । साथै उक्त कदमको प्रतिरोधका लागि पनि आह्वान गर्छु, विज्ञप्तिमा भनिएको छ । विज्ञप्तिमा सुचीको हस्ताक्षर नभए पनि उक्त सन्देशले उनको भावना प्रतिबिम्बित गर्ने पार्टीका अध्यक्ष विन ह्टेइनले जनाएका छन् । विज्ञप्तिमा ह्टेइनले हस्ताक्षर गरेका छन् । सन् २००८ को जनमतसंग्रहले पारित गरेको संविधानअनुसार म्यान्मारमा सन् २०१० को नोभेम्बरमा आमनिर्वाचन भएको थियो । सुचीको दल एनएलडीले चुनाव बहिष्कार गरेपछि युनियन सोलिडारिटी तथा डेभलपमेन्ट पार्टी प्रतिस्पर्धा गरेका करिब ८० प्रतिशत सिटमा विजयी भएको थियो । संयुक्त राष्ट्रसंघ, पश्चिमा देश तथा स्वतन्त्र पर्यवेक्षकले उक्त चुनावमा व्यापक धाँधली भएको बताएका थिए । सन् २०१५ मा भएको चुनावमा सुचीको दलले बहुमत ल्याएसँगै म्यान्मार पूर्णरूपमा सैनिक शासनबाट मुक्त भएको थियो । सोमबारको कु सँगै पुनः सैनिक कब्जामा पुगेको छ । एनएलडीकी नेत्री सुची सन् १९८९ देखि २०१० सम्म पटकपटक गरी करिब १५ वर्ष लोकतन्त्रका लागि नजरबन्दमा बस्न बाध्य भएकी थिइन् ।सन् १९९१ मा नोबेल शान्ति पुरस्कार पाएपछि बनेको सुचीको अन्तर्राष्ट्रिय छवि तीन वर्षअघि अल्पसंख्यक रोहिंगा मुसलमानमाथि सेनाले गरेको बर्बर दमनका बेला मौन रहेपछि धूमिल भएको थियो । सन् २०१७ मा राखिने प्रान्तमा भएको सैनिक दमनका कारण लाखौं रोहिंगा मुसलमान विस्थापित भएका थिए । संयुक्त राष्ट्रसंघले सैनिक दमनलाई जातीय सफाया को संज्ञा दिएको थियो । त्यतिबेला कुनै प्रतिक्रिया नजनाएपछि सुचीले पाएको नोबेल शान्ति पुरस्कार फिर्ता गर्नुपर्नेसम्मको माग उठेको थियो । अन्तर्राष्ट्रियस्तरमा आलोचना भए पनि उनी देशभित्र भने निकै लोकप्रिय रहेको पछिल्लो चुनावले पुष्टि गरेको थियो ।यसैबीच, जननिर्वाचित सरकार अपदस्थ गरी शासनसत्ता हातमा लिने म्यान्मारको सेनाको कदमको अन्तर्राष्ट्रिय समुदायले निन्दा गरेका छन् । संयुक्त राष्ट्रसंघका महासचिव एन्टोनियो गुटेरेसले सैनिक कदमप्रति विरोध जनाउँदै सुचीसहित नियन्त्रणमा लिइएका राष्ट्रपति तथा नेताहरूलाई तत्काल रिहा गर्न आग्रह गरेका छन् । अमेरिकी राष्ट्रपति कार्यालयका अनुसार म्यान्मारको पछिल्लो अवस्थाबारे राष्ट्रपति जो बाइडेनले अधिकारीहरूसँग जानकारी लिएका छन् । म्यान्मारको सेनाले गरेका कुनै कार्यप्रति अमेरिकाको समर्थन नरहेको र उक्त कदमका लागि जिम्मेवारविरुद्ध कारबाही गरिनुपर्ने ह्वाइटहाउसद्वारा जारी विज्ञप्तिमा उल्लेख छ । बेलायतले पनि सैनिक नेतृत्वको कडा आलोचना गरेको छ । जनमतको कदर गरिनुपर्छ र नेताहरूलाई रिहा गरिनुपर्छ, बेलायती प्रधानमन्त्री बोरिस जोन्सनले भनेका छन् ।म्यान्मारको सेनालाई लामो समयदेखि समर्थन जनाउँदै आएको चीनले राजनीतिक र सामाजिक स्थायित्वका लागि सबै पक्षले मतभेद हटाउनुपर्ने बताएको छ । अस्ट्रेलिया, जापान, सिंगापुर, इन्डोनेसिया, फिलिपिन्सलगायत मुलुकले विज्ञप्ति प्रकाशन गरी म्यान्मारको पछिल्लो अवस्थाप्रति चिन्ता प्रकट गर्दै म्यान्मारको सेनालाई कानुनी शासनको सम्मान गर्न आग्रह गरेका छन् । अस्ट्रेलियाली विदेशमन्त्री मरिस पेनले सुचीलगायत नियन्त्रणमा लिइएका सबैलाई हिरासतमुक्त गर्न आग्रह गरेकी छन् । उनले नोभेम्बरमा भएको चुनावको नतिजा अस्ट्रेलियाका लागि स्वीकार्य रहेको जनाउँदै त्यसको नतिजाबमोजिम शान्तिपूर्ण रूपमा संसद् बैठक बस्नुपर्ने बताइन् । जापानले सुचीलाई रिहा गर्न र प्रजातन्त्र पुनःस्थापना गर्न आग्रह गरेको छ । जापानको परराष्ट्र मन्त्रालयले जारी गरेको विज्ञप्तिमा सेनालाई म्यान्मारमा लोकतान्त्रिक राजनीतिक प्रणाली छिटो पुनःस्थापना गर्न आग्रह गरिएको छ । जापानको राजधानी टोकियोमा सयौंले म्यान्मारको सेनाविरुद्ध प्रदर्शन गरेको जनाइएको छ । त्यस्तै सैनिक कदमको विरोधमा थाइल्यान्डका लोकतन्त्र पक्षधरहरूले पनि विरोध प्रदर्शन गरेका छन् । भारत, बंगलादेशल, नर्वे, स्विडेन र डेनमार्कले पनि सैन्य शक्तिले निर्वाचित सरकारलाई हटाई शासनसत्ता कब्जामा लिएकोप्रति गम्भीर आपत्ति जनाएका छन् ।"
आधिकारिकता दाबी गर्ने दाहालनेपाल समूहको निर्णय,कसरी होला विवाद निरूपण ?नेकपाको दाहालनेपाल समूहमा करिब दुई तिहाइ संख्या आफ्नो पक्षमा भएको देखिँदादेखिँदै पनि आधिकारिकतासम्बन्धी प्रक्रियामा प्रवेश गर्न अझै कानुनी अड्चन छ । अहिले राजनीतिक दलसम्बन्धी ऐनको दफा ४४ अनुसार ४० प्रतिशत केन्द्रीय कमिटी सदस्यले पार्टीको आधिकारिकता दाबी गर्न सक्छन् । यो दाबी गर्ने संख्याको करिब दोब्बर संख्या दाहालनेपाल समूहसँग छ तर यस्तो दाबी पार्टीको विवाद सुरु भएको ३० दिनभित्र गरिसक्नुपर्ने ऐनमा व्यवस्था छ । नेकपाको विवाद कहिले वा कुन मितिबाट सुरु भएको हो र ३० दिन कहिलेदेखिलाई मान्ने भन्नेमा अन्योल छ । पुस ५ मा प्रतिनिधिसभा विघटन भएपछि नेकपा स्पष्ट रूपमा दुई कित्तामा बाँडिएको छ भने पुस ७ गते दुवै पक्षका छुट्टाछुट्टै बैठक बसेका छन् । ती बैठकबाट दुवै समूहले आआफ्ना निर्णय गरेका छन् । यो दिनलाई आधिकारिक मान्ने हो भने ऐनअनुसार ३० दिनको समय घर्किइसकेको छ । दाहालनेपाल पक्ष भने निर्वाचन आयोगले गत माघ ११ गतेसम्म नेकपा एकै रहेको भन्ने आफैंले जानकारी दिइसकेकाले त्यो दिनभन्दा पछिको समयलाई आधिकारिक रूपमा विवाद सुरु भएको समय मानेर त्यसको ३० दिनभित्र आधिकारिकता दाबी गर्न जान लागेको हो ।आयोगले आधिकारिकता निरूपण गर्नमा अर्को अड्चन राजनीतिक दलसम्बन्धी नियमावली पनि छ । उक्त नियमावलीमा निर्वाचन घोषणा भएपछि कुनै पनि दलको विवाद निरूपण नहुने उल्लेख छ । आयोगले यो प्रावधानअनुसार नेकपाको विवाद सल्टाउन समस्या हुने देखेपछि पुस १९ मा नियमावली संशोधन गरी निर्वाचन अवधिमा पनि दलको विवाद मिलाउन सक्ने प्रावधान राखेको थियो । संशोधित यो नियमावलीले वैधानिकता पाउन राजपत्रमा प्रकाशित हुनुपर्छ तर आयोगले निर्णय गरेको झन्डै एक महिना भइसक्दा पनि सरकारले यसलाई राजपत्रमा प्रकाशित गरिदिएको छैन । निर्वाचन घोषणा भइसकेको अवस्थामा दल फुट्न नसक्ने प्रावधान यथावत् रहनुपर्ने ओली पक्षको दलिल छ । उसले यही कारण राजपत्र छपाइमा अवरोध गरेको छ । नियमावलीअनुसार निर्वाचन अवधि सुरु भइसकेकाले विवाद निरूपणमा समस्या पर्ने देखिन्छ ।
अब खोप ७ खालका दीर्घरोगीलाई,"प्राथमिकताका आधारमा अब कसलाई खोप दिने भनेर हामीले निर्धारण गरिसकेका छौं, स्वास्थ्य सेवा विभागको परिवार कल्याण महाशाखा प्रमुख तारानाथ पोखरेलले भने, उच्च जोखिममा जो छन् उनीहरूको पालो चाँडै आउने व्यवस्था मिलाइसकेका छौं । कुनकुन दीर्घरोग लागेकालाई खोप दिने भन्ने तय गरे पनि उनीहरूको पहिचान गर्न कठिन रहेको उनले बताए । पहिचान गर्ने आधार तय भइरहेको उनको दाबी थियो । पहिलो चरणको खोप लगाइसकेपछि उमेर समूहअनुसार खोप दिने कि जोखिममा रहेर काम गर्ने पेसाकर्मीलाई दिने भन्ने निर्णय हुन बाँकी छ, उनले भने, कसलाई खोप लगाउनेभन्दा पनि पहिलो चरणमा आएको खोपमध्ये कति बाँकी रहन्छ, त्यसका आधारमा प्राथमिकता निर्धारण हुन्छ ।मन्त्रालयले यसअघि बनाएको योजनाअनुसार दोस्रो प्राथमिकतामा पर्ने समूह कुल जनसंख्याको १७ प्रतिशत अर्थात् ५१ लाख ६४ हजार, २ सय ६९ जना रहेको अनुमानित तथ्यांक छ । उनीहरूका लागि मात्रै १ करोड ४ लाख ४३ हजार १ सय ८५ डोज खोप आवश्यक पर्छ । तर नेपालले कहाँबाट कति खोप खरिद गरेर ल्याउँछ भन्ने टुंगो भने भइसकेको छैन । सुविधा पर्खिने, कम्पनीले दिने मूल्यमा लिने वा सहुलियतका लागि पहल आदि के गर्दा सहज हुन्छ त्यही गर्नेमा सरकारले नीति प्रस्ट पारिसकेको छ, स्वास्थ्य सेवा विभागको व्यवस्थापन महाशाखा प्रमुख भीमसिंह तिंकरीले भने, आवश्यक खोप खरिदका लागि पहल भइरहेको छ । सरकारले निर्धारण गरेको प्राथमिकताअनुसार कुनै पनि बेला खोप ल्याउन सकिन्छ । चीन सरकारले आइतबार नेपाललाई १ लाख ५० हजार जनालाई पुग्ने गरी तीन लाख मात्रा खोप सहयोग गर्ने जनाएको थियो । चिनियाँ सरकारी कम्पनी सिनोफार्म ले बनाएको उक्त खोपलाई औषधि व्यवस्था विभागले नेपालमा आपत्कालीन प्रयोग अनुमति दिइसकेको छैन । भारतबाट सहयोगमा भित्रिएको १० लाख मात्रा कोभिसिल्ड खोप अहिले लगाउने काम भइरहेको छ, जुन खोपलाई विभागले नेपालमा आपत्कालीन प्रयोग अनुमति पनि दिएको छ । सहयोगस्वरूप आइपुगेको खोप लगाउन गत बुधबारदेखि सुरु भएको हो । पहिलो चरणको खोप अभियान माघ २३ सम्म चल्नेछ । मन्त्रालयका अनुसार ६ दिनमा सातै प्रदेशमा १ लाख १३ हजार १ सय ७५ जनाले खोप लगाएका छन् । पहिलो चरणमा सरकारी, निजी स्वास्थ्य संस्थामा कार्यरत स्वास्थ्यकर्मी, सहयोगी कर्मचारी, सरसफाइकर्मी, एम्बुलेन्स तथा शववाहन चालक र सहचालक, कोरोनाबाट मृत्यु भएकाको शव व्यवस्थापनमा खटिने सुरक्षाकर्मी, त्रिभुवन विमानस्थलका कर्मचारीहरूलाई खोप लगाउने काम भइरहेको छ । यस्तै पहिलो चरणमै जेलमा रहेका कैदी तथा सुरक्षाकर्मी, वृद्धाश्रममा आश्रित व्यक्तिहरू र कार्यरत कर्मचारीलाई खोप लगाइएको छ । ७५ वर्ष उमेर समूहका नागरिकलाई पहिलो चरणमै समावेश गर्ने योजना बनाइएको थियो । तर भ्याक्सिन अपुग हुने भएपछि दोस्रो प्राथमिकतामा राखिएको हो ।"
सभामुख र राष्ट्रिय सभा अध्यक्षबीच द्वन्द्व,"संसद् सचिवालयले संवैधानिक परिषद्ले गरेको सिफारिस फिर्ता गरेपछि संघीय संसद्को दुई सदनको अधिकार क्षेत्रलाई लिएर त्यसका प्रमुखबीच नै द्वन्द्व सुरु भएको छ । प्रतिनिधिसभाका सभामुख अग्निप्रसाद सापकोटाले संवैधानिक परिषद्ले संसदीय सुनुवाइ समितिलाई नियुक्तिका लागि गरेको सिफारिस आइतबार फिर्ता गरेका थिए । उनले अधिकार नै नभएको विषयलाई एकल निर्णय गरेर संवैधानिक परिषद्मा सिफारिसको कागजातसहितको फाइल फिर्ता गरेको भन्दै राष्ट्रिय सभा अध्यक्ष गणेशप्रसाद तिमिल्सिनाले आपत्ति प्रकट गरेका छन् । उनले सोमबार पत्रकार सम्मेलन गरेर सभामुखको विरोध गरे । सभामुखको पत्रले व्यवस्थापिका र कार्यपालिकाबीच द्वन्द्व बढेको चर्चा भइरहेका बेला अध्यक्ष तिमिल्सिनाको विरोधले प्रतिनिधिसभा र राष्ट्रिय सभाको अधिकार क्षेत्रको विषय नयाँ रूपले उठेको छ । यो विवादले नेकपा विभाजनको असर संघीय संसद्मा प्रस्ट रूपमा देखिएको छ । सापकोटा नेकपा दाहालनेपाल र पूर्वअध्यक्ष तिमिल्सिना प्रधानमन्त्री केपी ओली निकट छन् । सुरुदेखि नै प्रधानमन्त्री ओलीले सापकोटालाई सभामुख बनाउन चाहेका थिएनन् । लामो समयसम्म पार्टीको आन्तरिक खिचातानीका बीच नेकपा अध्यक्ष पुष्पकमल दाहालको अडानका कारण सभामुख बनेका सापकोटा र ओली निकट अध्यक्ष तिमिल्सनाबीचको सम्बन्ध यसअघि पनि सुमधुर थिएन । संवैधानिक परिषद्ले गरेको सिफारिसअनुसारको सम्बन्धित व्यक्तिको सुनुवाइ संघीय संसद्को संयुक्त सुनवाइ समितिले गर्नुपर्छ । समितिले सिफारिस गरेमा मात्र सम्बन्धित व्यक्तिलाई पदको शपथ गराउनुपर्ने व्यवस्था छ । सुनुवाइ समिति नै नभएको अवस्थामा के गर्ने भन्ने अन्योल भइरहेका बेला सापकोटाले कागजपत्र फिर्ता गरेपछि थप विवाद सुरु भएको हो । हाल प्रतिनिधिसभा विघटन भएकाले सुनुवाइ समिति नभएको अवस्थामा सुनुवाइ हुने अवस्था नभएको भन्दै सापकोटाले सिफारिस भएका नामावली संवैधानिक परिषद्मा फिर्ता पठाएका थिए । संवैधानिक परिषद्को सिफारिससहितको पत्र प्रतिनिधिसभा विघटन भएकै दिन गत पुस ५ गते सचिवालयमा दर्ता भएको थियो । समिति नै नभएको अवस्थामा सुनुवाइ हुन नसक्दा विगतमा पनि यस्तै अभ्यास भएको प्रसंग जोड्दै सापकोटाले फाइल फिर्ता गरेको तर्क गरेका छन् । अध्यक्ष तिमिल्सिनाले सापकोटाले संवैधानिक परिषद्लाई लेखेको पत्रले राष्ट्रिय सभाकै गरिमामा प्रहार भएको उल्लेख गरेका छन् । सभामुखले परिषद्लाई लेखेको पत्रमा संघीय संसद् र समितिहरूको सञ्चालनको अधिकार आफूमा निहित रहेको व्यहोरा उल्लेख गरेको भन्दै तिमिल्सिनाले आपत्ति प्रकट गरेका हुन् । दुवै सदनको सम्पत्तिका रूपमा रहेको सिफारिसको विषयमा सभामुखले पत्रमा लेखेको भाषा राष्ट्रिय सभा नै छैन जसरी प्रयोग गरेकाले आफूले विरोध जनाउनुपरेको बताए । उनले कागजपत्र फिर्ता प्रक्रियामा राष्ट्रिय सभा संलग्न नभएको पनि प्रस्ट्याएका छन् । सभामुखले पत्र फिर्ता पठाए पनि नियुक्तिमा असर पर्छ जस्तो आफूलाई नलागेको उनको भनाइ छ । उनले प्रकाशित गरेको प्रेस नोटमा सुनुवाइ समितिको दुईतिहाइले बाहेक अन्य व्यक्ति वा निकायलाई सिफारिस फिर्ता गर्ने अधिकार नभएको उल्लेख गरेका छन् ।प्रधानमन्त्री ओलीको अध्यक्षतामा गत मंसिर ३० गते बिहान बसेको संवैधानिक परिषद्को बैठकमा गणपूरक संख्या नपुगेपछि त्यसै दिन दिउँसो संवैधानिक परिषद्सम्बन्धी अध्यादेश राष्ट्रपतिबाट जारी गराएर बेलुकी अर्को बैठक बोलाइएको थियो । अध्यादेशमा तीन जना उपस्थित भए मात्र पनि निर्णय गर्न सक्ने व्यवस्था गरिएको थियो । सोही व्यवस्थाअनुसार बसेको बैठकमा सभामुख सापकोटा र प्रमुख प्रतिपक्षी दलका नेता शेरबहादुर देउवा अनुपस्थित थिए । प्रधानमन्त्री ओली, राष्ट्रिय सभाका अध्यक्ष तिमिल्सिना र प्रधानन्यायाधीश चोलेन्द्रशमशेर जबरासमेत तीन जनाको उपस्थितिमा भएको बैठकले संवैधानिक निकायका अध्यक्ष तथा सदस्यहरू गरी ३८ जना सिफारिस गरेको थियो । तर त्यतिबेला बैठक बसेर छलफल गरे पनि सिफारिस नगरेको जानकारी गराइएको थियो । अध्यक्ष तिमिल्सिनाले त्यतिबेला बैठकमा संवैधानिक परिषद्का पदाधिकारी तथा सदस्यको विषयमा छलफल भए पनि निर्णय नभएको बताएका थिए । तर उनले पत्रकार सम्मेलनमा त्यतिबेलै बैठकको निर्णय सुनुवाइ समिति र संसद् सचिवालयका महासचिवलाई जानकारी गराएको दाबी गरे । सञ्चारकर्मीले उनलाई निर्णय नै नभएको जानकारी गराएकोमा अहिले किन बोली फेरेको भन्दै प्रश्न गरेका थिए । उनले अहिले प्रेस नोटमा जे उल्लेख गरियो त्यही नै हो भन्दै प्रस्ट्याएका थिए । उनले संघीय संसद्ले अस्वीकृत गरेको बाहेक संविधानतः राष्ट्रपतिबाट भएको सिफारिस कानुनसरह लागू हुने प्रसंग जोड्दै भने, संवैधानिक परिषद् काम, कर्तव्य र अधिकार कार्यविधिसम्बन्धी पहिलो संशोधन अध्यादेश २०७७ सम्बन्धमा सर्वोच्च अदालतबाट अन्यथा आदेश भएको अवस्था होइन र छैन ।"
फेरि परिषद् बैठक,काठमाडौं संवैधानिक परिषद्को बैठक बुधबार बोलाइएको छ । निर्वाचन घोषणा भएको अवस्थामा सरकार कामचलाउ भइसकेको र विगतमा गरेको नियुक्तिको सिफारिसमाथि नै प्रश्न उठिरहेका बेला बैठक बोलाइएको हो । राष्ट्रिय सभा सचिवालय स्रोतका अनुसार साँझ ५ बजे प्रधानमन्त्री निवास बालुवाटारमा बैठक बस्नेछ । पहिलो एजेन्डा संवैधानिक निकायमा नियुक्ति सिफारिस सम्बन्धमा र दोस्रो एजेन्डामा विविध उल्लेख गरिएको छ । प्रमुख प्रतिपक्षी कांग्रेसका सभापति शेरबहादुर देउवालाई भने बैठकको सूचना नआएको उनका सहयोगी भानु देउवाले बताए ।
चुनाव एक दिन पनि पर सर्दैन,"धनुषा (कास) प्रधानमन्त्री केपी शर्मा ओलीले प्रधानमन्त्री पदकै लागि विश्वमा कुनै पनि दलभित्र यतिबिघ्न वितण्डा नभएको बताएका छन् । मिलेर जाने भए आफूले फागुनमा प्रधानमन्त्री पद छोडिदिने प्रस्ताव राखेको पनि उनले बताए । प्रधानमन्त्री खान हिँडेका रहेछन्, दशा लागेछ, धनुषाको ढल्केबरमा विद्युत् सबस्टेसन उद्घाटनपछि सोमबार आयोजित कार्यक्रममा ओलीले कसैको नाम नलिईकनै भने, वितण्डा नगर, २४ महिना पर्ख, मिलेर जाने भए फागुनमा छोडिदिन्छु भनेकै थिएँ । चोक्टा खान गएकी बूढी झोलमा डुबी जस्तै भएछ ।ओलीले पार्टीभित्रैबाट सरकारलाई लगातार समस्यामा पार्ने काम गरिएको आरोप लगाए । टेलिभिजनमा गयो । उफ्रियो । सरकार र पार्टीलाई गाली गर्यो । त्यति नै थियो उनीहरूको काम, उनले भने, खुट्टा तान्नेहरू थिए । म यही गीत गुनगुनाइरहें, म त हिँड्छु आफ्नै बाटो, खुट्टा तान्दै गर । ओलीले चुनाव एक दिन पनि पर नसर्ने बताए । उनले धनुषामा वैशाख १७ गते नै चुनाव हुने दाबीसमेत गरे । धनुषाको यो क्षेत्रमा वैशाख १७ मै चुनाव हुन्छ, उनले भने, चुनावको तयारीमा लागिहाल्नुस् । तोकिएकै समयमा चुनाव हुन्छ । एक दिन पनि पर सर्दैन ।उनले आफूलाई मधेसविरोधी भनेर प्रचार गरिएकामा पनि चित्त दुखाए । केपी ओली मधेसीविरोधी हो भनेर कानकानमा पुर्याएको होला । ती मधेसप्रेमी डोम, चमार र दुसाधको छोरालाई काँखमा राख्न सक्छन् ? प्रधानमन्त्री ओलीले भने, हेरुँ त कत्तिको मधेसीप्रेमी हो । केपी ओलीले नै मधेसमा बाटो, ढल र सिँचाइ बनाउँछ । तराईमा सिँचाइ गर्न पहाड छेडेर कोसी ल्याउँदै छौं । राम्रा र नयाँ कामका लागि परम्परा तोड्नु नराम्रो नभएको उनले बताए । पशुपतिमा १ सय १ किलोको सुनको जलहरी हालिदिने भनेपछि परम्परा बिग्रने भयो भनेर केही मिडियाले लेखे, उनले भने, चाँदीकै हाल्नुपर्थ्यो । सुनको हाल्नुहुन्न, परम्परा बिग्रिन्छ रे । म त्यस्तालाई सोध्न चाहन्छु, तपाईंको बुबा पण्डित, तपाईं किन पत्रकार हुनुभयो ? पण्डितै भएको भए पो परम्परा बच्थ्यो । मेरो बुबा प्रधानमन्त्री थिए र ? म प्रधानमन्त्री भएँ । नयाँ कामका लागि परम्परा भत्काउनुपर्छ । ओलीले सोमबारै सिरहामा पूर्वसांसद हेमनारायण यादवको १७ औं स्मृतिसभालाई सम्बोधन गर्दै हिम्मत भए निर्वाचनमा सहभागी भई जनताको माझमा आउन आन्दोलनरत पक्षलाई चुनौती दिए । अबको संसद्लाई फेरि जोडघटाउ र किनबेचको थलो बनाउने प्रयास गरेकाले नै मैले संसद् विघटनको सिफारिस गरेको हुँ, उनले भने, संवैधानिक संकट उत्पन्न हुन लागेको अवस्थामा भएको यो विघटन पूर्णरूपले संवैधानिक छ र निर्धारित मितिमा चुनाव पनि निर्बाध रूपले सम्पन्न हुन्छ ।केही तत्त्वहरूले जनतालाई भड्काएर र अन्योलमा राखेर भत्काउने र बिगार्ने काम मात्र गर्न जानेको आरोप लगाउँदै उनले त्यस्ता तत्त्वको षड्यन्त्रलाई चिर्दै आफूले देश बनाउने काममा मात्र ध्यान दिन थालेको बताए । वर्षौंदेखि विकास र सुशासनमा पछि परेको हाम्रो देशमा म प्रधानमन्त्री भएपछि बल्ल चारैतिर विकास र समृद्धिका कार्यक्रम अगाडि बढेको छ, उनले भने, मुलुक विकास, समृद्धि र सुशासनतर्फ लम्कन थालेपछि आत्तिएर केही तत्त्वहरूले मांसाहारी आन्दोलन गर्नुपर्छ भनेर जनतालाई उकासिरहेका छन् । अबको नेपालमा कुनै मांसाहारी आन्दोलनको आवश्यकता छैन, त्यस्तो धृष्टता पनि नगर्नुहोस् ।"
अविश्वास प्रस्ताव लम्ब्याइँदै,"वाग्मती प्रदेशका मुख्यमन्त्री डोरमणि पौडेलविरुद्ध दर्ता भएको अविश्वास प्रस्तावमाथिको छलफलका लागि आह्वान गरिएको प्रदेशसभा बैठक अचानक स्थगित गरेर सभामुख सानुकुमार श्रेष्ठले यस विषयलाई लम्ब्याएका छन् । अविश्वास प्रस्ताव सदनमा औपचारिक रूपमा प्रवेश गराउन सुरुबाटै आनाकानी गरेका सभामुख श्रेष्ठले सोमबार दिउँसो २ बजेका लागि बोलाइएको प्रदेशसभा बैठक आइतबार राति सूचना टाँसेर फागुन ५ गतेसम्मका लागि स्थगित गरेका थिए । सोमबारको बैठकमा अविश्वास प्रस्तावमाथि छलफल हुने कार्यक्रम थियो ।प्रधानमन्त्री केपी ओली समूहका मुख्यमन्त्री पौडेलविरुद्ध पुष्पकमल दाहालमाधवकुमार नेपाल समूहका ४५ सांसदले पुस १० मा प्रदेशसभामा अविश्वास प्रस्ताव दर्ता गराएका थिए । उपसभामुख, अविश्वास प्रस्तावका प्रस्तावक र प्रदेशसभामा प्रतिनिधित्व गर्ने दलहरूसँग आन्तरिक छलफलसमेत नगरी बैठक स्थगित गरेपछि सभामुख श्रेष्ठको भूमिकाप्रति दलहरूले आक्रोश पोखेका छन् । उनीहरूले प्रदेशसभालाई सभामुखले बन्धक बनाएको र सरकारबाट प्रभावित भएको आरोप लगाएका छन् । सभामुखको भूमिकालाई प्रदेशसभा सदस्य तथा नेकपा दाहालनेपाल समूहकी संसदीय दलका नेता अष्टलक्ष्मी शाक्यले अल्पमतको सरकारको लाचार छाया का रूपमा टिप्पणी गरिन् । नेत्री शाक्यले प्रदेशसभामा मुख्यमन्त्रीविरुद्ध अविश्वास प्रस्ताव दर्ता भएको अवस्थामा त्यसलाई टुंग्याउनुपर्ने जिम्मेवारीबाट सभामुख पन्छिएर बैठक स्थगित गरेको आरोप लगाइन् । सभामुखले छलफलै नगरी मध्यरातमा बैठक स्थगितको सूचना जारी गरेको भन्दै उनले प्रदेशसभा बैठक तत्काल बोलाउन माग गरिन् । सरकार अल्पमतमा छ, यस्तो अवस्थामा निरन्तर बैठक सञ्चालन गर्नुपर्ने हुन्छ, संसदीय मूल्य मान्यता, संवैधानिक व्यवस्था र प्रदेशसभा नियमावलीको घोर उल्लंघन सभामुखबाट भयो, उनले भनिन् । विशेष कारण नखुलाई स्थगन गरिएको प्रदेशसभा बैठक अविलम्ब सुरु गर्न उनले माग गरिन् ।प्रमुख प्रतिपक्षी दल कांग्रेसले पनि सदन स्थगितको विरोध गरेको छ । कांग्रेस सचेतक छिरिङ दोर्जे लामाले पटकपटक संसद् बैठक स्थगित गरेर अविश्वास प्रस्तावलाई अनिर्णयको बन्दी बनाएको भन्दै सभामुख श्रेष्ठको आलोचना गरेका छन् । बिनाकारण सदन अवरुद्ध हुनु संसदीय प्रणाली र सिद्धान्तविपरीत छ, तत्काल बैठक आह्वान गरेर मत विभाजन प्रक्रिया अगाडि बढाउन जरुरी छ, उनले भने । उनले कांग्रेसले सदन सञ्चालनका लागि अविश्वास प्रस्ताव दर्ता भएदेखि नै प्रयास गरिरहेको दाबी गरे । विवेकशील साझाका सांसद रमेश पौड्यालले एक्कासि बैठक स्थगित गरेर सभामुखले अल्पमतमा रहेको सरकारलाई सहयोग पुर्याएको आरोप लगाए । प्रदेशसभामा अविश्वासको प्रस्ताव दर्ता भएको अवस्थामा त्यसलाई टुंग्याउनुपर्ने जिम्मेवारीबाट सभामुख पन्छिएको र सरकारबाट प्रभावित भएको आरोप लगाए । प्रदेशसभाको मुख्य विषय अविश्वास प्रस्ताव हो, यो विषयमा निरन्तर छलफल हुनुपर्थ्यो, सर्वदलीय बैठकमा प्रस्ताव फेस गर्न आफू तयार रहेको मुख्यमन्त्रीबाट अभिव्यक्ति आइरहेकै छ, उनले भने ।प्रदेशसभा बैठक तत्काल बोलाउन माग गर्दै प्रदेशसभा परिसरमा नाराबाजी भएको छ । सभामुख सानुकुमार श्रेष्ठले फागुन ५ सम्म बैठक स्थगित गरेपछि दाहालनेपाल समूहका प्रदेशसभा सदस्यहरूले नाराबाजी गरेका हुन् । दाहालनेपाल समूहबाट मुख्यमन्त्रीका रूपमा प्रस्तावित नेत्री शाक्य, उपनेता शालिकराम जम्कट्टेल, पूर्वसामाजिक विकासमन्त्री युवराज दुलाललगायतको नेतृत्वमा प्रदेशसभा परिसरमा नाराबाजी भएको हो । जम्कट्टेलले लामो समयदेखि अल्पमतमा रहेको सरकारविरुद्ध प्रदेशसभामा प्रतिनिधित्व गर्ने सबै राजनीतिक दललाई एउटै कित्तामा उभिन आह्वान गरे । सभामुखको स्वेच्छाचारिताको विरोध गर्न र संसदीय मूल्य मान्यता र मर्यादाको पक्षमा उभिनुपर्ने समय आएको छ, उनले भने । दाहालनेपाल पक्षका सांसदले मुख्यमन्त्री पौडेलको राजीनामा माग गरेका छन् । प्रदेशसभामा अविश्वास प्रस्ताव दर्ता भएको अवस्थामा मुख्यमन्त्री पौडेल अल्पमतमा रहेको प्रमाणित भइसकेकाले तत्काल नैतिकताका आधारमा राजीनामा दिन उनीहरूले माग गरेका हुन् ।"
"इजलासले सोधिरह्यो, खरेलले टारिरहे","बहस गर्ने पोडियमको दायाँतिरबाट इजलासतर्फ फर्केर बस्ने महान्यायाधिवक्ता अग्नि खरेलको सोमबारदेखि बहस गर्ने पालो थियो । प्रतिनिधिसभा विघटनको निर्णय सही हो भनी सरकारको निर्णयको प्रतिरक्षा गर्न उनी सोमबार सुनुवाइ सुरु हुनासाथ पोडियममा उभिए । मास्क लगाएपछिको फाइदा उनले अनौपचारिक रूपमा सुरु गर्दै भने, अनुहार देख्न पर्दैन, कति जोडतोडका साथ बहस गर्यो भन्ने आवाजबाटै थाहा हुन्छ ।प्रतिनिधिसभा विघटनको विरोधमा १३ दिनको सुनुवाइका क्रममा कैयौं कानुन व्यवसायीहरूबाट व्यंग्य र आलोचना खाएका खरेलले बहसको सुरुवातसमेत उनीहरूमाथिको व्यंग्यबाटै गरे । रिट निवेदन नै लिएर आइसकेपछि केही गम्भीर विषयवस्तु उठाएको भए हुन्थ्यो, उनले भने, उहाँहरूको कामगराइ विरोधाभासयुक्त देखियो । संवैधानिक व्याख्याको विषय पनि भन्नुहुन्छ, बृहत् पूर्ण इजलास पनि चाहियो रे । राजपत्रमा निस्केको छैन, आधिकारिक होइन पनि भन्नुहुन्छ । अनि निर्णय बदर गराउन पनि हिँडिरहनुभएको छ ।उनले रिट निवेदकमध्येका एक नेकपा प्रमुख सचेतक देव गुरुङमाथि व्यंग्यको झटारो हाने । सरकारलाई संविधानको धारा ७६ को उपधारा २ (दुई दल मिलेर बनेको सरकार) अनुसार गठन भएको आरोप लगाउने गुरुङमाथि उनले भने, एमाले र माओवादी केन्द्रबीच एकता भएपछिको परिणामस्वरूप उहाँ दलको प्रमुख सचेतक नियुक्त हुनुभयो । अहिले होइन भन्नुहुन्छ । होइन भने कुनकुन दल मिलेर अहिले सरकार बन्यो, देखाउन सक्नुपर्यो ।खरेलले लामो समय यस्तै सेरोफेरोका विषयवस्तु र टिपनटापन विषयमा बहस गरे । प्रतिनिधिसभा विघटनको निर्णय किन सही हो र त्यसको संवैधानिक औचित्य के हो ? भन्ने मूल प्रश्नमा उनले प्रवेश गर्न रुचि देखाएनन् । त्यसपछि उनले वरिष्ठ अधिवक्ता दिनेश त्रिपाठी र रिट निवेदकमध्येका सांसद कृष्णभक्त पोखरेलमाथि व्यंग्य कसे । विघटन असंवैधानिक हो भनी दाबी गरेका त्रिपाठीले सर्वोच्च अदालतमै अर्को रिट निवेदन दर्ता गरेर सरकारसँग चुनावको विस्तृत योजना झिकाउन आदेश माग गरेको भन्दै उनले यी दुई क्रियाकलाप विरोधाभासयुक्त भएको आरोप लगाए । सांसद पोखरेलले सर्वोच्च अदालतमा रिट निवेदन हालेपछि निर्वाचन आयोगमा प्रधानमन्त्रीका गतिविधि निर्वाचन आचार संहिताविपरीत हुने भन्दै रोक लगाउन माग गरेको उनले आरोप लगाए । उहाँहरूका गतिविधि हेर्दा विघटन स्विकारेको पनि देखिन्छ, विरोध पनि गरिरहनुभएको छ, अलि विरोधाभासयुक्त छ, उनले भने । त्यसपछि बल्ल प्रतिनिधिसभा विघटन किन सही हो भन्ने बहसको विषयवस्तुमा प्रवेश गर्न खोजेका महान्यायाधिवक्ता खरेलले संसदीय शासन प्रणाली को शब्दावली समाते । हाम्रो संविधानमा संसदीय शासन प्रणालीलाई विशेषता मानिएको छ, उनले भने, संविधानवादको आधारभूत सिद्धान्तमा टेकेर नै मुलुक चलेको छ । संविधानको धारा ७४ मा नै संसदीय प्रणाली भनेपछि प्रधानमन्त्रीले प्रतिनिधिसभा विघटन गर्न पाउने अधिकार रहेको बुझ्नुपर्छ । उनी विवादको मूल विषयमा अडिरहन चाहेनन् । राजपत्रको विषयमा प्रवेश गरे । अघिल्ला दिनका सुनुवाइहरूमा पुस ५ गतेको प्रतिनिधिसभा विघटनको निर्णय झन्डै एक महिनापछि राजपत्रमा प्रकाशित भएको भन्दै निवेदकहरूका कानुन व्यवसायीले हंगामा मच्चाएका थिए । ऐननियमजस्ता कानुनका हकमा मात्रै राजपत्रमा प्रकाशित भएपछि लागू हुने हो, उनले भने, अरू विषयवस्तु आमजनमानसमा सूचित गर्न मात्रै प्रकाशित गरिन्छ । उनले त्यसको पुष्टि गर्न आफूभन्दा एक कार्यकाल अघि महान्यायाधिवक्ता भएका वरिष्ठ अधिवक्ता रमण श्रेष्ठको उदाहरण दिए । रमणपछि वरिष्ठ अधिवक्ता वसन्तराम भण्डारी महान्यायाधिवक्ता भएका थिए भने त्यसपछि अग्नि खरेल । खरेलले भने, मेरो नियुक्तिपछि बल्ल रमणजीको राजीनामा स्वीकृत भएको सूचना राजपत्रमा प्रकाशित भएको छ । त्यसरी हेर्दा म नियुक्त भएपछि पनि उहाँ पदमै रहिरहनुभयो त ?अघिल्ला दिनहरूमा बहसका क्रममा कानुन व्यवसायीले संविधानसभामा सभासद रहेका खरेलमाथि व्यंग्य गर्न बाँकी राखेका थिएनन् । खरेलले त्यतिबेला प्रधानमन्त्रीलाई प्रतिनिधिसभा विघटन गर्ने अधिकार संविधानमा नराखिएको भनी दिएको अभिव्यक्ति सामाजिक सञ्जालमा फैलिएको थियो । त्यही विषयलाई संकेत गर्दै कानुन व्यवसायीहरूले उहाँलाई अहिले पदीय बाध्यताले बोल्न अप्ठ्यारो परेको होला, नत्र त भित्री मनदेखि महान्यायाधिवक्ताज्यूलाई पनि विघटन गलत हो भन्ने परेको हुनुपर्छ भन्दै व्यंग्य गरेका थिए । खरेलले त्यसको जवाफ दिए । उहाँहरूले मेरो चिन्ता गर्नुभयो, (संविधानसभामा रहेकी) सपना श्रीमान् पनि यहीं हुनुहुन्छ, उहाँलाई पनि कोट्याउने प्रयास गर्नुभयो, उनले भने, मैले सरकारको प्रतिरक्षा गरिनँ भने संवैधानिक दायित्वबाट च्युत होला भन्नुभयो । मेरा अभिव्यक्ति विवादास्पद थिए र ? उनले भने, प्रधानमन्त्रीज्यूले जुन बाटो लिएर विघटन गर्नुभयो, त्यो संविधानसम्मत छ । संविधानको व्यवस्था, विगतको अभ्यासका आधारमा त्यो निर्णय सही छ । त्यसपछि खरेलले आफूबाहेक अरू सरकारी वकिलहरूको नाम लिँदै बहसमा उनीहरूलाई क्षेत्रगत रूपमा जिम्मेवारी दिइएको भन्दै आफ्नो जिम्माअनुसार क्षेत्रगत गहिराइमा उनीहरूले बहस गर्ने बताए । अनि एमाले र माओवादी केन्द्र एकीकरण हुँदाका राजनीतिक प्रसंगहरूमा प्रवेश गरे । २०७५ जेठ २३ गते दुई दल निर्वाचन आयोगमा गएर एकीकरणको निवेदन दर्ता गराएको र त्यो आधिकारिक भएको बताए । यतिन्जेल करिबकरिब मौनजस्तै रहेको इजलासमा न्यायाधीश अनिलकुमार सिन्हाले एउटा प्रश्न सोधे । उनले गत पुस ५ गतेको मन्त्रिपरिषद् बैठकको निर्णय पढ्न आग्रह गरे । जसमा लेखिएको थियो, प्रतिनिधिसभामा बहुमत प्राप्त संसदीय दलको नेताको हैसियतले २०७४ साल फागुन ३ मा प्रधानमन्त्री पदमा मेरो नियुक्ति भएपछि । त्यसपछि सिन्हाले बीचैमा रोके । जुन मितिमा दुई दलबीच एकीकरण भएकै थिएन, त्योभन्दा अगाडिको मितिमा बहुमत प्राप्त एउटै दलको संसदीय दलको नेता भनेर मन्त्रिपरिषद्को बैठकको निर्णयमा कसरी लेख्न मिल्यो ?महान्यायाधिवक्ता खरेलले २०७४ साल फागुन ३ गते सरकार गठन हुँदा योयो दलको समर्थन थियो भनी फेहरिस्त सुनाए । अनि त्यो समर्थन कायम रहेकाले नेकपाबिना सरकार बन्न सक्छ भन्ने कुनै दलले दाबी नगरेको बताए । उनले सिन्हाको प्रश्नको सोझो जवाफ दिएनन् । घुमाउरो रूपमा सरकार गठनको पृष्ठभूमि बाँधेर छाडिदिए ।अनि महान्यायाधिवक्ता खरेलले इजलासको ध्यानाकर्षण गराउँदै संविधानका धारा र उपधारा टिप्न लगाए । उनका अनुसार ती धाराउपधाराहरू कुनै न कुनै रूपमा प्रतिनिधिसभा विघटन गर्न पाउने प्रधानमन्त्रीको अधिकारसँग सरोकारित छन् । संविधान निर्माणका क्रममा तयार भएका प्रतिवेदन र फेहरिस्तहरू पनि हेर्न आवश्यक नभएको बताए । उनले भने, त्यहाँ लेखिएको कुराको आधारमा हेर्ने हो भने हामी सही ठाउँमा पुग्न सक्दैनौं । महान्यायाधिवक्ता खरेलले संविधान निर्माणका क्रममा नेपाली कांग्रेस, एमाले, माओवादी, मधेसवादी दलहरूबीच १६ बुँदे सहमति भएको र त्यो सहमति शासकीय स्वरूप निर्धारणका विषयमा रहेको सुनाए । इजलासबाट न्यायाधीश सपना प्रधान मल्लले प्रश्न सोधिन्, संविधानसभाबाहिर दलहरूबीच भएको १६ बुँदे सहमतिलाई संविधान निर्माणको मनसायका रूपमा लिन मिल्छ र ? महान्यायाधिवक्ता खरेलले सोझो उत्तर दिएनन् । न्यायाधीश अनिलकुमार सिन्हाले प्रधानमन्त्रीले पदको शपथग्रहण गर्दा संविधानको धारा ७६ को कुन उपधाराअन्तर्गत शपथ लिएका हुन् भनी जानकारी मागे । त्यसपछि न्यायाधीश तेजबहादुर केसीले भने, हामी सरकारी पक्षले संविधानको कुन धाराअन्तर्गत उहाँको नियुक्ति भनेका छौं त ?महान्यायाधिवक्ता अग्नि खरेलले यी प्रश्नहरूको पनि सोझो उत्तर दिएनन् । बरु तर्किएर संविधानको धारा ७६ का विकल्पहरूमा बहस गर्न थाले । उनको सवाल एउटै दलको बहुमतको सरकार, संयुक्त सरकार अनि अल्पमतको सरकारले गर्न नसक्ने विघटनको सिफारिस जुनसुकै दलको सांसद (धारा ७६ को उपधारा ७) अन्तर्गत बन्ने प्रधानमन्त्रीले चाहिँ कसरी सक्छ भन्ने थियो ? सबैभन्दा कमजोर सरकारले प्रतिनिधिसभा विघटन गर्न सक्ने तर बहुमतको प्रधानमन्त्रीले नपाउने रे, उनले भने, के संविधानको व्याख्या यसरी हुन सक्छ र ? निवेदकका कानुन व्यवसायीहरूले प्रतिनिधिसभा विघटनको विषयलाई अहिलेको संविधानमा अधिकार नभई सरकार गठन हुन नसक्ने अवस्था भएमा गतिरोध फुकाउन ताजा जनादेशमा जाने प्रक्रियाका रूपमा रहेको भनी दाबी गरेका थिए ।सुधारिएको संसदीय व्यवस्था ?बहस मूल मुद्दामा प्रवेश गर्न नसकेपछि न्यायाधीश सपना प्रधान मल्लले केही सवाल अघि सारिन् । उनले बहुमतको सरकारले प्रतिनिधिसभा विघटन गर्न पाउने कि नपाउने ? भनी सोधिन् । अनि वैकल्पिक सरकार बन्न सक्ने अवस्था थियो कि थिएन भनेर प्रतिनिधिसभामा परीक्षण हुनुपर्ने कि नपर्ने भनी अर्को प्रश्न गरिन् । जवाफमा खरेलले संसदीय दलको नेता चयन भइसकेका बेला त्यो खण्डित नभएको, प्रतिनिधिसभामा पनि विश्वासको मत कायम भएको अवस्थामा परीक्षण गरिरहनु नपर्ने जवाफ दिए । २०४७ सालको संविधानमा पनि त्यो व्यवस्था रहेको भन्दै उनले अहिले विघटनको अधिकार हटाइएको भनेर तर्क गर्न नहुने बताए । एउटा प्रधानमन्त्रीलाई विघटन गर्न नदिनुको परिणाम के भयो ? खरेलले २०५२ सालमा तत्कालीन प्रधानमन्त्री मनमोहन अधिकारीले गरेको विघटन सर्वोच्च अदालतले उल्ट्याएको र त्यसपछि बारम्बार सरकार ढाल्ने र फेर्ने खेल भएको उदाहरण दिँदै भने, विघटन सदर नगर्दा हुने राजनीतिक क्षतिको आकलन गर्नुपर्छ । नेपालको संविधानलाई संसदीय व्यवस्था भएको संविधानकै संज्ञा दिँदै उनले सुधारिएको संसदीय व्यवस्था, जसमा प्रधानमन्त्रीलाई विघटन गर्ने अधिकार छैन भन्ने विपक्षी कानुन व्यवसायीहरूको तर्कमा आपत्ति जनाए । उनले संविधानमा सुधारिएको संसदीय व्यवस्था भनेर लेखिएको छ र ? भनी उल्टै प्रश्न गरे । प्रधानमन्त्री केपी शर्मा ओलीलाई दलभित्रैबाट असहयोग भएको र काम गर्न नदिइएकाले विघटन गर्नुपरेको भन्दै उनले प्रतिनिधिसभामा अविश्वासको प्रस्ताव पेस नभएको र संसदीय दलमा पनि नेता फेर्ने प्रस्ताव नपरेको अवस्थामा विघटनको विकल्प नभएको दाबी गरे । उनले भने, अर्को सरकार गठन हुन सक्ने अवस्था पटक्कै थिएन । न्यायाधीश विश्वम्भर श्रेष्ठले सोधे, अर्को प्रधानमन्त्री नियुक्त हुन नसकेको अवस्था हो र ? यो कसरी व्याख्या गर्नुहुन्छ, इजलासको कुरा हो, महान्यायाधिवक्ता खरेलले भने, सरकारले काम गर्न सकेन । दलभित्रैबाट असहयोग भयो । यस्ता राजनीतिक प्रश्न उठेपछि अर्को प्रधानमन्त्री नियुक्त हुन सक्ने अवस्था थिएन । तसर्थ विघटनमा जाने निर्णय भएको हो । न्यायाधीश तेजबहादुर केसीले सोधे, प्रधानमन्त्रीले धारा ७६ को उपधारा ७ अनुसार विघटन गर्दा विश्वासको मत लिनुपर्ने हो ? जवाफमा खरेलले भने, विश्वासको मत खण्डित नभएसम्म परीक्षण गर्न आवश्यक छैन । निवेदकहरूले बहस गर्दा हरेकजसोलाई राजनीतिक मिश्रित प्रश्नहरू सोधिरहने प्रधानन्यायाधीश चोलेन्द्रशमशेर जबरा यतिन्जेल मौन थिए । उनले पहिलोपटक प्रश्न सोधे, अब विघटन नहोस् भन्ने आइरहेको छ त, २०५१ सालमा जस्तो नहोस् भन्न संविधानमा अहिलेको व्यवस्था राखेको हैन र ? यही बीचमा न्यायाधीश मल्लले केही प्रश्न राखिन् प्रतिनिधिसभामा विश्वासको मत परीक्षण हुन पर्ने कि नपर्ने ? अर्को प्रधानमन्त्री नियुक्त हुने अवस्था नै थिएन भन्ने आधार के हो ? सरकार चलाउन नदिनु, पार्टी चलाउन नसक्नु एउटै हो र ? अनि प्रधानमन्त्रीको अवशिष्ट अधिकार दललाई हो या दलको नेतालाई भनेरसमेत सोधिन् । जसको उत्तर महान्यायाधिवक्ताले यसअघि पनि पटकपटक पन्छाइरहेका थिए । खरेलले प्रतिनिधिसभामा विचाराधीन नागरिकतासम्बन्धी विधेयकको कुरा जोडे । विधेयक पारित नहुँदा कैयौंले दुःख पाएको भन्दै निजामती, लोकसेवा आयोगलगायतका विधेयकले पनि यही नियति भोग्नुपरेको बताए । उनले न्यायाधीशको प्रश्नको सोझो उत्तर दिएनन्, बरु प्रसंग एमसीसीतिर मोडे । एमसीसी अघिल्लो सरकारको प्रतिबद्धताको कुरा थियो तर अघि बढेन, उनले भने, छुट्याएको कुरामा सम्बन्धित साथीहरूले (जवाफ) दिन्छन् । उनले अरू सरकारी वकिलहरूलाई संकेत गरेका थिए । फेरि उनले संविधानका केही धारा टिपाउँदै तीभित्र पनि विघटनको आशय रहेको भनी तर्क गर्न थाले । अनि न्यायाधीश सपना प्रधान मल्लले विघटनको परिणाम र आशय एउटै हो र ? फरक किन होइन ? भनी प्रश्न गरिन् । संसदीय शासन प्रणालीमा विघटन नभएका उदाहरण छन् र ? खरेलले भने, संविधानमा विघटनको परिकल्पना छ, संसदीय प्रणाली भएकाले यो सम्भव छ । लिखित जवाफ पढिरहेन्यायाधीश अनिलकुमार सिन्हाले संविधानको प्रस्तावमा दिगो शान्ति, समृद्धिलगायतका विषय राखिएको तर अहिलेझैं बारम्बार निर्वाचन भएमा बढ्ने राजस्वको भारले कसरी समृद्धि आउँछ भन्ने प्रश्न गरे । उनले भने, दलभित्रको विवादको विषय दलबाहिर रहेका जनताले किन बेहोर्ने ? जवाफमा खरेलले प्रधानमन्त्रीले आफूलाई काम गर्न नदिएकाले जनतामा जान चाहेको बताए । अनि प्रधानमन्त्रीले अदालतमा पठाएको लिखित जवाफको लामो हिस्सा पढेर समय बिताए । न्यायाधीश सिन्हा अझै पनि उत्तरबाट सन्तुष्ट हुन सकेनन् । उनले कोही व्यक्ति संसदीय दलको नेता भएमा उसको विकल्प हुन सक्ने वा नसक्ने भन्नेबारे प्रश्न सोधे । सिन्हाले भने, दलको नेता चुनेपछि ५ वर्षसम्म परिवर्तन हुन नसक्ने हो वा परिवर्तन हुन सक्छ ? जवाफमा खरेलले भने, प्रधानमन्त्रीका पनि सपना हुन सक्छन् । संसदीय दलका पनि सपना हुन्छन् । त्यहाँ अर्को विकल्प हुँदैन । त्यो राजनीतिक विषय हो । हामी प्रवेश गर्न मिल्छ जस्तो लाग्दैन ।४ बजिसकेपछि महान्यायाधिवक्ताले कानुनविद् सूर्य ढुंगेलको लेख निकाले । केहीबेर वाचन गरे र श्रीमान्हरूले पढिदिँदा राम्रै हुन्छ भन्दै इजलासतिर दिए । समय सकिन लागेको संकेतपछि इजलासले खरेललाई अझै कति समय लिनुहुन्छ ? भनी सोध्यो । केहीबेरको कुराकानीपछि मंगलबार चिया ब्रेक अघिसम्म खरेलले नै बाँकी बहस गर्ने निष्कर्षका साथ सोमबारको सुनुवाइ टुंगियो ।"
म्यान्मारमा लोकतान्त्रिक पद्धति पुनःस्थापना हुने विश्वास : परराष्ट्र,"दाहालनेपाल समूहद्वारा निन्दा नेकपाको दाहालनेपाल समूहको केन्द्रीय कमिटी बैठकले म्यान्मारमा सेनाले गरेको कु लाई अनुपयुक्त भन्दै निन्दा गरेको छ । हिजो मात्रै म्यान्मारमा लोकतान्त्रिक प्रणाली र लोकतन्त्रविरुद्ध जुन घटना घटेको छ, त्यसलाई हाम्रो पार्टीले अनुपयुक्त भन्दै निन्दा गरेको छ, थप घटनाक्रमको विकासलाई पार्टीले गम्भीरतापूर्वक नियाल्नेछ, प्रवक्ता नारायणकाजी श्रेष्ठले भनेका छन्, पार्टी सधैं लोकतन्त्रको पक्षमा छ र त्यसप्रति हाम्रो नैतिक समर्थन छ ।"
मेलम्चीमा अझै आलटाल,"काठमाडौंवासीका लागि बहुप्रतीक्षित मेलम्ची खानेपानी आयोजना निर्माण सुरु भएको २२ वर्ष भयो । गत असारमा आयोजनाको सुरुङमा पानी पठाएर परीक्षण गर्ने क्रममा ढोका भत्किँदा एक इन्जिनियरको मृत्यु भएको थियो भने एक सवारी चालकको अवस्था अज्ञात छ । घटनाको सात महिना बितिसक्दा पनि जिम्मेवारी कसैले लिएका छैनन् । सरकार पनि त्यसको छानबिन र कारबाहीमा उदासीन देखिएको छ ।ढोका भत्केकै कारण आयोजना निर्माण तोकिएभन्दा सात महिना ढिला भइसकेको छ । २६ किलोमिटरको सुरुङमा पानी परीक्षणका क्रममा १० औं दिनमा ढोका फुस्किएको थियो । खानेपानी मन्त्रालयले गठन गरेको छानबिन समितिले ढोका भत्कनुमा आयोजना, परामर्शदाता र ठेकेदार कम्पनीलाई जिम्मेवार ठहर्याएको थियो । मन्त्रालयका सहसचिव रमाकान्त दवाडीको संयोजकत्वको छानबिन समितिले डिजाइनभन्दा उल्टो जडान गरेकाले ढोका भत्केको प्रतिवेदन गत साउनमै तयार गरेको हो । प्रतिवेदनमा घटनाको जिम्मेवार भनिएका निकाय र व्यक्तिहरूलाई नै अहिले पूर्ववत् काम लगाइएको छ । प्रतिवेदनमा किटानी गरिएको भए पनि ढोका भत्कनुको जिम्मेवारी कसैले लिएका छैनन् । घटनाको जिम्मेवार पक्षमाथि कारबाही गर्न मन्त्रालयले आलटाल गरेको आवाज उठिरहेको छ । तर नवनियुक्त खानेपानीमन्त्री मणिचन्द्र थापाले गत साता मेलम्चीको काम प्राविधिक रूपमै सफलतातिर गएको दाबी गरेपछि कारबाही नहुने सम्भावना झन् बलियो भएको स्रोतको दाबी छ । मन्त्री थापाले गत आइतबार गरेको निरीक्षणका क्रममा प्राविधिक रूपमा आयोजना ठीक ढंगले अघि बढेको बताएका थिए । राष्ट्रिय प्राथमिकता प्राप्त आयोजनामा यति ठूलो लापरबाही हुँदा पनि घटनाका दोषीमाथि कारबाही नभएकोमा आलोचना भइरहेको छ । यद्यपि मन्त्री थापाले आयोजनाको कामप्रति सन्तुष्टि मात्र व्यक्त गरेनन्, प्राविधिक रूपमै सफलतातिर गएको भनेर विगतमा सबै कमजोरीलाई ढाकछोप प्रयास गरेको निरीक्षणमा सहभागी एक अधिकारीले बताए । सहसचिव दुवाडीको संयोजकत्वको छानबिन समितिको प्रतिवेदनले औंल्याएको कमजोरीका आधारमा ठेकेदार, आयोजना र परामर्शदातामध्ये कोही न कोहीलार्ई जिम्मेवार बनाउनुको बदला मन्त्रीले नै मेलम्चीको काम ठीक ढंगले अघि बढेको बताएका हुन् । उनको यो प्रतिक्रियाले सुरुङको ढोका कुनै प्राविधिक कारणले नभई स्वतः भत्किए जस्तो भएको छ । जब कि प्रतिवेदनले भित्र खुल्ने गरी बनाउनुपर्ने ढोका बाहिर खुलेको भन्दै ठेकेदार, आयोजना र परामर्शदाताले लापरबाही गरेको उल्ल्खे गरेको छ । ढोकाको निर्माण, डिजाइन र जडानको जिम्मेवारी लिएको भारतीय कम्पनी प्रेसिजन इन्फ्राटेक लिमिटेडले आयोजना र परामर्शदातासँग सम्पर्क नगरी ढोकालाई उल्टो जडान गरेको प्रतिवेदन समितिले मन्त्रालयलाई बुझाएको थियो । दुर्घटनापछि सुरुङको अम्बाथान, सिन्धु, ग्याल्थुम र सुन्दरीजलमा रहेका सबै ढोका फुकालेर सुल्टो जडानको काम गरिरहेको आयोजनाका प्रवक्ता राजेन्द्र पन्तले बताए । काठमाडौंवासीलाई पानी खुवाउन दुई दसकदेखि हरेक सरकारलाई चुनावी नारा बनेको खर्चिलो आयोजनाले खानेपानीमन्त्री नयाँ नियुक्त हुनेबित्तिक्कै मेलम्चीको निरीक्षण गराउने गरेको छ । मन्त्रीलाई सफलतैसफलता ब्रिफिङ गर्ने बानी परेको आयोजनाको नेतृत्वले थापालाई पनि त्यही शैलीमा कन्भिन्स गरेको स्रोतको दाबी छ । मन्त्रीसँगै अनुगमनमा सहभागी आयोजनाका एक अधिकारी भन्छन्, हरेक मन्त्रीलाई निर्माण छिट्टै सकिन्छ भन्दै ब्रिफिङ गर्दै आएको वर्षौं बित्यो । कर्मचारीले जे ब्रिफिङ गर्यो मन्त्रीले बोल्ने भाषा त्यही हुने गरेको अनुभव उनले सुनाए । आयोजनाले बसालेको थितिको अनुकरण गर्दै सुरुङ निरीक्षणमा काठमाडौंको सुन्दरीजल हुँदै सिन्धुपाल्चोकको सिन्धु अडिटसम्म पुगेका थापाले मेलम्चीको थप काम छिटो गर्न निर्देशन दिएका थिए । अनुगमनका क्रममा आयोजनाका कार्यकारी निर्देशक तिरेशप्रसाद खत्रीले फागुनको पहिलो सातामा सुरुङमा पानी पठाएर परीक्षण सुरु गर्ने जानकारी दिएका थिए । उनले ढोका भत्कने बित्तिक्कै कान्तिपुरसँग दुई महिनामा सबै काम सकिने बताएका थिए । तर सात महिना बित्दा पनि सुरुङमा पानी पठाउनेनपठाउने विषय निर्णय गर्न आयोजनाका प्राविधिक विदेशी प्राविधिक टोलीको प्रतिवेदन कुरेर बसेको छ । मेलम्ची मुहान क्षेत्रबाट निर्वाचित वाग्मती प्रदेशसभा सदस्य निमा लामा आफूले दोषीलाई कारबाही गर्न पटकपटक आवाज उठाए पनि मन्त्रालयले बेवास्ता गरेको बताए । उनले भने गल्ती गर्नेमाथि कारबाही नगर्ने हो जे गरे पनि हुने परिस्थिति बन्छ । मुहान क्षेत्र हेलम्बु गाउँपालिकाले पनि दोषीमाथि कारबाही हुनुपर्ने माग गर्दै आएको छ । गाउँपालिका अध्यक्ष निमाग्याल्जेन शेर्पाले भने, सुरुङ भत्केपछि हामी यस्ता घटना दोहोरिन नहुने र दोषीमाथि कारबाही हुनुपर्ने माग गर्यौं तर केही भएन । घटनापछि स्थानीय तहसँग कुनै पनि छलफल भएको छैन ।आयोजनाका कार्यकारी निर्देशक तिरेशप्रसाद खत्रीले ढोका भत्केको घटनामा जिम्मेवारलाई कारबाही हुने दाबी गरे । अहिले ढोका भत्केर बिग्रेको काम धमाधम भइरहेको छ । जर्मन प्राविधिकको प्रारम्भिक सुझावअनुसार सुरुङको थप काम भइरहेको छ, उनले भने, ढोका भत्कनुमा कसको गल्ती देखिन्छ उसलाई कारबाही हुन्छ । जर्मन टोलीको प्रतिवेदन पर्खँदै कुर्दै ढोका भत्केको घटनाका कारण फेरि पानी पठाउँदा थप क्षति हुने शंकामा आयोजनाले गत महिना जर्मनको फिच्नर इन्जिनियरिङ कन्सल्ट्यान्ट कम्पनीका प्राविधिकबाट सुरुङको जाँच गराइएको थियो । आयोजनाको मुख्य लगानीकर्ता एसियाली विकास बैंकको अनुरोधमा नेपाल आएर पुसको पहिलो साता फर्केको टोलीले पठाउने रिपोर्ट कुरेर आयोजनाका अधिकारीहरू बसेका छन् । आयोजनाका प्रवक्ता राजेन्द्र पन्तले जर्मन प्राविधिकको अन्तिम प्रतिवेदन आएपछि मात्र के गर्नेनगर्ने यकिन हुने बताउँछन् । ढोका भत्केको घटनापछि अब बाहिरैबाट सुरुङ निरीक्षण गर्न सकिने संयन्त्र जडान गर्न सुरु गरिएको प्रवक्ता पन्तले बताए । पानी कुन तहमा पुग्यो ? सुरुङको अवस्था के छ ? आदि बाहिरैबाट अनुगमन गर्न मिल्ने उपकरण जडान भएपछि सहज हुने उनले बताए । दुई महिनाको लक्ष्यसहित थालिएको सुरुङ मर्मतको काम ६ महिना बित्दा पनि पूरा भएको छैन । अहिले जर्मनी टोलीले दिएको प्रारम्भिक प्रतिवेदनका आधारमा थप मर्मत भइरहेको छ ।घटनालगत्तै छानबिन टोलीले दिएको प्रतिवेदनमा सुरुङमा ढोका राख्दा निर्माण कम्पनी, परामर्शदाता र आयोजनाबीच समन्वय नभएको उल्लेख छ । प्राविधिक जाँच नै नगरी पानी पठाउँदा चाप थेग्न नसकेर ढोकाका नटबोल्टाहरू खुस्किएका थिए । तत्कालीन खानेपानीमन्त्री बिना मगरले गत दसैंअगावै राजधानीवासीले मेलम्चीको पानी पिउन पाउने घोषणा गरेको तीन महिना पहिले सुरुङको ढोका भत्केको थियो । पानी आउने मिति अनिश्चित बन्यो । आयोजनाका प्राविधिकहरूका अनुसार पानी प्रवेश गराएपछि २६ किमि सुरुङमार्गको सुन्दरीजलसम्म पानी भर्न करिब २० दिन लाग्छ । सुरुङमा भरिएको पूरै पानी बाहिर निकाल्नुपर्छ । त्यसपछि सुरुङमार्गमा देखिएका प्राविधिक समस्या जाँच गर्नुपर्छ । आयोजनाका डिभिजन इन्जिनियर तथा प्रवक्ता पन्त भन्छन्, पहिलो पटक पानी प्रवेश गराएपछि समस्या निस्कियो भने फेरि मर्मत गर्नुपर्छ । दैनिक १७ करोड लिटर पानी सुन्दरीजलमा निर्मित प्रशोधन केन्द्रमा जम्मा गरिनेछ । कुनै समस्या आएन भने धारामा पानी झर्न कम्तीमा तीन महिना लाग्छ । करिब २९ अर्ब खर्च भइसकेको आयोजनाको निर्माण अवधिमा सुरुङ बनाउने दुई ठेकेदार कम्पनी परिवर्तन भएका छन् । अहिले तेस्रो कम्पनीको रूपमा चीनको सिनो हाइड्रोले सुरुङको काम गरिरहेको छ ।"
भूमि आयोगमा २३१ जना मनोनीत,"काठमाडौं (कास) सरकारले भूमिसम्बन्धी समस्या समाधान आयोगको ७७ जिल्लामै अध्यक्ष र सदस्यहरू मनोनयन गरेको छ । अध्यक्ष र सदस्यसहित २ सय ३१ जनाको नामावली सोमबारको राजपत्रमा प्रकाशित गरिएको छ । प्रतिनिधिसभा निर्वाचन घोषणा भएपछि सरकारले एकैपटक ठूलो संख्यामा नियुक्ति गरेको हो । भूमि व्यवस्था, सहकारी तथा गरिबी निवारण मन्त्रालयको गत बिहीबारको निर्णयअनुसार प्रत्येक जिल्लामा एक अध्यक्ष तथा दुई जना सदस्य मनोनयन गरिएको हो । सदस्यमध्ये एक जनालाई विज्ञका रूपमा राखिएको छ । भूमिसम्बन्धी समस्या समाधान आयोगले भूमिहीन दलित, सुकुम्बासी र अव्यवस्थित बसोबासीलाई जमिन उपलब्ध गराउन सातवटै प्रदेशको १ सय ३१ स्थानीय तहबाट लगत संकलन सुरु गरिसकेको छ । आयोगले तीन साताअघि नै ३५ दिने सार्वजनिक सूचना प्रकाशित गरेर हरेक वडाको घरघरमै गएर लगत संकलन गर्ने व्यवस्था मिलाइएको जानकारी सर्वसाधारणलाई गराएको थियो । सरकारले निर्वाचन आचारसंहिता लागू हुनुअगावै नियुक्ति प्रक्रिया टुंग्याएको छ । सिफारिस भएकाहरू सबैजसो नेकपा अध्यक्ष तथा प्रधानमन्त्री केपी शर्मा ओली समूहका छन् । कतिपय जिल्लामा पार्टीका जिल्ला अध्यक्षलाई नै आयोगको अध्यक्ष मनोनयन गरिएको छ । सोमबार अर्थमन्त्री विष्णु पौडेलले आयोग पदाधिकारीसँग छलफल गर्दै छिटो लगत संकलन गरी भूमिहीन सुकुम्बासीलाई लालपुर्जा वितरण गर्न अनुरोध गरेका थिए ।"
दाहालविरुद्ध अवहेलना मुद्दा,"काठमाडौं (कास) नेकपा अध्यक्ष तथा पूर्वप्रधानमन्त्री पुष्पकमल दाहालविरुद्ध अदालतको अवहेलनामा सर्वोच्च अदालतमा निवेदन दर्ता भएको छ । अधिवक्ता समीर हायूले दाहालविरुद्ध निवेदन दर्ता गराएका हुन् । निवेदनमा दाहालले सर्वोच्चमा विचाराधीन मुद्दामा विभिन्न सभाहरूमा बोल्नुका साथै न्यायाधीशहरूलाई लक्षित गरेर अभिव्यक्ति दिएको जनाइएको छ । दाहालविरुद्ध अवहेलना मुद्दा दर्ता भएको सर्वोच्चका सञ्चारविज्ञ किशोर पौडेलले पुष्टि गरे ।प्रतिनिधिसभा विघटनको मुद्दामा सर्वोच्चको संवैधानिक इजलासमा केही दिनयता निरन्तर बहस चलिरहेको छ । यसअघि प्रधानमन्त्री केपी शर्मा ओली, पूर्वसभामुख दमननाथ ढुंगाना र चार पूर्वप्रधानन्यायाधीशहरू मीनबहादुर रायमाझी, अनुपराज शर्मा, कल्याण श्रेष्ठ र सुशीला कार्कीविरुद्ध पनि अवहेलना मुद्दा दर्ता भएको छ ।उनीहरूलाई आफैं उपस्थित भएर लिखित जवाफ पेस गर्न आदेश भइसकेको छ । प्रतिनिधिसभा विघटनविरुद्धको मुद्दा सर्वोच्च अदालतको संवैधानिक इजलासमा चलिरहेको अवस्थामा त्यससँग सम्बन्धित अभिव्यक्ति दिएको एवं विज्ञप्ति जारी गरेको भन्दै पूर्वप्रधान्यायाधीशहरूविरुद्ध मुद्दा दर्ता भएको हो । प्रधानमन्त्री ओलीविरुद्ध भने ९४ वर्षीय वरिष्ठ अधिवक्ता कृष्णप्रसाद भण्डारीलाई तमासे भनेको र कानुन व्यवसायीले तमासा देखाएको भनेको भन्दै अवहेलना मुद्दा दर्ता भएको हो ।"
देशभर कांग्रेसको प्रदर्शन,काठमाडौं (कास) प्रतिनिधिसभा विघटनविरुद्ध कांग्रेसले सोमबार देशभर विरोध प्रदर्शन गरेको छ । दोस्रो चरणअन्तर्गत पार्टीका १३ वटा भ्रातृसंस्थाहरूको आयोजनामा ७७ जिल्लाकै सदरमुकाम र वरपरका सहरहरूमा कांग्रेसले प्रदर्शन गरेको हो । यस पटक पनि नेताहरूको धारणा प्रतिनिधिसभाको पुनःस्थापना कि निर्वाचन भन्नेमा विभाजित थियो । वरिष्ठ नेता रामचन्द्र पौडेल र पूर्वमहामन्त्री कृष्णप्रसाद सिटौला पक्षका नेताहरूले प्रतिनिधिसभा पुनःस्थापनाको एजेन्डामा मात्रै जोड दिए । संस्थापनपक्षीय नेताहरूले निर्वाचन र पुनःस्थापना दुवैबाट संविधान लिक मा आउने बताएका थिए । वरिष्ठ नेता पौडेलले तनहुँ र सहमहामन्त्री प्रकाशशरण महतले नुवाकोटमा सम्बोधन गरे । काठमाडौंको शान्ति बाटिकामा पूर्वमहामन्त्री प्रकाशमान सिंहले प्रधानमन्त्री केपी ओली पूर्वराजा ज्ञानेन्द्र शाहको पथमा हिँडेको आरोप लगाए ।
नेपाल मामिलामा पुरानै नीति,"काठमाडौं (कास) अमेरिकी राजदूत र्यान्डी बेरीले अमेरिकाका नयाँ राष्ट्रपति आएपछि नेपालसँगको कूटनीतिमा परिवर्तन नभएको बताएका छन् । सोमबार काठमाडौंमा कूटनीतिक मामिला रिपोर्टिङ गर्ने सञ्चारकर्मीहरूसँगको भेटवार्तामा अमेरिकाकी राष्ट्रपति जो बाइडेन र उपराष्ट्रपति कमला ह्यारिसको प्रशासनले नेपाल मामिलामा पुरानै नीतिलाई निरन्तरता दिएको उनले बताएका हुन् । अमेरिका र नेपालबीचको सम्बन्ध ७० वर्षदेखि रहँदै आएको छ, हाम्रो सम्बन्ध मुख्य रूपमा विकासमा केन्द्रित छ, उनले भने, हाम्रो आधारभूत एजेन्डा भनेको पूर्णरूपमा समावेशी, प्रजातान्त्रिक स्थायित्व, आर्थिक समृद्धि र राष्ट्रिय सार्वभौमिकता हुन् । हामी त्यसैमा जोड दिन्छौं । उनले नेपालको मामिलामा नयाँ प्रशासनको नीति परिवर्तन नभए पनि विश्वव्यापी मामिलामा भने केही परिवर्तन हुने प्रस्ट पारे । राष्ट्रपति बाइडेनले अमेरिका र विश्वसामु अहिले रहेका चुनौतीलाई सामना गर्न आवश्यक महत्त्वाकांक्षी योजना अघि ल्याएको उनले बताए । कोरोनाविरुद्ध लड्न कुनै एक मुलुकले मात्र नसक्ने, सम्पूर्ण मुलुक एकबद्ध भएर लाग्नुपर्नेमा जोड दिएको उनले प्रस्ट पारे ।"
१० स्वास्थ्य संस्था खारेज,"काठमाडौं (कास) श्रम, रोजगार तथा सामाजिक सुरक्षा मन्त्रालयले वैदेशिक रोजगारीमा जानेको स्वास्थ्य परीक्षण गर्ने १० वटा स्वास्थ्य संस्था खारेज गरेको छ । नवीकरणका लागि कागजात पेस नगरेको र चित्तबुझ्दो स्पष्टीकरण नदिएको भन्दै श्रममन्त्री गौरीशंकर चौधरीले माघ १३ गते ती संस्थालाई खारेज गरेका हुन् ।खारेज हुनेमा सुधा हेल्थ एन्ड मेडिकल सेन्टर, साउदी नेपाल मेडिकल सेन्टर, अनुरोध पोलिक्लिनिक एन्ड डायग्नोस्टिक सेन्टर, गोदावरी डायग्नोस्टिक सेन्टर, पर्फेक्ट डायग्नोस्टिक सेन्टर, मेट्रो काठमाडौं अस्पताल, अल्का अस्पताल, अल्का पोलिक्लिनिक, रिलायबल मेडिकल सेन्टर र कन्काई डायग्नोस्टिक सेन्टर छन् । श्रम मन्त्रालयको नियमानुसार पुस मसान्तसम्म र थप गरिएको १५ दिनभित्र नवीकरण गर्न नआएकाले खारेज गरिएको हो ।"
म्यान्मारमा फेरि प्रतिगमन,"दक्षिणपूर्वी एसियाली मुलुक म्यान्मारमा नवस्थापित लोकतन्त्र संस्थागत हुन पाउँदानपाउँदै फेरि अर्को सैन्य कु मञ्चन हुनु दुःखद घटना हो । निर्वाचित राजनीतिक शक्तिलाई सत्ता सञ्चालन गर्न नदिएर त्यहाँको सेनाले गरेको यो जबर्जस्ती आपत्तिजक छ । जुनसुकै मुलुकमा पनि कुनै अमुक शक्तिको सनककै भरमा जनाधिकार निमोठिनु विश्वभरका लोकतन्त्रप्रेमीका लागि चिन्ताको विषय हो । तसर्थ, यो बेला म्यान्मारका प्रजातन्त्र पक्षधरका लागि संसारभरबाट ऐक्यबद्धताको खाँचो देखिन्छ, जसबाट उनीहरूको मनोबल उच्च रहोस् र सैन्य शक्तिले पनि आफ्नो कदम सच्याउने तत्परता देखाओस् ।म्यान्मारको सेनाले सोमबार बिहान नेसनल लिग फर डेमोक्रेसी (एनएलडी) नेतृ आङ सान सुची, राष्ट्रपति विन मिन्टसहितका लोकतन्त्रवादी नेताहरूलाई गिरफ्तार गर्दै सत्ता नियन्त्रणमा लिएको हो । सेनाले आफ्ना प्रमुख मिन आन ह्लिङका हातमा सत्ता सुम्पेको घोषणा गर्दै एक वर्षका लागि संकटकाल लगाएको छ । राजधानीलगायतका प्रमुख सहरहरूको सञ्चार सम्पर्क विच्छेद गरिएको छ । सडकहरूमा सैनिक तैनाथ छन् । ब्यारेकभित्र र देशको सीमामा हुनुपर्ने सेना जब सडकमा उत्रिन्छ, तब न्यूनतम नागरिक अधिकार पनि कुण्ठित हुन्छ । यो एउटा शिशु लोकतन्त्रले भोगेको अत्यन्त नमिठो पाठ हो । नेपालीका लागि त यो खबर लगभग २०६१ सालको शाही कु कै झल्को दिने खालको छ ।गत नोभेम्बरमा भएको निर्वाचनमा सुचीको दल एलएलडीले अत्यधिक बहुमतले जिते पनि सेनाले व्यापक धाँधली भएको दाबी गरेको थियो । निर्वाचन आयोग र स्वतन्त्र पर्यवेक्षकहरूले भने सेनासमर्थित विपक्षी दलसमेतको यो आरोपको खण्डन गर्दै आएका छन् । सेनाले चाहिँ सत्ता हातमा लिनुपर्नाको कारण नै यसैलाई बताएको छ । सोमबार मात्रै संसद्को पहिलो बैठक बस्दै थियो । त्यसलाई स्थगित गर्न आह्वान गर्दै आएको सेनाले अन्ततः आफैं सत्ताकब्जा गरेको हो । नेतृ सुचीले कु अस्वीकार गरी प्रतिरोध गर्न सर्वसाधारणलाई आग्रह गरेकी छन् । निश्चय पनि, पछिल्लो समय शक्तिमा आएपछि लोकतन्त्र, मानव अधिकार र सामाजिक न्यायका सवालमा सुचीको छवि पहिलेजस्तो छैन । खासगरी मुलुकमा नरसंहार भोगेका तथा त्यहाँबाट खेदिएका रोहिंगा मुस्लिमका पक्षमा कुनै भूमिका ननिभाएपछि विश्वभर उनको विरोध भएको थियो । तथापि अहिलेको बदलिएको परिस्थितिमा सम्पूर्ण राजनीतिक अधिकार निलम्बन भएका बेला उनको पुरानो मानव अधिकारवादी छविले देशमा लोकतन्त्र पुनः कायम गर्ने दिशामा काम गर्न सक्छ भन्ने विश्वास गर्न सकिन्छ । साथै, यतिबेला म्यान्मारका लोकतन्त्रवादी समग्र जनतालाई विश्व समुदायको ढाडस चाहिएको छ । लोकतन्त्र र मानव अधिकारजस्ता सवाल कुनै देशको घरेलु सीमाभित्र कैद हुने विषय होइनन् । कतिपय मुलुकका सरकार प्रमुखले अहिलेको सैन्य कदमविरुद्ध वक्तव्य दिएका पनि छन् । तर, यो विषयलाई घटनाविशेषप्रतिको सामान्य वक्तव्यमा मात्रै सीमित बनाइनु हुन्न । म्यान्मारभित्र मात्र नभएर, विश्व जगत्ले पनि तीव्र दबाब तथा लोकतन्त्रका पक्षमा सन्देश दिन नसक्ने हो भने अहिले एकवर्षे आपत्कालमार्फत लोकतन्त्रमा लागेको अल्पविराम लामो अवधिका लागि पूर्णविराममा रूपान्तरण नहोला भन्न सकिन्न । किनभने, त्यहाँको सेनामा रहेको राजनीतिक महत्त्वाकांक्षाका कारण अबको भविष्य यसै होला भनेर अनुमान गर्न गाह्रो छ । म्यान्मारमा नागरिक शासनमाथि सेनाको वक्रदृष्टि नयाँ भने होइन । पहिले पनि उक्त मुलुक लामो समय सैनिक कट्टरतामा गुज्रिएको थियो । आन्तरिक तथा बाह्य दबाबका कारण यदाकदा राजनीतिक परिवर्तन भएजस्तो देखिने तर अनुकूलता मिल्नासाथ सैनिक शासकहरूले सत्ता नियन्त्रणमा लिइहाल्ने प्रवृत्ति देखिएको थियो । सन् १९६२ मा सत्ता हातमा लिएको सेनाले सन् १९९० मा आमचुनाव गराएको त थियो, तर सुचीको दलले बहुमत ल्याए पनि सत्ता हस्तान्तरण गरिएन, उल्टो उनैलाई बन्दी बनाइयो । सन् २०११ मा सेना शक्तिबाट पछाडि हटे पनि संविधानमा एउटा त्रुटि अद्यापि छ, जसले सेनालाई अवाञ्छित रूपमा शक्तिशाली बनाइरहेको छ । संसद्को चौथाइ स्थान र गृह, रक्षा र सीमा मामिलाजस्ता शक्तिशाली मन्त्रालय सेनालाई आरक्षण छ । यही प्रावधानका कारण सेनामा राजनीति गर्ने मोह रहुन्जेल त्यहाँ लोकतन्त्र हुर्कन सक्ने छाँट देखिन्न । लोकतान्त्रिक प्रक्रिया अवरुद्ध गरेर तानाशाही व्यवस्था लागू गर्दा देश र जनताले कुन स्तरमा मूल्य चुकाउनुपर्छ भन्ने एउटा भुक्तभोगी मुलुक म्यान्मार आफैं हो । यो तथ्य जान्दाजान्दै फेरि उही गल्ती दोहोर्याउनु म्यान्मारी सेनाको अक्षम्य भूल हो । आफ्नो शक्तिमोह तथा शासकीय महत्त्वाकांक्षाका मारमा नागरिक अधिकारलाई नै बलि चढाउन किमार्थ मिल्दैन । यो यथार्थलाई त्यहाँको सेनाले जति छिटो महसुस गर्छ र आफूलाई सच्याउँछ, देशले भोग्नुपर्ने क्षति पनि त्यत्ति नै कम हुन्छ । सैन्य बर्दीका बलमा जनमतबाट स्थापित शक्तिलाई विस्थापन वा निलम्बन गर्ने कुरा कुनै पनि लोकतान्त्रिक राष्ट्रसमाजमा स्वीकार्य हुन सक्दैन । जनाधिकारको रक्षा गर्दै देशलाई समुन्नतिको बाटोमा अघि बढाउन लोकतान्त्रिक प्रक्रियाभन्दा अर्को बाटो रोज्ने छुट सेनालाई हुनुहुँदैन । तसर्थ, यथाशीघ्र नागरिक तथा राजनीतिक अधिकार पुनर्बहाली गरिनुपर्छ । र, लोकतान्त्रिक बाटोबाटै समस्याको समाधान खोजिनुपर्छ ।"
यो लडाइँ ओली भर्सेस प्रचण्डको होइन,"देश मानौं कुनै समर मैदान हो र सारा जनता दुई खेमामा बाँडिएका नेकपा मात्रै हुन् । यस्तो भान परेको साँचो हो तर यसरी सोच्नु आजको राजनीतिक चित्रको बिलकुलै कोरा र नैमित्तिक बुझाइ मात्र हो । रूपमा हेर्दा जेजस्तो देखिए पनि आजको राजनीतिक घर्षण एउटा सनकी तानाशाहको तख्तापलट र कुनै तदर्थ शासकको नयाँ ताजपोशीको उत्ताउलो लालसा पक्कै पनि होइन । यदि यसो हो नै भनेर बुझिएको छ भने मानिसहरू केवल राजनीतिक प्रहसनका निरीह सहभागी मात्रै भएका छन् । यस्तो सहभागितालाई आन्दोलन या विद्रोहको नाम दिनुअघि अनेकपल्ट सोच्नुपर्छ । यति बेला देशका मुख्य सहरहरूमा जम्मा पारिएका मानिसहरू जसरी आम जनता को तत्कालीन रूपकमा राजनीतिक कोर्सका निर्णायक बन्न लागेझैं देखिन्छन्, यो साँच्चै कुनै संघटना हो या तमासाकारी भीडको खेला मात्रै ? यसमै जोडिएर आउने प्रश्न हो आम नागरिक (नागरिक नै नमानिएको वा मान्न इन्कार गरिएको मानिसबाहेक) अग्रगमन या पश्चगमनको भाषा बुझ्न अथवा त्यसको निर्णायक कर्ता बन्न तयार छ ? कि ऊ प्रतिगमनहरूको आदतका चाङमाथि शासकको लयसँगै अभ्यस्त भैसक्यो ? र संसद् (प्रकारान्तरले संविधानसमेत) विघटनक्रियालाई त्यति असामान्य मानिरहेको छैन, जति मान्नुपर्छ ? कि, उसलाई केही बुझ्नु वा नबुझ्नुसँग रत्ती पनि सरोकारै छैन ?विश्वभर पछिल्लो समयका संकटहरूलाई संकेत गर्न खुबै चलेको एउटा शब्दावली छ, पोस्ट ट्रुथ इरा अर्थात् उत्तरसत्यको युग । विज्ञानसम्मत वा विवेकसम्मत सत्यतथ्यको आधार लिएर होइन, भावुकता र संवेगको खेती गरेरै राजनीतिक साध्य साध्ने युग ! भनिन्छ, आजको समग्र वैश्विक समयरेखा यही युगमा हिँडिरहेको छ । जहाँ सत्य वा वास्तविकताभन्दा आधारहीन संवेग र त्यसलाई अर्थ्याउने सहायक कथाहरू शक्तिशाली बनाइन्छन् । जहाँ कुनै कुरा झुटोसाँचो के हो भनेर जाँच्नुपर्दैन, मानिसहरूले पत्याइदिए पुग्छ । जनमतलाई आफ्नो पक्षमा मोड्न जेजे सक्छौ फेक कुराहरू गर्दै जाऊ । त्यही फेक लाई फैलाउने हिंस्रक आक्रमणकारी सञ्जाल तयार गर, जसलाई युनिभर्सिटी अफ डब्लूटीएफ (ह्वाट्सएप, ट्वीटर, फेसबुक) भनिन्छ । यिनका लागि भारतनेपालमा चाहिँ साइबर सेना भन्ने शब्दावली चलाइएको छ । पोस्ट ट्रुथको सिद्धान्त हो राजनीतिक मूल्यपद्धति र तर्क छोड । नस्लजातसंस्कृतिसँग जोडेर थरीथरीका कथा हाल, उखान सुनाऊ, हँसाऊ या रुवाऊ तर कसै गरी मानिसहरूलाई आफ्ना कुरा पत्याउने गरी मूर्ख बनाऊ । आफ्नै जीवनका स्मृतिहरूमाथि फूलबुट्टा भर, त्यसलाई विश्वसनीय बनाउन सकिनेजति सबै अलंकारको उपयोग गर । बस, मानिसहरू तिम्रा झुटहरूमा बत्तीको उज्यालामा झुम्मिने पुतलीझैं झुम्मियून् । अमेरिकामा ट्रम्पले र भारतमा मोदीले यही गरे । नेपालमा केपी ओलीले पनि गरेको यही हो भन्नेमा दुईमत छैन ।एक प्रकारले भन्ने हो भने, हामी झुटहरूसँग, उधारा प्रतिबद्धताहरूसँग उहिल्यैदेखि बानी परेका हौं । तर सुन्दै उदेकलाग्दा फेक र उडन्ते वाचासँग पनि बानी पर्ने भयौं । ओली युगले यही देखायो । गहिरो गरी सोचौं जो आफूलाई आम जनता भन्न रुचाउँछौं, हामीमध्ये कतिले ओलीका झुटा कथा र मनको लड्डु सँग सजिलै सम्झौता गरिरहेका थियौं र छौं ? त्यसो हुन किन सम्भव भयो भन्ने कुराको उत्तर खोज्न हामी आफैंभित्र फर्कनुपर्छ । ओलीजस्ता पात्रको निसर्तप्रायः समर्थन गर्ने मानिसहरू तिनै हुन्, जसलाई मान्छे विज्ञानसम्मत, विवेकसम्मत र लोकतान्त्रिक प्राणी भएर बाँच्न पाउनुपर्छ भन्ने आधारभूत विचारसँगै ठूलो आपत्ति छ ! जसलाई नेपाली समाजको बहुलता र सांस्कृतिक भिन्नतासहितको साझा अस्तित्वभन्दा अगाडि नस्लीय अहंकार र आफ्नो अत्यन्तै निजी सुखदुःखको वृत्त नै अपार महिमाशाली छ । हामीमध्ये अधिकांशले राजनीतिक साक्षरता र चेतनाको अपेक्षित विकासलाई नै पार्टीविशेषको प्रश्नशून्य निरीह समर्थक पंक्तिमा उभिने अर्थमा मात्रै बुझ्दै र त्यही गर्दै आयौं ! या, त्यसलाई आफ्नो तत्कालीन भौतिक शुभलाभकै मापकका रूपमा उपयोग गर्दै आइरह्यौं । हामीले आफूमा राजनीतिक चेतनालाई राज्यको संरचनात्मक परिवर्तनको मापक मान्ने लेभल बनाएको भए केपी ओलीजस्ता नमुना पात्रका पानीजहाज, मोनोरेल र घरघरका चुलामा पाइपबाट ग्यास बाल्दिने उडन्ते कथा सुरुमै भारी बहुमतले अस्वीकृत हुन्थे । तर त्यसो त भएन ! सामन्तवादी सोच र संरचनाका हार्डवेयर र सफ्टवेयर दुवैलाई फेर्ने भनेरै लडिएका दशकौंका लडाइँ र बलिदानपछि समग्र युगकै विभाजक रेखा मानेको आन्दोलन थियो २०६२६३ को जनआन्दोलन । त्यसयता जातीय र सांस्कृतिक उत्पीडनविरुद्ध उठेका समस्त उन्मेष र आक्रोशले संविधानलाई सबै वर्ग, क्षेत्र, लिंग र समुदायको साझा अपनत्वको अभिव्यक्ति बनाउने सम्भावनातर्फ डोर्याएकै थिए । तर पहिलो कार्यकालको संविधानसभालाई असफल पार्ने षड्यन्त्रकारी प्रयत्न सफल भएयता निरन्तर निर्माणाधीन संविधानले समयका कोपहरू खेपिरह्यो । दोस्रो कार्यकालको संविधानसभा दलीय प्रतिनिधित्व, प्रतिबद्धता र विचार सन्तुलनका दृष्टिले पहिलोजति बलियो रहेन । एक त अग्रगामी विचारको वाहक मानिएको तत्कालीन माओवादी नै यतिन्जेल क्रमागत स्खलन हुँदै राजनीतिक आवरणमा दलाल पुँजीवादको संरक्षक बन्ने बाटोतिर प्रवृत्त भइसकेको थियो । अर्को, अन्य पार्टीका समेत उदार र दूरदर्शी ठानिएका प्रतिनिधिमूलक पात्र पनि आफ्ना दलभित्र हस्तक्षेपकारी हुन सकेनन् । यसैबीच, संविधान बनिनसकेको संक्रमणकालीन अवस्थामा एउटा शब्दावली बहुप्रचलित भयो सहमतिको राजनीति ! वडास्तरदेखि उच्च तहसम्मका तोकनियुक्ति, वन उपभोक्ता, सहकारी र विद्यालय सञ्चालन समितिदेखि ठूला संस्थानहरू, विश्वविद्यालय, एकेडेमी र अदालतसम्मै विस्तारित दलीय भागबन्डाको कथित सहमतिको राजनीति ले स्वस्थ प्रतिस्पर्धात्मक र ग्राह्य राजनीतिलाई क्षीण र निष्प्रभावी बनाइदियो । लोकतन्त्रका लागि लडेका नेतागण डन र गुन्डा पालेरै विचारले होइन, भय र पैसाको शक्तिले गुटगत सामर्थ्य आर्जन गर्ने बाहुबली राजनीतिका पक्षपोषक भए । यी सबैको व्यवस्थापनमा आन्तरिक शक्तिका लागि देशीविदेशी दाता चाहिन्थ्यो र बाह्य रूपमा चाहिन्थ्यो राजनीतिमा छिटै बिक्ने छद्मकारी उग्रराष्ट्रवादी भाष्यको पत्ता । यसरी चल्न थालेको राजनीति ले संविधान बन्ने, नबन्ने वा बनिहाले त्यसको स्वरूप कस्तो हुने भन्ने विषयलाई प्रभाव नपार्ने कुरै थिएन । यही राजनीति को पत्ता फिट्दै शक्तिमा आएका हुन् ओली ! र तत्कालीन नेकपा एमालेभित्र हुल्लडबाज भिजिलान्ते मानसपुत्रपुत्रीको जत्थासहित ओलीमार्गको महत्त्वाकांक्षी सफर बुलन्दीतर्फ बढेको हो ।ओली स्वस्थ र सहज राजनीतिक विकासक्रमले जन्मिएर स्वाभाविक शक्ति आर्जन गरेका पात्र होइनन् भन्ने कुरो विगतका चरी काण्डदेखि वर्तमानका बा कथासम्मले सजिलै पुष्टि गर्छन् । तर अन्ततः यिनै पात्रलाई शिरपोश बनाउन तयार भई यिनैसँग सत्तासम्झौता गरेर प्रचण्डलगायत सिंगो माओवादी केन्द्रले आफ्नो वैचारिकनैतिक टाटपल्टाइको वास्तविक धरातल देखायो । सत्तासुखका लागि आज हिन्दुत्ववादी, राष्ट्रवादी तिकडमका सबै मोदीजडौरी भिरेर प्रकट भएका ओलीको दक्षिणपन्थी, प्रतिगमनकारी यात्रा अहिले होइन, दशकौं अघिदेखि थालिएको हो । गणतन्त्रको आकांक्षालाई हेप्ने, हियाउनेदेखि जनयुद्ध र तराई मधेसको आन्दोलनमा भएका शहादतको अपमान गर्नेसम्ममा यिनले परिवर्तनलाई आत्मसात् गर्नै नसक्ने अनेकौं प्रमाण दिएकै थिए । तर यिनैलाई नयाँ नेपालका तारणहार बनाउन स्वयम् प्रचण्ड नै लागिपरे । यो ट्र्याजेडी त्यति सजिलै बिर्सन सकिन्न ।अस्थिर र तरल राजनीतिमा सहीगलत खुट्याउन हम्मे पर्ने आम समुदायको कुरा छोडौं, भयंकर पढाकु र जानेबुझेका भनिएकै पंक्तिले समेत ओली चरित्रको महिमामण्डन गर्नु सामान्य विषय थिएन । ओली उदयकालको त्यो महिमाकारी समय सम्झौं । स्तुति र प्रदक्षिणाको भारले मदोन्मत्त महाराज शैलीको उनको अवतार सम्भव बनाउने सामान्यजन होइनन्, बौद्धिक भन्नेहरू नै हुन् । कवि, लेखक, विश्लेषक हरू नै हुन् । यही पंक्तिका बुद्धिजीवी र तिनका पिछलग्गूहरू हुन् जसले ओलीभजन गर्न इन्कार गर्ने लेखकहरूलाई साहित्य उत्सवलगायत सार्वजनिक छलफलका मञ्चहरूमा ढिम्किनसम्म दिएनन् । आलोचनात्मक चेतनाको जगमा निर्मित प्रगतिशील लेखक संघ नामक संगठनलाई समेत ओली दासत्वको बन्धक बनाउने यस्तै पंक्तिका लेखक हुन् जसले पञ्चायतकाल र शाही संकटकालमा झैं राष्ट्रवादविरोधी लेबल लगाएर लेखकीय विवेक र फरकमतको हुर्मत काढ्न ठूलै कसरत गरे । मालिक रिझाउने र आफ्नो पदस्थानमान सुरक्षित गर्ने यस्तो प्रपञ्चमा सहभागी बुद्धिजीवी र लेखकसँग आजको समयले तिनका निषेध र धम्कीको मूल्य मागेको छ ।खासमा आजको घर्षण त्यो होइन जे सतहमा देखिएको छ । अथवा यसरी भनौं, आजको लडाइँका दुई ध्रुव ओली र प्रचण्ड होइनन् । आजका ओलीनिर्माणका एउटा कर्ता प्रचण्ड पनि हुन् । त्यस अर्थमा ओलीको तख्तापलटसँगै प्रचण्डको निसर्त स्वागत हुने सम्भावना नै छैन । आज सडकमा नागरिक प्रतिरोधले आर्जन गर्दै गएको विश्वास कहीँ न कहीँ राजनीतिक इमानदारीको एउटा नयाँ कोर्सको थालनीसँग जोडिएको छ । दलालबिचौलियाठेकेदारीको असीमित अकुत राइँदाइँले चलेको राज्यसंरचनाको टुप्पादेखि भुइँसम्मैलाई वास्तविक अर्थमा लोकतान्त्रिक र पारदर्शी बनाउने हाताहातै प्रतिबद्धतासँग जोडिएको छ । त्यति मात्रै होइन, ओली र ओलीमार्गमाथि संशयहीन भरोसा गर्ने र त्यसैको लयमा लय मिसाएर हिँडिरहेको बुद्धिजीवी पंक्तिभन्दा पर विधिसंरचनाभित्रको प्रत्येक दल र प्रत्येक तहको शासकलाई निर्भय भएर प्रश्न गर्न सक्ने निडर नागरिक बन्ने व्यवस्थासँग समेत जोडिएको छ ।पक्कै पनि व्यक्ति ओली अब छिटै इतिहास हुनेछन् । संसद्, संविधान, संवैधानिक अंगहरू र अदालतसम्म पुगेर उनले दाँत गाडेको यो दुर्दान्त समय पनि इतिहास हुनेछ । तर, आज आमजनसमक्ष उभिएर आत्मसमीक्षा गर्न तयार छौं भन्ने नेतृत्वको परीक्षा भने अब झनै चर्को हुनेवाला छ । विचार, पद्धति र निष्ठाको कमान लिएर आफैंसँग प्रश्न गर्दै बढिरहेको नयाँ पुस्ताको हुँकारले रामनामीको बर्को ओढेरै राजनीति पार लगाउने दिवास्वप्न देखिरहेको शासकलाई मात्रै होइन, बाँकी अरूलाई पनि त्यही ऊर्जा र बलले समयको किनारामा हुत्त्याउने सामर्थ्य राख्छ । सत्तरी उमेरमा हिँड्दै गरेको नेतृत्वले यति कुरा पनि बुझ्दैन होला र ?"
राजनीतिमा दन्तबझान प्रवृत्ति,"अविनको कार्टुन हेरेपछि र घृणास्पद अभिव्यक्तिले नाघेको हद सम्पादकीय पढेपछि केही टिप्पणी गर्न मन लाग्यो । नेपाली राजनीतिमा शिष्टाचार, संस्कार र आचरण गौण भइरहेको छ । एकअर्कालाई गालीगलौज गर्ने, तल्लो स्तरका शब्दहरूले खुइल्याउने प्रयत्न जसरी सार्वजनिक रूपमा भइरहेको छ, त्यसले समाजमा घृणा र द्वेष फैलाउनेबाहेक अरू केही गरेको छैन । हँसिया र हथौडा बोकेर कुस्ती खेलिरहेका नेताहरूको व्यंग्यात्मक कार्टुनले दिएको सन्देश पनि यही हो । दसौं लाख कार्यकर्ता आफ्ना पछि लागेका छन् भन्दैमा यसरी उनीहरूमाझ तुच्छ शब्दहरू प्रयोग गरेर एकअर्कालाई गाली गर्न मिल्छ ? ओहोदा र पदीय जिम्मेवारी अनुशासनमा बाँध्ने आधार होइन ? अनि जनताले तिरेको करबाट सेवासुविधा उपभोग गर्दै सडकमा ओर्लिएर तामझामका साथ समाजमा नपच्ने घृणास्पद अभिव्यक्ति दिँदै हिँड्नु शिष्टाचार हो ? कोभिड महामारी अन्त्य भइनसकेको अवस्थामा पनि स्वास्थ्य सतर्कता नअपनाई हजारौंको भीड सडकमा ल्याएर किन जनस्वास्थ्यमाथि खेलबाड गरिँदै छ ?सत्तापक्षीय दलभित्रको मनमुटावको परिणामस्वरूप प्रतिनिभिसभा विघटन भएको छ । संसदीय अंकुशको कारण स्वेच्छाचारी रूपमा काम गर्न नपाउने भएपछि राष्ट्रपतिबाट अध्यादेश जारी गराउँदै एकलौटी शासन गर्ने अभिप्रायका साथ प्रधानमन्त्री केपी शर्मा ओलीले नेकपा विभाजन हुने कुरालाई पनि परवाह नगरी विघटनको कदम चालेको जस्तो देखिन्छ । प्रतिनिधिसभा विघटनको मुद्दा अदालतमा विचाराधीन छ । तर, दैनिकजसो एउटै पार्टीभित्रका पक्षविपक्षका बृहत् जनप्रदर्शन भइरहेका छन् । माघ २३ गते प्रधानमन्त्री ओलीले सम्बोधन गर्ने गरी नारायणहिटी दरबार संग्रहालय अगाडि उनको समूहले शक्ति प्रदर्शन गर्ने भएको छ, जसलाई उनले आमसभा भनेका छन् । र, जनप्रदर्शन हेर्नुहोला भन्ने सन्देश पनि सार्वजनिक गरिसके । विपक्षीहरूले पनि प्रतिनिधिसभा विघटनको विरोधमा प्रदेशदेखि वडा तहसम्म विरोधका कार्यक्रमहरू गरिरहेका छन् । कम्युनिस्ट नेताहरू एक ढिक्का हुने हो भने दुईतिहाइ नजिकको जनमत छ तर उनीहरूले एकअर्कालाई लगाएको आरोप सुन्दा जनतालाई कम्युनिस्ट शब्दप्रति नै वितृष्णा उत्पन्न भएको छ । लोकतन्त्रमा फरक विचार राख्न पाइन्छ तर सत्ता र शक्तिको आडमा फरक विचारलाई प्रतिबन्ध लगाउन त पाइन्न नि ? भिन्न विचार राखेकै कारण आफ्नो पार्टीभित्र र बाहिरका विचारहरूलाई विरोधीको रूपमा लिएर सत्ता पक्ष नै किन सडकमा ओर्लिरहेको छ ? राजनीति फोहोरी खेल हो भन्ने आमबुझाइलाई चरितार्थ गर्ने गरी नेकपाको आन्तरिक झगडाले सडक तातेको छ । यसले लोकतन्त्र, लोकतान्त्रिक विधि र पद्धतिमाथि प्रहार गरिरहेको छ । विपक्षी दलहरू पनि संयमित हुन जरुरी छ । नेपालमा कुनै पनि बेला राजनीतिक व्यवस्थामा कहाँबाट कसरी प्रहार हुने हो भन्ने अनुमान कसैले पनि लगाउन सक्ने अवस्था छैन । यस्तोमा सबै दल संयम भएर अदालतको फैसलाको प्रतीक्षा गर्ने र विधि र पद्धतिको बाटोमा अगाडि बढ्ने प्रयास गरे लोकतन्त्र संस्थागत गर्ने आधार मासिने थिएन कि ? अन्यथा राजनीतिमा दन्तबझान प्रवृत्तिले कसैलाई फाइदा हुने देखिन्न । नोदनाथ त्रिताल, चौबिसे गापा३, धनकुटा"
गणितको पठनपाठन र परीक्षाको सुनिश्चितता,"राष्ट्रिय पाठ्यक्रम विकास केन्द्र तथा मूल्यांकन परिषद्को बैठकले कक्षा११ को नयाँ पाठ्यक्रममा सर्वोच्च अदालतको निर्देशन र सरोकारवालाहरूको सुझावलाई मध्यनजर राख्दै परिमार्जन गरेको छ । शिक्षामन्त्रीको पहलमा भएको यस परिमार्जनबाट अब विद्यार्थीहरूले सामाजिक अध्ययन र जीवनोपयोगी शिक्षा वा गणितमध्ये एक विषय रोज्न पाउने भएका छन् । यस निर्णयले खासगरी स्नातक तहमा इन्जिनियरिङ, चिकित्सालगायत प्राविधिक शिक्षा अध्ययन गर्न इच्छुक विद्यार्थीहरूका लागि फाइदा पुर्याएको छ । विज्ञान विषय गणितको अभावमा अपूर्ण र असान्दर्भिक देखिन गएकाले पनि पछिल्लो निर्णयलाई अत्यन्तै सान्दर्भिक मान्नुपर्छ । अब गणित विषयको पाठ्यक्रमअनुसार कक्षा११ मा अविलम्ब पठनपाठनको प्रक्रिया सुरु गर्नुपर्छ । कोभिडका कारण र पाठ्यक्रमको विवाद निरूपणमा देखिएको विलम्बले यस वर्षको शैक्षिक सत्र केही ढिला सुरु भयो । भर्चुअल शिक्षण पद्धति त्यति प्रभावकारी नदेखिएको सन्दर्भमा यही माघदेखि सुरु भएका भौतिक कक्षाहरूलाई सम्बन्धित शैक्षिक संस्थाहरूले प्रभावकारी र व्यवस्थित ढंगले सञ्चालन गर्नुको विकल्प छैन । शैक्षिक सत्रलाई २ महिना जति लम्याएर आवश्यक व्यवस्थापन गर्ने निर्णयमा अब सरकारले विलम्ब गर्नु हुँदैन । यो वर्षको पठनपाठन अवधि र मूल्याङ्कन पद्घतिका विषयमा सम्बन्धित मन्त्रालयले छिटोभन्दा छिटो निर्णय गरी अन्योलताको अन्त्य गर्नुपर्छ । शैक्षिक सत्र र परीक्षाबारे विद्यार्थीअभिभावकलाई चिन्ता र चासो छ । महामारीका कारण विद्यालयदेखि विश्वविद्यालय तहसम्मका स्थगित परीक्षाहरूको सञ्चालन अविलम्ब गर्नैर्पर्छ । अहिलेको परिस्थितिमा संकुचित पाठ्यक्रमको अवधारणालाई कार्यान्वयन गर्नैर्पर्छ । विद्यार्थीहरूको सिकाइ उपलब्धिहरूको परीक्षण गर्ने पद्धतिका बारे पनि निर्णय गर्न अब विलम्ब गर्नु हुँदैन । शैक्षिक सत्र खेर नजाने किसिमले हरेक वस्तुस्थितिको विश्लेषण गरी निर्णय गर्नुको विकल्प छैन । शिक्षाको उपलब्धिमा तात्त्विक अन्तर नआउने र शिक्षण सिकाइ प्रक्रियामा पनि सकारात्मक असर पार्ने योजनाका साथ मन्त्रालय तथा सम्बन्धित निकायहरूबीच समन्वय तथा सहकार्यको खाँचो छ । एसईई परीक्षा लिने पद्धतिबारेको निर्णय ढिला गर्दा जनमानसमा नकारात्मक सन्देश प्रवाह हुने निश्चित छ । इमानदारीपूवर्क दिएको जिम्मेवारी वहन गर्ने संस्कारको विकास गरियो भने गत वर्षझैं मूल्याङ्कन पद्धतिलाई निरन्तरता दिँदा फरक पर्दैन । तर, राज्यले अपेक्षा गरेअनुसारको जिम्मेवारी सम्बन्धित शैक्षिक संस्थाहरूले लिने सम्भावना न्यून छ । जे होस्, विद्यार्थीर्हरूको भविष्यमाथि खेलबाड नगरी मन्त्रालय, विश्वविद्यालय र सम्बन्धित निकायहरूले केही महिना लम्ब्याएर भए पनि यो वर्षको शैक्षिक सत्रको टुंगो लगाउनु नै अहिलेका लागि समस्या समाधानको उत्तम उपाय हो । जीवनप्रकाश शर्मा, धापासी, काठमाडौं"
रकारै सडकमा,"प्रधानमन्त्री ओलीले माघ २३ मा नारायणहिटी दरबार संग्रहालयको मुख्य सडकै कब्जा गरी आमसभा गर्ने भएका छन् । सरकार चलाउनेले नै सडक कब्जा गर्नुजस्तो लज्जास्पद कार्य अरू के होला ? संसारमा यस्तो घटना विरलै भए होलान् । यसले उनी र उनको पार्टीको साखमा नकारात्मक असर पार्नेछ । सरकार चलाउने पार्टीले आफू मात्र होइन, अरू पार्टी र आन्दोलनकारी शक्तिहरूसमेतलाई व्यस्त सडकमा आमसभा गरेर जनतालाई दुःखकष्ट नदेऊ भन्नुपर्नेमा उल्टै राजधानीको अति व्यस्त रहने सडक कब्जा गरी आमसभा गर्नुले प्रधानमन्त्री ओली आमजनताको दुःखकष्टप्रति संवेदनशील नरहेको पुष्टि गर्छ । अझै समय बाँकी छ, दरबारमार्ग छोडी खुलामञ्च वा भृकृटीमण्डपमा आमसभा गर्न । यसो गरे मात्र प्रधानमन्त्री ओलीप्रति जनसहानुभूति बढ्न सक्ला । अन्यथा बाटोमा दुःख पाउने हरेकले सराप्नेछन् । सत्तारूढ पार्टीले सडक कब्जा गरी आमसभा, विरोधसभा गर्ने होइन सरकारले गरेका राम्रा कामहरू रेडियो, टीभी र पत्रपत्रिकाहरूबाट प्रचार मात्र गर्ने हो । तर, यहाँ त विपक्षीहरूले झैं सरकार आफैं सिगौरी खेल्न उद्यत भएको छ, जुन जिम्मेवार सरकारका निम्ति शोभनीय विषय होइन । नेपालमा १ सयभन्दा बढी राजनीतिक पार्टी छन् । ती सबैले प्रधानमन्त्री ओलीको पार्टीले गरेको झैं राजधानीका सडकहरू कब्जा गरी आमसभा गर्न थाले स्थिति कस्तो होला ? यो विषयमा प्रधानमन्त्री ओलीले सोचेका छन् ? सबै पार्टीको राजनीतिक हैसियत बराबर हुन्छ । उनको पार्टीले दरबारमार्गमा आमसभा गर्न सक्छ भने भोलि अन्य पार्टीकाले पनि त्यहीँ गर्न किन नपाउने ? अनि सबै पार्टीलाई सडकमै आमसभा गर्न दिने हो भने राजधानीको ट्राफिक व्यवस्थापन कति भयावह बन्ला ? सडकमा आमसभा गरिरहँदा दमकल वा एम्बुलेन्स छिर्न नपाएर कुनै अप्रिय घटना भयो भने त्यसको जिम्मा कसले लिने ? प्रहरी प्रशासनले सडकमै आमसभा गर्न अनुमति कसैलाई नदेओस् । गोपाल देवकोटा, गोरीनगर, कामनपा७"
डढेलोको डर,"अर्को भीषण डढेलो, मनाङमा ८ सय हेक्टरभन्दा बढी क्षेत्र सखाप समाचारले निराश बनायो । प्राकृतिक सौन्दर्य एवं जैविक विविधताका लागि वन निकै महत्त्वपूर्ण हुन्छ । हरियालीले भरिएको मनाङको तल्लो भेगमा अवस्थित ताचै, थोचे र तिल्चे क्षेत्रमा दोस्रोपटकको डढेलो फैलिएपछि हाहाकार मच्चिएको छ । पहिलोपटक मंसिर ११ बाट कोतो र थान्चोकपारिको जंगलबाट सल्केको आगो झन्डै दुई महिनापछि नियन्त्रणमा आएको थियो । तर, त्यसको एक सातापछि ताचैमै फेरि डढेलो लागेको र उक्त क्षेत्रबाट गाउँनजिक आगो आइसकेकाले स्थानीयवासी त्रसित बनेका छन् । यसले कति टाढासम्म वितण्डा मच्चाउला भनेर अनुमान गर्न सकिएको छैन । पहिलोपटकको डढेलो नियन्त्रणमा ल्याउन गाउँले, अन्नपूर्ण संरक्षण क्षेत्र व्यवस्थापन समितिका सदस्य, प्रहरी र सेना खटिएका थिए । तर, यसपालिकाले उठीबास लगाउने हो कि भन्ने सन्त्रास स्थानीयवासीमा देखिएको छ । मानवीय पीडाबाहेक बहुमूल्य जडीबुटी, जैविक विविधतामाथि पर्ने असर गनेर साध्य छैन । यार्चागुम्बु, नीरमसी, पाँचऔंले, जटामसी, वनलसुन, असंख्य जडीबुटी नष्ट हुनुका साथै हिउँचितुवा, कस्तुरी, घोरल, झारललगायत वन्यजन्तुको बासस्थान सखाप भएको छ । वन क्षेत्र डढेपछि हरियो घाँस पलाउने, मरेका जीवजन्तु, काठ, जडीबुटी चोरी गर्न पाइनेजस्ता संकुचित विचार र निहित स्वार्थले भरिएका व्यक्तिले जानीजानी डाढेलो लगाएको अनुमान गरिएको छ । हिमाली जिल्लाहरूमा स्थानीयको वनजंगलमाथिको कुदृष्टि भने नयाँ होइन । त्यहाँको बढ्दो मरुभूमीकरणले हिमपातमा कमी आउनुका साथै वातावरण र प्राकृतिक सौन्दर्य तहसनहस भइसकेको छ । बृहत्तर योजना ल्याएर बस्ती तल्लो भेगमा सार्न सके मात्र हिमाली जिल्लाहरूको पुनरुत्थान सम्भव देखिन्छ । भुवनेश्वर शर्मा, चन्द्रागिरि२, काठमाडौं"
सक्रिय पाखण्डतन्त्र,"अग्रगमन र पाखण्डगमनआज देशमा शासकीय पद्धति र संरचनामा परिवर्तन भएको छ । संविधान नयाँ छ तर शोषकहरूको काम गर्ने मान्यता पुरानो युगको सामन्ती झुन्डको भन्दा फरक छैन । यस अर्थमा अब सामाजिक परिवर्तनको प्रक्रिया स्थायित्वसहितको गतिशीलतामा कि अराजकताउन्मुख विनाशमा पुग्ने हो, मूल प्रश्न भएको छ । अब के अग्रगमन हो र के पाखण्डीपन भन्नेमा समेत अन्योल देखिन थालेको छ । उदाहरणका लागि, परिवर्तनका नाममा विदेशीको सहयोगको पृष्ठभूमिमा कतिपय व्यवस्था थोपर्नु अग्रगमन हो या पाखण्डीपन ? बुझ्न गाह्रो भएको छ । विदेशी मतियारहरूको मिलोमतोमा देशमा चलाइएको धर्म परिवर्तनको अभियान अग्रगामी हो ? एउटा पार्टीको आज्ञाकारी गणतन्त्र चाहिँ अग्रगामी कदम हो ? अनि समाजवादउन्मुख शब्दलाई संविधानको अंग बनाउने अग्रगमन ले यी तीन वर्षमा भ्रष्टाचारमा कीर्तिमान राख्नुबाहेक के काम गर्यो ? यी प्रश्नहरूको उत्तर नखोज्ने हो भने अग्रगमन र पाखण्डगमन मा के फरक रह्यो ?सामाजिक परिवर्तनको गतिलाई जनताका पक्षमा सकारात्मक हिसाबले मोडिदिँदा सिद्धान्त, रणनीति र व्यवहारबीचको अन्तरसम्बन्धलाई अग्रगमनको खोक्रो नाराको आडमा आँखा चिम्लेर कुल्चनुको अर्थ देशलाई सखाप पार्नु हो । नेपालका स्वघोषित अग्रगामीहरूलाई के थाहा हुनुपर्छ भने, सोभियत संघ सखाप हुनुको एउटा प्रमुख कारण सिद्धान्त, रणनीति र व्यवहारमै रहेको विरोधाभास हो । मार्क्सवादको गन्तव्यस्थल एउटा काल्पनिक आदर्श थियो जसलाई प्राप्त गर्नमा सरकारको रणनीतिक र व्यावहारिक असफलताले न मजदुर स्वतन्त्र भयो, न किसानको उत्थान भयो, न त नागरिक स्वतन्त्रता र सिर्जनशील प्रतिभालाई प्रोत्साहन गर्ने राज्यको सिर्जना नै भयो । मार्क्सको मानवतावादी दर्शनमा लेनिनवादको लेप लगाएर अगाडि बढ्न खोज्दा कसरी समाजवाद शब्द क्रूर अधिनायकवादमा रूपान्तरित भयो भन्ने इतिहास सबैको सामु छ । आज नेपालमा राष्ट्रिय पहिचान र एकताका आधारभूत खम्बाहरूलाई समयानुकूल परिमार्जन तथा पुनःस्थापित गरी देशमा निरन्तरतासहित गतिशीलताका लागि उपयोग गर्नुको सट्टा सीमित झुन्डको सत्तास्वार्थ र धनस्वार्थका लागि युद्धसरदार शैलीमा राज्यशक्तिको समाजवादी प्रयोग गर्ने प्रवृत्ति भुइँमा छरिएको माल टिप्न जाँदा पोल्टामा रहेको सबै गुमाउने संस्कृतिको परिचायक हो! अग्रगमनका नाममा पाखण्डीपनको चिनारी हो । त्यसैले स्थायित्वको नारा पिटेर आएको सरकार र स्थायित्व ग्यारेन्टी गरेको संविधान धुजाधुजा पार्नमा अग्रगामी हरूमा लुकेको सक्रिय पाखण्डतन्त्र पूर्ण रूपमा जिम्मेवार छ ।लोहनी राप्रपाका अध्यक्ष हुन् ।"
"कोरोना, कपाल र हजाम","लगभग एक वर्ष नै भयो कोरोनाले सबैको हुर्मत लिएको । भय, त्रास, संशय र अन्योल कोरोनाका अरू भयानक पक्षहरू । विश्वका कुनाकुना सोत्तर पार्यो । विकसितविकासशीलअविकसित सबै राष्ट्रहरूलाई हल्लायो । कोरोना आउँदा सिमाना नाघेर आयो र नै अन्तर्राष्ट्रिय सिमानालाई नाघ्ने सबै साधनमाथि प्रतिबन्ध लगाइयो । कोरोनाले न राष्ट्र, न सार्वभौमिकता अनि सैन्य शक्ति, न त राष्ट्रिय चिनारी कसैलाई टेरपुच्छर नलगाई सम्पूर्ण विश्वमा आधिपत्य जमायो । यो बहुराष्ट्रिय रोग कुनै ब्रान्डबिना नै, कुनै विज्ञानबिना नै र घोडागाडीहवाईजहाज नै नचढी न्युयोर्कदेखि दार्जिलिङको चोकबजार र साओ पाउलोदेखि तिब्बतको सिगात्सेसम्म पुग्यो । कस्तो महामारी, न ठीकसँग समयमा खुट्याउन सकियो, न औषधिमूलो नै पाइयो ! धामीझाँक्रीफेदाङ्मा र बोन्बो एकातिर, नर्स, इन्टेन्सिभ केयर युनिट, अक्सिजन र वैज्ञानिक प्रयोगशाला अर्कातिर । सबैले कोरोनालाई भ्याकुर चरीलाई झैं खेद्दा पनि लाखौंले कालै नआई अचानक डाँडा काटे ।कोरोनाले कहिल्यै नसोचेका पाँचसात कुराहरू अघि ल्यायो । प्रथमतः, विज्ञान, औषधिमूलो र ज्ञानभन्दा महामारी ल्याउने रोग छिटो दौडँदो रहेछ । अर्थात्, कुनै पनि समय र कहीँ पनि सुरु भएको रोगले विश्वलाई नै अँगाल्नु विश्वव्यापीकरणको सबैभन्दा तीक्ष्ण र अँध्यारो चमत्कार रहेछ । दोस्रो, महामारीले धनीगरिब, सेतोकालो, उचनीच, पर्वतमहाद्वीप, बलियोकमजोर कसैलाई पनि चिन्दैन रहेछ र छुटाउँदैन पनि रहेछ । हुरीझैं आउँदो रहेछ, बाढीजस्तै बस्दो रहेछ, अनिकालझैं टालिँदो रहेछ र सखुवाको मुढोझैं बलिरहँदो रहेछ । तेस्रो, अन्तर्राष्ट्रिय व्यवस्थाले ल्याएको सिमाना भताभुंग पारिदिँदो रहेछ । राष्ट्रराष्ट्रबीचको सिमाना बन्द गरिदिँदो रहेछ । गाउँसहरराज्य, घरपरिवारसमाजमा समेत नयाँनयाँ सिमानाका रेखाहरू कोरिदिँदो रहेछ । युरोपको खुला सिमाना बन्द हुँदा तामिलनाडु र कर्नाटकको सिमाना अनि भोटेगाउँ र लिम्बूगाउँको सिमाना पनि बन्द हुँदो रहेछ । परिवारभित्रै पनि खोकीज्वरोले ग्रस्त एउटा कोठामा, रोगले नभेट्टाएकाहरू अर्को आँगनमा !चौथो, मुख र नाकमा ढकनी लगाएर हिँड्दा पनि आफ्नै हातलुगाजुत्ताबाट डराउनु र जोगिनु पर्ने रहेछ । सामाजिक दूरीका नाममा कुटाइसमेत खाँदा सामाजिक सोच र न्याय त छड्के लाग्दो रहेछ । अरूको भन्दा आफ्नै माया अग्घोरै लाग्दो रहेछ । पाँचौं, ईश्वरयिशुअल्लाहदेवीदेवता सबैलाई कारावासमा हालिँदो रहेछ । आफूलाई बचाउन आफन्तइष्टमित्रको शवयात्रा र अन्तिम संस्कारसम्म भुल्नुपर्दो रहेछ । संस्कृतिविहीन मात्रै नभएर, महामारीले गर्दा परलोक भएकाहरूसँग मुर्दाहाटी, पुरोहित र छरछिमेकसम्मले मुन्टो बंग्याउँदा रहेछन् । छैटौं, महामारीमा प्रकृति, पशुप्राणी, खोलानालासमुद्र, भन्ज्याङपर्वत भने खुबै रमाउँदा रहेछन् । ऋतुले समेत रङ फेर्दो रहेछ । गौंथलीको चिरबिर, बाघको गर्जन, हावाको झोंका, पुतलीको फरफर र भाले बासेको सुरिलो आवाजसम्म सुनिँदो र देखिँदो रहेछ । र सातौं, हामीले आफ्ना कमजोरी, सबलता, दक्षता, कौशल सबै बिस्तारै थाहा पाउँदा रहेछौं । जँड्याहाहरू रक्सी नपाउँदा आलसतालस भए, कलाकारहरू आफ्नो कला दर्साउन नपाउँदा उकुसमुकुस रहे र व्यापारीहरू पसल बन्द राख्नुपर्दा घरझगडामा लिप्त भए । साथै गाउँगाउँमा, घरघरमा कसैले आश्चर्यजनक र मन हर्ने कार्यहरू गरे । संगीत, कला, साहित्य, विशेष कौशल परिवारपरिवारमा फस्टाएर अघि आए । धेरैले आफैंले आफूलाई चिने ।महामारीले विश्व व्यवस्थामा नयाँअशोभनीयद्विविधाका धर्काहरू कोरिदिँदो रहेछ । यो रोग चीनको वुहान सहरबाट सालकबाटै सुरु भएको हो भन्दै वन्यप्राणीको तस्करीमाथि गहिरो वादविवाद र अर्कातिर चीनले जानीबुझी रोग फैलाएको राष्ट्रपति ट्रम्पको घिनैलाग्दो आरोप । कसले कोरोना ठीक पार्ने, औषधिखोप बनाउने वैज्ञानिक होडबाजी र अर्कातिर कुन कम्पनीले यसबाट कहाँ कति मुनाफा कमाउने भुटभुटी । महामारीकै मौका छोप्दै कति राजनीतिक नेताले आफू र सत्तालाई बलियो बनाउने प्रयाससमेत गर्दा रहेछन् । ब्राजिल, रुस, इटालीका यस्तै नेताहरूले विपक्षीलाई दबाउनुसम्म दबाएको नयाँ प्रवृत्ति पनि अघि आयो ।यति मात्रै कहाँ हो र ! रंगभेदवर्णभेदरूपभेद कोरोनाजस्तै फैलियो । लन्डन र दिल्लीमा पनि । भारतका उत्तरपूर्वी र पहाडी क्षेत्रका मानिसहरूलाई अन्य सहरनगरमा कोरोना आयो भन्दै तिरस्कार गर्न थाले, व्यापारीहरूले लुटेरै छोडे र हिँडडुल गर्नसम्म हम्मे पर्ने भयो । दक्षिण एसियाका सरकारहरूले फोरजी र फाइभजीको डंका पिटे पनि गाउँबस्तीका विद्यार्थीहरू सिग्नलको एउटै धर्का पनि नपाउँदा महिनौं पढाइलेखाइबाट दूर रहे । कोही रक्सी खाएरै गए त कोही रक्सी नपाउँदा गए! कोही मोटाए, कोही सुकुटिए । कोही भयभीत भएर घरभित्रै कोचिइरहँदा मानसिक पीडाको सिकार भए । अस्पताल जान नपाउँदा मुटुको व्यथा, क्यान्सर र अन्य बिमारले कोरोनाले भन्दा धेरै गुणा बढी मानिस मरे ।धेरैका आआफ्ना समस्या । सामान्य कुराहरू पनि समस्या भए । सहरनगरमा एउटा ठूलो समस्या कपाल काट्ने हजाम र सलुन नपाउनु भयो । हामी साना छँदादेखि नै छाप्राका साधु हजामले दार्जिलिङको ठुटे बजारमा कपाल काट्ने कोठा लिएका थिए । महिनाको अन्तिम आइतबार बिहान सातै बजे हाम्रो घरमा आएर चारै छोराको कपालमा खटखट गर्ने मेसिन चलाइदिन्थे । पिताजी छेवैमा उभिएर साधु हजामलाई कानको मास्तिर चिल्लो बनाउनुपर्छ भन्ने आदेश दिन्थे । दार्जिलिङजस्तो एउटा अन्तर्राष्ट्रिय फेसन केन्द्रमा कपाल मुडुलिँदा हामी विरोध गर्थ्यौं । तर पिताजी र हजाम भने राष्ट्र र बिहारको राजनीति र विकासबारे गफमा मस्त रहन्थे । साधु हजाम परलोक भएपछि शंकर हजामले त्यही काम गर्थे । यसैले आजसम्म पनि कपालले कान छुनासाथ र गफ हाँक्न मन पर्यो भने हामी हजामलाई सम्झिहाल्छौं । कोरोनाको लकडाउनमा कपालले केश छुँदा यति असजिलो हुन लाग्यो कि, आफैंलाई अब लौ संकेतबिना (एसिमटोटिक) को कोभिडले पो घेरेछ भन्ने भय र त्रासले लपेट्न थाल्यो । कहाँ जाने ? हजाम छैन । अस्पताल जानु अझै खतरनाक ।आफू अललिएको यस नाजुक घडीमा मलाई गत छ दशकमा भेटेका हजामहरूको अति विघ्न याद आयो । कहाँ गए होलान् साधुशंकर, दिल्लीका यादव र सञ्जय, अमेरिकाका पिटर, जापानका ओगावासान, चीनका देङ चु, कलकत्ताको न्यु मार्केट पछाडितिरको छटपटे हजाम र फेरि श्रीलंकाका हुसेन हजाम ! आँखैमा आए उनीहरूका तस्बिर, हात र मेसिनको तालमेल अनि फेरि त्यही मीठो गफ । चौबीस वर्षअघि अमेरिकाको नोट्रे डेम विश्वविद्यालयमा पढाउन जाँदा पिटर हजामसँग मित्रता जोडियो । विश्वविद्यालयको इतिहास नै बोकेका पिटरले किन अमेरिकी फुटबल त्यहाँ प्रचलित भयो, कसरी आयरल्यान्डबाट जेसुट पुरोहितहरू आएर आधुनिक शिक्षण प्रणाली सुरु गरे, एकएक कुरो बताइदिन्थे । अलिक परतिरको गोरेटोमा हाँसबकुल्लाको संख्यासमेत । त्यसै बखत कलकत्ताबाट आएका मेरा पुराना साथीले त्यहीँ अर्को विभागमा पढाउन थालेका थिए । एक दिन अचानक भेट भयो, ठम्याउन सकिनँ । किनकि केशदाह्रीजुँगा जंगलमा नागबेली फैलिएझैं, उनले छाडै छोडिदिएका थिए । महेन्द्र, तुमार की खोबर ? स्वरले मात्रै चिनें । सोधें किन यस्तो घना जंगलको बोझ बोकेको भनी । उनको जवाफ सीधा थियो यहाँ एक ताल कपाल काट्ने पैसाले कलकत्तामा जीवनभरि काट्न सक्छु । त्यसताक पिटरले कपाल काटेको पच्चीस डलर लिन्थे । अहिलेसम्म पनि पाँच रुपैयाँमा मीठो चिया पाइने कलकत्तामा तिनताक कपाल काटेको सायद छआठ रुपैयाँ थियो ।दिल्लीका यादव र सञ्जय अचम्मका थिए । बिहारको मुजफ्फरपुरबाट आएका दुवैले आरकेपुरममा सलुन खोलेका थिए । घरीघरी भन्थे काहो तनी रे ? खैनी बा ? लिची र आँपका भोगी थिए! जातथरसम्म बताइदिन्थे, रूख मात्रै देखे पनि । सञ्जयलाई अलिक आधुनिकताले छोएको थियो । फोरेन ओइलले हेड मसाज पनि गरिदिन्थे । बिहारको राजनीति खर्लप्पै खाएका थिए । कर्पुरी ठाकुर र लालु यादवका तानाबाना बुनिदिन्थे । यादवको हात खस्रो थियो, मेसिन चलाउँदा कपालकेश उखेली नै दिन्थे । आफूचाहिँ जुल्फीवाला थिए । तर यादवले कैंची अति नै आकर्षक ढंगमा चलाउँथे । जापानको हितोत्सावासी विश्वविद्यालयनजिक कुनिताचीमा ओगावासानको अति नै सुन्दर सलुन थियो । पहिलोपटक जाँदाको घटनाले उनीमाथि मेरो ममता बढ्यो । जापानमा कपाल काट्ने विभिन्न प्रकारका मेसिनहरू हेलमेटजस्तै झुन्ड्याइएका हुने । छेवैमा राखिएका कपालका विभिन्न नक्साहरूमा टाँसिएको बटन दबाएर हेलमेटभित्र शिर हालेपछि पन्ध्र मिनेटमा कपाल काटिएर तयार हुन्थ्यो । जापानी एक हजार येन लाग्थ्यो । तर त्यसले भनेझैं नकाट्दा म ओगावासानकोमा सात हजार येन दिएर कपाल कटाउँथें । पहिलोपटक गएका बेला भाषा नबुझ्दा, पिताजीले सिकाएको त्यही दार्जिलिङ मोडलको, कानमाथिसम्म मुडुल्याउने गरी कपाल काट्ने भनी हातैले इसारा गरें ओगावासानलाई । उनले सुरु गरे । अघिपट्टिको ऐनामा मेसिनशरीरखुट्टाहातको अति नै सुन्दर समागम देखेपछि ढुक्क भएँ । अचानक जुरेली चरीको शिरको जुरोजस्तै कपालको आकार निस्कँदै गएको देख्दा रिसले व्याकुल भएँ । हत्तपत्त उठेर यस्तो फेसन होइन भनें । ओगावासान अतालिए । जापानीहरू आफ्नो कौशलको कीरा हुन्छन् । अलिकति सच्याइदिए । पैसा लिनै मानेनन्, घरीघरी आरिघात्तो गोजाइमास भनिरहे । तत्पश्चात् अर्को पटकदेखि उनी पनि साधु र शंकरजस्तै भए । ओगावासानसँग गफ भने हातमुखको इसाराले गरिन्थ्यो ।चीनका हजाम देङ चु अति नै फेसनदार थिए । सिचुवान विश्वविद्यालयको नर्थ गेटनजिक उनको सलुनमा कपाल काट्नुअघि कपाल नरम हातले लामो समयसम्म धोइदिन्थे । त्यसपछि उनले उफ्रीउफ्री, कम्मर हल्लाई आफ्नै अनुहार ऐनामा घरीघरी हेर्दै कपाल काटिदिन्थे । सेम्पुको डामले पोलेको कपाल, काट्दै जाँदा फररर झर्थ्यो । मेसिनभन्दा छिटो कुद्ने देङ चुले कपाल काटेपछि फेरि शिर मनतातो पानीले धोइदिन्थे, हल्का मसाज गर्दै । त्यहीँ निद्रा लाग्थ्यो । चिनियाँ हजामले यसरी लट्याउँथे । कहिले केश कानको नजिक पुग्छ र देङ चुको सलुनमा जाऊँ हुन्थ्यो ।कलकत्ताको न्यु मार्केट पछाडितिरको गल्लीमा एकपटक म केश काट्न गएँ । कसैले बस्नचाहिँ मलाई फाइभ स्टार होटल पार्क स्ट्रिटमा बन्दोबस्त गरिदिएका थिए । छटपटे हजाम रहेछ, दार्जिलिङबाट आएको भन्नासाथ दार्जिलिङको नालीबेली बताइदियो । रोबर्टसन रोडका जाँड दोकानहरू एकएक गरी चिन्दो रहेछ । रक्सी गड्डीखानमा भन्दा सिंहमारीको भानुग्राममा टेसिलो हुन्छ अरे ! नजिकैको दोकानबाट माटाको प्यालामा चिया मगाएर अतिथिसत्कार पनि गर्यो । ऊ पनि छाप्राकै रहेछ । तर मेसिनभन्दा उसको मुख छिटो चल्थ्यो ।श्रीलंकाको बेलावत्तानजिक हुसेनको सलुन थियो । भीडभाडयुक्त कोलम्बोमा यो सलुन अति नै प्रचलित थियो । चारपाँच जना हजाम सदैव व्यस्त रहन्थे । हुसेनले भारतीयहरूको खुब खातिर गर्थे । उनी पनि श्रीलंकामा चिया कमान बसाउन लगेका भारतीय तामिलहरूसँगै हुर्केबढेका थिए । हुसेनसँग मलाई मेरा अभिन्न अर्थशास्त्री मित्र (स्वर्गीय) समन केलेगामाले चिनाएका थिए । हुसेनसँग मैले श्रीलंकाका पोर्सेलिन र बहुमूल्य पत्थर गहनाबारे धेरै कुराकानी गरें । कपाल काट्नभन्दा गफ गर्न म त्यहाँ जान्थें । छेवैको रेस्टुराँमा राइस एन्ड करी खाएर, अखबार काटी बनाएको न्याप्किन पेपरले हात पुछेर डेरा फर्किन्थें ।कोरोनाका कारण लकडाउन हुँदा धेरैले आआफ्नै घरमा चिनियाँ मेसिन किनेर कपाल काटे । हाम्रो घरमा निर्मललाई अस्ट्रेलियाबाट टोटोलाले एक वर्षअघि नै मेसिन पठाइदिएको थियो । मेरो, इष्टमित्रको र आफ्नो कपालसमेत निर्मलले घरको आँगनमा धेरैपटक काटिदिए । कोरोनाले निर्मललाई नै आफूभित्रको सीपकलाकौशल थाहा नभएको कुरालाई सबैले देख्ने गरी अघि ल्याइदियो । साधुपिटरदेङ चुहुसेनले निर्मलको रूप धारण गरे । कोरोनाले एकापट्टि मानवजीवन भुर्कुट बनायो, अर्कोपट्टि आफैंमा निर्भर हुने आँट र क्षमता दियोÙ बजार व्यवस्थाभन्दा परिवारको व्यवस्था नै अब्बल हो भन्ने ठूलो पाठ पनि सिकायो ।"
हङकङवासी भित्र्याउँदै बेलायत,"बेलायतले हङकङका बासिन्दाहरूलाई आफ्नो मुलुकमा बसोबास गर्न दिने नयाँ नियम लागू गरेको छ । त्यहाँ बसोबास गरिरहेका झन्डै ३ लाख मानिसले आवेदन दिन सक्ने अनुमान गरिएको छ ।आइतबारदेखि लागू गरिएको नयाँ नियमअनुसार ब्रिटिस नेसनल ओभरसिज (बीएनओ) राहदानीबाहक तथा उनीहरूमा आश्रित सन्तानले द्रुतगतिमा ब्रिटिस नागरिकता प्राप्त गर्न सक्नेछन् । आइतबारदेखि खुला गरिएको विशेष भिसा योजनाको लाभ पहिलो ५ वर्षमा करिब ३ लाख जनाले लिने अपेक्षा गरिएको छ । यद्यपि, हङकङका २९ लाख नागरिक र करिब २३ लाख उनीहरूमा आश्रित परिवारका सदस्यहरू बेलायत आउन योग्य रहेका बीबीसीले जनाएको छ । चीनले हङकङमा नयाँ सुरक्षा कानुन लागू गरेपछि ब्रिटेनले नयाँ भिसा योजना सुरु गरेको हो । हङकङमा जुलाई १ देखि लागू गरिएको सुरक्षासम्बन्धी नयाँ कानुनमा पृथकतावाद, राज्यद्रोह, आतंकवाद र विदेशी शक्तिसँगको साँठगाँठजस्ता गतिविधिमा संलग्नलाई मृत्युदण्डसम्मको सजाय दिन सक्ने प्रावधान छ । बेलायती प्रधानमन्त्री बोरिस जोन्सनले हङकङमा बसोबास गर्ने नागरिकका आधारभूत स्वतन्त्रताबारे चासो व्यक्त गर्दै आएका छन् । जोन्सनले सुरुमा उनीहरूलाई बेलायतमा बस्न र काम गर्न पाउने अधिकार दिइने र ५ वर्षपछि नागरिकताका लागि आवेदन दिन सक्ने यसअघि नै घोषणा गरेका थिए । हङकङमा सन् १९९७ अघि रहेका नागरिकप्रति बेलायतको विशेष जिम्मेवारी र दायित्व रहने जोन्सनको भनाइ छ । तर, बेलायतको पछिल्लो कदमले चीन भने बेखुसी देखिएको जनाइएको छ । चीनले आफ्नो सार्वभौमिकता र आन्तरिक मामलामा हस्तक्षेप नगर्न बेलायतलाई चेतावनी दिँदै आएको अन्तर्राष्ट्रिय सञ्चारमाध्यमहरूले जनाएका छन् । चिनियाँ विदेश मन्त्रालयले ट्राभल डकुमेन्टका रूपमा बीएनओ पासपोर्टलाई मान्यता र यात्रा अनुमति नदिने बताएको छ । नयाँ कानुनी व्यवस्थाले बेलायत र चीनबीच वैधानिक सम्झौताका रूपमा स्थापित सन् १९८५ को संयुक्त घोषणाको गम्भीर उल्लंघन भएको बेलायतको ठहर छ । बेलायतले सन् १९९७ मा चीनलाई हङकङ हस्तान्तरण गरेको थियो । त्यसबखत दुई देशबीच हङकङलाई ५० वर्षसम्म स्वतन्त्रता दिने सहमतिसमेत भएको थियो । सन् १९८० को दशकमा विशेष व्यवस्थासहितको ब्रिटिस नेसनल ओभरसिज (बीएनओ) पासपोर्ट प्रदान गरिएको थियो । तर, पछि त्यस्ता पासपोर्ट होल्डरका सबै सुविधा कटौती गरेर ६ महिनासम्मका लागि बेलायत प्रवेश गर्न पाउने सुविधा मात्र दिइएको हङकङमा लामो समयको बसाइपछि बेलायत आएका सञ्चारकर्मी नरेन्द्र बस्नेतले जनाए ।नेपाली पनि लाभान्वितबेलायतको नयाँ भिसा योजनाबाट त्यहाँ रहेका नेपालीसमेत लाभान्वित हुने भएका छन् । दुई दशकभन्दा बढी समयदेखि हङकङ बस्दै आएकी सोनी प्रधान पनि श्रीमान् र दुई छोरासहित बेलायत आउने तयारीमा छिन् । कोरोना महामारीका कारण हाल बेलायतमा काम पाउन समस्या भएको आफन्तको भनाइपछि भने आफू केही अन्योलमा परेको प्रधानले बताइन् ।वास्तवमा हामी बच्चाहरूको पढाइका लागि बेलायत आउन लागेका हौं, उनले कान्तिपुरसँग भनिन्, बच्चाले पनि हङकङभन्दा बेलायतको पढाइ नै राम्रो हुन्छ, जाऊँ भनेर रहर गरे । कोरोना महामारी कम हुनेबित्तिकै आउँछौं । हङकङ नेपाली मञ्च यूकेका अध्यक्ष ह्यारी गुरुङले बेलायत आउने तयारी गरिरहेका नेपालीलाई आफ्नो संस्थाले मार्गनिर्देशन गरिरहेको बताए । निःशुल्क स्वास्थ सेवा, भेदभावरहित समाज, राम्रो शिक्षा र धेरै अवसरले गर्दा हङकङभन्दा बेलायतमा नेपाली आकर्षित भएका छन्, उनले भने । बेलायती गृह मन्त्रालयले जुलाईयता करिब ७ हजार जना हङकङबाट बेलायत आएर स्थायी रूपमा बसोबास गरिरहेका जनाएको छ ।"
टप ग्लोबका श्रमिकले खोप पाउने,"मलेसियाको सबैभन्दा ठूलो कम्पनी टप ग्लोबले आफ्ना श्रमिकलाई कोरोनाविरुद्धको खोप लगाउने भएको छ । टप ग्लोबमा झन्डै ५ हजार नेपालीसहित २१ हजार श्रमिक कार्यरत छन् । टप ग्लोबका कार्यकारी अध्यक्ष लिम विई चाईले क्वालालम्पुरस्थित नेपाली दूतावासका श्रम काउन्सिलर दीपक ढकाललाई यसबारे जानकारी दिएका छन् । मलेसियामा पहिलो लटको खोप फेब्रुअरी २६ मा आइपुग्नेछ । मलेसिया सरकारले माग गरेको खोप नै दिने हो वा कम्पनीले श्रमिकका लागि छुट्टै ल्याउन लागेको भन्ने विषयमा खुलाइएको छैन । टप ग्लोबमा कार्यरतमध्ये २ हजार १ सय २० जना नेपाली संक्रमित भएका थिए । अधिकांश निको भएर काममा फर्किसकेका छन् । टप ग्लोबले श्रमिकलाई अव्यवस्थित राख्दा र सामाजिक दूरीबिनै काममा लगाउँदा एक महिनादेखि कोरोना फैलिएको थियो । कम्पनीमा ५ हजार १ सय ४७ जना संक्रमित भइसकेका छन् । कम्पनीमा कार्यरत नवलपरासीका यमनारायण चौधरीको कोरोना संक्रमणबाट मृत्यु भएको थियो । कारखाना नम्बर १३ मा सुरक्षा गार्डका रूपमा कार्यरत उनलाई नोभेम्बर २१ मा केलाङ अस्पतालमा भर्ना गरिएको थियो । उनी दुई वर्ष अगाडि मलेसिया पुगेका थिए । मलेसियाका तत्कालीन मानव संसाधनमन्त्री एम कुला सेरागनले समयमै उपचार नपाउँदा चौधरीको मृत्यु भएको बताए । स्थानीय सञ्चारमाध्यम फ्री मलेसिया टुडेले सेरागनको भनाइ उद्धृत गर्दै लेखेको छ, लापरबाहीको यो एउटा मात्रै उदाहरण होइन । विदेशी श्रमिकहरू समयमै उपचारको अधिकारबाट वञ्चित रहेको उनको भनाइ छ । धेरैजसो उद्योगका श्रमिकले तुरुन्तै उपचार नपाएको सुनेको छु । जसले गर्दा उनीहरूले अनावश्यक रूपमा मृत्युवरण गर्नुपरेको छ, उनले भने, धेरैजसो विदेशी श्रमिकसँग आफ्नै सवारीसाधन छैन । उपचार पाउन लामो दूरी पार गर्नुपर्छ । बिरामी आफैंले उपचार खर्च बेहोर्न सक्दैनन् । उनले श्रमिकको स्वास्थ्यमाथि खेलबाड भइरहेको अडान राखेपछि कम्पनी व्यवस्थापन खोपको प्रबन्ध गर्न बाध्य भएको हो । कोरोनाले विस्फोटकै रूप लिइसकेपछि मलेसियाका अधिकारीले टप ग्लोबको ४१ वटा उद्योगमध्ये २८ वटा बन्द गराइसकेका छन् । खोप दिने भनेपछि ठूलो राहत मिलेको मकवानपुरका शान्त वाइवाले बताए । उनका अनुसार सामान्य अवस्थामा बसाइ र कार्यस्थलमा केही सावधानी अपनाएको भए कोरोनाले यति उग्ररूप लिने थिएन । एउटै सानो कोठामा २५ जनालाई कोचेर राखेको छ, तनहुँका मिठ्ठु थापाले भने, कोलाहलपूर्ण बासस्थान छ । धेरै व्यक्तिलाई एकै ठाउँमा राख्दा सरसफाइ नहुँदो रहेछ । टप ग्लोबका श्रमिकलाई मंसिरबाटै संक्रमण देखिन थालेको थियो । उनीहरूलाई बाध्यकारी श्रममा लगाएको भन्दै अमेरिकाले टप ग्लोबद्वारा उत्पादित मेडिकल पन्जा खरिदमा रोक लगाएको थियो । टप ग्लोबले आइतबार प्रेस विज्ञप्ति जारी गर्दै श्रमिकहरूको बासस्थानलाई गुणस्तरीय बनाइरहेको दाबी गरेको छ । मलेसिया सरकारले बासस्थानसम्बन्धी तय गरेको मापदण्डलाई कार्यान्वयन गरिएको छ, विज्ञप्तिमा भनिएको छ, हामीले मलेसियाको मानव संसाधन मन्त्रालय र श्रम विभागको नजिक रहेर समन्वय गरिरहेका छौं । कम्पनीले श्रमिकको बासस्थानको सुरक्षा र सुधारका लागि १७५ मिलियन डलर लगानी गरिसकेको जनाएको छ । दुई महिनाभित्र ५ मिलियन डलर खर्च गरेर एक सयवटा अपार्टमेन्ट खरिद गर्नुका साथै केही आवासीय भवन भाडामा लिइएको छ, विज्ञप्तिमा भनिएको छ ।"
अस्ट्रेलियाको कृषि क्षेत्रमा कामदार अभाव,"दक्षिण अस्ट्रेलियाबाट एक घण्टाको दूरीमा करिब ३० हेक्टर जमिन लिएर व्यावसायिक खेती गर्दै आएका नेपाली कृषक दीपक लामालाई कोरोनाका कारण कामदारको अभाव भयो । चिनजानका मान्छे मात्र नभई सामाजिक सञ्जालमार्फत समेत आफूलाई कृषि क्षेत्रमा काम गर्ने कामदार चाहिएको जानकारी गराए । तर समयमै कामदार पाउन सकेनन् । थोरै जग्गामा व्यावसायिक खेती गर्ने लामालाई मात्र होइन, अहिले अस्ट्रेलियामा कृषि क्षेत्रमा काम गर्ने कामदारको व्यापक अभाव देखिएको छ । समाचार माध्यमका अनुसार अहिले अस्ट्रेलियाका दुर्गम कृषि क्षेत्रमा काम गर्न मात्र २६ हजारभन्दा बढी कामदारको अभाव छ । न्यु साउथ वेल्स, क्विन्सल्यान्ड, दक्षिण अस्ट्रेलियालगायत राज्यका दुर्गम क्षेत्रमा कामदारकै अभावमा कृषकले कृषि उत्पादन बेच्न नपाएर फ्याँक्नुपरेको समाचारसमेत सार्वजनिक भएका छन् । अस्ट्रेलियाको कृषि क्षेत्रमा कामदारको व्यापक अभाव भएपछि विपक्षी दल लेबरका कृषि प्रवक्ता एड हुसिकले कृषिमन्त्री डेभिड लिटलप्राउडलाई गत साता पत्र लेखेरै समस्याको समाधान गर्न आग्रह गरेका छन् । एएफपीका अनुसार उनले केन्द्र तथा राज्यका मन्त्री सम्मिलित बैठक गर्नसमेत आग्रह गरेका छन् । कोरोना भाइरसको संक्रमण बढेसँगै हरेक वर्ष छोटो समयको कामदार भिसामा आउने विदेशी आउन नपाएपछि यो समस्या अझ चर्किएको हो । सरकारले स्थानीय नागरिकलाई कृषि क्षेत्रमा काम गर्नका लागि आग्रह गरे पनि कामदारको समस्या कायमै रहेको कृषकले गुनासो गरेका छन् । कामदारको अभावमा आफूले फलाएको उब्जनी बोटबाट टिप्न नपाएपछि दसौं हजार बराबरको उत्पादन कृषकले फ्याँक्नुपरेको समाचारमा जनाइएको छ । कृषकले कामदारका लागि विशेष किसिमको भिसा सुविधा दिएर भए पनि अहिलेको अभाव कम गर्न आग्रह गरिरहेका छन् । तर यसबारे हालसम्म कुनै ठोस निर्णय भइसकेको छैन । कामदारको अभाव भएपछि पश्चिम अस्ट्रेलिया सरकारले भानुआटुबाट करिब तीन सय कृषि कामदारलाई हालै भित्र्याएको छ । अहिले टिमोर, लेस्टे तथा प्यासिफिक आइल्यान्डका करिब दुई हजार कामदार कृषि क्षेत्रमा काम गरिरहेका छन् ।अस्ट्रेलियास्थित नेसनल फार्मर्स फेडेरेसनले कृषि क्षेत्रमा देखिइरहेको कामदार अभावलाई कम गर्न विशेष कृषि भिसाको सिर्जना गरेर भए पनि कामदार आपूर्ति गर्न आग्रह गरेको छ । विभिन्न ६ वटा प्रमुख सिद्धान्तलाई सुझावका रूपमा प्रस्तुत गर्दै सरकारलाई त्यसकै आधारमा भिसा योजना अघि ल्याउन अनुरोध गरेको छ । एसोसिएसनले करिब ६० प्रतिशत तरकारी तथा फलफूल खेती गर्ने कृषकले कामदारको अभाव भोग्नुपरेको समेत जनाएको छ । विगत चार वर्षदेखि व्यावसायिक खेती गर्दै आएका नेपाली कृषक लामाले अझै कामदारको अभाव भोगिरहेको बताए । मेरो कृषि फार्ममा मात्र अहिले करिब २० जनाले काम गर्न सक्छन् तर पर्याप्त कामदार पाउन सकेको छैन, लामाले कान्तिपुरसँग भने । उनका अनुसार कोरोनाका कारण जागिर गुमाएका नेपाली विद्यार्थीलाई नै मध्यनजर गरेर सामाजिक सञ्जाल र इन्टरनेटमा समेत कामदार चाहिएको विज्ञापन राखे पनि उनले कुनै नेपाली कामदार पाउन सकेनन् । म आफू नेपाली भएकाले समेत नेपाली भाइबहिनीलाई काम गर्न आऊन् भनेर विज्ञापन गरेको थिएँ तर खासै कसैले पनि चासो देखाएनन्, उनले सुनाए । उनको कृषि फार्ममा अहिले मलेसिया, भारत, भुटानी मूलका नेपालीले काम गरिरहेका छन् । अस्ट्रेलियाको कृषि क्षेत्रमा देखिएको कामदार अभाव कम गर्न नेपालबाट समेत कामदार ल्याउने विषयमा सरकारले कूटनीतिक पहल अघि बढाए सफल हुन सक्ने सम्भावना लामा देख्छन् । नेपाल कृषिप्रधान देश भएको र हामीले कृषिमा काम गर्न सक्ने भएकाले समेत सरकारले कूटनीतिक निकायबाट पहल गरे नेपाली कामदारले भिसा पाउन सक्ने सम्भावना छ, उनी भन्छन् । अस्ट्रेलियास्थित नेपाली राजदूत महेशराज दाहालले दूतावासका तर्फबाट यसबारे विभिन्न भेटका क्रममा औपचारिक र अनौपचारिक पहल गरिरहेको बताए । राजदूत दाहालले नेपाली कामदार भित्र्याउन पाए अस्ट्रेलियाको कृषि आधुनिकीकरण र यसमा आएको विकासबारे ज्ञान लिने र अस्ट्रेलियामा दक्ष र लगनशील कामदारको अभाव केही मात्रामा पूर्ति हुने भएकाले यसबारे भेटघाटका क्रममा कुरा उठाइरहेको दाबी गरे ।"
अक्टोबरसम्म सबै अस्ट्रेलियालीलाई खोप,"क्यानबेरा (एजेन्सी) अस्ट्रेलियाले आफ्ना नागरिकलाई आगामी अक्टोबर महिनाभित्र कोरोना भाइरसविरुद्धको खोप दिइसक्ने बताएको छ । अस्ट्रेलियाली प्रधानमन्त्री स्कट मरिसनले सोमबार नेसनल प्रेस क्लबमा गरेका सम्बोधनका क्रममा उक्त दाबी गरेका हुन् । अस्ट्रेलियाली नागरिकलाई यसै वर्षको अक्टोबर महिनभित्र खोप दिइसक्ने कार्यक्रम यहाँको सरकारले बनाएको छ र मलाई लाग्छ यो अस्ट्रेलियाको इतिहासमै एउटा गाह्रो काम हुनेछ, प्रधानमन्त्री मरिसनले भनेका छन् । यसका लागि अस्ट्रेलियाली सरकारले यहाँका सबै नागरिकलाई खोप लिनका लागि उत्साहित गरेको जानकारी पनि उनले जनाए । सम्बोधनका क्रममा प्रधानमन्त्री मरिसनले अस्ट्रेलियाली नागरिकलाई खोप लाउने काममा प्रोत्साहन गर्नु पनि गाह्रो काम भएको बताए । सबै नागरिकलाई खोप दिने कार्यक्रम र त्यो पनि आगामी अक्टोबर महिनाभित्रै सक्ने काम बडो महत्त्वाकांक्षी रहेको उनको भनाइ छ । यस प्रयोजनका लागि प्रधानमन्त्री मरिसनले सरकारले १९ अर्ब अस्ट्रेलियन डलरबराबरको बजेट छुट्याइएको पनि जनाए । अस्ट्रेलियाले खोप कार्यक्रमअन्तर्गत कम्तीमा पनि २ करोड ५० लाख अस्ट्रेलियाली नागरिकलाई खोप दिइने भएको स्वास्थ्य अधिकारीहरूले जनाएका छन् । अस्ट्रेलियाले पहिलो चरणको खोप अभियानका लागि १ करोड डोज फाइजरको खोप बुकिङ गरिसकेको छ । त्यसपछि विस्तारै आवश्यकताअनुसार अरू डोजहरू पनि लगाइने जनाइएको छ ।"
ट्रम्पले नियुक्त गरे दुई वकिल,"वासिङ्टन (एएफपी) अमेरिकी पूर्वराष्ट्रपति डोनाल्ड ट्रम्पले आफूविरुद्ध सिनेटमा हुन लागेको महाभियोगमाथिको सुनुवाइका लागि प्रतिरक्षा गर्न दुई जना वकिल नियुक्त गरेका छन् । ट्रम्पले डेभिड सोएन र ब्रुस क्यास्टर जुनियरलाई आफ्ना वकिलमा नियुक्त गरेका हुन् । विगतमा ट्रम्पसँग रहेका कतिपय वकिलले बिदा लिइसकेकाले उनले नयाँ नियुक्त गरेका हुन् । अमेरिकी सिनेटमा फेब्रुअरी ८ देखि ट्रम्पविरुद्धको महाभियोगमाथि सुनुवाइ हुँदै छ । ट्रम्पको गत जनवरी २० मा कार्यकाल समाप्त भए पनि अमेरिकी संसद् भवनमा ट्रम्पको उक्साहटमा आक्रमण भएको भन्दै डेमोक्रेट पार्टीले उनीविरुद्ध अविश्वास प्रस्ताव अघि बढाएको छ । अमेरिकी तल्लो सदनले महाभियोग लगाउने प्रस्ताव स्वीकृत गरी सिनेटमा पठाइसकेको छ । अमेरिकी संविधान र कानुनबमोजिम सिनेटको दुई तिहाइले पारित गरेमा मात्र कुनै पनि राष्ट्रपतिविरुद्ध महाभियोग पारित हुने प्रावधान छ । सिनेटमा हाल रिपब्लिकन र डेमोक्रेटिक पार्टीबाट समान ५०५० सदस्य रहेकाले ट्रम्पविरुद्धको महाभियोग पारित हुने सम्भावना भने कम रहेको छ ।हालसम्म ५ जना रिपब्लिकन सिनेटर सदस्यले मात्र ट्रम्पविरुद्धको महाभियोग लगाउनुपर्ने मत सार्वजनिक गरेका छन् । महाभियोग पारित हुन अझै १७ रिपब्लिकन सिनेटरले समर्थन जनाउनुपर्नेछ, जुन निकै कठिन ठानिएको छ ।"
"स्वास्थ्य र पूर्वाधार प्राथमिकतामा, नेपाललाई अनुदान ३ अर्ब बढ्यो","विपक्षी भारतीय राष्ट्रिय कंग्रेसले सार्वजनिक सम्पत्ति धमाधम बेच्न थालेको भन्दै सरकारको आलोचना गरेको छ । बजेटमा कर छुटभन्दा पनि नीतिगत सुधारलाई जोड दिइएको छ । ७५ वर्षभन्दा माथिका नागरिकलाई आय विवरण बुझाउन नपर्ने व्यवस्था गरिएको छ । कर प्रशासनले जटिल परिस्थितिबाहेक करसम्बन्धी छानबिन पुनः गर्न पाउने समयसीमालाई ६ वर्षबाट तीन वर्षमा झारिएको छ । ९५ प्रतिशतभन्दा बढीको डिजिटल कारोबार गर्ने संस्थाले लेखापरीक्षण गर्न नपर्ने, पाँच करोडसम्मको कारोबारको सुविधालाई बढाएर १० करोड बनाइएको छ । नवउद्यमी (स्टार्ट अप) मा गरिएको लगानीमा पुँजीगत लाभकरको छुट थप एक वर्षसम्म दिने घोषणा पनि गरिएको छ ।मन्त्री सीतारमणले कृषि क्षेत्रका लागि बजेटमार्फत के कस्ता घोषणा गर्छिन् भन्नेमा पनि सबैको चासो थियो । भारतीय अर्थतन्त्रमा कृषि क्षेत्रको योगदान १६ प्रतिशत हाराहारीमा छ । करिब मुलुकको ५० प्रतिशतभन्दा बढीको श्रम शक्ति यही क्षेत्रसँग आबद्ध रहेको बताइन्छ । अर्थतन्त्रमा यत्तिका महत्त्व बोकको यो क्षेत्र केही वर्षयता विभिन्न समस्याबाट गुज्रिँदै आएको छ, कहिले किसानले उत्पादनको मूल्य नपाउने त, कहिले ऋणका कारण किसानले आत्महत्या गर्ने क्रम बढ्दो थियो । त्यसमाथि सरकारले ल्याएको कृषि कानुनहरूको विरोधमा पाँच महिनादेखि किसान आन्दोलनरत रहेको पृष्ठभूमिमा बजेटमार्फत यस क्षेत्रका समस्या समाधानका लागि मार्गचित्र कोर्नु कम्ती चुनौतीपूर्ण छैन ।किसानको आन्दोलन मत्थर पार्ने प्रयासस्वरूप सीतारमणले बजेटमा कृषि क्षेत्रलाई विशेष प्राथमिकता दिने अनुमान गरिएको थियो । तर उनले सरकारले ल्याएको कृषि कानुनहरूको बचाउलाई नै जोड दिइन् । कृषि क्षेत्रको बजेट पनि उनले बढाएकी छन् । यसैबीच भारतीय राष्ट्रिय कंग्रेसलगायतका विपक्षीहरूले बजेट लक्ष्यविहीन भएको टिप्पणी गरेका छन् । सरकारले बजेटमा किसान र गरिबलाई उपेक्षा गरेको कंग्रेसको आरोप छ । नेपाललाई कस्तो असर ? निकट छिमेकी र सबैभन्दा ठूलो व्यापारिक साझेदार भएका कारण पनि भारतीय अर्थतन्त्रले तय गर्ने दिशाको प्रभाव नेपाली अर्थतन्त्रमा पनि स्वतः देखिनेछ । त्यसमाथि भारु र नेरु स्थिर विनिमय भएका कारण पनि भारतीय अर्थतन्त्रको उतारचढावको असर नेपाली अर्थतन्त्रलाई पनि हुने गर्छ । बजेटमा स्टिल, फलामको भन्सार दरमा गरिएको कटौतीले नेपाल भित्रिने ती उत्पादन केही सस्तो हुने सम्भावना छ । त्यसैगरी मोबाइलका पार्ट्स र चार्जरमा गरिएको भन्सार वृद्धिले तस्करी बढाउने जोखिम छ । रोजगारीको क्षेत्रमा चहलपहल बढेको खण्डमा भने करिब ३० लाखको संख्यामा रहेका नेपाली कामदार लाभान्वित हुनेछन् । यसबाट नेपाल भित्रिने रेमिट्यान्समा पनि प्रभाव पार्नेछ । भारतले आगामी वर्षका लागि नेपाललाई दिने वित्तीय अनुदानमा गत वर्षको तुलनामा करिब तीन अर्ब रुपैयाँ बढाएको छ । २०२१२२ को बजेटमा नेपाललाई दिने अनुदानमा गत वर्षको तुलनामा करिब दुई अर्ब भारु बढाइएको हो । बजेटमा आगामी वर्षका लागि नेपाललाई दिने अनुदानका लागि ९ अर्ब ९२ करोड भारु (१५ अर्ब ८७ करोड रुपैयाँ) विनियोजन गरिएको छ । गत वर्षको बजेटमा भने सुरुमा ८ अर्ब भारु (१२ अर्ब ८० करोड रुपैयाँ) मात्र विनियोजन गरिएको थियो । गत वर्ष भने अघिल्लो वर्षको तुलनामा नेपाललाई दिने अनुदान करिब आधा घटाइएको थियो । भारतले सन् २०१९२१ का लागि करिब १२ अर्ब भारु अनुदान दिएकोमा गत वर्ष अर्थात् सन् २०२०२१ का लागि आठ अर्ब भारु मात्र विनियोजन गरेको थियो । पछि बजेटमा विनियोजितभन्दा थप ८० करोड भारु नेपाललाई दिइएको भारतको अर्थ मन्त्रालयको बजेट विवरणमा उल्लेख छ । विगतमा जस्तै भारतबाट अनुदान पाउनेमा यस वर्ष पनि भुटान पहिलो नम्बरमा छ । भुटानका लागि ३० अर्बभन्दा बढी अनुदान दिइने जनाइएको छ । भारतले श्रीलंकालाई दिने अनुदानमा भने उल्लेख्य वृद्धि गरेको छ । गत वर्ष ७५ करोड मात्र अनुदान दिइएकोमा यस वर्ष त्यसलाई बढाएर २ अर्ब भारु पुर्याइएको छ ।"
बनेको तीन महिनामा प्रसारण लाइन उद्घाटन,साथै निर्माणाधीन हेटौंडाढल्केबरइनरुवा ४०० केभी प्रसारण लाइनको काम पूरा भएपछि हेटौंडा र इनरुवा दुवैतर्फ २ हजार मेगावाट विद्युत् आदानप्रदान गर्न सकिने उनको भनाइ छ । हेटौंडाढल्केबरइनरुवा ४०० केभी प्रसारण लाइन निर्माणाधीन छ । खिम्तीढल्केबर २२० केभी प्रसारण लाइन १३२ केभीमा मात्रै सञ्चालनमा छ । ४५६ मेगावाटको माथिल्लो तामाकोसी जलविद्युत् आयोजनाको विद्युत् यही प्रसारण लाइनमार्फत ढल्केबर पुर्याइनेछ । माथिल्लो तामाकोसीको पहिलो युनिटबाट चैतभित्र विद्युत् उत्पादन थाल्ने गरी काम भइरहेको छ । माथिल्लो तामाकोसीलगायत आयोजनाबाट ढल्केबर आइपुगेको बिजुलीलाई यही सबस्टेसनमार्फत मुलुकको पूर्व र पश्चिम क्षेत्रमा पठाउन मिल्नेछ ।माथिल्लो तामाकोसीबाट उत्पादित विद्युत् १३२ केभी क्षमताको पूर्वपश्चिम प्रसारण लाइनमार्फत पूर्व र पश्चिम क्षेत्रमा ३ सय मेगावाटसम्म वितरण गर्न सकिनेछ । बाँकी विद्युत् अन्तरदेशीय प्रसारण लाइनमार्फत भारततर्फ पठाउन सकिने प्राधिकरणको अनुमान छ । आयोजना निर्माणका लागि ८ डिसेम्बर २०१७ मा ठेक्का सम्झौता भएको थियो । आयोजना सम्पन्न गर्न १ करोड ७७ लाख अमेरिकी डलर र २२ करोड नेपाली रुपैयाँ गरी २ अर्ब २० करोड रुपैयाँ खर्च भएको शाक्यले जानकारी दिए । भविष्यमा थप विस्तार गर्दै जान सकिने गरी सबस्टेसन निर्माण गरिएको उनी बताउँछन् । ९०० मेगावाटको अरुण तेस्रो जलविद्युत् आयोजनाबाट नेपालले पाउने निःशुल्क ऊर्जा पनि ढल्केबर सबस्टेसनमै प्राप्त गर्ने प्रावधान रहेको उनको भनाइ छ । नेपालकै पहिलो ४०० केभीको सबस्टेसन भए पनि यसको डिजाइन र निर्माणको सुपरिवेक्षण नेपाली इन्जिनियरहरूले गरेका हुन् । आयोजना निर्माण सकिएसँगै नेपाली इन्जिनियरको क्षमता पनि पुष्टि भएको शाक्यको दाबी छ । सबस्टेसन उद्घाटनका अवसरमा प्रधानमन्त्री ओलीले आगामी वर्षदेखि विद्युत् आयात गर्न नपर्ने दाबी गरे । त्यसको अर्को वर्षदेखि विद्युत् निर्यात थाल्ने उनको भनाइ छ । सबस्टेसन निर्माणले ऊर्जा निर्यातको पूर्वाधार तयार भएको उनले बताए ।
विदेशी प्राविधिक नआउँदा गौतमबुद्ध विमानस्थल अनिश्चित,"निर्माणाधीन गौतमबुद्ध अन्तर्राष्ट्रिय विमानस्थल आयोजनामा उपकरण जडानका लागि विदेशी विशेषज्ञसहितको प्राविधिक टोली आउने अझै निश्चित भएको छैन । आयोजनाले भने चीन, अमेरिका, बेलायतलगायत मुलुकबाट विशेषज्ञ ल्याउने पहल भइरहेको जनाएको छ ।उपकरण जडानका लागि विदेशी केही विशेषज्ञलाई आयोजनास्थलमा ल्याउने तयारी अन्तिम चरणमा पुगेको र सातादस दिनमा नतिजा देखिने आयोजनामा संलग्न अधिकारीको दाबी छ । कोभिड१९ को विश्वव्यापी संक्रमणका कारण विदेशी प्राविधिक टोली नआएकाले एक वर्षभन्दा बढी समयदेखि आयोजनास्थलमा उपकरण जडानको काम हुन सकेको छैन । जसका कारण ९३ प्रतिशत भौतिक संरचना पूरा भइसकेको यो आयोजना सम्पन्न हुन र सञ्चालनमा ल्याउन ढिलाइ भइरहेको छ । विदेशी प्राविधिक टोली नआएकै कारण पाँचौंपटक थपिएको आयोजनाको म्याद सकिएर छैटौं पटकका लागि म्याद थप्न पनि अन्योल भइरहेको छ ।उपकरण जडानका लागि अमेरिका र बेलायतबाट दुई जना विशेषज्ञ आउने तयारी भइरहेको र उनीहरू आउनासाथ उपकरण जडानको सुरु हुने राष्ट्रिय गौरव आयोजनाका निर्देशक प्रदीप अधिकारीले बताए । ती विशेषज्ञको भिसा लाग्ने प्रक्रियामा छ, उनले भने, उनीहरू आउनासाथ आयोजनाको आईसीबी२ तर्फको काम सुरु गरिनेछ । विशेषज्ञले सिकाएअनुरूपको काम अन्य कामदारले गर्ने भएकाले आईसीबी२ तर्फको उपकरण जडानको काम प्राविधिकको कमीले रोकिन नपर्ने उनको भनाइ छ । आयोजनाको आईसीबी१ तर्फका उपकरण जडानका लागि चिनियाँ प्राविधिक टोली पनि आउने क्रममा छन् । उनीहरूले कोभिडविरुद्धको तेस्रो चरणको खोप लगाइसकेको बताइएको छ । ८९ जनाको चिनियाँ प्राविधिक टोलीको भिसाका लागि अध्यागमनले स्वीकृति दिइसकेको छ । उनीहरू दुई साताभित्र आयोजनास्थलमा आउने दाबी गरिएको छ ।आयोजनाको भौतिक संरचना निर्माणअन्तर्गत आईसीबी१ का लागि चीन र आयोजनाको मौसम, सञ्चार र विमानको दिशा पत्ता लगाउनेलगायत काम हुने आईसीबी२ का लागि थाइल्यान्ड, अमेरिका, अस्ट्रियालगायत मुलुकबाट प्राविधिक आउनुपर्छ । आईसीबी१ का लागि चिनियाँ ठेकेदार कम्पनी नर्थ वेस्ट सिभिल एभिएसनले ६ अर्ब २२ करोड र आईसीबी२ का लागि थाइल्यान्डको एरो थाई कम्पनीले करिब ५० करोड रुपैयाँमा ठेक्का लिएका हुन् । आईसीबी२ तर्फका सबै संरचना उपकरण जडानका लागि तयारी अवस्थामा छन् । सबै उपकरण आयोजनास्थलमा आइसकेको आयोजनाको आईसीबी२ अन्तर्गतका व्यवस्थापक तथा राष्ट्रिय गौरव आयोजनाका उपनर्देशक प्रवीण न्यौपानेले जानकारी दिए । उपकरण जडान गर्न पहिलो लटमा अमेरिकी विशेषज्ञ आउने तयारी छ, उनले भने, उनीहरू आइसकेपछि विमान अवतरण गराउन प्रयोग हुने उपकरण जोडिनेछ । अमेरिकी विशेषज्ञ आएपछि युरोपियन प्राविधिक पनि आउने तयारी गर्ने र उनीहरूले उपकरण जडानको काम सुरु गरेपछि आउँदो अप्रिलसम्ममा सम्पन्न हुने सम्भावना छ ।सन् २०१४ मा शिलान्यास गरिएको आयोजनाको पाँचौंपटक थपिएको म्याद पनि डिसेम्बर ३१ देखि सकिएको छ । विदेशी प्राविधिक आउनेबारे यकिन नभएकाले आयोजनाको म्याद कहिलेसम्म थप्ने भन्ने अन्योल छ । आईसीबी१ र २ दुवै ठेक्काको एउटै म्याद थियो । म्याद थपका लागि ठेकेदार कम्पनीले आयोजनासमक्ष माग गरेका छन् ।आयोजनास्थलमा विदेशी प्राविधिक ल्याउन सरकारका तर्फबाट सक्दो पहल जारी रहेको र केही प्राविधिक आउने अन्तिम तयारी भए पनि नआइपुग्दासम्म यकिनका साथ केही भन्न नसकिने नेपाल नागरिक उड्डयन प्राधिकरणका महानिर्देशक राजन पोखरेलले बताए । कोभिडका कारण प्राविधिक आउन ढिलाइ भएको हो । स्वास्थ्यको विषय भएकाले कसैलाई पनि दबाब दिन मिल्दैन, उनले भने, प्राविधिक आउने निश्चित भएपछि मात्रै त्यहीअनुरूप आयोजनाको म्याद थपिनेछ ।गौतमबुद्ध अन्तर्राष्ट्रिय विमानस्थल आयोजनाका प्रमुख प्रवेश अधिकारीले भने ठेकेदार कम्पनीले म्याद थपका लागि दिएको निवेदनमा परामर्शदाता कम्पनी र आयोजनाले अध्ययन गरिरहेको जनाए ।"
सन् २१०० मै प्रतिव्यक्ति आय १२ हजार डलर !,"काठमाडौं (कास) राष्ट्रिय योजना आयोगको पूर्ण बैठकले दीर्घकालीन सोचको अवधारणा स्वीकृत गरेको छ । प्रधानमन्त्री केपी शर्मा ओलीको अध्यक्षतामा सोमबार बसेको आयोग बैठकले अवधारणा स्वीकृत गरेको हो । उक्त सोचमा कोभिड१९ प्रभावित अर्थतन्त्रको पुनरुत्थान, रूपान्तरण एवं वित्तीय संघीयता र प्रदेश तथा स्थानीय तहबाट आर्थिक समृद्धिको आधार निर्माण गरिने जनाइएको छ । २०७९ सालमा अति कम विकसित मुलुकबाट स्तरोन्नति गरी प्रतिव्यक्ति आय १४ सय अमेरिकी डलर पुर्याउंने दाबी गरिएको छ । त्यस्तै २१०० सालमा उच्च आय भएको विकसित मुलुकमा रूपान्तरण गर्दै प्रतिव्यक्ति आय १२ हजार १ सय अमेरिकी डलरमा पुर्याउने सोचको महत्त्वाकांक्षा छ । कृषि, उद्योग र सेवाको क्षेत्रलाई परिष्कृत एवं आधुनिकीकरण गर्दै अर्थतन्त्रको संरचनात्मक रूपान्तरण गरिने सोचको अवधारणामा उल्लेख छ । दीर्घकालीन सोचको प्राप्तिका लागि १० वटा राष्ट्रिय लक्ष्य निर्धारण गरिएको छ । समृद्ध नेपालतर्फ चार वटा र सुखी नेपालीतर्फ ६ वटा रहेको आयोगका उपाध्यक्ष पुष्पराज कँडेलले उल्लेख गरे ।राष्ट्रिय लक्ष्य र गन्तव्य प्राप्तिको मापन गर्न १० वटा लक्ष्य र ७६ वटा खण्डीकृत सूचक निर्धारण गरिएको छ । ८ वटा दीर्घकालीन राष्ट्रिय रणनीति, ९ वटा रूपान्तरणका संवाहक र ८ वटा सहयोगी क्षेत्र पहिचान गरिएको छ । राष्ट्रिय लक्ष्य, गन्तव्य र सूचकलाई दीर्घकालीन सोचले खण्डीकृत रूपमा उल्लेख गरेको छ । यसमध्ये प्रमुख लक्ष्यहरूमा आर्थिक वृद्धि दर १० दशमलव ५ प्रतिशत, गरिबीको रेखामुनि रहेको जनसंख्या (निरपेक्ष) शून्य, बहुआयामिक गरिबीका रेखामुनि रहेको जनसंख्या ३ प्रतिशत, सम्पत्तिमा आधारित गिनी गुणक शून्य दशमलव २५ प्रतिशत, श्रम सहभागितामा दर (१५ वर्ष माथि) ७२ प्रतिशत छ । त्यस्तै रोजगारीमा औपचारिक क्षेत्रको हिस्सा ७० प्रतिशत, जलविद्युत् तथा नवीकरणीय ऊर्जा उत्पादन (जडित क्षमता) ४० हजार मेगावाट, विद्युत्मा पहुँच परिवार शतप्रतिशत, ३० मिनेटको दूरीमा यातायात पहुँच भएका परिवार ९९ प्रतिशत, राष्ट्रिय र प्रादेशिक लोकमार्ग ३६ हजार किमि, इन्टरनेट प्रयोगकर्ता कुल जनसंख्यामा शतप्रतिशत छ ।"
बिमा समितिमा सिलवाल,काठमाडौं (कास) बिमा समितिको अध्यक्षमा पूर्वसचिव सूर्यप्रसाद सिलवाल नियुक्त भएका छन् । मन्त्रिपरिषद् बैठकले सोमबार सिलवाललाई समितिको अध्यक्षमा नियुक्त गर्ने निर्णय गरेको अर्थमन्त्री विष्णु पौडेलले जानकारी दिए । पूर्वअध्यक्ष चिरञ्जीवी चापागाईंको चारवर्षे कार्यकाल सकिएपछि गत पुस २३ देखि समितिमा अध्यक्ष पद रिक्त थियो ।
अनलाइनबाट सिद्धार्थको डेबिट कार्ड,"काठमाडौं (कास) सिद्धार्थ बैंकले अनलाइनबाटै डेबिट कार्ड आवेदन दिन सकिने व्यवस्था गरेको छ । यो व्यवस्थापछि ग्राहकले नयाँ डेबिट कार्ड लिन, नवीकरण गर्न, हराएको र बिग्रिएको कार्डको साटो अर्को लिन अनलाइनबाटै आवेदन दिन सक्छन् ।"
धार्केमा एभरेस्टको शाखा,काठमाडौं (कास) एभरेस्ट बैंकले धादिङको धार्केमा १०१ औं शाखा सञ्चालनमा ल्याएको छ । बैंकले सबै वर्ग तथा क्षेत्रमा बैंकिङ सुविधा पुर्याउने प्रयासस्वरूप शाखा सञ्चालनमा ल्याएको जनाएको छ । धुनिबेंसी नगरपालिकाका मेयर बालकृष्ण आचार्य र बैंकका नायब महाप्रबन्धक सन्धिर कुमारले शाखा उद्घाटन गरे ।
"माघ २१ देखि जुत्ता, चप्पल मेला","काठमाडौं (कास) फुटवेयर म्यानुफ्याक्चरर्स एसोसिएसन अफ नेपालको आयोजनामा माघ २१ देखि काठमाडौंको भृकुटीमण्डपमा जुत्ता, चप्पल तथा व्यापार मेला २०७७ आयोजना हुने भएको छ । स्वदेशी उत्पादनको प्रवर्द्धन र विकासका लागि एसोसिएसनले जुत्ता मेला गर्न लागेको हो । आम उपभोक्ताबीच आफ्ना उत्पादन पुर्याउने उद्देश्यले मेला आयोजना गरिएको आयोजकले जानकारी दिएको छ ।"
पिन्चेसको छुट अफर,"काठमाडौं (कास) पिन्चेस आर्टकोरले स्थापनाको तेस्रो वर्ष पूरा गरेको अवसरमा उत्पादनहरूमा १० प्रतिशत छुट दिने भएको छ । आर्टकोरले कुसन, किरिङ कोस्टर, ब्राइड रोब र मग जस्ता कस्टुमाइज्ड उत्पादनमा ग्राहकलाई इच्छाअनुसारका आर्ट गरेर बिक्रीवितरण गर्दै आएको छ । आर्टकोर प्रालिकी फाउन्डर तथा सीईओ श्रेया जोशीले छिट्टै देशभरका मुख्य सहरमा सेवा विस्तार गर्ने योजना रहेको बताइन् ।"
सुकुम्बासीलाई पुर्जा वितरण तीव्र पार,"काठमाडौं (कास) अर्थमन्त्री विष्णुप्रसाद पौडेलले भूमिहीन दलित एवं सुकुम्बासीलाई जग्गाधनी पुर्जा वितरणको काम तीव्र बनाउन भूमिसम्बन्धी समस्या समाधान आयोगलाई निर्देशन दिएका छन् । अर्थ मन्त्रालयमा सोमबार आयोजित कार्यक्रममा मन्त्री पौडेलले वास्तविक भूमिहीनको लागत संकलन गर्ने काम सकेर मापदण्डभित्र परेकालाई जग्गाधनी पुर्जा दिन भनेका हुन् । स्रोत र जनशक्तिको अभाव हुन दिनेछैनौं, पौडेलले भने, काम र परिणाम पनि त्यहीअनुसार आउने गरी काम गर्नुहोस् । स्थानीय तहसँग सहकार्य गर्दै काम अघि बढिरहेको आयोगका अध्यक्ष देवीप्रसाद ज्ञवालीले जनाए ।"
गम्भीर बिरामी गण्डकीमा धेरै,"काठमाडौं (कास) कोरोनाले जटिल समस्या आएपछि सघन उपचार गराइरहेकामध्ये आधा संक्रमित गण्डकी प्रदेशका रहेका छन् । देशभरको दाँजोमा गण्डकीमा संक्रमण र जटिलता वृद्घि भएको विज्ञहरूको भनाइ छ । सोमबारसम्म देशभर १ सय २८ जना आईसीयू र २२ जना भेन्टिलेटरमा गरी १ सय ५० जना सघन उपचारमा छन् । यसमध्ये ६७ जना आईसीयू र ७ जना भेन्टिलेटरमा गरी ७४ जना अर्थात् ४९३३ प्रतिशत गण्डकीका छन् । सबैभन्दा बढी संक्रमण प्रभावित वाग्मती प्रदेशमा ३० जना आईसीयू र ११ जना भेन्टिलेटरमा गरी ४१ जना सघन उपचारमा छन् । लुम्बिनीमा ३१ जनाले सघन उपचार गराइरहेका छन् । प्रदेश १ मा २ जना आईसीयू र कर्णालीमा १ जना आईसीयू र १ जना भेन्टिलेटरमा छन् । सुदूरपश्चिम र प्रदेश २ मा कुनै पनि व्यक्ति सघन उपचारमा छैनन् ।गण्डकीमा कोभिडको संक्रमण र जटिलतामा भएको वृद्घिलाई नजिकबाट नियालिरहेका छौं, स्वास्थ्य मन्त्रालय इपिडिमियोलजी तथा रोग नियन्त्रण महाशाखा (ईडीसीडी) का निर्देशका डा कृष्णप्रसाद पौडेलले भने, जटिलताको अनुपातमा मृत्युदर बढेको छैन तर हामी यसको कारण खोजिरहेका छौं । एस जिन हेर्नका लागि गण्डकी प्रदेशबाट पीसीआर परीक्षणका लागि लिइएको केही नमुना ईडीसीडीले राजधानीस्थित राष्ट्रिय जनस्वास्थ्य प्रयोगशालामा ल्याउने तयारी थालेको छ । यसले शंकास्पद नयाँ कोरोना भाइरसबारे जान्न सजिलो हुने डा पौडेलले बताए । गण्डकीमा एक्कासि वाग्मतीभन्दा बढी संक्रमित सघन उपचारमा हुनु राम्रो संकेत नभएको ईडीसीडीका पूर्वनिर्देशक डा जीडी ठाकुर बताउँछन् । बेलायतमा देखिएको कोभिडको नयाँ भाइरस (यूके स्ट्रेन) बाट नेपालमा ३ जना प्रभावित भइसकेकाले द्रुतगतिमा व्यापक अध्ययन आवश्यक छ, उनले भने । पीसीआर नमुना परीक्षण गर्दा एस जिन फेला नपरेको अवस्थामा भेरिएन्ट हो भनेर शंका गर्न सकिन्छ । उक्त नमुनालाई विश्व स्वास्थ्य संगठन (डब्लूएचओ) को रिफरेन्स ल्याबबाट नयाँ भाइरस भएनभएको प्रमाणित गराउनु उपयुक्त हुने प्रदेश जनस्वास्थ्य प्रयोगशाला जनकपुरका निर्देशक डा श्रवणकुमार मिश्रले बताए । पीसीआर परीक्षण गर्दा भाइरल लोड धेरै भएको अवस्थामा वा एकभन्दा बढी टार्गेट जिन फेला नपरेको अवस्थामा नयाँ भेरिएन्ट शंका गर्न सकिन्छ, उनले भने, त्यसको प्रमाणीकरणका लागि नमुना विदेश पठाउनु आवश्यक हुन्छ । डब्लूएचओका अनुसार नयाँ प्रजातिको भाइरसले विश्वव्यापी रूपमा मानव स्वास्थ्यमा प्रभाव परेको छ । यो संक्रमण पहिलेको भाइरसभन्दा तीव्र गतिमा फैलन्छ । संक्रमितहरूमा गम्भीर समस्या देखिनुका साथै बूढापाका र जोखिम समूहमा बढी मृत्यु पनि देखिएको छ । कोरोनाको नयाँ भाइरसको लक्षणमा ज्वरो, खोकी, थकाइ, टाउको दुखाइ, पखाला, मांसपेशीमा दुखाइ, छालामा बिमिरा देखिएको छ । यसबाहेक छातीमा तीव्र दुखाइसमेत हुन सक्छ । पहिलेको दाँजोमा यो भाइरस करिब ७० प्रतिशत बढी संक्रामक देखिएको छ ।"
प्रकाश नेरोका क्लबमा अनुबन्धित,"नेपाली खेलाडी प्रकाश बुढाथोकी भारतमा जारी आई लिग ए डिभिजन टोली मणिपुरको नेरोका फुटबल क्लबसँग अनुबन्धित भएका छन् । नेपाली राष्ट्रिय फुटबल टिमबाट खेल्दै आएका प्रकाश एसियाको तर्फबाट छनोट भई नेरोकामा अनुबन्धित भएका हुन् ।आई लिग एसियाकै प्रतिष्ठित लिग मानिन्छ । उक्त लिगमा ४ विदेशी खेलाडी खेलाउन पाउने प्रावधान रहेकामा एक जना एसियाली मुलुकको हुनैपर्ने व्यवस्था छ । म एसियाको खेलाडी कोटामा परेकाले आई लिग खेल्न लागेको हुँ, प्रकाशले कान्तिपुरसँग भने ।धरान१७ पटनालीका प्रकाशलाई सोमबार धरान फुटबल क्लबले बिदाइ गरेको छ । उनी बिदाइलगत्तै सोमबार नै मणिपुर गएका थिए । धरान फुटबल क्लबबाटै खेलजीवन सुरु गरेका २७ वर्षीय प्रकाशले विदेशी क्लबले अनुबन्ध गरेर आफूलाई ठूलो अवसर दिएको बताए । उनले भने, म सक्दो उत्कृष्ट प्रदर्शन गर्न प्रयास गर्नेछु । सहिद स्मारक ए डिभिजन फुटबलमा दुई पटकको विजेता थ्रीस्टार क्लब र एकपटकको विजेता मनाङ मर्स्याङ्दी क्लबबाट खेलिसकेका उनले भुटानी ए डिभिजनमा पारो फुटबल क्लबलाई सन् २०१८ मा उपविजेता बनाएका थिए । छोटो बिदाइ समारोहमा उनले भने, म एजेन्टमार्फत नभई सिधै फुटबल क्लबसँग कुरा भएर भारतको नेरोका क्लबले मेरो प्रोफाइल हेरेर छनोट गरेपछि खेल्न लागेको हो ।धरान फुटबल क्लबका अध्यक्ष तथा एन्फा प्रदेश १ अध्यक्ष किशोर राईले धरान फुटबल क्लबले उत्पादन गरेका खेलाडीले एसियामा नै प्रतिष्ठित मानिएको लिगमा खेल्न लाग्दा खुसी लागेको बताए । उनले भने, खेलाडी प्रकाश भाइले पाएको अवसर नेपालका अन्य खेलाडीका लागि पनि प्रेरणाको स्रोत हुनेछ ।"
कतारसँगको शृंखला स्थगित,"काठमाडौं (कास) नेपालले कतारसँग खेल्न लागेको तीन ट्वान्टी२० क्रिकेट शृंखला स्थगित भएको छ । कतार दिवस को अवसरमा नेपाललाई कतारले तीन ट्वान्टी२० खेल्न निम्तो दिएको थियो । त्यसअनुरूप नेपाल र कतारबीच फेब्रुअरी ९, १० र १२ मा तीन ट्वान्टी२० खेलको शृंखला हुँदै थियो ।नेपाली टोलीले फेब्रुअरी ७ मा कतार जाने तालिका पनि बनाइसकेको थियो । तर कतार क्रिकेट संघले बढ्दो कोभिड१९ को असरका कारण कतार सरकारको निर्णयबमोजिम कोभिड१९ को प्रोटोकल ध्यानमा राख्दै कतार स्पोर्ट्स डे मा हुने क्रिकेटसँगै अन्य प्रतियोगिताहरू स्थगित गरेको हो । कतार क्रिकेट संघले क्यानलाई इमेल पठाएर त्यसको जानकारी गराएको छ । नेपालले कतारसँगको शृंखलाका लागि सोमबारबाट प्रशिक्षण सुरु गर्ने कार्यक्रम राखेको थियो । त्यसका लागि १८ खेलाडीलाई बन्द प्रशिक्षणमा बोलाइएको थियो । नियमित कप्तान ज्ञानेन्द्र मल्लसहित पूर्वकप्तान पारस खड्का, ग्लोबल स्टार सन्दीप लामिछाने, वसन्त रेग्मी, शरद भेषावकर, सुसन भारी र ललितनारायण राजवंशीबिनै नेपालले कतार जाने टोली घोषणा गरेको थियो । क्यानले आधिकारिक घोषणा नगरे पनि दीपेन्द्रसिंह ऐरीले कतारमा नेपाली टोलीको नेतृत्व गर्ने तयारी थियो । हालै नियुक्त भएका अस्ट्रेलियन प्रशिक्षक डेव ह्वाटमोर पनि कतार नजाने र वसन्त शाहीले कतार जाने नेपाली टोली सम्हाल्ने तयारी क्यानले गरेको थियो ।"
तोरस र सलोनी विजयी,"काठमाडौं (कास) नेपालका तोरस रावत र सलोनी तामाङले वर्ल्ड टेनिस टुरजे ५ को पहिलो सर्किटमा सोमबार विजयी सुरुआत गरेका छन् । सातदोबाटोस्थित टेनिस कोर्टमा पुरुषतर्फ तोरसले नेपालकै निहालजंग थापालाई ६२, ६१ को सोझो सेटमा हराए । महिलातर्फ सलोनीले भारतकी कृस्ती बोरोलाई ६३, ६४ ले हराइन् । पुरुष सिंगल्स नेपालबाट निश्चल कायस्थ, प्रसिद्ध मोक्तान, आर्यन गिरी, अकी जुवेन रावत, निशान श्रेष्ठ, आरभसम्राट हाडा, इभ्येक जोशी, प्रितम परियार र चिराग तिमिल्सिना सबै पराजित भए । त्यस्तै महिला सिंगल्समा सर्वानी श्रेष्ठ, श्रेया भट्टराई, प्रेरणा कोइराला, इशाश्री शाह र अजा रेग्मीले पराजय सामना गरेका छन् । प्रतियोगितामा पुरुषमहिलाका समान ३२ खेलाडीको सहभागिता रहेको छ ।"
धनगढी र होराइजन विजयी,तिलोत्तमा (कास) भैरहवामा जारी तेस्रो खड्गप्रसाद गौचन मेमोरियल यू१६ राष्ट्रिय क्रिकेटमा सोमबार धनगढी क्रिकेट एकेडेमीले स्टार क्रिकेट एकेडेमीलाई ७ विकेट र न्यु होराइजन क्रिकेट एकेडेमीले ओसिस एकेडेमीलाई ७२ रनले पराजित गरेका छन् ।सिद्धार्थ रंगशालामा टस जितेको स्टारले निर्धारित १५ ओभरमा ७ विकेट गुमाई ९६ रन बनायो । सागर कुँवर ४३ र नितिन छन्त्यालले २० रन बनाए । धनगढीका रजत राना र नीरज ऐरले २२ विकेट लिए । जवाफमा धनगढीले १४३ ओभरमा ३ विकेट गुमाएर ९९ रन जोड्दै जित हासिल गर्यो । टोलीका सन्दीप विष्टले ६४ र पुष्पराज उपाध्यायले १७ रन बनाए । स्टारका अलदीप कुँवर र राजनकुमार भुजेलले ११ विकेट लिए । सन्दीप विष्ट म्यान अफ द म्याच भए ।दोस्रो खेलमा टस हारेर ब्याटिङ निम्तो पाएको होराइजनले १५ ओभरमा ३ विकेटमा १ सय ४६ रन बनायो । अनिल थापाले नटआउट ७० र प्रकाश गिरीले ४० रन बनाए । ओसिसका निश्चल श्रेष्ठ र भार्गव खनालले ११ विकेट लिए । ओसिसले पूरा ओभर खेल्दै ८ विकेट गुमाई ७४ रनमात्र बनायो । सम्राट भुसालले १७ र बबिन बोहराले १६ रन बनाए । होराइजनका शुभम खनालले ३ र अनिल थापाले २ विकेट लिए ।
नविताको च्याम्पियन्स एकेडेमी,"महिला टेबलटेनिसमा शीर्ष वरीयताकी नविता श्रेष्ठले स्ट्याग च्याम्पियन्स टेबलटेनिस एकेडेमी सञ्चालनमा ल्याएकी छन् । उक्त एकेडेमीको सोमबार उद्घाटन भयो ।आठपल्टकी राष्ट्रिय च्याम्पियन नविताले खेलसम्बन्धी उपकरण, पोसाक र सामग्री उत्पादन गर्ने भारतीय कम्पनी स्ट्याग इन्टरनेसनलसँग सहकार्य गर्दै खुशिबुस्थित घरसँगै एकेडेमी तयार पारेर सञ्चालनमा ल्याएकी हुन् । एकेडेमीमा उद्घाटनअघि नै ११ जनाले प्रशिक्षण गर्न थालिसकेका छन् । धेरै अगाडिको योजना हो, २९ वर्षीया उनले भनिन्, स्ट्यागका विवेक सरसँग भेट भएपछि एकेडेमी सुरु गर्न सोच आयो । कोरोना भाइरस महामारीका कारण सरकारले लकडाउन गर्नुअघि गत फागुनमै एकेडेमीको भवन निर्माण थालेको उनले बताइन् । भनिन्, लकडाउनमा त्यत्तिकै बस्नुभन्दा निर्माण गरौं भनी समय उपयोग गरेको थिएँ ।एकेडेमीको उद्देश्य प्रस्ट्याउँदै उनले भनिन्, राष्ट्रिय स्तरमा नविता श्रेष्ठ र स्यान्टु श्रेष्ठलाई उछिन्न सक्ने उत्कृष्ट खेलाडी ल्याउने लक्ष्य छ । साग (दक्षिण एसियाली खेलकुद) मा मात्र नभएर विश्व वरीयतामा शीर्ष १०० मा पुर्याउने छ । अन्तर्राष्ट्रिय टेबलटेनिस महासंघ (आईटीटीएफ) को वरीयतामा महिलातर्फ नविता ३५६ औं वरीयतामा छन् भने पुरुषतर्फका राष्ट्रिय च्याम्पियन स्यान्टु ३९५ औंमा छन् । ६ वटा बोर्ड राखिएको एकेडेमीमा चार वर्षदेखि माथिका सबैले प्रशिक्षण गर्नसक्ने नविताले जानकारी गराइन् ।एकेडेमीमा स्थापनामा करिब ३५ लाख रुपैयाँ खर्च भएको उल्लेख गर्दै उनले भनिन्, नाफाका लागि होइन, हामी यसैमा (टेबलटेनिस) लागिरहेकाले हो । ट्रेनिङबाट एकेडेमी सञ्चालन खर्च आओस् भन्ने छ । स्ट्याग इन्टरनेसनलसँगको सम्झौताबारे उनले भनिन्, उसले एकेडेमीलाई आवश्यक खेल सामग्रीमा ५० प्रतिशत छुट दिएको छ । इन्टरनेसनल एक्सचेन्ज प्रोग्राम र कोचेज एजुकेसन पनि दिनेछ । स्ट्याग इन्टरनेसनलको २०९ देशमा टेबलटेनिस एकेडेमी रहेको पनि उनले बताइन् ।अखिल नेपाल टेबलटेनिस संघका अध्यक्ष चतुरानन्द राजवैद्यले भने, देशमा टेबलटेनिस एकेडेमीको संख्या ११ पुगेको छ । थप एकेडेमी बुटवल र धरानमा पनि खुल्दैछन् । एकेडेमी स्थापनाले टेबलटेनिसलाई खेलाडी उत्पादनसँगै व्यावसायिक बनाउन सहज पार्नेछ । नविताकै पति राकेश महर्जन (पूर्वखेलाडी) एकेडेमीका मुख्य प्रशिक्षक हुन् । उनले स्ट्याग इन्टरनेसनलको कोचेज एजुकेसनअन्तर्गत वार्षिक ७ वटा कक्षा लिनैपर्ने नविताले बताइन् । नविता र उनकी नन्द एलिना महर्जनले पनि एकेडेमीमा प्रशिक्षण दिनेछन् । राकेशले आईटीटीएफ लेभल टु कोर्स गरेका छन् भने नविता र एलिनाले लेभल वान गरेका छन् ।पुलिसकी खेलाडी नविता २०६५ सालदेखि निरन्तर अन्तर्राष्ट्रिय प्रतियोगिता खेलिरहेकी छन् । २०६७ सालमा स्वेच्छा नेम्वाङलाई पराजित गरेयता निरन्तर राष्ट्रिय च्याम्पियन रहेकी उनी साग २०१६ मा वुमेन्स डबल्स, २०१९ मा टिम इभेन्ट र मिक्स डबल्सकी कांस्य पदक विजेता पनि हुन् । विश्व च्याम्पियनसिप ६ पल्ट खेलेकी उनी एसियाली खेलकुदमा ३ र एसियन च्याम्पियनसिपमा २ पल्ट सहभागी भएकी छन् ।अबको करिअर कोच भइसक्यो । एकेडेमीलाई राम्रोसँग हेर्ने, इन्टरनेसनल कोर्सहरूमा जाने, आईटीटीएफको सर्टिफाइड कोच भएर काम गर्ने हो, गर्भवती अवस्थामा रहेकी नविता आफ्नो करिअरबारे बोलिन्, गर्भवती हुने र एकेडेमी खोल्ने योजना होइन, संयोग हो । मैले फेरि खेल्ने चाहिँ परिस्थिति कस्तो हुन्छ, त्यसमा भरपर्छ । पछिल्लो सागमा राम्रो खेलाडी नभएर पुराना खेलाडी बोलाउनुपरेको थियो । त्यसैले सागमा मेडल जित्ने खालका नयाँ खेलाडी निस्किएन भने खेलिरहनेछु ।"
सेमिफाइनल समीकरण पूरा,मकवानपुर (कास) हेटौंडा गोल्डकप फुटबल प्रतियोगितामा सेमिफाइनल समीकरण पूरा भएको छ ।हेटौंडा४ स्थित वनविज्ञान खेल मैदानमा जारी प्रतियाोगितामा सोमबार वाग्मती युवा क्लब सर्लाहीले दुधौली स्पोर्ट्स क्लब सिन्धुलीलाई २० गोलले पराजित गरेर अन्तिम चारमा स्थान बनाएसँगै सेमिफाइनल समीकरण पूरा भएको हो । फाइनल पुग्नका लागि सर्लाहीले आयोजक विजय युथ क्लब हेटौंडा तथा सेन्ट्रल कलेज बीएफसी भरतपुरले हर्दी युवा समाज राप्तीसँग प्रतिस्पर्धा गर्नेछन् । सर्लाहीको जितमा विदेशी खेलाडी फोफोना फोडे र विमल घिसिङले गोल गरे । २४ औं मिनेटमा विदेशी खेलाडी फोफोनाको गोलबाट वाग्मतीले अग्रता लियो । सर्लाहीबाट ३४ औं मिनेटमा विमलले गोल गर्दै अग्रता दोब्बर बनाए । सर्लाहीले खेलमा पाएको एउटा पेनाल्टी सदुपयोग गर्न सकेन । नीरकुमार राईको प्रहार दुधौलीका गोलरक्षकले रोकेका थिए । फोफोना म्यान अफ द म्याच भए । अनुभवी खेलाडीको बाहुल्य रहेका कारण सिन्धुलीले अधिकांश समय बलमा पकड जमाएको थियो ।
सेरेनाले पाइन् अवसर,"मेलबर्न सेरेना विलियम्सले मानेकी छन्, अस्ट्रेलियन ओपन निर्धारित समयभन्दा पछाडि सरेर उनलाई फाइदा भएको छ । अन्यथा उनले यो प्रतियोगिता खेल्ने सम्भावना कमजोर हुन्थ्यो । कोरोना भाइरस संक्रमणको महामारीका कारण वर्षको पहिलो ग्रान्ड स्लाम ढिला सुरु लागेको छ । चोटकै कारण सेरेनाले सन् २०२० बीचमै छाड्नुपरेको थियो । यारा भ्याली क्लासिकको आफ्नो पहिलो खेलमा डारिया गाभ्रिलोभालाई पराजित गरेयता उनले भनेकी छन्, अस्ट्रेलियन ओपन ढिला सुरु हुनाले मलाई सहयोग नै मिलेको छ । अर्को सातादेखि अस्ट्रेलियन ओपन सुरु हुनेछ । ३९ वर्षीया अमेरिकी खेलाडीले कीर्तिमान २४ औं ग्रान्ड स्लाम जित्ने प्रयास गर्नेछिन् ।"
मेसीको ६ सय ५० गोल,म्याड्रिड लियोनल मेसीले बार्सिलोनाका लागि आइतबार ६ सय ५० गोल पूरा गरेका छन् । उनले फ्रिकिकबाट गरेको उत्कृष्ट गोल मद्दतमा बार्सिलोनाले स्पेनी ला लिगामा एथलेटिक बिलबाओलाई २१ ले हरायो । फ्रिकिकबाट बार्सिलोनाका लागि मेसीले गरेको यो ४९ औं गोल पनि रह्यो । तर जोर्डी अल्बाले आत्मघाती गोल गरेपछि खेल बराबरीमा आयो । यस्तोमा एन्टोइन ग्रिजमनले बार्सिलोनाबाट निर्णायक गोल गरे । नतिजापछि बार्सिलोना र रियल म्याड्रिड दुवै टिम समान ४० अंकमा रहे । तर दुवै शीर्षस्थानमा रहेको एट्लेटिको म्याड्रिडभन्दा १० अंकले पछाडि छ । यसअघि लुइस स्वारेजको दुई गोल मद्दतमा एट्लेटिकोले काडिजलाई ४० ले हराएको थियो ।
लिभरपुलको प्रभाव,लन्डन मोहम्मद सलाहले गरेको दुई गोलमा लिभरपुलले इंग्लिस प्रिमियर लिगमा आइतबार वेस्ट ह्यामलाई ३१ ले हराएको छ । यो नतिजापछि क्लब तेस्रो स्थानमा उक्लिन सफल भयो । इजिप्टका फरवार्डले लिगका ७ खेलयता गोल गरेको यो पहिलोपल्ट हो । लिभरपुलको ४० अंक भएको छ । टोलीले चार दिन अन्तरमा लन्डनमा जितेको लगातार दोस्रो खेल हो । लिभरपुलले यससँगै शीर्षस्थानमा रहेको म्यानचेस्टर सिटीसँगको दूरी पनि ४ अंकमा छोट्याएको छ । सिटीले एक खेल कम खेलेको छ । अब आइतबार यी दुई टिम लिगमा भिड्नेछन् ।एएफपी
