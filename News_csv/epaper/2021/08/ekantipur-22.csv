शीर्षक,विवरण
खेर जाँदै अनुदानको एन्टिजेन किट,"स्थानीय तहमा पुगेका किट हालसम्म प्रयोग भएनभएको बारे अद्यावधिक जानकारी स्वास्थ्य मन्त्रालयसँग छैन । स्थानीय तहमा पठाइएका किटबाट परीक्षण गरियो वा त्यसै थन्किएर बसेको छ भनेर कुनै रिपोर्ट आएको छैन, स्वास्थ्य मन्त्रालयका एक अधिकारीले भने, हामीले उहाँहरू (स्थानीय सरकार) लाई किटबारे रिपोर्ट पठाउन बाध्य पार्न सक्दैनौं । प्रयोगका सम्बन्धमा प्रस्ट नीति नहुँदा केही स्वास्थ्य संस्थाले सरकारलाई किट फिर्ता पठाउन थालेका छन् । भक्तपुर अस्पतालले हालै मात्र करिब १ हजार ५ सय किट खेर जाने भन्दै सरकारलाई फिर्ता पठाएको छ । हामी आकस्मिक अवस्थामा मात्र एन्टिजेनको परीक्षण गर्छौं, दिनमा सामान्यतः दुईतीन वटा मात्र किट उपयोग हुन्छ, भक्तपुर अस्पतालका मेडिकल सुपरिन्टेन्डेन्ट डा सुमित्रा गौतमले भनिन्, करिब दुई महिना म्याद रहेका किट फिर्ता पठायौं । डा गौतमका अनुसार एन्टिजेन किटको दुईतीन ब्याचअनुसार म्याद नाघ्ने समय फरक छ । एउटा लटको किटको एक्स्पायरी डेट सन् २०२३ को मार्चसम्म छ भने अर्को लटको सन् २०२१ को सेप्टेम्बरअक्टोबरसम्म मात्रै छ । स्वास्थ्य सेवा विभागले जिल्ला स्वास्थ्य कार्यालय काठमाडौंलाई १ लाख एन्टिजेन किट पठाएको थियो तर एक तिहाइ पनि प्रयोग भएको छैन । सबैजसो किट स्थानीय सरकारपालिकाहरूलाई बाँडिएको हो तर दुई महिनामा ३० हजार ८ सय ११ वटा मात्रै उपयोग भएको छ, स्वास्थ्य कार्यालय काठमाडौंका प्रमुख जनस्वास्थ्य प्रशासक बद्रीबहादुर खड्काले भने । महामारी नियन्त्रणका लागि एन्टिजेन परीक्षणलाई स्वैच्छिक नभई बाध्यकारी बनाउनुपर्ने उनको भनाइ छ । म्याद गुज्रिन १५२० दिनमात्र बाँकी रहेका केही किटको प्रयोग व्यापक बनाउन भनिसकेको उनले बताए ।स्वास्थ्य मन्त्रालय स्रोतका अनुसार स्वास्थ्य कार्यालय काठमाडौंमा गत शुक्रबार नै १ हजार ६ सय किटको म्याद नाघेको छ । विभिन्न जिल्लामा छिट्टै म्याद नाघ्ने किट करिब १ लाखभन्दा बढी रहे पनि यसबारे सम्बद्घ निकायले खासै चासो देखाएको छैन, मन्त्रालय स्रोतले भन्यो । आपूर्ति व्यवस्थापन शाखाले केही दिनदेखि केही महिनाभित्र म्याद नाघ्ने किटको संख्याबारे यकिन तथ्यांक नभएको र यो संख्या कम भएको दाबी गरेको छ ।चाहिएको अवस्थामा फिर्ता ल्याउन सक्ने गरी स्वास्थ्य मन्त्रालयले हरेक स्थानीय सरकारलाई किट पठाएको मन्त्रालयका सहप्रवक्ता डा समीरकुमार अधिकारीले बताए । हालसम्म ४ लाख २९ हजारजति किट मात्रै उपयोग भएको तर पछिल्लो विवरण नआएको उनको भनाइ छ । किटको समुचित प्रयोगबारे मास्कजस्तै अभियानका रूपमा लिएर जानुपर्ने हुन सक्छ, उनले भने । भक्तपुर अस्पतालकी डा गौतम भने आम मानिसमा एन्टिजेन किटप्रति विश्वास कम भएकाले समस्या उत्पन्न भएको बताउँछिन् । हालै कोरियन अस्पतालले १० हजार जनाको एन्टिजेन परीक्षण गर्ने भनेको थियो, उनले भनिन्, पहिलेको आरडीटीको छाप परेर पनि होला, हजार जना पनि आएनन् । राष्ट्रिय जनस्वास्थ्य प्रयोगशालाकी निर्देशक डा रुना झाले पनि आम व्यक्ति एन्टिजेन परीक्षणप्रति उत्सुक नदेखिएको बताइन् । वरिष्ठ जनस्वास्थ्यविद् डा राजेन्द्र बीसी सरकारले पर्याप्त जनशक्ति परिचालन नगरेकाले किटको व्यापक प्रयोग हुन नसकेको बताउँछन् । एन्टिजेन परीक्षण गर्न व्यापक रूपमा दक्ष पर्याप्त जनशक्ति परिचालन गर्नुपर्थ्यो त्यो गरिएन, उनी भन्छन् । कोरोनाका हटस्पटहरूमा किटको प्रयोग व्यापक बनाउन सके महामारी नियन्त्रण प्रभावकारी हुने उनको भनाइ छ । डा बीसीका अनुसार एन्टिजेन परीक्षण गर्दा संक्रमण फैलावट, गतिशीलतालगायत महामारीको स्वरूप थाहा पाउन सहज हुन्छ । संक्रमण फेरि बढ्ने क्रममा रहेकाले सीमा नाकाबाट भित्रिने र राजधानी आउने वा एक जिल्लाबाट अर्को जिल्ला यात्रा गर्ने सबैको अनिवार्य परीक्षण गर्न उनले सुझाव दिए । कोभिड संक्रमितमध्ये करिब ८० प्रतिशतमा लक्षण देखिँदैन तर यस्ता लक्षण नदेखिएका संक्रमितले समेत आफ्नो सम्पर्कमा आउने अन्य व्यक्तिलाई रोग सार्न सक्ने भएकाले परीक्षण अनिवार्य हुन्छ । सीमा नाकाबाट भित्रिनेहरू ७२ घण्टाको पीसीआर रिपोर्ट लिएर आएका छैनन् भने एन्टिजेन परीक्षण गर्नुपर्ने र पीसीआर रिपोर्ट लिएर आएको भए पनि लक्षण देखिँदा एन्टिजेन परीक्षण प्रभावकारी हुने डा बीसीले बताए ।एन्टिजेनको प्रभावकारिताविज्ञहरूका अनुसार कोरोनाविरुद्घको लडाइँमा र्यापिड एन्टिजेन जाँच नेपालजस्तो भौगोलिक बनोट भएको मुलुकका लागि अत्यन्त उपयोगी छ । छिमेकी मुलुक भारतको दिल्ली राज्यले कोभिड संक्रमणलाई नियन्त्रणमा राख्न एन्टिजेन किटको उच्चतम प्रयोग गरेको हो ।कोभिड परीक्षणका लागि आरटी पीसीआर जाँच स्ट्यान्डर्ड (स्तरीय) परीक्षण मानिन्छ, त्रिवि शिक्षण अस्पताल बायोकेमिस्ट्री विभागका प्रमुख डा विनोद यादव भन्छन्, तर, कोभिड संक्रमणको दोस्रो लहरमा एन्टिजेन किटको समेत उच्च शुद्घतासहित व्यापक उपयोग देखिएको छ । डब्लूएचओबाट मान्यता प्राप्त एन्टिजेन किट मात्र प्रयोग गर्नुपर्छ । पीसीआर जस्तै एन्टिजेन परीक्षणको समेत फाइदा रहेको राष्ट्रिय जनस्वास्थ्य प्रयोगशालाका निर्देशक डा झाले बताइन् । पीसीआर नमुनाको परीक्षणमा ६८ घण्टा र दुर्गमबाट नमुनालाई प्रयोगशालासम्म पुर्याउन नै एकदुई दिनभन्दा बढी लाग्न सक्छ । फेरि प्रयोगशालामा नमुनालाई नम्बरिङलगायत प्रक्रियामा ९१० घण्टा लाग्ने विज्ञ बताउँछन् । नमुना संकलनदेखि रिपोर्ट आउँदासम्म ३ देखि ५ दिनसम्म लाग्न सक्ने डा यादवले बताए । र्यापिड एन्टिजेन परीक्षणमा पोजिटिभ आए कोभिड पोजिटिभ हो । यदि परीक्षण नेगेटिभ भए पनि लक्षण देखिएको छ भने आरटी पीसीआर गराउनु आवश्यक हुने उनको भनाइ छ । एन्टिजेन किटले १५ मिनेटदेखि आधा घण्टासम्ममा नतिजा दिन्छ । यो परीक्षणका लागि प्रयोगशाला वा मेसिनको आवश्यकता पर्दैन ।"
अफगानिस्तानका नेपालीको विवरण लिन थालियो,"मन्त्रालयले उद्धारका लागि सूचीकृत भएकामध्ये र राहदानी नम्बर दोहोरिएका, एकै जनाको धेरै ठाउँबाट विवरण भरिएको र उद्धार भई सुरक्षित गन्तव्यसम्म पुगिसकेकाको विवरण रुजु गरेको विज्ञप्तिमार्फत जनाएको छ । नेपालीलाई उद्धार गर्ने सम्बन्धमा सरकारले अझैसम्म ठोस योजना बनाइसकेको छैन । अफगानिस्तानमा रहेका नेपालीलाई उद्धार गर्ने लक्ष्य हो । अहिले त्यस विषयमा कसरी अघि बढ्ने भन्नेबारे छलफल भइरहेको छ, परराष्ट्र मन्त्रालयकी प्रवक्ता सेवा लम्सालले भनिन् । रोजगारीको सिलसिलामा त्यहाँ रहेका नेपालीको अवस्था यकिन गरी आवश्यक समन्वयका साथ उद्धार गर्न परराष्ट्रका मध्यएसिया, पश्चिम एसिया तथा अफ्रिका महाशाखाका प्रमुखको संयोजकत्वमा कार्यदल गठन भएको थियो । उक्त कार्यदलको शनिबार बसेको छैटौं बैठकले उद्धार गर्न बाँकी नेपालीको अवस्था, मित्र राष्ट्रहरूसँगको समन्वय, उद्धारपछिको स्वदेश फिर्तीबारा छलफल गरेको छ । काबुलबाट थप नेपाली घर फर्कने प्रक्रियामा छन् । शनिबार टर्किस एयर तथा जजिरा एयरको नियमित उडानबाट क्रमशः २६ जना र ९ जना गरी जम्मा ३५ जना स्वदेश फर्केका छन् । हालसम्म ५ सय ४ जना नेपाली अफगानिस्तानबाट काठमाडौं आइपुगेको मन्त्रालयले जनाएको छ । मन्त्रालयको कन्सुलर सेवा विभागको वेब पोर्टलमा शनिबार साँझसम्म ३ सय १७ नेपालीले आफ्नो विवरण दर्ता गरेका छन् ।"
सत्तामा माधव नेपाललाई 'उच्च प्राथमिकता,"सत्ता गठबन्धनका प्रभावशाली नेता एवं कांग्रेस महामन्त्री पूर्णबहादुर खड्काले नेपाल समूहलाई महत्त्वपूर्ण स्थान दिने विषयमा गठबन्धनका शीर्ष नेताहरू परामर्शमा रहेको बताए । यी सबै कुरामा शीर्ष नेताहरूले परामर्श गरिरहनुभएको छ, नियुक्तिहरू हुँदै जान्छन्, उनले भने । त्यसबाहेक नेपाल पक्षलाई प्रदेश १, वाग्मती र अर्को एक प्रदेशको मुख्यमन्त्री दिने मोटामोटी सहमति छ । दुई प्रदेशमा त्यहाँको समीकरण हेरेर बाँकी रहेको अवधिमा आधाआधा कार्यकाल मुख्यमन्त्रीमा सहमति गर्नेबारे कुराकानी भइरहेको छ । मुख्यमन्त्रीबाहेक सबै प्रदेशमा नेपाल पक्षका सांसदलाई पनि मन्त्री बनाउने तयारी छ । अहिले कर्णाली र सुदूरपश्चिम प्रदेशमा नेपाल पक्षका मन्त्री छन् ।गठबन्धनले अहिले मात्र होइन, एमालेबाट औपचारिक विद्रोह गर्नॅअगाडि पनि नेपाललाई सम्मान गरिसकेको छ । वाग्मती प्रदेशअन्तर्गत जेठ ६ मा भएको राष्ट्रिय सभा निर्वाचनमा नेपाल पक्षसहित तत्कालीन विपक्षी गठबन्धनको सहयोगमा खिमलाल देवकोटाले जितेका थिए । त्यतिबेला एमाले उम्मेदवार रामबहादुर थापा पराजित भएका थिए । नेपालको सिफारिसमा देवकोटा उम्मेदवार बनेका थिए । यद्यपि देवकोटाले आफूलाई स्वतन्त्र सांसद भनेका छन् । पहिला यो सरकारलाई चुनावसम्म टिकाउने हाम्रो प्रतिबद्धता छ, नयाँ पार्टीको प्रमाणपत्र आइसकेपछि शेरबहादुर देउवा नेतृत्वको सरकारमा सहभागी हुने भन्नेछ, प्रस्तावित पार्टीका नेता मुकुन्द न्यौपानेले भने, त्यसकारण राजनीतिक नियुक्तिहरूमा हाम्रो सहभागिता र अपेक्षा हुनु स्वाभाविक हो ।ओलीलाई सत्ताच्युत गर्न अनिवार्य भएको निष्कर्षसहित नेपालले वैशाख अन्तिम साताबाट नयाँ राजनीतिक कदम चाल्न सुरु गरेका थिए । वैशाख २७ मा संसद्मा विश्वासको मत लिने तत्कालीन प्रधानमन्त्री ओलीको प्रस्तावमा मतदान गर्न नेपाल पक्षका २८ सांसद अनुपस्थित भएका थिए । त्यसपछि जेठ ७ मा देउवालाई प्रधानमन्त्री बनाउन नेपाल पक्षका २६ सांसदले हस्ताक्षर राष्ट्रपतिकहाँ बुझाएका थिए । जेठ १० मा देउवालाई प्रधानमन्त्री नियुक्त गर्न र संसद् पुनःस्थापनाका लागि सर्वोच्चमा परेको रिटमा नेपाल समूहका २३ सांसदले हस्ताक्षर गरेका थिए । साउन ३ मा नेपाल पक्षका २२ सांसदले संसद् जोगाउन भन्दै देउवालाई विश्वासको मत दिए । तीमध्ये नेपाल समूहका १४ र ओली समूहका ८ सांसद थिए भने नेपाल खेमाकै ११ सांसद अनुपस्थित भएका थिए । देउवा नेतृत्वको सरकार बनेपछि नेपाल आफैं दुई र उनका प्रतिनिधि विजय पौडेल सत्ता गठबन्धनका बैठकमा सहभागी भएका थिए । प्रधानमन्त्रीमा नियुक्त भएको अर्को दिन (असार ३०) देउवाले निवासमै पुगेर नेपाललाई भेटेका थिए । माओवादी अध्यक्ष दाहालले त पटक पटक निवासमा गई नेपालसँग संवाद गरेका छन् । यस्ता भेटमा गठबन्धनभित्र नेपाललाई सम्मानजनक व्यवहार गर्ने विषयमा छलफल हुन्थ्यो, दाहालनिकट एक नेताले भने ।"
"रेलका लागि जग्गा रोकेको ७ वर्षमा मुआब्जा तय, किसान असन्तुष्ट","मुआब्जा विवादले बर्दिबासमा रेलवे स्टेसन बन्ने कि नबन्ने भन्ने संशय थियो । बर्दिबास१ का पोषण थापाले लामो समयदेखि निर्णय हुन नसकेको विषय टुंगो लाग्नु सकारात्मक रहेको बताए । ७ वर्षदेखि अधिग्रहण गरिएको जग्गाको मुआब्जा निर्धारण हुनै लामो समय लागेकाले अब चित्त नबुझेका विषयमा सच्चाउँदै अघि बढ्न सकिने उनको भनाइ छ । मुआब्जा निर्धारण समितिका प्रमुख तथा महोत्तरीका प्रमुख जिल्ला अधिकारी तीर्थराज भट्टराईले अबको एक महिनाभित्रै मुआब्जा वितरण सुरु हुने बताएका छन् । १५ दिने सूचना निकालेर मुआब्जा वितरणको प्रक्रिया अघि बढाइसकिएकाले असोज पहिलो साताबाट मुआब्जा वितरण हुने उनले जानकारी दिए । अलिअलि विरोधका कुरा सुनिएका छन्, मैले सरकारको निर्णय गरेको हुँ, भट्टराईले भने, लोकतन्त्रमा विरोध गर्दै आफ्ना माग राख्न पाउने अधिकार सबैलाई छ । उहाँहरूको माग जायज भए गृहसचिवलाई उजुरी गर्न सक्नुहुन्छ । भौतिक मन्त्रालयबाट पुनर्मूल्यांकन गर्नेगरी निर्देशन आए मात्रै निर्णय फरक हुन सक्ने नत्र अहिलेकै निर्णय कार्यान्वयन गरी काम अघि बढ्ने उनले बताए ।रेलवेले रोक्का गरेको बर्दिबासका जग्गालाई ३२ भागमा विभाजन गर्दा सरकारले झन्डै एक सय जग्गाधनीलाई २ अर्ब ३० करोड रकम वितरण गर्नुपर्ने हुन्छ । ७ वर्षदेखि मुआब्जा टुंगो नलाग्दा जयनगरजनकपुरबर्दिबास रेलमार्गको काम भंगाहा४ स्थित बिजलपुरा स्टेसनमै रोकिएको छ । पूर्वपश्चिम रेलमार्गको काम पनि भप्सी खोलाबाट बर्दिबासतर्फ अघि बढ्न सकेको छैन ।"
अब चाहिँदैन स्कुल ?,शब्द र तस्बिर ः कविन अधिकारीकान्तिपुर
'अवैध धन्दा मा मुछिँदै जनप्रतिनिधि,"सन्जु पौडेल (लुम्बिनी), दुर्गालाल केसी (दाङ), नवीन पौडेल (परासी), माधव अर्याल (पाल्पा), कमल पन्थी (बर्दिया) र काशीराम डाँगी (रोल्पा)"
विद्रोहकी 'पोस्टर गर्ल,"(काठमाडौं)  झन्डै पचास वर्ष आफैंले संघर्ष गरेर हुर्काएको पार्टी छोडेर एमाले वरिष्ठ नेता माधवकुमार नेपाल गत बिहीबार नयाँ दल दर्ता गर्न निर्वाचन आयोग पुग्दा सञ्चारकर्मीको ठूलो भीड जम्मा भइसकेको थियो । उनलाई लामो समयदेखि साथ दिँदै आएका नेताहरू पहिल्यै त्यहाँ पुगिसकेका थिए । निर्माणको काम चल्दै गरेकाले साँघुरिएको आयोग परिसर एमाले नेताकार्यकर्ता र सञ्चारकर्मीले भरिभराउ थियो ।जब नेपाल गाडीबाट ओर्लिएर आयोग भवनमा प्रवेश गर्न खोज्दै थिए, सञ्चारकर्मीको हूलले उनलाई छोपिहाल्यो । त्यही बेला उनीहरूले आफ्नो क्यामेराको फ्रेममा एउटा तस्बिर र भिडियो कैद गरे, जसमा युवा नेता रामकुमारी झाँक्रीले नेपालको हात समातेर डोर्याउँदै थिइन् । यो भिडियो र तस्बिर अहिले सामाजिक सञ्जालमा भाइरल छ ।दृश्य आधा मिनेटको पनि छैन तर यसभित्रको अर्थ र महत्त्व खोज्दै सामाजिक सञ्जालदेखि राजनीतिक वृृत्तसम्म बहस नै चलिरहेको छ । सकारात्मक सोच राख्नेहरू यसलाई राजनीतिमा पुरानो पुस्तामाथि नयाँ पुस्ताको हस्तक्षेपको बिम्बका रूपमा टिप्पणी गरिरहेका छन् । नकारात्मक सोच राख्नेहरूले झाँक्रीलाई पार्टी फुटाउने योजनाकारसम्म भनेका छन् । जसले जे टिप्पणी गरे पनि केन्द्र भागमा झाँक्री छिन् । निर्वाचन आयोगमा निर्माणको काम पनि भइरहेको थियो, धेरै सञ्चारकर्मी भेला हुनुभएको थियो । साँघुरो ठाउँ पूरै ढाकिएको थियो । वरिष्ठ नेता नेपाल त्यहाँ पुग्दा प्रेस मिटका लागि उभिएको जस्तो भयो । रोकिएको अवस्थामा यता जाऊँ भनेर बाटो देखाएको हुँ । यसलाई धेरैले मन पराइदिनुभयो, प्रतीकका रूपमा लिनुभयो, त्यसका लागि धन्यवाद, त्यो दृश्यबारे झाँक्रीले कान्तिपुरसँग भनिन्, त्यो कुनै योजनाअनुसार भएको थिएन, अकस्मात थियो । पत्रकार साथीहरूले विभिन्न विषयमा प्रश्न सोध्दै हुनुहुन्थ्यो । फर्केपछि कुरा गरौंला भनेर गएका थियौं ।नयाँ दल गठन गर्न अघि बढेका पूर्वप्रधानमन्त्री नेपाललाई वर्षौंदेखि समर्थन गर्दै आएका दोस्रो तहका नेताहरूको एउटा ठूलो जमातले साथ दिएन । तर, पार्टीभित्र तेस्रो पुस्तामा पर्ने झाँक्रीलगायत नेता नेपालको पक्षमा उभिए । नेपाललाई आडभरोसा दिने मुख्य नेतामध्ये पर्छिन् झाँक्री । उनी एमाले विभाजन र नेकपा एकीकृत समाजवादी निर्माणको अग्रभागमा उभिएकी छन् । पहिलो पुस्ताका मध्ये झलनाथ खनाल, मुकुन्द न्यौपानेलगायतको मात्रै नेपाललाई समर्थन छ । नयाँ दल खोल्ने योजनासँग फरक मत राखेका दोस्रो पुस्ताका अधिकांश नेताले अझै पनि १० बुँदे सहमति कार्यान्वयन गरेर एमालेमै रहने बताइरहेका छन् । जुन झाँक्रीले असम्भव देखेकी छन्, त्यसैले उनको पुस्ताका नेताहरूको एउटा पंक्ति नेपालको पक्षमा उभिएको छ ।नेपालको पक्षमा उभिनुको कारण खुलाउँदै झाँक्री भन्छिन्, अनुहार कस्तो छ, के छ भन्ने महत्त्वपूर्ण विषय होइन । अहिले ओलीको दक्षिणपन्थी नीतिविरुद्ध एउटा वामपन्थी नीति बोक्ने पार्टी आवश्यक छ । उनले कम्युनिस्ट पार्टीको विचार र राजनीतिलाई बोक्ने बताइन् । अनुहार नै खोज्ने हो भने हाम्रो साथमा नेपालको कम्युनिस्ट आन्दोलनलाई उदारवादी बनाउन र लोकतान्त्रीकरण गर्न सार्वजनिक रूपमा स्वीकार्य नेता माधव नेपाल हुनुहुन्छ, उनले नेपालको सकारात्मक पाटो चर्चा गर्दै भनिन् । यद्यपि उनी नेपाल कमजोरीरहित व्यक्ति हुन् भन्ने पक्षमा छैनन् । कमजोरी हरेक व्यक्तिमा हुन्छ, नेपालले पनि आफूलाई सच्याउँदै अघि बढ्नुपर्छ, उनले थपिन् ।पुरानो पुस्तालाई हटाएर नयाँ पुस्तामा नेतृत्व जानुपर्छ भन्ने राजनीतिक वृत्तमा बहस हुने गरेको छ तर दल विभाजन हुँदासमेत उही पुरानै पुस्ताका नेतालाई छाता मान्नुपर्ने बाध्यता किन आइलाग्यो ? प्रश्न खस्न नपाउँदै झाँक्रीले जवाफ फर्काइन्, नेतृत्वमा जाने भनेको विचार, सिद्धान्त र राजनीतिक क्रियाशीलताबाट हुने हो । कसैले भइरहेको पद छाड्दैन । बाँचुन्जेल शक्तिको अभ्यास जसले पनि गर्न चाहन्छ । हस्तान्तरणको कुरा गर्नेहरूले हस्तक्षेप गर्न कति तयार छौं ? लिन कति तयार छौं ? विचार, राजनीति, कर्म, इमानदारिताले नेतृत्व गर्न खोज्दा त्यो महत्त्वपूर्ण हुने उनी बताउँछिन् । शक्तिमा उनीहरूलाई राखेर फाइदा लिनका लागि मानिसहरू झुम्मिइरहन्छन् त्यसबेला बलपूर्वक हस्तक्षेप भन्ने कुरा आम रूपमा सम्भव हुँदैन, उनी भन्छिन् । एमालेको विवादमा दोस्रो पुस्ताबाट हस्तक्षेप हुन नसकेकामा झाँक्री पनि सहमत छिन् । क्षमता देखाउन नसकेका दोस्रो पुस्ताका नेताहरूले हस्तान्तरणको विषय सार्वजनिक खपतका लागि मात्रै ल्याएको उनको बुझाइ छ । नेतृत्व कसलाई किस्तीमा दिनुहुन्छ । केपी शर्मा ओलीले कसलाई दिने ? रेसमा भएको मानिसमध्ये सेकेन्ड, मिनेट र घण्टाले को अघि छ ? मुलुक, राजनीति, विश्वास, एजेन्डा बोकेर को आएको छ ? केपी ओलीले कसलाई नेतृत्व दिने । माधवकुमार नेपालले कसलाई नेतृत्व दिने, खै को आयो त ? उनले भनिन्, एमाले मात्रै होइन कांग्रेसमा पनि त्यही समस्या छ । आगामी महाधिवेशनमा पनि सभापतिको उम्मेदवार शेरबहादुर नै हुनुहुन्छ । उहाँलाई कसले प्रतिस्थापन गर्छन् ? कसले के तयारी गरेर आएको छ ? आफ्नो तयारी गर्दैन र त्यही नेतृत्वमा छत्रछायामा सीमित लाभका लागि तयार हुन्छ भने नेतृत्व हस्तान्तरण एउटा सार्वजनिक खपतको विषयका लागि गरिएको गफमात्रै हुन्छ ।शक्तिशाली हैसियत आर्जन गरेको पार्टीबाट छुट्टिएर जाने मन झाँक्रीलाई पनि थिएन तर पछिल्लो समय पार्टीभित्र ओलीको कार्यशैली मन परेन । त्यसैले नेता नेपालले लिएको अडानको पक्षमा उनी उभिइन् । इतिहास हेर्ने हो भने झाँक्रीको राजनीतिक यात्रा विद्रोही नै छ । त्यसैले अहिलेको पार्टी विद्रोह उनका लागि नौलो होइन । २०५४ सालमा एमाले विभाजन भएर माले गठन हुँदा उनी विद्यार्थी राजनीतिमा थिइन् । त्यसबेला उनी राजनीतिका आयामहरू थोरै बुझ्थिन् । आफ्नैभन्दा पनि निकट व्यक्तिहरूले राख्ने विचारका आधारमा उनी विभाजित भएर बनेको तत्कालीन मालेमा संलग्न भएकी थिइन् । साढे दुई दशकमा उनको राजनीतिक सुझबुझ चुलिएको छ । त्यसैले यस पटक उनी आफ्नै विवेकका आधारमा नयाँ पार्टी बनाउने निष्कर्षमा पुगेकी हुन् ।महाकाली सन्धिसँग जोडिएको कारण २०५४ सालको विभाजनमा राष्ट्रियताको मुद्दाले सुरुमा समात्यो । त्यस समयमा समीपमा रहेका काम गर्ने दाइहरूसँग एकै प्रकारको धारणा बन्यो, माले हुन्छु भन्ने त्यस समयमा व्यक्तिगत निर्णयजस्तो पनि थिएन, मुद्दाले छोए पनि कार्यकर्ताका रूपमा सिनियरहरूले गरेको निर्णयको पछि लागेको थिएँ, उनले भनिन्, अहिले मुद्दाले लगेको हो । संविधान रक्षाका लागि संसद्लाई क्रियाशील र लोकतन्त्रलाई सुदृढ गर्नुपर्छ भन्ने दृढ इच्छा थियो । पार्टीभित्र विवाद चुलिँदै जाँदा २०७७ पुस ५ मा पहिलो पटक तत्कालीन प्रधानमन्त्री ओलीले प्रतिनिधिसभा विघटन गरेका थिए । तत्कालीन नेकपाका कार्यकारी अध्यक्ष पुष्पकमल दाहाल, वरिष्ठ नेता झलनाथ खनाल र नेपालसहित नेताहरूले विरोध गरेका थिए । ६६ दिनसम्म आन्दोलन चर्कियो, त्यसको अग्रपंक्तिमा झाँक्री पनि थिइन् । त्यसैले ओलीको शासनकालमा झाँक्री सरकारको निसानामा परिन् । आन्दोलनको रापतापमा उनले आफ्नै बोलीको संयमतामा ध्यान पुर्याउन सकिनन् । २०७७ माघ १६ मा गोरखा सिरान चोकको कार्यक्रममा उनले राष्ट्रपति विद्यादेवी भण्डारीको विषयमा बोलिन् । ओलीका एकपछि अर्को कदमलाई साथ दिने राष्ट्रपतिको कदमप्रति आपत्ति जनाउँदै उनले भनेकी थिइन्, राष्ट्रपतिको कुरा त के गर्नु ? म बडामहारानीलाई गोरखाबाटै सन्देश दिन चाहन्छु, निर्वाचनको तयारीका लागि सुखसुविधा ऐशआराम छाडेर, शीतल निवास छाडेर पहिला कोटेश्वरमा आउनुहोस्, चाबहिल कि कता बानेश्वरतिर बसाइ छ भन्ने सुन्या छु, होइन भने बालकोटै गए पनि हुन्छ । उनको यो भनाइको पार्टीभित्रै र बाहिर पनि आलोचना भयो । २०७७ माघ २९ मा प्रहरीले उनीमाथि राज्यविरुद्धको कसुर गरेको अभियोगमा शंखमूलस्थित उनकै निवासबाट पक्राउ गर्यो । सर्वत्र विरोध भएपछि पाँच घण्टा हिरासतमा राखेर प्रहरीले बयान लिएर उनलाई छोड्यो तर विषय त्यहीं सकिएन । अध्यक्ष ओलीको प्रत्येक पटक कारबाहीमा माधव नेपालसँगै झाँक्री पनि निसानामा परिन् । शुक्रबार पनि सिंहदरबारस्थित प्रतिनिधिसभा अर्थ समितिको बैठक कक्षमा कुराकानी गर्दैगर्दा पनि उनीसहित १४ जनाविरुद्ध पार्टीले गरेको कारबाहीअनुसार सूचना टाँस गर्न एमाले सांसदहरू सभामुख अग्निप्रसाद सापकोटाको कार्यकक्षमा धर्ना दिइरहेका थिए । विद्यार्थी पृष्ठभूमिबाट पार्टी राजनीतिमा आएकी झाँक्री जल्दाबल्दा विषयमा मुखर भएर आफ्नो धारणा राख्छिन्, जसले गाली र ताली दुवै उनको भागमा पर्ने गरेको छ । आफूलाई चित्त नबुझेको अवस्थामा चर्को बोलेर अरूलाई थर्काउने शैलीले उनी विवादमा पनि पर्ने गरेकी छन् । केही समयअघि यस्तै प्रकारको उनको एउटा अडियो सार्वजनिक भएको थियो । जुन अडियोमा व्यक्तिलाई खुट्टा भाँच्ने धम्की दिएकी थिइन् । टिकटक मा समेत भाइरल नेत्री झाँक्री सामाजिक सञ्जालहरूमा व्यक्तिगत रूपमा आउने टिप्पणीहरूमाथि बेलाबेला चर्को प्रतिक्रिया दिन्छिन् । अखिलको अध्यक्ष हुँदा निरंकुश र स्वेच्छाचारी शैलीमा संगठन सञ्चालन गरेको आरोप उनीमाथि पटकपटक लागेको थियो । त्यही आरोप अहिले उनीसहितका नेताले एमाले अध्यक्ष ओलीमाथि लगाउँदै आएका छन् । जोखिम आकलन गर्नुपर्ने हुन सक्ला तर राजनीतिमा लागेपछि जोखिम, नाफाघाटा भन्ने नहुँदो रहेछ । कहिलेकाहीं आफ्नो एजेन्डाले हार्दै जाने पनि हुन सक्छ । एजेन्डाले हार्दा जोखिम हुने भइहाल्यो, कहिलेकाहीं एजेन्डाले जित्दै गर्दा आफ्नो परिस्थितिले आफूलाई हराइरहेको पनि हुन सक्छ, उनले भनिन्, राजनीतिमा व्यक्तिगत लेनदेनको मामिला ठूलो कुरा रहेनछ । यो ठूलो निजी विषय नभई सार्वजनिक र सामाजिक मामिला हो । मुद्दाकै कारण समाजले त्यसलाई पुल एन्ड पुस को काम गर्छ ।२०५४ मा मालेमा लागेकी झाँक्री वामदेव गौतमसँग २०५८ मा एमालेमा फर्किइन् । केही समय पत्रकारितामा सक्रिय भए पनि राजाको निरंकुश शासन सुरु भएसँगै उनी निरंकुशताविरुद्धको आन्दोलनमा जोडिइन् । २०६२६३ सालको जनआन्दोलनमा विद्यार्थी नेताको रूपमा उनी अग्रमोर्चामा उभिइन् । त्यसक्रममा पटकपटक पक्राउ परिन् । प्रहरीको लाठी लागेर रगतपिच्छे भएको उनको तस्बिर जनआन्दोलनको प्रतीकात्मक तस्बिर बन्यो । दोस्रो जनआन्दोलनको पोस्टर गर्ल का रूपमा उनी चिनिइन् । तत्कालीन राजा ज्ञानेन्द्रले घोषणा गरेको चुनाव बहिष्कारका लागि सहरमा विद्यार्थी संगठनले अभियान सञ्चालन गरेका थिए । त्यसमा पनि उनको सक्रियता थियो । त्यसपछि उनी अनेरास्ववियुको अध्यक्ष बनिन् । २०७१ सालमा भएको नवौं महाधिवेशनमा एमालेको केन्द्रीय सदस्य निर्वाचित भएकी उनी प्रतिनिधिसभा चुनावपछि समानुपातिक कोटाबाट २०७४ मा सांसद बनिन् । लामो समय उनले पार्टीभित्र आफ्नो प्रमुख नेता वामदेव गौतमलाई मानिन् । त्यसपछि झलनाथ खनाल अध्यक्ष हुँदा उनको पक्षमा रहिन् तर विद्यार्थी राजनीतिदेखि नै उनका खास निकट र सुखदुःखका दाइ कामरेड घनश्याम भुसाल, योगेश भट्टराईहरू हुन् । केही दिनअघिसम्म उनीहरूसँग थिइन् तर अहिले फरक बाटोमा तय गरेकी छन् । हामीबीच अहिले पनि एजेन्डामा सहमति छ, मसँग सबैभन्दा नजिक रहनुभएकाहरूले पुस ५ मा ओलीले संसद् विघटन गर्दा मन्त्रीबाट राजीनामा दिनुभयो । आन्दोलन गर्दा वा अन्य विषयमा हामी सँगै छौं, उनले भनिन्, दर्जनौं कारबाही भोग्दाभोग्दै नयाँ दल गठन गर्ने ठाउँसम्म पुगियो, एजेन्डालाई बिर्सेर राजनीति अघि बढाउनु हुन्न भन्ने लाग्छ, यो मेरो अर्को बुझाइ हो ।अहिले झाँक्रीले टेक्न थालेको धरातल भनेको एमालेबाट विभाजित नेकपा (एकीकृत समाजवादी) दलको हो, जो कसरी अघि बढ्छ भन्नेमा उनी केही स्पष्ट छिन् तर कति शक्तिशाली हुन्छ भन्नेमा अन्योल देखिन्छिन् । पार्टी कत्रो, कस्तो बन्छ भन्ने कुरा निर्वाचनमा गएपछि थाहा हुन्छ । हामी छुट्टै पार्टी बनाउनुपर्छ भनेर आएको पनि होइन । ओलीसहितको एमालेमा जुन प्रकारको ज्यादती छ, त्यसलाई रूपान्तरण गर्न सकिन्छ भन्ने सोच्दासोच्दै, लड्दालड्दै हामीलाई एमालेको सदस्यसमेत नरहने गरी कारबाही गरेपछि नयाँ बाटो लिएको हो, उनले भनिन् । पार्टीजस्तो भए पनि त्यसको धार भने क्रान्तिकारी र जनमुखी हुने उनको भनाइ छ । शिक्षा, स्वास्थ्य, जनजीविका र राष्ट्रियताको आधारभूत मुद्दामा ठिकै खालको विचार र अडानसहित जानेछौं, उनले भनिन्, सबै प्रकारका वामपन्थीलाई पुनर्जागृत गर्छौं ।"
अनुदानमा मनपरी,"(मकवानपुर)  वाग्मतीका निवर्तमान मुख्यमन्त्री डोरमणि पौडेल नेतृत्वको तत्कालीन प्रदेश सरकारले आर्थिक वर्ष २०७६७७ मा ऐनविपरीत अर्बौं रुपैयाँ अनुदान वितरण गरेको पाइएको छ । महालेखा परीक्षकको ५८ औं प्रतिवेदनमा उल्लेख भएअनुसार कार्यविधि निर्माणको आधार नखुलाई १ अर्ब ६५ करोड ६७ लाख, संस्था तोकेर १ अर्ब ३७ करोड ४५ लाख र परामर्शदाताले नपाउने १२ लाख अनुदान गरी ३ अर्ब ३ करोड २४ लाख रुपैयाँ वितरण गरिएको हो । विशेषगरी प्रदेशको भूमि, व्यवस्था कृषि तथा सहकारी मन्त्रालय र मातहतका निकायबाट विभिन्न व्यक्ति तथा संस्थालाई १ अर्ब ६५ करोड ६७ लाख रुपैयाँ अनुदान ऐनविपरीत प्रदान गरिएको छ । बाँकी रकम विभिन्न मन्त्रालय तथा मातहतका कार्यालयबाट वितरण गरिएको हो । संघीय सरकार, प्रदेश मन्त्रालय, पशु तथा मत्स्य विकास निर्देशनालय, कृषि विकास निर्देशनालय, भेटेनरी अस्पताल, पशु सेवा विज्ञ केन्द्र कृषि ज्ञान केन्द्र, प्रधानमन्त्री कृषि आधुनिकीकरण परियोजना तथा स्थानीय तहबाट समेत सीमा निर्धारण नगरी एकै प्रकृतिको अनुदान कार्यक्रम एकभन्दा बढी निकायबाट दिने गरेको र दिएको अनुदानको केन्द्रीकृत अभिलेख राख्ने नगरेबाट एकै कृषक पटकपटक लाभग्राही भएको पाइएको छ, महालेखाको प्रतिवेदनमा उल्लेख छ ।प्रदेश सरकारले लागू गरेको सार्वजनिक खर्चको मापदण्ड, कार्यविधि र मितव्ययिता निर्देशिका, २०७५ को सीमा रकमलाई पूर्णरूपमा बेवास्ता गर्दै ३३ करोड १४ लाख ४२ हजार रुपैयाँ बराबरको सवारीसाधन खरिद गरेको छ । महालेखाले समयमै निर्माण सम्पन्न नगर्ने एउटै व्यवसायीबाट २७ लाख ५४ हजारसहित कुल २ करोड ६१ लाख ९० हजार रुपैयाँ क्षतिपूर्ति असुल गर्न नसकेको समेत उल्लेख गरेको छ । मुख्यमन्त्री तथा मन्त्रिपरिषद् कार्यालय हेटौंडाले काठमाडौंमा सम्पर्क कार्यालय स्थापना गरी पारिश्रमिक तथा कार्यालय सञ्चालनमा ५ लाख ६१ हजार रुपैयाँ खर्च गरेको छ । उक्त खर्चलाई महालेखाले कानुनविपरीत भनेको छ ।वाग्मती प्रदेशका उद्योग, पर्यटन, वन तथा वातावरण मन्त्रालयले मातहतको निकायबाट सञ्चालन गर्नुपर्ने भूसंरक्षण तथा तटबन्धन निर्माणलगायत विभिन्न ६३ वटा कार्यमा मन्त्रालयले सोझै ९ करोड ८ लाख ८९ हजार रुपैयाँ भुक्तानी गरेको प्रतिवेदनमा उल्लेख छ । प्रतिवेदन अनुसार प्रदेशको सहरी विकास तथा भवन कार्यालय काभ्रेपलान्चोकले २ योजनामा २ करोड २४ लाख रुपैयाँ सीमाभन्दा बढीको कार्य गरेबापत भुक्तानी गरेको र पर्यटन विकास आयोजनाले ९५ वटा उपभोक्ता समितिको लागत सहभागिताबापतको रकम १ करोड १५ लाख ७१ हजार रुपैयाँ जम्मा गरेको उल्लेख छ । उक्त रकम असुल गर्नुपर्ने महालेखाले औंल्याएको छ ।प्रदेश सरकार मातहतका १९१ वटा सरकारी र अन्य संस्था तथा समितिको आव २०७६०७७ मा ७२ करोड ५२ लाख २९ हजार रुपैयाँ बेरुजु देखिएको छ । प्रदेशमा बेरुजु प्रतिशत १ दशमलव ४२ प्रतिशत रहेको छ । प्रदेशमा बर्सेनि बेरुजुको दर पनि बढिरहेको छ ।"
चेपाङ विद्यार्थी राख्न छात्रावास,"(हेटौंडाधादिङ)  टाढाटाढाबाट पढ्न आउने चेपाङ विद्यार्थीको सहजताका लागि मकवानपुर र धादिङका विभिन्न विद्यालयमा छात्रावास निर्माण भइरहेको छ । कतै सञ्चालनमा समेत आइसकेका छन् । आवासीय सुविधा नहुँदा धेरै चेपाङ विद्यार्थीले पढाइ बीचमै छाड्ने गरेका छन् । उक्त समस्या हटाउन चेपाङ समुदायको बाहुल्य रहेका बस्तीका विभिन्न विद्यालयनजिक छात्रावास बनाउन सरकारी तथा गैरसरकारी संस्थाहरूले सहयोग गरिरहेका हुन् ।मकवानपुरको राक्सिराङ गाउँपालिकाको सरिखेतस्थित सूर्योदय माविनजिक कोरियाली नागरिकको सहयोगमा रोटरी क्लब हेटौंडाले छात्रावास निर्माण गरेर हालै सञ्चालनमा ल्याइसकेको छ । ६० जना अट्ने सुविधायुक्त छात्रावासमा दिनहुँ विद्यालयसम्म पुग्न कठिन हुने चेपाङ विद्यार्थीहरू बस्दै आएका छन् । यसैगरी, राक्सिराङ६ सिलिङेस्थित श्री माविमा वाग्मती प्रदेश सरकारले साढे एक करोडको लागतमा छात्रावास निर्माण गरेको छ । तर कोरोना संक्रमणको जोखिम रहेको भन्दै निर्माण कम्पनीले भवन हस्तान्तरण नगर्दा छात्रावास सञ्चालनमा आइसकेको भने छैन । यो छात्रावासमा ६० जना बस्न मिल्छ ।हाल विद्यालय बन्द छ । यहाँ २ सय जनाभन्दा बढी छात्रछात्राहरू दैनिक ३ घन्टा हिँडेर आउँछन् । केही विद्यार्थी सिलिङेस्थित स्थानीयका घरको पिढीमा बस्ने गरेका प्रधानाध्यापक तारानाथ दुवाडीले बताए । अहिले तयार भएको छात्रावास पनि अपुग छ, दुवाडीले भने, सबै विद्यार्थीले पढ्न पाऊन् भन्न थप भवनको आवश्यक पर्छ । उनका अनुसार विद्यालयमा ६ सय विद्यार्थी पढ्छन् । जसमध्ये ९८ प्रतिशत विद्यार्थी चेपाङ समुदायका छन् ।धादिङका चेपाङ किशोरीहरूको शिक्षामा सहयोग पुर्याउन गजुरीमा सुविधा सम्पन्न छात्रावास निर्माण गरिएको छ । गजुरी१ को हाँगेटारमा निर्मित यो छात्राबासमा बस्न भर्ना पनि थालिएको छ । ३६ जना क्षमताको उक्त छात्रावास बनाउन जिल्ला समन्वय समिति र गजुरी गाउँपालिकाले ४२ रोपनी जग्गा उपलब्ध गराएका थिए । नेपाल चेपाङ संघ धादिङको समन्वयमा प्रयास नेपाल धादिङले प्लानेट इन्फान्ड एन्ड डेभलपमेन्ट, फ्रान्ससँगको आर्थिक साझेदारीमा छात्रावास निर्माण भएको हो ।कक्षा १० मा पढ्न गजुरी२ ताल्तीबाट आएकी अन्जु चेपाङले छात्राबासमा बस्न पाएकोमा खुसी लागेको सुनाइन् । गाउँमा हुँदा न स्कुलमा पढाइ राम्रोसँग हुने न हाम्रो ध्यान नै जाने । घरको कामकाजले गर्दा पनि पढ्न फुर्सद नहुने भएपछि छात्रावासमै बसेर पढ्ने निधो गरेरै आएकी हुँ, उनले भनिन्, हामीजस्ता किशोरीहरूका लागि छात्रावास एउटा घर भएको छ । शिक्षाबाट वञ्चित र आर्थिक अवस्था कमजोर भएका किशोरीहरूका लागि छात्रावास निर्माण गरिएको प्रयास नेपाल धादिङका कार्यकारी निर्देशक दामोदर अर्यालले बताए । छात्रावास भवन निर्माण अन्तिम चरणमा छ, यसका लागि १ करोड २० लाख रुपैयाँ लाग्ने अनुमान गरेका छौं, अर्यालले भने, छात्रावासले चेपाङ किशोरीको शैक्षिक विकासमा उल्लेख्य सुधार ल्याउने विश्वास गरेका छौं ।"
भारतीय सहयोगमा ज्येष्ठ नागरिक भवन,"काठमाडौं (कास) प्रधानमन्त्री शेरबहादुर देउवाले शनिबार ललितपुरको बागडोलस्थित ज्यापू समाज जेष्ठ नागरिक आनन्द निकेतनको भवन उद्घाटन गरेका छन् । भारत सरकारको ५ करोडको सहयोगमा निर्माण गरिएको उक्त भवन जेष्ठ नागरिकका लागि नमुना वृद्घाश्रम रहेको र उचित हेरचाहका लागि आधुनिक, अपांगतामैत्री सुविधा भएको काठमाडौंस्थित भारतीय राजदूतावासले जनाएको छ । भवनमा ११० वटा बेडका साथै स्वास्थ्य परीक्षण कक्ष, भान्सा, अत्यावश्यक फर्निचर र अन्य उपकरणहरू छन् । कार्यक्रममा राजदूत विनय मोहन क्वात्रा पनि सहभागी थिए ।"
खप्तड निकुञ्जभित्र सडक बनाइँदै,"(बझाङकाठमाडौं)  खप्तड राष्ट्रिय निकुञ्ज क्षेत्र नेपालकै सबैभन्दा बढी औषधीय गुण भएका जडीबुटीको भण्डार । डाँफे, कस्तुरीजस्ता दुर्लभ र लोपोन्मुख जीवजन्तुको बासस्थान र सुदूरपश्चिमकै साहसिक यात्रा गन्तव्य । दुर्लभ पारिस्थितिकीय प्रणाली भएको सुदूरको मुख्य पर्यटकीय गन्तव्य खप्तड क्षेत्रमा हिउँदका ६ महिना १२१५ फिटसम्म हिउँ जम्छ । हिउँ जमेका बेला गाडी गुड्न सक्दैन । खप्तड क्षेत्रका यी सबै विशेषता जान्दाजान्दै पनि सुदूरपश्चिम प्रदेश सरकारले निकुञ्जको झिग्रानादेखि बिचपानीनजिक बुकीदहसम्म सडक निर्माण गर्न प्रक्रिया अघि बढाएको छ । संघको वन तथा वातावरण मन्त्रालयले सडकका लागि विस्तृत परियोजना प्रतिवेदन (डीपीआर) र वातावरणीय प्रभाव मूल्यांकन (ईआईए) गर्न सहमति दिइसकेको छ । पर्यटन व्यवसायी र संरक्षणकर्मीले भने यो सडक निर्माण भए पनि पूर्णरूपमा उपयोगमा नआउने र वातावरण विनाशमात्रै हुने भन्दै चिन्ता व्यक्त गरेका छन् । खप्तड क्षेत्रको संवेदनशील जैविक विविधता मासिने र स्थानीयको रोजगारी खोसिने उनीहरूको चिन्ता छ । प्रदेश सरकारले दुई वर्षअघि नै डीपीआर र ईआईए गर्न सहमतिका लागि संघीय सरकारको वन तथा वातावरण मन्त्रालयमा फाइल पठाएको थियो । निकुञ्जभित्र सडक बनाउँदा वातावरणीय क्षति हुने भन्दै मन्त्रालयले उक्त फाइल रोकेर राखे पनि तत्कालीन वनमन्त्री प्रेम आलेले गत वैशाख १४ मा मन्त्रीस्तरको निर्णयबाट सडक निर्माणका लागि ईआईए र डीपीआर गर्न सहमति दिएका थिए । डीपीआर र ईआईएका लागि सुदूरपश्चिम प्रदेशको भौतिक पूर्वाधार विकास मन्त्रालयले २०७५ चैत ४ मै वन तथा वातावरण मन्त्रालयको सहमति मागेको थियो । यो वर्षभित्रै डीपीआर र ईआईएको काम सुरु हुन्छ, भौतिक पूर्वाधार विकास मन्त्रालयअन्तर्गतको यातायात पूर्वाधार निर्देशनालयका निर्देशक प्रेम भट्टले भने, यसका लागि आवश्यक बजेटको व्यवस्थापन गर्ने तयारी भइरहेको छ ।प्रदेश सरकारले प्रक्रिया अघि बढाएसँगै निकुञ्ज जोडिएका जिल्लाका स्थानीय, पर्यटन तथा संरक्षणकर्मीले निकुञ्ज क्षेत्रभित्र सडक विस्तार गर्ने कुरा कुनै पनि दृष्टिकोणबाट उपयुक्त हुन नसक्ने बताएका छन् । अन्य कतै पनि नपाइने खप्तडको अद्वितीय जैविक विविधता मास्ने, भौगर्भिक हिसाबले अति संवेदनशील मानिएको यस क्षेत्रको वातावरण बिगार्ने र स्थानीयको रोजगारी खोस्ने हिसाबले निर्माण गर्न लागिएको सडक बन्न दिनुहुँदैन, खप्तड राष्ट्रिय निकुञ्ज मध्यवर्ती क्षेत्र व्यवस्थापन समितिका अध्यक्षसमेत रहेका डोटीका रामप्रसाद उपाध्यायले भने । होटल व्यवसायी संघ डोटीका अध्यक्ष पर्यटन अभियन्ता दीपकबहादुर खड्काले पनि खप्तडमा सडक पुगेपछि त्यहाँको वातावरण विनाशसँगै खप्तडको वनसम्पदा तस्करी हुने बताए । सडक निर्माणले खप्तड क्षेत्रको वातावरण बिगार्ने त छँदै छ, सडक पुग्नेबित्तिकै विभिन्न सेटिङ मिलाएर अहिलेसम्म संरक्षण गरेर राखेका जडीबुटी, काठ र वन्यजन्तुको तस्करी हुन सक्छ, उनले भने, निकुञ्जभित्र सडक निर्माण हुँदा अरू पनि थुप्रै असर पर्छन् । यो निर्णय फिर्ता हुनु जरुरी छ । उनले हिउँदका ६ महिना खप्तड क्षेत्रमा १२१५ फिटसम्म हिउँ जम्ने र गाडी नचल्ने भएकाले यो सडक निर्माण भए पनि पूर्णरूपमा उपयोगमा नआउने बताए ।खप्तडमा सडक लैजाने कुरा त्यहाँको पर्यावरणीय र पर्यटकीय महत्त्व नबुझेका व्यक्तिले मात्र गर्ने बताउँदै नेपाल पर्यटन बोर्डका निवर्तमान सदस्य तथा सुदूरपश्चिमका अग्रणी पर्यटन व्यवसायी कृष्ण महराले भने खप्तड गाडीमा घुम्ने ठाउँ होइन, यो आफैंमा एडभेन्चरस डेस्टिनेसन (साहसिक यात्रा गन्तव्य) हो । बनाउनु नै छ भने बरु त्यहाँ हिँड्ने बाटोघाटो राम्रो बनाउनुस् । त्यहाँ घुम्न जानेलाई सुविधायुक्त आवासको व्यवस्था गर्नुस् । अहिलेका अधुरा संरचना छिटो निर्माण गर्न लगाउनुस् । डोजर चलाएर खप्तड जस्तो स्वर्गलाई नर्क नबनाइदिनुस् । उनले खप्तडको सुन्दरता तथा वातावरणीय शुद्धता कायम हुने र सुदूरपश्चिमको मौलिकता झल्किने खालका आवास गृह र सुविधायुक्त फुट ट्रेल हरू निर्माण गर्न सके पनि खप्तडमा पर्यटकको संख्या धेरै वृद्धि हुने उनले बताए । बझाङ, बाजुरा, डोटी र अछामको संगमका रूपमा रहेको खप्तडमा एक जिल्लाबाट सडक लैजाँदा अन्य जिल्लाबाट पनि सडक पुर्याउने प्रतिस्पर्धा चल्ने भएकाले खप्तडको अस्तित्व नै संकटमा पर्ने चिन्ता स्थानीयको छ । सबै जिल्लाबाट खप्तडको सिमानासम्म सडक पुगिसकेको छ, एक जिल्लाले निकुञ्जभित्र सडक छिराउनेबित्तिकै अरू जिल्लाबाट पनि लैजाने प्रतिस्पर्धा हुने पक्का छ, मध्यवर्ती क्षेत्र व्यवस्थापन समितिका सदस्य बझाङका स्थानीय हिरेन्द्र रावलले भने, सबैतिरबाट सडक लगियो भने त्यहाँ खप्तड रहने छैन, सडकमात्रै हुनेछ ।नेपालमा अन्त कतै नपाइने चार प्रकारको पारिस्थितिकीय प्रणाली रहेको खप्तडमा सडक निर्माणको योजना सञ्चालन गर्नु वातावरणीय दृष्टिले घातक हुने खप्तड राष्ट्रिय निकुञ्जका प्रमुख संरक्षण अधिकृत चन्द्रशेखर चौधरीको भनाइ छ । सडक निर्माणका लागि डीपीआर र ईआईएका लागि सहमति पाइसकेको भन्ने सुनेको छु तर मकहाँ यसको आधिकारिक जानकारी आएको छैन, उनले भने, पारिस्थितिकीय र भौगोलिक हिसाबले संवेदनशील यो क्षेत्रमा सडकको आवश्यकता किन पर्यो भन्ने मैले बुझ्न सकेको छैन । चौधरीले चार जिल्लाको बीचबाट उठेको खप्तडको भिरालो भागमा सडक निर्माण गर्दा जैविक विविधता विनाश, भूक्षय तथा भूस्खलनको जोखिम हुने उनको भनाइ छ । खप्तड नेपालकै सबैभन्दा बढी औषधीय गुण भएको जडीबुटीको भण्डार, डाँफे, कस्तुरी जस्ता दुर्लभ र लोपोन्मुख जीवजन्तुको बासस्थान रहेको बताउँदै यहाँ सडक निर्माण गर्दा ठूलो वातावरणीय क्षति हुन सक्ने उनले बताए । वन तथा वातावरण मन्त्रालयका सहसचिव एवं प्रवक्ता बुद्धिसागर पौडेलले कसैले ईआईए गर्ने सहमति दिँदैमा वनस्पति र वन्यजन्तु नमासिने बताए । अध्ययन गर्न मात्रै दिइएको हो, उनले भने, आत्तिहाल्नुपर्ने अवस्था छैन, प्राकृतिक र जैविक स्थितिमा क्षति पुग्ने भएमा प्रभाव मूल्यांकन पास पनि हुँदैन, पास हुँदैमा सडक खनिन्छ भन्ने पनि होइन ।"
एन्टिजेन किट कहाँ कति ?,"सुदूरपश्चिममा ६५ हजारभन्दा बढी मौज्दात सुदूरपश्चिममा शुक्रबारसम्म १ लाख ३ हजार २ सय ५६ जनाको एन्टिजेन परीक्षण भएको छ । प्रदेश स्वास्थ्य आपूर्ति व्यवस्थापन केन्द्र धनगढीका निमित्त प्रमुख लक्ष्मीराज श्रेष्ठका अनुसार ०७७ साउनदेखि हालसम्म एक लाख ७८ हजार ८ सय ५० किट एन्टिजेन किट प्राप्त भएको छ । त्योमध्ये केन्द्रको भण्डारणमा हाल १० हजार किट मौज्दात छन् । आपूर्ति केन्द्रको अभिलेख र मौज्दातअनुसार ६५ हजारभन्दा बढी किट जिल्ला र पालिकास्थित स्वास्थ्य संस्थामा मौज्दात देखिएका छन् । स्वास्थ्य निर्देशक डा गुणराज अवस्थीका अनुसार सुदूरपश्चिममा हालसम्म एन्टिजेन किटको म्याद गुज्रिएको जानकारी जिल्लाबाट प्राप्त भएको छैन । तर, अछाममा सुरुमा प्राप्त किटको म्याद २३ महिना मात्रै बाँकी छ । अछाम स्वास्थ्य कार्यालयका कोभिड फोकल पर्सन मीन कुँवरका अनुसार जिल्लामा २०७७ साउनयता हालसम्म १४ हजार ५ सय किट प्राप्त भएकोमा १० हजार ८ सय स्थानीय तहमा पठाएको र स्वास्थ्य कार्यालयमा २४ सय मौज्दात छ ।"
आर्थिक प्रशासनको भद्दा चित्र,"मुलुकमा नियमविपरीत सरकारी धनराशि खर्च गर्ने प्र्रवृत्तिमा कमी नआउनु चिन्ताको विषय हो । बर्सेनि अनियमित व्यय मात्र बढेको छैन, प्रमाण नपुग्ने खर्च पनि उसैगरी उकालिएको छ । महालेखापरीक्षकको कार्यालयद्वारा जारी वार्षिक प्रतिवेदनअनुसार २०७३ सालमा ७ प्रतिशत रहेको अनियमित खर्च २०७७ मा आइपुग्दा २३ प्रतिशत नाघेको छ । २०७३ मा करिब २२ प्रतिशत रहेको प्रमाण नपुग्ने खर्च पनि २०७७ सम्म आइपुग्दा बढेर झन्डै ३६ प्रतिशत पुगेको छ । अहिलेसम्म नियमविपरीत भएको खर्च देशको झन्डै आधा वर्षको कुल बजेट बराबर पुगिसकेको छ । बेरुजु र कारबाही गरी टुंगो लगाउनुपर्ने रकम २०७६७७ को एक आर्थिक वर्षमै ११ अर्ब ९७ करोड थपिएर ६ खर्ब ७६ अर्ब ४१ करोड पुग्नुले सरकारी खर्चमा भैरहेको चरम लापरबाही औंल्याउँछ । यस्तो प्रवृत्तिमा सुधार आउनुको सट्टा फर्स्योट गर्नुपर्ने रकम झन्झन् थपिँदै गएकाले हाम्रो खर्च प्रणालीमै व्यापक सुधार गर्नुपर्ने देखिन्छ । आर्थिक कार्यविधि ऐनअनुसार कानुनबमोजिम रीत नपुर्याई, लेखा नराखी तथा अनियमित तरिकाले आर्थिक कारोबार गरेको भनी लेखापरीक्षण गर्दा औंल्याइएको कारोबारलाई बेरुजु भनिन्छ, जुन असुलउपर गर्नुपर्ने, नियमित गर्नुपर्ने र पेस्की गरी तीन किसिमका हुन्छन् । तापनि नियमसम्मत नभएको सबै खर्चलाई महालेखापरीक्षकको कार्यालयले बेरुजु मान्दैन । लेखापरीक्षण बक्यौता, राजस्व बक्यौता, शोधभर्ना लिन बाँकी वैदेशिक ऋण र जमानत बसिदिएको ऋणको भाखा नाघेको साँवाब्याजलाई कारबाही गरी टुंगो लगाउनुपर्नेमा राख्छ । जबकि, समयतालिका बमोजिम रकम असुलफर्स्योट नभएमा त्यो पनि गैरकानुनी खर्च नै हुन्छ । त्यसैले त्यस्ता खर्चलाई महालेखाले बेरुजु नभनी स्वाभाविक हिसाबले मात्रै हेर्नु हुँदैन, तिनलाई पनि गम्भीर प्रकृतिकै गैरकानुनी कार्य ठानेर निरुत्साहित गरिनुपर्छ ।महालेखाको प्रतिवेदनअनुसार गैरकानुनी हिसाबले सरकारी ढुकुटीबाट खर्च गर्ने परिपाटी यत्रतत्र सर्वत्र छ । आर्थिक वर्ष २०७६७७ मा भएको कुल खर्चको झन्डै २० प्रतिशत असारमा मात्रै गरिएको छ । असार २५ गतेदेखि ३१ सम्म एकै सातामा १ खर्ब ९ अर्ब ११ करोड अर्थात् कुल खर्चको १० प्रतिशत रकम खर्चिइएको छ । आर्थिक वर्ष समाप्त हुनुअगावै असार २५ गते खाताबन्दी गर्नुपर्ने आर्थिक कार्यविधि नियमावली२०६४ को व्यवस्थाको सरकारी अधिकारीले धज्जी उडाइदिएका छन् । तसर्थ नियमावलीको व्यवस्था पालना गरी असार २५ पछि खर्चभुक्तानी गर्ने कार्य नियन्त्रण हुनुपर्छ भन्ने महालेखाको सुझावलाई सरकारले मनन गरी सम्बन्धित अधिकारीलाई उत्तरदायी बनाउनुपर्छ । महालेखाले अरू थुप्रै विशृंखल पक्ष औंल्याएको छ । राजस्व प्राप्ति बढी देखाउन अर्थ मन्त्रालयले अन्य शीर्षकको रकमसमेत तानेको छ, जसलाई आम्दानी मान्नै मिल्दैन । कानुनअनुसार विनियोजन भएको रकमको १० प्रतिशतभन्दा बढी रकमान्तर गर्न नपाइने व्यवस्थाको उल्लंघन गरिएको छ । सरकारलाई राजस्व नबुझाउने प्रवृत्ति अझ झांगिएको छ । स्वास्थ्य सामग्री खरिद गर्दा कानुनविपरीत जिम्मेवारी नतोकिएको व्यक्तिसँग सम्झौता गरिएको छ । कोरोना संक्रमितका लागि किनिएका ४ प्रकारका औषधि गुणस्तरहीन पाइएको छ । उत्पादन मुलुक फरक परेको अवस्थामा समेत सामग्री स्विकारिएको छ । सम्झौता एउटा कम्पनीको गरेर खरिद अर्कैसित गरिएको पनि पाइएको छ । स्वास्थ्य सामग्री खरिदको यो मामिला सामान्य हिसाब नमिलेको तथा फर्स्योट हुन नसकेको विषय मात्र होइन, अख्तियार दुरुपयोग गरिएको गम्भीर अनियमितता हो । त्यसैले राज्यका सम्बन्धित निकायहरूले महालेखाले औंल्याएको यो पक्षमा ध्यान दिनुपर्छ ।आर्थिक अनियमितताको विकृति प्रदेश र स्थानीय तहमा पनि उसैगरी झांगिएको छ । यसरी सालिन्दा चुलिँदै गएको बेरुजु हाम्रो आर्थिक प्रशासन सञ्चालनको विद्रूप तस्बिर हो, जसलाई बदल्न राज्यका निकायहरूको बढ्दो आर्थिक अनुशासनहीनता र बेथिति रोकिनुपर्छ । कुल बेरुजु रकम वर्षैपिच्छे अकासिंदै जानु हाम्रा सरकारी निकायहरू विगतमा भएका कानुनविपरीत खर्च फर्स्योट गर्न चिन्तित छैनन् भन्ने द्योतक हो । महालेखाले अनियमितता औंल्याउने तर सरकारी निकायहरूले त्यसलाई नटुंग्याउने र अर्को वर्ष पनि त्यही रकम बेरुजुमा चढ्ने भैरहनु सरकारी कार्यालयहरू सच्चिन तयार छैनन् भन्ने डरलाग्दो संकेत पनि हो । यस्तो प्रवृत्तिको अन्त्यका लागि खर्चलेखा प्रणालीमा भएका कमजोरी र अनियमितताहरूमा सुधार ल्याउनैपर्छ, नत्र सरकारी कार्यालयहरूको लेखापरीक्षण भन्ने विषय नै परम्परा धान्न मात्र गरिने एक नियमित कार्यजस्तो मात्रै देखिन पुग्छ, र महालेखाको प्रतिवेदनको खासै अर्थ रहन्न । महालेखाले औंल्याएका कमजोरीहरूप्रति सम्बन्धित सरकारी अधिकारी, निकायकार्यालयहरू जिम्मेवार बन्नैपर्छ । बेरुजुलाई जवाफदेहितासँग जोडेर यससम्बन्धी दण्डहीनता अन्त्य गर्न सक्नुपर्छ । देशको आर्थिक सुशासनमाथिको गम्भीर प्रश्न भएकाले सरकारले बेरुजु नआउने गरी आर्थिक कारोबार सञ्चालन गर्न सम्बन्धित कर्मचारीहरूलाई जिम्मेवार बनाउन सक्नुपर्छ । त्यसका लागि गम्भीर खालका बेरुजु कायम गराउनुनगराउनुले पनि कर्मचारीको वृत्ति विकास प्रभावित हुने थिति बसाल्नुपर्छ । आन्तरिक लेखापरीक्षणलाई प्रभावकारी बनाई कार्यसम्पादनको मूल्यांकनका क्रममा बेरुजुको पक्षलाई गणना गर्नुपर्छ । आम जनताले दुःखजिलो गरेर सिर्जेको सरकारी ढुकुटीमाथि यस्तो जथाभावी रोक्न तीनै तहका जनप्रतिनिधिहरूको महत्त्वपूर्ण भूमिका हुन्छ । खासगरी संघीय संसद्को सार्वजनिक लेखा समितिले यसतर्फ रचनात्मक पाइला चाल्नुपर्छ । समितिले प्रतिवेदनमाथि प्रभावकारी छलफल चलाएर अनियमितता घटाउन सार्थक पहल नखोजेकैले पनि यस्तो प्रवृत्ति मौलाएको हो । महालेखाको परीक्षण र प्रतिवेदन प्रकाशन पनि रीत पुर्याउन मात्रै नभएर उद्देश्यमा आधारित हुनुपर्छ । पछिल्लो समय कोभिडको बहानामा महालेखाले प्रतिवेदन प्रकाशित गर्नै ढिलाइ गरेको छ । सामान्यतया चैतभित्रै प्रकाशित गर्नुपर्ने प्रतिवेदन यस वर्ष भदौ लागेपछि मात्रै ल्याएको छ । यसरी ढिलाइ गर्दा सही तथ्यांक नआउन सक्छ, अघिल्लो आर्थिक वर्षमै भएका कारोबारमा थप प्रगति वा थप अनियमितता भैसकेको हुन सक्छ, राज्य ढुकुटीमाथि क्षति पुगिसकेको हुन सक्छ । त्यसैले सबै पक्षले आआफ्नो कार्यशैलीमा सुधार ल्याएमा मात्रै मुलुकको आर्थिक सुशासनलाई धमिल्याउने बेरुजु प्रवृत्तिको अन्त्य सम्भव छ ।"
गैरकानुनी काममा विदेशीहरू सक्रिय,"नेपालमा बसेर योजनाबद्ध अपराध समाचारले हाम्रो कमजोर शान्ति सुरक्षा र लापरबाही उजागर गरेको छ । कहिले एटीएमबाट लाखौंलाख चोरी विदेशी मुद्रा, लागूऔषध आदिको अवैधानिक कारोबार र अपहरणहत्याजस्ता आपराधिक गतिविधिमा संलग्न भएर वर्षौंदेखि गैरकानुनी रूपमा विदेश नागरिक निर्धक्क बसिरहेका छन् । केही साधारण संस्था चलाउने आडमा धर्म परिवर्तन, यौन शोषण, बाल अपराध र लागूपदार्थ किनबेच साथै विभिन्न गैरकानुनी कार्यहरू गर्दै बिनाभिसा विदेशीहरूले अड्डा जमाएर बसेका समाचार छाइरहेको हुन्छ । जब उनीहरूको अपराध धेरै मौलाउँछ र छताछुल्ल हुन्छ अनि मात्र ओभर स्टे गरेको पत्तो लाग्छ । भारतीय जाली नोट, हातहतियार, सुनदेखि मानव ओसारपसार आदि कारोबारको क्रीडास्थल बन्न पुगेको छ, नेपाल । होटल, रेस्टुराँ, स्कुलकलेजसाथै विभिन्न संघसंस्थामा आबद्ध भएर आपराधिक कार्यमा लागेका कैयौं विदेशी समयसमयमा पक्राउ परिरहेका हुन्छन् । नेपाल आगमनका लागि विदेशीहरूलाई सजिलै भिसा उपलब्ध हुने भएकाले र खान, बस्न सस्तो साथै काठमाडौंको सदावहार उच्चकोटीको मौसमले पनि आकर्षित गर्ने गरेको छ । हामीले विदेश पैसा खर्च गरेर पढ्न या घुम्न जान्छु भन्दा भिसा पाउन सगरमाथा चढ्नु जत्ति नै कठिन छ । गरिब देश गरिब नागरिक भनेर छिःछिः दूरदूर गरिन्छ । तर, शरणार्थी र १२ देशबाहेक अरू देशका सबैलाई सजिलै अनअराइभल भिसा दिने व्यवस्थाले गर्दा विदेशीहरूलाई नेपाल छिर्न सहज छ । भारतसँगको खुला सिमानाका कारण पनि अपराधीहरू नेपाल प्रवेश गरी लुकेर बस्ने गरेका छन् । नेपालमा लामो समयदेखि बसेर विभिन्न आपराधिक क्रियाकलाप गर्दै आएका कतिपय पक्राउ पर्छन् भने कैयौं उम्कन सफल हुन्छन् । वर्षौं पहिलेदेखि बाटोबाटोमै मन्त्री, उच्चपदस्थ व्यक्ति, व्यापारीहरूसम्मलाई दिनदहाडै गोली हानी हत्या गरियो भने जेलभित्रैसम्म गोली ठोक्न सजिलै पुग्ने गरेका छन्, कन्ट्याक्ट किलरहरू । विदेशी पैसा, जाली नोट, ड्रग्सको कारोबार, बाल यौन दुराचारदेखि मानव बेचबिखनसम्मका कार्य निर्धक्क गर्दै बसिरहेका विदेशी नागरिक सानो संख्यामा मात्र कानुनको फन्दामा पर्ने हुँदा प्रहरी र प्रशासनलाई नै प्रभावमा पारेको हुन सक्ने देखिन्छ । भारतीय अपराधीहरू खुला नाकाका कारण बिनाझन्झट आउजाउ गर्ने र तेस्रो देशका पर्यटकहरूले प्रवेशविन्दुमै सहजै भिसा पाउने हुँदा नेपाल अपराधीहरूका लागि उर्वर थलो बन्ने गरेको छ । पर्यटन प्रवर्द्धन गर्ने नाममा विदेशीहरूका लागि सस्तो र सजिलो सरकारी नीतिका कारण सामान्य, गरिब र बेकामे पर्यटकहरू धेरै भित्रिने गरेका छन् । खर्चालु र हुनेखाने पर्यटक थोरै मात्रामा आउने र जो पायो त्यही पर्यटकले सजिलै प्रवेश पाउने हुँदा आपराधिक गधिविधिमा संलग्न भएर यतै बस्न रुचाउँछन् । राज्यले सबै विदेशी नेपाल प्रवेश गर्नासाथ उनीहरूको भिसा अवधि, उद्देश्य र भिसा समाप्तिपछि पनि नफर्कने र भिसा नथप्नेहरूलाई निगरानीमा राखेर कारबाही गर्नुपर्छ । शान्तिपूर्वक जीवनयापन गरिरहेका नेपालीहरूलाई खलल पुर्याउने, अराजक गतिविधि गरेर दुःख दिने पर्यटकहरूलाई समयमै ठेगान लाउनु जरुरी छ । विदेशी नागरिक आउँदा फाइदा हुनुपर्नेमा झन् अपराध फैलने त्रास बढिरहेकाले सरकारले उचित सतर्कता अपनाउन र आपराधिक कार्य रोक्न ध्यान दिनुपर्छ । रोशन भट्टराई, इनरूवा३, सुनसरी"
सिद्धान्तविहीन राजनीति,"राजनीतिमा इमान, जमान र निष्ठा नराम्रोसँग गिर्यो । अधिकांश दल गुटको दलदल र लोभमा फस्न पुगे । विचार र सिद्धान्तबिनाको राजनीति खहरे खोलोजस्तै हुने रहेछ । नेताहरूलाई माफियाले टुप्पीमा समाएर घुमाएका छन् । दलको लगाम दलका नेताको हातमा नभएझैं भएको छ । आफू सत्ताबाहिर हुँदा एउटा र सत्तामा हुँदा अर्कै भाषण छाँट्ने यिनीहरूले नेपाली जनताका इच्छा, आकांक्षा र अपेक्षामा जहिले पनि चिसोपानी खन्याएर निराश बनाउने कामबाहेक केही गरेका छैनन् । यसरी त देशमा अमनचयन र समृद्धि के आउला खै ? हिजो भर्खर एमालेमा केपी ओली र माधव नेपालको स्वार्थी झगडाले अस्थिरता सृजना गर्दा बहुमतको सरकार गुम्यो । संसद्मा दुईतिहाइ मत भएका ओलीले अध्यादेशको बाढी लगाएका थिए । त्यस क्रममा कांग्रेसमाओवादीहरू उग्र विरोधमा उत्रिए, अहिले प्रधानमन्त्री भएका शेरबहादुर देउवा फेरि अध्यादेशको खेतीमा लागेका छन् र एमाले विरोधमा उत्रिएको छ । इमानजमानको दिन गएको संकेत हो यो । अब असल संस्कारसहितको राजनीति देशको आवश्यकता हो । यति कुरा पनि नेताहरूले बुझ्दैनन भने कसको के लाग्छ । कृष्ण कुम्पुरे, आदमटार, धादिङ"
बालबालिकाको सिकाइ कमजोर,"शिक्षा मन्त्रालयअन्तर्गतको शैक्षिक गुणस्तर परीक्षण केन्द्रले कक्षा दशका छात्रछात्राहरूको सिकाइको नमुनाहरूलाई विश्लेषण गरी हालै प्रकाशित गरेको प्रतिवेदनले विद्यार्थीहरूको सिकाइ स्तरलाई निकै कमजोर ठानेको छ । यसको प्रमुख कारक परम्परागत शिक्षण विधिहरूलाई औंल्याइएको छ । सामुदायिक विद्यालयतिर शिक्षकहरूको अभाव हुनुले समेत स्तर तल खस्किएको छ । प्रत्यक्ष सिकाइ वातावरणमा गणित र विज्ञानजस्ता विषयमा अपेक्षित सिकाइ ३१ र १८ प्रतिशतमा झरेको छ । पढाइ हुँदै नभएको, भर्चुअल सिकाइ पनि निजी विद्यालयहरूमा सीमित भएकाले पनि सिकाइस्तर यति तल पुगेको हुनुपर्छ । यसलाई सुधार्न विषयगत शिक्षकहरूको आपूर्ति गर्नु र शिक्षक सहयोगमा आधारित विद्यार्थीकेन्द्रित अनुसन्धानात्मक शिक्षण पद्धतिलाई अँगाल्नुपर्छ, साथै सोहीअनुसारको शिक्षक तालिमको खाँचो रहेकाले सबै सरकारले यतातर्फ ध्यान केन्द्रित गर्न जरुरी छ । भर्चुअल शिक्षाले विद्यार्थीमा बसाएको मोबाइल गेमको लतलाई हटाउन विद्यार्थी मनोसामाजिक कार्यक्रम ल्याउन पनि त्यत्तिकै आवश्यक छ । महेन्द्रसिंह बम, टीकापुर१, कैलाली"
फोहोर यथाशीघ्र उठाउनुपर्यो,"आजकल काठमाडौंमा जहाँतहीँ फोहोरको डुंगुर देखिन्छ । यसले संक्रमण रोग फैलने जोखिम बढाउनुका साथै सहरको शोभा पनि घटेको छ । अहिले दिनहुँजसो पानी पर्नाले उक्त फोहोर बगाएर सडकभरि फैलिएको छ । ढलमा मिसिएर निकास बन्द हुने सम्भावना पनि उत्तिकै छ । साथै वातावरण दुर्गन्धित भएर पैदलयात्रुलाई हिँडनै समस्या परिरहेको छ । त्यसमाथि काठमाडौंमा चाडपर्वहरू पनि आइरहेका छन् । यी सबैलाई मध्यनजर गरी यसको व्यवस्थापनमा काठमाडौं महानगरपालिका यथाशीघ्र लाग्नुपर्छ । वर्षाका कारण फोहोर व्यवस्थापन गर्दै आएको स्थानसम्म गाडी नचल्ने स्थिति बनेकाले फोहोर सडकमै थुप्रिएको हो भन्छ, महानगरपालिका । तर, यसो भनेर महानगरपालिका पन्छिन मिल्दैन । महानगरपालिकाले फोहोर फाल्ने साइटको दीर्घकालीन व्यवस्थापन (विकल्पसहित) गर्न नसकेका कारण यस्तो समस्या दोहोरिएको हो । महानगरपालिकाले सधैंका लागि फोहोर व्यवस्थापनको भरपर्दो उपाय खोज्नु अपरिहार्य छ । यसका लागि आवश्यक नीति तथा योजना बनाउनु पर्छ । काठमाडौंमा दैनिक करिब ५०० मेट्रिक टन फोहोर उत्पादन हुने मानिन्छ । जनसंख्याको वृद्धिसँगै अझै यो बढ्न सक्छ । पुनः प्रयोग गर्न मिल्ने फोहोरलाई घरभित्रै कसरी व्यवस्थापन गर्ने भन्नेमा महानगरपालिकाले ध्यान दिनुपर्छ । यसका लागि जनचेतनामूलक कार्यक्रमै चाहिन्छ । काठमाडौंवासीले कुहिने र नकुहिने फोहोर छुट्याएर, कुहिनेलाई घरभित्रै व्यवस्थापन गर्ने अनि नकुहिने मात्र महानगरपालिकालाई दिनुपर्छ । अर्कातर्फ फोहोर व्यवस्थापनको नाममा महानगरपालिकाले शुल्क पनि उठाउने गरेको छ, सो शुल्क केका लागि उठाएको हो ? के शुल्क उठाएपछि यसको व्यवस्थापनमा तदारुकताका साथ लाग्नु पर्दैन ? अच्युतमानसिंह प्रधान, बालुवाटार, काठमाडौं"
थारूचीत्कारको बहुआयाम,"केही वर्षदेखि थारू जातिसम्बद्ध संगठनहरूले भदौको सुरुआतमा कुनै न कुनै प्रकारको आन्दोलनको कार्यक्रम गर्दै आएका छन् । २०७२ भदौ ७ गते टीकापुर विद्रोहका क्रममा भएका अप्रत्याशित घटनालाई नियोजित अपराधको कोटिमा राखेर होइन, बरु राजनीतिक आन्दोलनको कोटिमा राखेर हेरियोस् र सो घटनामा फसाइएका निर्वाचित सांसद रेशम चौधरीलगायतका राजबन्दीहरूलाई ससम्मान रिहा गरियोस् जस्ता मागहरू कार्यक्रममार्फत उठाउने गरिएका छन् । राज्य भने थारूको चीत्कारपूर्ण आवाजलाई सुन्नुको साटो, त्यस घटनाको अध्ययन गर्न गठित आयोगको प्रतिवेदनसमेत सार्वजनिक नगरी गजधम्म बसेको छ । जनयुद्ध, जनआन्दोलन र थारूलगायतका उत्पीडित राष्ट्र र समुदायका आन्दोलनहरूबाट मुखरित भएको पहिचानसहितको संघीयताको मर्मलाई धुजाधुजा पार्ने गरी विकृत संघीयता लाद्न काठमाडौंमा संसद्वादी पार्टीहरूले मिलेमतो गर्न थालेको कदमविरुद्ध आफ्नो सामुदायिक जनबलसहित केवल दुईवटा प्रतिरोध त्यति बेला अगाडि आएका हुन् । एउटा प्रतिरोध मधेसी समुदायले बनाएको थियो भने अर्को प्रतिरोध थारू राष्ट्रले । दलित र अन्य जनजातिले त्यो स्तरमा जनबलसहित प्रतिरोध निर्माण गर्न सकेका होइनन् । यदि अन्य शोषित वर्ग र उत्पीडित समुदायले पनि त्यही स्तरमा प्रतिरोध बनाएको भए आज व्यवस्थाको चरित्र नै अर्कै हुन पुग्थ्यो । त्यसैले टीकापुर विद्रोह शतप्रतिशत राजनीतिक परिघटना थियो, कुनै नियोजित अपराधकर्म पटक्कै होइन । त्यस विद्रोहका क्रममा नाबालकसहित प्रहरीहरूको मृत्युचाहिँ शान्तिपूर्ण विद्रोहहरूमा अपवादका रूपमा घट्न पुग्ने भवितव्य थियो । जनयुद्धको उठानदेखि मधेस आन्दोलन हुँदै संविधान निर्माणको अवधिसम्मका सबै आन्दोलनमा भएका हिंसात्मक वारदातहरूलाई राजनीतिक उद्देश्यको कित्ताभित्र राखिएको हो, तब टीकापुर विद्रोहमा हुन पुगेको भवितव्यलाई चाहिँ कसरी अपराधको कोटिमा राख्न मिल्छ ? त्यसैले थारू आन्दोलनले टीकापुर विद्रोह सम्बन्धमा उठाउँदै आएको माग स्वतः जायज छ भन्ने प्रस्टै छ ।यस वर्ष पनि तिनै मागलाई अघि सारेर थरुहटथारूवान राष्ट्रिय मोर्चाले काठमाडौंमा तीनदिने धर्ना कार्यक्रमसहित आन्दोलनको सुरुआत गरेको छ । आन्दोलनको माग र त्यसमा व्यक्त थारू जातिको चीत्कार एकातिर छ तर आन्दोलनमा निम्छरो सहभागिता, भद्रगोल वैचारिकी र क्वाँटी प्रकृतिको घालमेल चरित्रले भने निकै गम्भीर प्रश्नहरू उब्जाउन पुगेको छ । हुन त निम्छरो सहभागिताका निम्ति रोगव्याधिको तर्क अघि सार्ने गरिएको छ तर त्यो शतप्रतिशत सत्य होइन । वास्तवमा उत्पीडितहरूको आन्दोलनले आवश्यक आकर्षण पैदा गर्न नसकेको पक्षचाहिँ मुख्य हो । यस प्रकारका आन्दोलनहरूमा केही मिनेट भाषण गरेर ऐक्यबद्धता जनाउनेहरूको लाम नै लाग्ने गरेको छ । सरकारमा आलोपालो गरेर शासन गर्दै थारूलगायतका उत्पीडितका माग र मुद्दामाथि नै विष घोल्ने पार्टीका नेताहरूसमेत ऐक्यबद्धता प्रकट गर्न आइपुग्ने वा उनीहरूलाई ल्याउन मरिहत्ते गर्ने आयोजकहरूको चरित्रले त झन् टीठलाग्दो वातावरण बनिरहेको छ । विभिन्न जातीय संगठनहरू, जो आफ्नै मुद्दामा आज लडिरहेका छैनन्, तिनको ऐक्यबद्धताको कति अर्थ हुने हो ? यो पनि सोचनीय विषय बन्न थालेको छ । मित्र र शत्रु दुवैको ऐक्यबद्धता हुन्छ भने त्यहाँ केही गडबडी पक्कै छ भनी बुझ्नुपर्ने हुन्छ । सबैको ऐक्यबद्धता हुने तर आन्दोलनचाहिँ घट्टजस्तो एकै ठाउँमा मात्र घुमिरहन्छ भने, यस्तो किन भयो चिन्तन गर्नु अनिवार्य छ । यो स्थिति आज थारू आन्दोलनको मात्र होइन, नेपालका सबैजसो उत्पीडितको यदाकदा हुने आन्दोलनका कार्यक्रमको दशा हो । तसर्थ, यस्तो किन भइरहेछ भनी गम्भीरतापूर्वक सिंहावलोकन गर्नु आज जरुरी हुन गएको छ ।विश्वइतिहास र नेपालको विगतलाई अध्ययन गर्दा, शोषित वर्ग वा उत्पीडित समुदायका मुद्दाहरू राजनीतिमा दुई तरिकाले अगाडि आउँछन् । एक, शोषित वर्ग वा उत्पीडितहरूले आफ्नै बलमा पहिला आफ्नो मुद्दालाई अरुले सुन्नैपर्ने स्तरमा अघि बढाउँछन्Ù त्यसपछि राजनीतिक प्रतिनिधिका रूपमा राजनीतिक पार्टीहरूले ती मुद्दालाई बोक्छन् । दुई, शोषित वर्ग वा उत्पीडितहरूको मुद्दा सीधै राजनीतिक पार्टीले बोक्न सुरु गर्छ । नेपालका हकमा मजदुर र किसानजस्ता वर्गको मुद्दा नेपालका राजनीतिक पार्टीहरूले सुरुदेखि आफैंले उठाउँदै आए, त्यसको प्रतिनिधित्व गर्ने प्रयत्न गरे । त्यसै गरी महिलाको मुद्दा पनि पार्टीहरूले सोझै उठाउने प्रयत्न गरे । तर दलित, मधेसी, जनजातिका रूपमा परिभाषित उत्पीडित राष्ट्रहरू, मुस्लिमलगायतका मुद्दा भने सुरुमा ती समुदायले आफ्नै बलबुतामा उठाएका हुन् । त्यसपछि मात्र ती मुद्दाको प्रतिनिधित्व गर्न एक प्रकारले बाध्यात्मक रूपमा पार्टीहरू धेरथोर तयार भएका हुन् । माओवादी जनयुद्धको व्यापक विस्तारसँगै सबै शोषित वर्ग र उत्पीडित समुदायहरूको मुख्य शक्तिशाली प्रतिनिधिका रूपमा तत्कालीन माओवादी पार्टी अगाडि आएकै हो । जुनसुकै पार्टीमा रहेका शोषित वर्ग र समुदायहरूले पनि त्यस पार्टीलाई मियो बनाएर सोच्न थालेकै हुन् । पहिलो संविधानसभासम्म स्थिति यस्तै थियो । दोस्रो संविधानसभामा पुगेर संविधान बनाउने घडीसम्म आइपुग्दा माओवादी पार्टीको नेतृत्व डफ्फाले दलाल पुँजीवादी यथास्थितिवादी प्रवृत्तिसँग आत्मसमर्पण गर्न पुग्यो । योसँगै शोषित वर्ग र उत्पीडित समुदायले आफ्नो मुख्य राजनीतिक प्रतिनिधि नै गुमाउन पुगे । त्यसपछि भने संसद्वादी पार्टीहरू मूलतः शोषित वर्ग र उत्पीडित समुदायका मुद्दाहरूलाई दमन गर्ने, पाखा लगाउने वा ती मुद्दालाई तत्कालीन राजनीतिक स्वार्थपूर्तिको दाउपेचमा प्रयोग गर्ने स्तरको व्यवहारमा गिर्न पुगेका छन् । मधेसवादी भनिने पार्टीहरूले पनि बढीमा राजनीतिक दाउपेचका निम्ति मधेसी मुद्दा आक्कलझुक्कल प्रयोग गर्नेबाहेक मधेसी मुद्दाको अविचलित निःस्वार्थ राजनीतिक प्रतिनिधिका रूपमा आफूलाई उभ्याउन सकेका छैनन् । दलाल पुँजीवादी संसदीय व्यवस्थाविरोधी पार्टीहरूले प्रयत्न त गरिरहेका छन् तर विश्वसनीय स्तरमा शोषित वर्ग र समुदायले बुझ्ने गरी स्थापित भइसकेको छैन । यस प्रकार आज शोषित वर्ग र उत्पीडित समुदायको राजनीतिक प्रतिनिधि नै व्यवहारतः नभएको स्थिति उत्पन्न भएको छ ।देश वा विदेशमा मजदुरहरूको हकहितको राजनीतिक प्रतिनिधित्व कसले गरेको छ ? सरकार त केवल दलालको भूमिकामा छ । संसद्वादी पार्टीका मजदुर संगठनहरू मौन छन् । उखु किसानको केही करोडको मुद्दा समाधान गर्नसमेत किसान संगठनहरूलाई जाँगर छैन । जन्मसिद्ध नागरिकताप्राप्त नागरिकका सन्तानलाई नागरिकताबाट वञ्चित गरिँदा युवा संगठनको आन्दोलन छैन । निजी शिक्षामा विद्यार्थी र अभिभावक मरणासन्न हुने गरी लुटिएका छन् तर विद्यार्थी आन्दोलन छैन । जनजातिका रूपमा परिभाषित उत्पीडित राष्ट्रहरू आआफ्ना सांस्कृतिक पर्व मनाउनमै मूलतः सीमित छन् । दलितहरू थुप्रै प्रयत्न गरिरहेका छन् तर पनि व्यापक र सुदृढ आयाम बनिरहेको छैन । महिला आन्दोलन त झन् लाग्छ चिरनिद्रामा छ । विगत केही दशकदेखि विकसित शोषित वर्ग र उत्पीडितहरूका नेता व्यक्तित्वहरूको ठूलो हिस्सालाई बानेश्वरको संसद् भवन र सिंहदरबारको विशाल संसद्वादी लोभीपापी अजिंगरले निलेको छ । जो बाहिर रहेर सन्तुष्ट छन्, उनीहरूसँग अबको नयाँ परिस्थितिमा नयाँ विचार, नयाँ रणनीति र नयाँ आन्दोलनको दिशा नै छैन । यो सब परिस्थितिका कारण नै शोषित वर्ग र उत्पीडितहरूका आन्दोलनहरू रोगी र ख्याउटे हालतमा प्रकट भएका हुन् भनी बुझ्न धेरै घोत्लिनुपर्ने अवस्था छैन । यो स्थिति भनेको प्रस्ट बुझिने गरी राजनीतिक प्रतिनिधिको अभाव हो । राजनीतिक प्रतिनिधि स्वभावैले विचारको जगमा तयार हुने हो । सही विचारले निर्माण गर्ने भविष्यको सपनाले मात्र महागोलबन्दी निर्माण हुने हो । कम्युनिस्ट वा लोकतान्त्रिक धारालाई राजनीतिक धुरी बनाएर आफ्नो सपना हासिल गर्न अघि बढेका शोषित वर्ग र उत्पीडित समुदायहरू सबैले नयाँ संविधानमा आफ्नो अनुहार हेर्न चाहेका थिए । आफ्नो युगौंको माग त्यहाँबाट पूर्ति होला भन्ने ठानेका थिए । राजनीतिक भाषामा बुझ्दा पुँजीवादी व्यवस्थाभित्रै समावेशी, न्यायपूर्ण र लोककल्याणकारी एउटा विशिष्ट ढाँचा तयार होला भन्ने विश्वास गरेका थिए । तर त्यस्तो हुन सकेन । वर्गीय रूपमा राज्य दलाल पुँजीपतिवर्गीय बन्न पुग्यो भने सामाजिक रूपमा हिन्दु उच्चजातीय पितृसत्तावादकै निरन्तरता हुन पुग्यो । वर्गीय, जातीय र पितृसत्तावादी शोषणउत्पीडनको नयाँनयाँ रूपमा निरन्तरताले शोषित वर्ग र उत्पीडित समुदायको सचेत तप्का आज अचानक आगो टेक्न पुगेजसरी झस्केर छटपटाउन थालेको छ भने, संसद्वादी अजिंगरको पेटमा पुगेकाहरू या त त्यहीँको र्यालसिँगानमा लटपटिएका छन् या जिल्लाराम परेर टोलाइरहेका छन् । अब के गर्ने ? पुरानो तरिकाले अघि बढ्न खोज्दा कुनै आकर्षण पैदा भइरहेको छैनÙ नयाँ र सही के गर्नुपर्ने हो, यो बहस सबैतिर आवश्यक मात्रामा सुरु भइरहेको छैन । गाँठो परेको यहीँ हो जसलाई अब फुकाउनपट्टि लाग्नैपर्छ ।जबसम्म आजको नयाँ परिस्थिति अथवा दलाल पुँजीवादी र हिन्दु उच्चजातीय पितृसत्तावादी व्यवस्थाको शोषण र उत्पीडनको निरन्तरता हुन गएको अवस्थाबाट कसरी मुक्ति पाउने भन्ने सवालमा बहस सृष्टि गरिन्न, तबसम्म नयाँ सही राजनीतिक प्रतिनिधि विचार एवं आन्दोलनको नयाँ दिशा तय हुन सम्भव हुनेछैन । त्यस्तो वैचारिकी निर्माणतिर नलागी राजनीतिक प्रतिनिधिका रूपमा पार्टी अगाडि आउन पनि सम्भव हुन्न । शोषित वर्ग र उत्पीडित समुदायहरूले छुट्टाछुट्टै संगठित रूपमा आफ्ना मुद्दाहरू अघि सार्न त सक्छन् तर त्यसलाई अन्तिम निष्कर्षमा पुर्याउन राजनीतिक प्रतिनिधिका रूपमा पार्टी चाहिने हुन्छ । फरकफरक समुदायले आफू मात्र संगठित हुने पार्टी बनाएर पनि समस्याको हल हुँदैन किनभने एउटा समुदायको मात्र समस्या समाधान भएर पुग्दैन । त्यसैले सबै शोषित वर्ग र उत्पीडित समुदाय समग्रकै राजनीतिक प्रतिनिधिका रूपमा पार्टी अगाडि आउनुपर्ने हुन्छ । यो लक्ष्य प्राप्त गर्नका निम्ति सबैभन्दा पहिले एउटा प्रश्नको उत्तर जरुरी भएको छ । विद्यमान दलाल पुँजीवादी संसदीय व्यवस्थाभित्रैबाट मुक्ति खोज्ने कि यो व्यवस्थाको विकल्प निर्माणका निम्ति आन्दोलनमा जाने ? त्यो प्रश्न यही हो । राजनीतिक व्यवस्थाको प्रश्नलाई अलग राखेर शोषित वर्ग र उत्पीडितहरूका मुद्दा आधारभूत रूपमा समाधान हुन सक्तैनन् भन्ने प्रस्टै छ । त्यसैले यही व्यवस्थाभित्रै रोदन गरेर मुक्ति खोज्ने प्रवृत्तिबाट साँच्चै मुक्ति खोज्नेहरूले आफूलाई बलात् अलग नगरी अब नयाँ सपनासहितको राजनीतिक प्रतिनिधि र आन्दोलन बनाउन सम्भव छैन । विद्यमान व्यवस्थाले शोषित वर्ग र समुदायमा कस्तो कहर बर्साउँदै जान्छ भन्ने कुरा दिनको घामझैं छर्लंग भइसकेको छ । अब यसैसँग रोदन मात्र गर्नुको अर्थ त उत्पीडितहरूभित्रको बचेखुचेको आगो पनि सेलाउँदै जाने काम मात्र हुनेछ, त्यहाँभन्दा बढी होइन । तसर्थ, थारू वा अन्य सबै उत्पीडित समुदाय र शोषित वर्गका अगाडि उभिएको प्राथमिक चुनौती हो विद्यमान शोषण र उत्पीडनकारी व्यवस्थाको विकल्पबारे व्यापक बहस सुरु गर्नुÙ कुन विचार, कुन राजनीति र कस्तो आन्दोलनमार्फत कस्तो नयाँ व्यवस्थामा पुग्ने भन्ने विषयमा चिन्तनलाई घनीभूत पार्नु । यो प्राथमिक आवश्यकतालाई पक्रिएर अघि बढ्न सक्दा मात्र नयाँ युगको नयाँ आन्दोलन अनि नयाँ राजनीतिक प्रतिनिधि पार्टीको निर्माण हुनेछ, अन्य घिसेपिटे पुरानो नारा र तरिकाबाट अब संघर्ष अघि बढ्न सक्ने देखिँदैन ।"
शक्तिशाली साम्राज्यहरूको चिहान,"तालिबानबारे केही कुरासन् २००१ मा तालिबान सरकार ढाल्न अमेरिकी सेनालाई जम्मा आठ हप्ता लागेको हो । अमेरिकाको सबैभन्दा प्रभावशाली क्षमता भनेको हवाई शक्ति हो । ७ अक्टोबर २००१ मा हवाई आक्रमणबाट सुरु भएको अमेरिकाको अफगान अभियान त्यसैको अनुपस्थितिमा १४ अगस्ट २०२१ मा सिद्धियो । छापामार युद्धमा तालिबानले कौशल देखाइसकेको छ । विज्ञानसम्मत सिग्नल वा साइबर युद्धमा अमेरिकी वा पश्चिमीहरू अगाडि होलान् तर तालिबानको गुप्तचरी सञ्जाल र संयन्त्र पनि सानो थिएन, रहेन । अमेरिकाले अफगान राष्ट्रिय सुरक्षा बललाई दिँदै आएको हवाई सहयोग (ड्रोन वायुयानदेखि हवाई आक्रमण र मेडिभ्याकसम्म) गुमेपछि अफगान आर्मी निरुत्साहित भएको र तालिबान हर्षमा डुबेको स्वाभाविक स्थिति थियो । अमेरिकी रक्षा मन्त्रालयका अनुसार, थप ८३७ अर्ब डलर युद्धमा खर्च भएको छ । अफगानिस्तान राष्ट्रिय रक्षा र सुरक्षा बलका लागि मात्रै अमेरिकाले ८३ अर्ब डलर खर्च गरेको हो । तर कुशासन र सबै क्षेत्रमा सरकारी कुव्यवस्थापनका कारण तालिबानलाई धेरै सहयोग मिलेको हो । अफगान सेनाको आफ्नै हवाई क्षमता सधैं न्यून नै छ । अलिकति उडाउन आए पनि बिग्रेको हवाई यानदेखि बन्दोबस्ती सामग्रीसम्म सबै अमेरिकी कन्ट्र्याक्टरहरूको भरमा थिए, त्यही पनि अब सिद्धिएको छ । तालिबानले काबुल ढाल्नुमा अचम्म मान्नुपरोइन । २०१४ देखि अमेरिकी (नेटो) सेनाहरूको फिर्तीपछि तालिबानले आफ्नो गतिविधि ह्वात्तै बढाएको हो । त्यसअघि उसले बिस्तारै ससाना जिल्लाहरू कब्जा गर्दै आएको थियो । कान्धाहार, जलालाबाद, हेरात र मजारएसरिफजस्ता ठूला सहर ढल्न समय लाग्छ भन्ने सबैलाई लागेको थियो तर नौ दिनमै काबुलसमेत ढल्नुचाहिँ अचम्मै हो । अर्को प्रश्नचाहिँ, सेनाले चौतर्फी रूपमा किन हाप्यो भन्ने हो । तथापि, राष्ट्रपति नै देश छाडेर टाप कसेपछि अरूको के लाग्छ ?डिसेम्बर २००१ मा तत्कालीन अमेरिकी रक्षामन्त्री डोनाल्ड रम्सफेल्डले तालिबान नेताहरूलाई अफगान नेताहरूले दिने भनेको आममाफी बिलकुल अस्वीकार गरेका थिए । यदि मानेका भए यस्तो अवस्था कदापि आउने थिएन । संस्थापक मुल्लाह ओमारसहित प्रायः तालिबान नेताहरू र मातहतका सैनिकहरूले पनि त्यो बेला घर फर्केर शान्तिका साथ खेतीपाती गर्ने इच्छा व्यक्त गरेका थिए । तर आममाफीमा अमेरिका इच्छुक नरहेपछि उनीहरू देश र विदेश (पाकिस्तान) मा तितरबितर हुनुपरेको थियो । २००३ देखि फेरि बिस्तारै विस्तारित भएको समूहले २०१३ मा मुल्लाह ओमार मरे पनि हरेस खाएन, त्यसपछिका नाइके मुल्लाह अख्तर मन्सुरलाई अमेरिकाले ड्रोनको सहायतामा पाकिस्तानमा मारे पनि विद्रोही गतिविधि कम भएन ।तालिबानको शासन कस्तो हुन्छ, कसैलाई थाहा छैन । अहिलेसम्म उसले इस्लामिक अमिरात घोषणा गरिसकेको छैनÙ कारजाई र घानी सरकारका शान्तिसमन्वय प्रमुख डा अब्दुल्लाहजस्ता नेताहरूलाई उच्च तालिबान नेताहरूले भेटेका छन् । ज्यादती पनि खासै गरेका छैनन्, अन्तर्राष्ट्रिय समुदायसँग छलफल बढाएका छन् । ठोस नीति प्रकाश पारेका छैनन्Ù आफ्नै अधीनमा रहेका जिल्लाहरूमा पनि फरकफरक नीति लिएका छन्, स्थानीय राजनीतिलाई ध्यानमा राखेर । महिलाको अधिकार धेरै हदसम्म हनन हुनेमा दुईमत छैन । त्यस्तै, मिडिया र वाक् स्वतन्त्रता पनि संकटमा पर्नेछ । तर १९९६ को जस्तो त पक्कै हुँदैन ।संस्थागत ढाँचा विकेन्द्रित हुनु तालिबानको शक्ति हो । अहिलेका तालिबान प्रमुख हैबतुल्लाह आखुन्डजादालाई थोरैले मात्र देखेका छन्, कहाँ बसोबास छ भन्नेसम्म थाहा छैन । आफ्नै छोरालाई समेत आत्मघाती बम विस्फोटमा पठाउने नेता हुन् उनी ।पाकिस्तानी जेलमा ९ वर्ष बसेका मुल्लाह बरादार अहिले देखा पर्ने नेतामा सबैभन्दा सिनियर हुन् । अमेरिकाको दबाबमा उनलाई छोडिएको हो, दोहामा बस्थे । मुल्लाह ओमारका छोरा याकुब र हक्कानी नेटवर्कका संस्थापक जलालुद्दिनका छोरा सिराजनुद्दिन अरू दुई डेप्युटी हुन्, अहिले अफगानिस्तान आइसके भन्ने रिपोर्टिङ छ । १९९६ जस्तो त कदापि हुन्न । विगत २० वर्षमा अफगानिस्तान धेरै परिवर्तन भइसकेको छ । तालिबान पनि धेरै परिवर्तन भइसकेको छ । तर ती दुईको परिवर्तनबीच ठूलो अन्तर देखिन्छ । हेर्नु छ, त्यो अन्तरबारे तालिबानले अब के गर्छ ?र अन्त्यमा, २०१४ मा रिपोर्टिङका लागि कान्धाहार प्रदेश गएका बेला तालिबानका एक कमान्डरसँग मेरो भेट भएको थियो । उनले भनेका थिए, अमेरिकासँग घडी छ, हामीसँग समय । आशय थियो अमेरिका कुनै न कुनै बेला त फर्किनैपर्छ, कुरेरै सत्ता हात पार्छौं । र भयो पनि त्यस्तै । तालिबानको दृढता, हठ र डटिरहने स्वभावका कारण नै २००१ को वार अगेन्स्ट टेरोर मा अमेरिकासँग हारे पनि २०२१ मा वार अफ एट्रिसन मा अमेरिकालाई धूलो चखायो । चुरो कुरो के हो भने, अमेरिकी युद्ध सिद्धिनैपर्थ्यो । अमेरिका फिर्ता जानैपर्थ्यो । तर यस्तो भद्रगोलबाट जोगिन पक्कै सकिन्थ्यो । कम से कम अमेरिकाले आफ्नो घरफिर्तीअघि नै तालिबानलाई काबुलको चाबी दिनुपर्ने अवस्थाबाट जोगिन सकिन्थ्यो । कूटनीतिक नियोग, दूतावासलाई समेत रित्त्याएर भागदौड गर्नुपर्ने यस्तो लज्जास्पद परिस्थितिमा पुग्नुपर्ने थिएन । शान्ति प्रक्रिया सुरु नभइसके पनि त्यसको जिम्मेवारी जिम्मेवार व्यक्तित्वहरूलाई दिन सकिन्थ्यो । अपर्झट उडानको साटो कुनै तरिकाले सुरक्षित अवतरण गर्न सकिन्थ्यो । सम्भावना अनन्त थिए, तर सुरुआतमै आतंक र भयावह द्वन्द्वको परिकल्पनाबाट सत्ता हेराफेरी गरिएको छ, जुन अनर्थकारी छ ।ट्वीटर ः २कखदभिभण्डारीले सन् २०१० देखि पाँच वर्ष काबुलमा बसेर अन्तर्राष्ट्रिय सञ्चार माध्यमका लागि रिपोर्टिङ गरेका थिए । हाल उनी बैंककमा बस्छन् ।"
यसरी गरौं मेलम्ची विपत्को व्यवस्थापन,"बायोइन्जिनियरिङ प्रविधिको प्रयोगभ्रेमाथाङ र मेलम्ची खोलाका दायाँबायाँ पुराना पहिरो प्रशस्तै रहेको अनि डेब्रिस फ्यान पनि बढी नै देखिएको परिप्रेक्ष्यमा त्यहाँ रूखबिरुवा उम्रिन आवश्यक माटो प्रचुर मात्रामा रहेको प्रस्टै छ । कडा चट्टानी भागमा बाहेक अन्यत्र बायोइन्जिनियरिङ प्रविधि प्रयोग गरी भीर, पहाड र ढिस्काहरूलाई बग्नबाट बचाउन सकिन्छ । यसो गर्न सकिने स्थानहरूमा, माथि भनिएझैं, पानीको व्यवस्थापन, रिटेनिङ संरचनाबाट बैसाखीको प्रयोग र माटो सुहाउँदो वृक्षरोपणका उपाय एकैचोटि अपनाई भीरहरूको व्यवस्थापन गर्न सकिन्छ । यसको पनि डिजाइन र प्रयोग भने पहिरो विशेषज्ञ अनि सम्बन्धित इन्जिनियरको निगरानी र निर्णयमा गर्नुपर्ने हुन्छ ।मेलम्चीको बस्ती र पूर्वाधार व्यवस्थापनभ्रेमाथाङभन्दा माथि र तलको अवस्थाबारे पनि एकीकृत रूपमा अध्ययन र मूल्यांकन गरी बढी जोखिमयुक्त स्थानहरूमा यहाँ सुझाइएकै पक्षहरूमा ध्यान दिई दीर्घकालीन रूपमा जोखिम घटाउने काम गर्नु जरुरी हुन्छ । उपल्लो तटमा रहेको विपत्को मुख्य कारणको निदान गरिसकेपछि अहिले बढी असर परेको र भविष्यमा पनि पर्न सक्ने स्थितिको मूल्यांकन गर्दै तल्लो तटका मेलम्चीलगायतका स्थानहरूको व्यवस्थापन गर्नेबारे पनि उपाय निकाल्नुपर्छ । यो विपत् आउनुभन्दा पहिले खोलानजिकै बसाइएका बस्तीहरू, यस्तो प्रकोपको सही विश्लेषण नगरी बनाइएका मेलम्ची खानेपानी आयोजनाजस्ता ठूला आयोजना तथा पुल र सडकहरूको व्यवस्थापनमा पनि उत्तिकै ध्यान दिनुपर्छ । यसका लागि खोला र बसाइने बस्तीबीचको जमिनको उचाइ अनि दूरीको थ्रेसहोल्ड, बाढीपहिरोलगायत सम्भावित सबै प्रकोपको एकीकृत मूल्यांकन, समुदायको आवश्यकता र आकांक्षा आदि पक्षको विश्लेषण गरी कम जोखिमयुक्त स्थान पहिचान गरेर त्यस्ता स्थानमा एकीकृत बस्ती बसाउनु उत्तम देखिन्छ । यसका साथै अहिलेको विपत्ले ध्वस्त पारेको मेलम्चीको मुख्य भागमा बाढी बचाउका अन्य कामसहित बायोडाइक को प्रयोग र सम्भावना हेरी टेरेस फार्मिङ जस्ता कामलाई प्रोत्साहन दिन सकिन्छ । अहिलेको बाढीको ताण्डवपछि हाइएस्ट फ्लड लेभल को समेत विश्लेषण गरी पुलहरूको डिजाइन र सडक निर्माणमा ध्यान दिनुपर्छ । पुलहरू क्षतिग्रस्त भएर सडक सञ्जाल नै अवरुद्ध भएको अहिलेको अवस्थामा तत्कालका लागि छिट्टै जोड्न सकिने बेली ब्रिजहरूको प्रयोग गरी यसलाई सुचारु गर्न सकिन्छ । मेलम्ची खानेपानी आयोजनाले अहिलेको कमजोरीबाट पाठ सिकी बृहत् रूपमा बहुप्रकोप जोखिम न्यूनीकरण र व्यवस्थापनका कामलाई ढिलो नगरी अघि बढाउनु जरुरी देखिन्छ ।सहप्राध्यापक ढकाल इन्जिनियरिङ भूगर्भविद् हुन् ।"
९१ रोपनी सुम्पन रोकियो,"(काठमाडौं)  सिनामंगलगैरीगाउँ क्षेत्रको करिब ९१ रोपनी सरकारी जग्गा होटल सञ्चालन गर्न व्यापारीलाई दिने नेपाल नागरिक उड्डयन प्राधिकरणको प्रस्ताव रोकिएको छ । त्रिभुवन अन्तर्राष्ट्रिय विमानस्थलको सुरक्षा संवेदनशीलतालाई मध्यनजर गर्दै पञ्चायतकालमै सर्वसाधारणबाट अधिग्रहण गरिएको करिब १५ रोपनीसहित कुल ९१ रोपनी ६ आना २ दाम जग्गामा होटल खोल्न दिने प्रस्ताव प्राधिकरणले स्वीकृतिका लागि संस्कृति, पर्यटन तथा नागरिक उड्डयन मन्त्रालयमा पेस गरेको थियो । तर सरकारी जग्गा मासेर व्यापारीलाई ३० वर्षका लागि लिजमा दिने गरी तयार भएको उक्त प्रस्ताव आन्तरिक छलफल गरेर मन्त्रालयले रोकेको हो ।सुरक्षाका हिसाबले महत्त्वपूर्ण र संवेदनशील क्षेत्रको सरकारी तथा सार्वजनिक जग्गा व्यापारीलाई सेटिङ मिलाएर सस्तोमा दिने चलखेलको निरन्तरता स्वरूप विमानस्थलछेउको जग्गा व्यापारीलाई दिने गरी प्रस्ताव अघि बढेको थियो । विमानस्थलनजिकै व्यावसायिक प्रयोजनमा भौतिक संरचना बनाउन दिँदा हवाई सुरक्षामा पर्न सक्ने जोखिम, लिजमा दिँदा हुने लाभहानिलगायत विषयमा अन्य सरकारी निकायबाट पनि परामर्श र राय लिनुपर्ने भएकाले प्राधिकरणको प्रस्ताव अर्को निर्णय नभएसम्मका लागि अघि नबढाइएको मन्त्रालयले जनाएको छ ।मन्त्रालयका सचिव यादवप्रसाद कोइरालाले प्राधिकरणको प्रस्ताव हाललाई रोकिएको बताए । त्रिभुवन अन्तर्राष्ट्रिय विमानस्थलको विस्तार र व्यवस्थापनसम्बन्धी गुरुयोजनामै विमानस्थलबाहिर सिनामंगलगैरीगाउँ क्षेत्रको मूल सडकसँगै जोडिएको जग्गा होटल सञ्चालन, मल्टिस्टोरेज बिल्डिङ निर्माणलगायत व्यावसायिक प्रयोजनका लागि लिजमा दिने भनिएको रहेछ, सचिव कोइरालाले कान्तिपुरसँग भने, तर प्राधिकरणबाट आएको प्रस्ताव सुरक्षा संवेदनशीलतासमेतलाई मध्यनजर गरेर अहिलेलाई अघि बढाउन उपयुक्त देखिएन । प्राधिकरणका महानिर्देशक राजन पोखरेलले गएको फागुनमा लिजसम्बन्धी विषय जसरी पनि अघि बढाइने बताएका थिए । तर शनिबार कान्तिपुरसँग उनले सिनामंगलको जग्गामा व्यापारीलाई दिनेसम्बन्धी कुनै प्रस्ताव अघि नबढेको दाबी गरे । जबकि यसअघि प्राधिकरण र मन्त्रालय अनि मन्त्रिपरिषद्बाट पटकपटकका मितिमा लिजमा दिनेसम्बन्धी निर्णय भएका छन् । गत फागुनमा पनि प्राधिकरणले मन्त्रालयबाट गुरुयोजना सदर गराउन चाहेको थियो । त्यसपछि व्यापारीलाई जग्गा लिजमा दिनेसम्बन्धी प्रस्ताव मन्त्रिपरिषद्बाट अनुमोदन गर्ने हतारो प्राधिकरणलाई थियो ।संवेदनशील क्षेत्रको लिजमा दिन लागिएको विषय बाहिरिएपछि अख्तियार दुरुपयोग अनुसन्धान आयोगले समेत अनुसन्धानमा चासो दिएको थियो । पर्यटन मन्त्रालयबाटै प्राधिकरणको प्रस्ताव अघि नबढेका कारण त्यो विषयमा अनुसन्धानको चरणमा प्रवेश नगरेको अख्तियार उच्च स्रोतले बताएको छ । प्राधिकरणले गोठाटारमा सशस्त्रलाई सार्ने प्रस्ताव गरेकामा त्यसप्रति गृहले पनि असहमति जनाएको थियो । २०३० साउन ८ को नेपाल राजपत्रमा प्रकाशित सूचनाअनुसार विमानस्थलको ट्रान्समिटिङ स्टेसन विस्तारका लागि सरकारले ४८ वर्षअघि नै १४ रोपनी १३ आना १ पैसा जग्गा व्यक्तिबाट अधिग्रहण गरेको थियो । बाँकी जग्गा पर्तीसार्वजनिक कायम थियो । विमानस्थल सुधारसम्बन्धी फ्रान्सेली कम्पनी एडीबीआईलाई प्राधिकरणले होटल निर्माणदेखि विमानस्थलको अरू सुधारसम्बन्धी गुरुयोजनाको जिम्मा दिएको थियो ।गुरुयोजनामा हाल सशस्त्र प्रहरी बल उपत्यका विपद् व्यवस्थापन गण, हवाई संग्रहालय, प्राधिकरणअन्तर्गतकै हवाई यातायात क्षमता अभिवृद्धि आयोजना निर्देशनालयलगायतका संरचना त्यहाँबाट हटाएर पाँचतारे एयरपोर्ट होटल बनाउने उल्लेख छ । विमानस्थलको बाहिरी सुरक्षाका लागि २०६४ फागुनबाट त्यस ठाउँमा सशस्त्रको गण बस्दै आएको छ । २०६१ अघिसम्म यो जग्गाका कतिपय भूभाग सार्वजनिकपर्ती कायम थियो । पछि प्राधिकरणले आफ्नो नाममा दर्ता गराएको थियो । २०७२ मा पहिलोपटक प्रधानमन्त्री भएका केपी शर्मा ओलीको मन्त्रिपरिषद्ले दुईपटक विमानस्थलको जग्गा व्यापारीलाई लिजमा दिनेसम्बन्धी निर्णय गरेको थियो । २०७२ असोज २८ र २०७२ पुस २९ का मन्त्रिपरिषद्को निर्णयका आधारमा जग्गा व्यापारीलाई लिजमा दिनेसम्बन्धी निर्णय भएको थियो । पुस २९ मा मन्त्रिपरिषद्ले सशस्त्र प्रहरी बसेकोसहित ९१ रोपनी ६ आना २ दाम जग्गामा ३० वर्ष लिजमा दिएर बुट प्रणालीमा पाँचतारे होटल खोल्ने निर्णय गरेको थियो । त्यसपछि प्राधिकरणले व्यापारीलाई ३० वर्ष लिजमा दिने प्रक्रिया अघि बढाएको थियो ।त्यसअघि २०६६ जेठ ११ देखि २०६७ माघ २२ सम्म प्रधानमन्त्री बनेका तत्कालीन एमाले वरिष्ठ नेता माधवकुमार नेपालको पालामा मन्त्रिपरिषद्बाट पाँचपटक यससम्बन्धी निर्णय भएकामा २०६६ असार २२, असोज २८ र पुस ९ मा प्राधिकरणबाट गणका नाममा जग्गा नामसारी गरिएको थियो । तर उनकै पालामा २०६६ कात्तिक र २०६७ साउनमा आफ्नै मन्त्रिपरिषद्को निर्णय बदर गरी प्राधिकरणलाई फिर्ता दिने निर्णय भएको थियो । त्यसबेला पनि व्यापारीलाई जग्गा लिजमा दिने प्रयास भएको थियो । तर गृहकै असहमतिका कारण रोकिएको थियो ।"
सदस्यता पारदर्शी गर्न माग,"काठमाडौं (कास) कांग्रेसका संस्थापनबाहेकका जिल्ला सभापतिहरूले क्रियाशील सदस्यता वितरण पारदर्शी र निष्पक्ष नभए भदौ ८ गतेदेखि पार्टी केन्द्रीय कार्यालय सानेपामा धर्ना र अनशन सुरु गर्ने चेतावनी दिएका छन् । राजधानीमा उपलब्ध जिल्ला सभापतिहरूको शनिबार बसेको बैठकले आफ्ना माग सम्बोधनका लागि पार्टी सभापति तथा प्रधानमन्त्री शेरबहादुर देउवालाई ३ दिनको अल्टिमेटम दिएका छन् । सभापतिलाई सम्बोधन गरेर इमेलमार्फत पठाइएको चेतावनी पत्रमा क्रियाशील सदस्यता वितरणमा धाँधली गरिएको, पारदर्शिता नपनाइएको र ७७ वटै जिल्लामा सभापतिहरूको एउटै प्रक्रियाबाट चुनाव हुनुपर्नेमा त्यसो नगरिएको जनाएका छन् । वडा तहमा निर्णय भई आएका नाम हटाउने, ठाडै केन्द्रबाट जथाभावी नाम थप्ने र झिक्ने तथा शतप्रतिशतभन्दा बढी नाम इन्ट्री गर्नेजस्ता धाँधलीजन्य गतिविधि रोक्न निरन्तर आग्रह गर्दै रह्यौं, जिल्ला सभापतिहरूले बुझाएको पत्रमा उल्लेख छ ।"
रासायनिक मल अभाव हुन नदिन प्रधानमन्त्रीको चासो,"(काठमाडौं)  सरकारले रासायनिक मल अभाव हुन नदिन उच्च तहबाटै गृहकार्य थालेको छ । कृषि तथा पशुपन्छी विकासमन्त्रीसमेत रहेका प्रधानमन्त्री शेरबहादुर देउवाले मुख्यसचिव शंकरदास बैरागीसहित सम्बन्धित मन्त्रालयका उच्च पदाधिकारीलाई बालुवाटारमा बोलाएर नेपाललाई तत्काल आवश्यक मल र भविष्यमा पनि त्यसको अभाव परिपूर्ति गर्ने सम्बन्धमा छलफल गरेका छन् । रासायनिक मलको आवश्यकता र यसको अभाव टार्ने सम्बन्धमा भएको छलफलमा कृषि सचिव कृष्णप्रसाद आचार्य पनि सहभागी थिए । प्रधानमन्त्री देउवाले मल अभाव हुन नदिने र यसको दीर्घकालीन समस्या समाधान गर्न के आवश्यक पर्छ, त्यसमा लाग्न भनेको मुख्यसचिव बैरागीले बताए । तत्काल कति मल आवश्यक छ ? भविष्यमा पनि कति चाहिन्छ भन्ने विषयमा प्रधानमन्त्रीज्यूले चासो लिएर छलफल गर्नुभएको हो, बैरागीले भने । मन्त्रालयले रासायनिक मल अभाव हटाउन ५ वर्षका लागि जीटूजी (सरकारसरकार) सम्झौता गर्ने तयारी पनि गरेको छ । यसका लागि नेपालले विशेषगरी भारत सरकारसँग सहकार्य गर्न लागेको हो । स्रोतका अनुसार भारतबाट सहकार्य गरेर मल ल्याउने सम्बन्धमा गृहकार्य गर्न परराष्ट्र मन्त्रालयलाई समेत सक्रिय हुन प्रधानमन्त्रीले देउवाले निर्देशन दिइसकेका छन् । मल अभाव हटाउने सम्बन्धमा यसअघि नै नेपाल र भारतका सहसचिवस्तरीय वार्ता भइसकेको छ । भारतसँग कसरी गृहकार्य अघि बढाउने भन्ने विषय छलफलकै चरणमा रहेको र निर्णय हुन बाँकी रहेको मुख्यसचिव बैरागीले प्रस्ट्याए । हरेक वर्ष मल अभाव हुने र समस्याको समाधान नहुने भएपछि जुनसुकै दल सरकारमा आए पनि आलोचना हुँदै आएको छ । सुरुआतमा सहसचिव, त्यसपछि सचिवस्तरमा छलफल भएर अहिले मन्त्रीस्तरमा समस्या समाधान गर्न गृहकार्य अघि बढाइएको हो । नेपालमा समयमै टेन्डर नहुँदा हरेक वर्ष मल अभाव भइरहेको छ । त्यसको मौका उठाउँदै कृत्रिम अभावसमेत हुने गरेको छ । यी समस्या समाधान गर्न जीटूजी आवश्यक रहेको २०७७ साल माघमा कृषि मन्त्रालयका तत्कालीन सचिव योगेन्द्रकुमार कार्कीले कान्तिपुरलाई बताएका थिए । कृषि मन्त्रालयले पनि मलको सुनिश्चितता गर्न जीटूजी आवश्यक रहेको जनाएको छ । २०७७ भदौमा नेपालमा मल अभाव भएपछि तत्कालीन प्रधानमन्त्री केपी शर्मा ओलीले बंगलादेशकी प्रधानमन्त्री शेख हसिनासँग टेलिफोन संवाद गरेर ५० हजार टन युरिया मल पैंचो मागेका थिए, जसलाई उपलब्ध गराउन हसिना सकारात्मक भएकी थिइन् । तर अन्त्यमा बंगलादेशबाट पैंचोमा मल ल्याउन सरकारले सकेन । स्रोतका अनुसार बंगलादेशको ढाकामा नेपाली राजदूतावास भए पनि त्यसले तदारूपतासाथ काम अघि नबढाउँदा मल भित्रिन नसकेको हो । मल आयात गर्दा भारतकै बन्दरगाह र रेलमा निर्भर हुनुपर्ने भएकाले पहिलो प्राथमिकता पनि उसैलाई दिइएको मन्त्रालयले जनाएको छ । तर अन्य मुलुकसँग पनि जीटूजीको बाटो खुला हुने गरी गृहकार्य अघि बढाएको बताइएको छ । सरकारले गत वर्ष नै पहिलो प्राथमिकतामा भारत र नभए अन्य मुलुकसँग भए पनि जीटूजीअनुसार मल किन्न गृहकार्य गरेर ड्राफ्ट नै तयार पारेको थियो । तर अहिलेसम्म कुन मुलुकबाट कति मल ल्याउने भन्ने सम्बन्धमा निर्णय भइसकेको छैन । वार्षिक करिब १३ लाख टन रासायनिक मल चाहिने मन्त्रालयले जनाएको छ । व्यावहारिक रूपमा साढे ६ लाखदेखि ७ लाख टन हुँदा अभाव हुँदैन । तीन लाख टन हुँदा सर्वसाधारण मलकै लागि लामो लाइन बस्नुपर्दैन । तुरुन्तै मौज्दात राख्दै आपूर्ति गर्न सकिन्छ । तर मागको करिब ५० प्रतिशत पनि मल उपलब्ध हुने गरेको छैन । यसले गर्दा किसान समस्यामा पर्दै आएका छन् । अनुदानको मल कृषि सामग्री कम्पनी र साल्ट ट्रेडिङ कम्पनीले बिक्री गर्दै आएका छन् । साल्टले ३० र कृषि कम्पनीले ७० प्रतिशत बिक्री गर्दै आएका हुन् । अनुदानित मल कृषि सहकारी र डिलर सहकारीले मात्रै बेच्न पाउँछन् । अन्य निजी कम्पनीले पनि मल आयात गर्छन् । ती कम्पनीले आयात गर्ने मलको भाउ धेरै महँगो पर्छ । जानकारका अनुसार ती निजी कम्पनीले आयात गर्ने मल बिक्री गराउन सेटिङमै सरकारी कर्मचारीहरूले ढिलो गरी आयात गर्ने गरेका छन् ।ग्लोबल टेन्डर प्रक्रियाबाट मल किन्दा करिब ६ महिनाभन्दा बढी लाग्छ । समयमै टेन्डर नहुँदा मल आइपुग्दैन । बजारमा अभाव हुन्छ । त्यसको फाइदा उठाउँदै बजारमा कार्टेलिङ सुरु हुन्छ । अभावको फाइदा उठाउँदै निजी कम्पनी तथा व्यापारीलाई मल बिक्री गराइन्छ । सातै प्रदेशमा मलको बफर स्टक राख्ने तयारी पनि भइरहेको मन्त्रालयले जनाएको छ । यीबाहेक यसअघिको केपी शर्मा ओली नेतृत्वको सरकारले स्वदेशमै रासायनिक मल कारखाना खोल्ने सम्बन्धमा अध्ययन गर्ने जनाएको थियो । उक्त विषयमा यो सरकारले के गर्छ भन्नेबारे पनि आधिकारिक धारणा आएको छैन ।"
दिल्लीकाठमाडौं एकतर्फी हवाई भाडा ५० हजार,"(नयाँदिल्ली)  नयाँदिल्ली र काठमाडौंबीचको हवाई उडान नियन्त्रण गरिँदा आममानिसले चर्को भाडा तिरेर यात्रा गर्नुपरेको छ । कोभिडलाई देखाएर दुई सहरबीच निश्चित संख्यामा मात्र उडान भइरहेका छन्, जसकारण वायु सेवा कम्पनीहरूले प्रतिस्पर्धी रूपमा उडान गर्न पाएका छैनन् । यात्रुको चाप बढी र सिट सीमित भएको फाइदा उठाएर निश्चित कम्पनीहरूले चर्का भाडा उठाइरहेका हुन् । पछिल्लो पटक एकतर्फी भाडा नै ५० हजार रुपैयाँसम्म पुगेको छ । कोभिड अगाडि भने यो रुटमा एकतर्फी भाडा ८ हजार रुपैयाँसम्म थियो । कोभिडको दोस्रो लहर आएपछि नेपालले मे ७ देखि नेपाल वायु सेवा निगम र एयर इन्डियालाई सातामा एकएक उडान गर्ने अनुमति दिएको थियो । कोभिडको प्रभाव घट्दै गएपछि जुलाई २४ बाट दुवै कम्पनीलाई सातामा ३३ उडानको अनुमति छ । सोमबार, बुधबार र शनिबार नेपाल एयरलाइन्स तथा आइतबार, मंगलबार र शुक्रबार एयर इन्डियाले एकएक उडान गर्छन् । दिल्ली र काठमाडौंमा कोभिड कम भएसँगै स्वास्थ्योपचार, व्यवसाय, अध्ययन र भिसाका लागि अन्तर्वार्ता दिने, विभिन्न तहका परीक्षामा सामेल हुनेलगायत कामले यात्रुहरूको चाप धेरै छ । प्रत्येक दिन जहाज भरिभराउ हुने गरेको छ । दिल्लीस्थित नेपाल एयरलाइन्सका प्रबन्धक नारायण पौडेलले पनि यतिबेला यात्रुको चाप अधिक रहेको बताए । फ्लाइटको संख्या बढाउन नसकेकाले यात्रुसँगै विमान कम्पनीलाई पनि समस्या परेको उनको भनाइ छ । यात्रुको चाप रहेको तथा प्रतिस्पर्धा नरहेकाले निगमले पनि थोरै सिट मात्रै सस्तोमा छाडेर धेरैजसो सिट अधिकतम ३१ हजार ५ सय २० रुपैयाँ (भारु १९ हजार ७ सय) मा टिकट बेच्ने गरेको छ । औसतमा १५ हजार भारुसम्ममा एकतर्फी टिकट बेचिएको देखिन्छ । सीमित व्यक्तिले मात्र ९१० हजार भारुमा एकतर्फी टिकट पाउने गरेका छन् । एयर इन्डियाको भाडा थप चर्को छ । सिट अभावको फाइदा उठाउँदै उसले एकतर्फी टिकट ५० हजार रुपैयाँ (३०३१ हजार भारु) सम्ममा बेच्ने गरेको छ । आगामी साता दिल्लीकाठमाडौं रुटको भाडा १२ हजार भारुदेखि २२ हजारसम्म देखिन्छ । उडानको दिन नजिकिएसँगै यो झन् महँगो हुँदै जान्छ । सस्तोमा टिकट पाइयोभन्दा पनि काठमाडौंदिल्ली आउनजानलाई यात्रुले कम्तीमा ५० हजार नेपाली रुपैयाँ खर्चिनुपरेको छ । तसर्थ सातै दिन उडान अनुमति माग गरिएको पौडेलले बताए । त्यसो भए मात्र यात्रुलाई सहज हुने उनले उल्लेख गरे । यसअघि सन् २०२० डिसेम्बर १७ बाट दुवै मुलुकका ध्वजावाहकले दैनिक एउटा उडान गर्ने सम्झौता भएको थियो । तर दैनिक उडानका लागि भारत सरकारले कुनै आपत्ति नजाए पनि नेपालमा उडान बढाउनेतर्फ उसले चासो देखाएको छैन ।"
नक्कली स्टिकर बरामद,"भैरहवा (कास) ठूलो मात्रामा राजस्व छल्ने उद्देश्यले छापिएको आन्तरिक राजस्व विभागको नक्कली स्टिकरसहित दुई व्यक्तिलाई सशस्त्र प्रहरी बल रूपन्देहीले पक्राउ गरेको छ । सशस्त्र प्रहरी बल नेपाल बर्डर आउट पोस्ट डन्डा, रूपन्देहीले शुक्रबार राति भैरहवास्थित एक घरमा छापा मारेर नक्कली स्टिकर बरामद गरेको हो । सशस्त्र प्रहरी निरीक्षक कृष्णप्रसाद अर्यालको नेतृत्वमा खटिएको ९ जनाको मोबाइल गस्ती टोलीले सिद्धार्थनगर नगरपालिका३ दरखसवास्थित २३ वर्षीय सहिद अन्सारीको घरबाट स्टिकर बरामद गरेको हो । स्टिकरसँगै टोलीले घरधनी अन्सारी र उक्त ठाउँकै २४ वर्षीय अमानत अली समातिएका छन् । स्टिकर र पक्राउ गरिएका व्यक्तिलाई शुक्रबार राति नै थप अनुसन्धान र कारबाहीका लागि बुटवलस्थित राजस्व अनुसन्धान कार्यालयमा पठाइएको सशस्त्र प्रहरी बल नम्बर २७ गण हेडक्वार्टर रूपन्देहीका प्रमुख एसपी राजेश उप्रेतीले बताए ।"
गुलशन राष्ट्रिय क्रिकेट टोलीमा,"काठमाडौं (कास) घरेलु प्रतियोगितामा दुई खेलको मात्र अनुभव बोकेका गुलशन झाले नेपाली राष्ट्रिय क्रिकेट टोलीमा प्रवेश पाएका छन् । उनलाई समावेश गर्दै नेपालले ओमानमा हुने आईसीसी विश्वकप लिग २ का लागि शनिबार १७ सदस्यीय अन्तिम टोली घोषणा गरेको छ । सेप्टेम्बर १४ देखि २० सम्म हुने विश्वकप छनोटको आधार रहेको लिग २ मा नेपालले अमेरिका र घरेलु टोली ओमानसँग प्रतिस्पर्धा गर्दै छ । त्यसअघि नेपालले सेप्टेम्बर ५ र सेप्टेम्बर ८ मा पपुवा न्युगिनीसँग मस्कटमा एकदिवसीय अन्तर्राष्ट्रिय खेल्नेछ, जुन लिग २ को तयारीलाई हुनेछ । ज्ञानेन्द्र मल्लको कप्तानीमा रहने टोलीमा दीपेन्द्रसिंह ऐरी (उपकप्तान), कुशल भुर्तेल, आसिफ शेख, कुशल मल्ल, विनोद भण्डारी, करण केसी, सोमपाल कामी, सन्दीप लामिछाने, पवन सर्राफ, अविनाश बोहरा, रोहित पौडेल, सुसन भारी, शरद भेषावकर र विक्रम सोब छन् । प्रदेश २ को टिममा पर्न असफल भएपछि गुलशन नेपाल पुलिस क्लबमा आबद्ध भएका थिए । फागुनमा सम्पन्न काठमाडौं मेयर कप घरेलु क्रिकेटमा उनले खेलेको पहिलो प्रतियोगिता थियो । काठमाडौं मेयर ११ विरुद्ध आफ्नो पहिलो खेलमा ५ ओभरमा २२ रन खर्चेर कुनै विकेट लिन नसकेका उनले नेपाल एपीएफ क्लबविरुद्धको फाइनलमा ७ ओभरमा ३६ रन खर्चेर ४ विकेट लिए । उनी म्यान अफ द म्याच भएका थिए । उनले शंकर राना, कप्तान शरद भेषावकर, भुवन कार्की र कमलसिंह ऐरीलाई आउट गरेका थिए । त्यसयता उनी नेपाली टोलीको बन्द प्रशिक्षणमा रहँदै आएका थिए । ओमान भ्रमणका लागि छानिएको टोलीबाट विक्रम र रोहितले राष्ट्रिय टोलीमा पुनरागमन गरेका छन् । बन्द प्रशिक्षणमा रहेका १९ खेलाडीमा तीव्र गतिका बलर कमलसिंह ऐरी र शाहब आलम अन्तिम टोलीमा अटाएनन् । रोहितले २०२० को फेब्रुअरीमा ओमानविरुद्ध कीर्तिपुरमा खेलेयता राष्ट्रिय टोलीबाहिर रहेका थिए । ५ वर्षदेखि नेपाली टोलीमा छानिँदै आए पनि विक्रमले आधिकारिक डेब्यु गर्न पाएका छैनन् । डेव ह्वाटमोरको नेपालको प्रशिक्षकका रूपमा ५० ओभरमा यो पहिलो प्रतियोगिता हुनेछ । उनीसँग प्रशिक्षण टोलीमा राकेश काशिभाइ गोहिल (ट्रेनर), रमन सिवाकोटी (टेक्निकल एनालिस्ट) र विक्रम न्यौपाने (फिजियो) रहेका छन् । नेपाल क्रिकेट संघका सदस्य मोहम्मद दाउद अन्सारीको व्यवस्थापनमा नेपाली टोली रहनेछ ।"
सागको धेरै खर्च अपारदर्शी,"(काठमाडौं)  दुई वर्षअघि नेपालमा आयोजना भएको १३ औं दक्षिण एसियाली खेलकुद (साग) का क्रममा धेरैजसो खर्च अपारदर्शी रहेको पाइएको छ । महालेखा परीक्षकको कार्यालयले सार्वजनिक गरेको ५८ औं प्रतिवेदनले सागका क्रममा खेल सामग्री वितरण, खरिद, पोसाक खरिद, राष्ट्रिय टिम तयारीलगायतमा अनियमिताको शंका गरेको छ । २०७६ मंसिर १६ देखि २४ सम्म काठमाडौं, पोखरा र जनकपुरमा आयोजित १३ औं सागमा ३ अर्ब ६ करोड रुपैयाँ खर्च भएको प्रतिवेदन राष्ट्रिय खेलकुद परिषद (राखेप) ले सार्वजनिक गरेको थियो । त्यसमध्ये १ अर्ब ३१ करोड आयोजना र १ अर्ब ७५ करोड पूर्वाधारमा थियो । महालेखा प्रतिवेदनमा सागमा नेपालले ५१ स्वर्णसहित २ सय ७ पदक जितेर ऐतिहासिक सफलता हासिल गरेको उल्लेख गरी खेलाडीको जीवनयापन हुनसक्ने वातावरण तयार गर्ने र खेलकुद क्षेत्रलाई प्राथमिकता दिएर थप व्यवस्थित गर्नुपर्नेसमेत सुझाव दिइएको छ । १३ औं सागका लागि समयमै कार्यविधि पारित गरी बजेट भुक्तानी गर्दा पनि १ अर्ब ४ करोड रुपैयाँबराबरको खेलकुद सामग्री र अन्य सामग्री सोझै खरिद गरिनु उपयुक्त नदेखिएको प्रतिवेदनमा उल्लेख छ । सागको कार्यविधि र आयोजना खर्च भुक्तानी २०७६ भदौ २६ मा भएको थियो । राखेपले तीन महिनाभन्दा कम समय रहेको भन्दै सार्वजनिक खरिद ऐनअनुसार सम्भव नहुने बताएपछि मन्त्रिपरिषदले सोझै खरिद अनुमति दिएको हो । बजेट र कार्यविधि समयमै स्वीकृत भए पनि समयमै प्रक्रिया सुरु नगरेपछि मन्त्रिपरिषद्ले २०७६ कात्तिक १७ गते विशेष परिस्थिति भन्दै सोझै खरिद अनुमति दिएको छ, प्रतिवेदनमा भनिएको छ, पूर्वतयारी नगरी खेल सुरु हुनुभन्दा केही समय अगाडिमात्रै खरिदको काम गर्नु उपयुक्त देखिएन । महालेखाले १३ औं सागको खेल सामग्री खरिदमा सामान्य मूल्यभन्दा धेरै बढी निर्धारण गरी लागत अनुमान गरेको जनाएको छ । राखेपले बनाएको ९ सदस्यीय लागत अनुमान तयार समितिले २६ खेलका लागि ४० करोड ९६ लाख मूल्यबराबरको लागत अनुमान स्वीकृत गराएको थियो । महालेखाले केही खेल सामग्रीको नमूना परीक्षण गर्दा सामान्य बजार मूल्यभन्दा ६ गुणासम्म बढी लागत अनुमान गरेको पाइएको छ । कबड्डी म्याटको सामान्य बजार मूल्य १७ सय रहेकोमा ३ हजारको लागत अनुमान तयार गरिएको छ । इलेक्ट्रोनिक स्कोर बोर्डको सामान्य बजारदर २५ हजार रहेकोमा १ लाख ५० हजार लागत अनुमान गरिएको छ । ३८ सय ५० पर्ने बक्सिङ ग्लोब्सको लागन अनुमान १५ हजार राखिएको छ, प्रतिवेदनमा भनिएको छ, लागत अनुमान नै यथार्थ नरहेकाले सोही आधारमा सामान खरिदमा मितव्ययी भएको पाइएन ।खरिद भएका खेल सामग्रीको ब्रान्ड, कम्पनी, उत्पादन भएको देश र आयात भएको देशलगायत प्रस्ट नखुलाई आपूर्तिकर्ताले बिल पेस गरेको र सोही आधारमा परिषद्ले जिन्सी दाखिला गरेकाले सामानको गुणस्तरमा पनि प्रश्न उठाउने ठाउँ रहेको प्रतिवेदनमा उल्लेख छ ।उद्योग विभागमा दर्ता भई होटल सञ्चालनको अनुमति पाएको संस्थालाई खेल सामग्री खरिदको जिम्मा दिइएको खुलासा भएको छ । २०७६ कात्तिक २५ मा त्यस कम्पनीसँग ५ करोड ७ लाख ५० हजार बराबरको खेल सामग्री खरिद गर्ने र ४ करोड ८१ लाख ३० हजार बराबरको सामान अनुदानस्वरुप उपलब्ध गराउने सम्झौता भएको थियो । जसलाई सदस्यसचिवले स्वीकृत गरेका थिए ।आपूर्तिकर्ताले सम्झौताअनुसार सबै सामान ल्याए पनि परिषद्ले भने सामानहरूको जिन्सी आम्दानी बाँधेको छैन । अझै पनि १६ सय ७ सेट स्पोर्ट्स किट्स (ट्र्याकसुट, जुत्ता, मोजा, झोला, टिसर्ट र रुमाल) राखेपको भण्डारमै रहेको पाइएको छ । प्रतियोगिता समाप्त हुँदासम्म प्रतिसेट १२ हजारका दरले हुने २ करोड ४ लाख ८४ हजारको सामान प्रयोग नहुँदा बढी खर्च भएको देखियो । माग र आवश्यकताअनुसार खेल सामग्री खरिद भएको देखिएन, प्रतिवेदनमा भनिएको छ । १३ औं सागको कार्यविधिविपरीत राखेप पदाधिकारी, कर्मचारी, आयोजक समितिका पदाधिकारी, विषयगत समिति र विशिष्ट व्यक्ति गरी ३ सय ९३ जनालाई ब्लेजर, दौरासुरुवाल, सारीब्लाउज र मोनोग्राम खरिद गरी वितरण गरेको पाइएको छ । खेलाडी, प्रशिक्षक र व्यवस्थापक गरी ७ सय १५ जनाले मात्र सो सुविधा पाउनेमा सदस्यसचिवस्तरीय निर्णय गरी थप ३ सय ९३ जनालाई पनि सुविधा उपलब्ध गराइएको हो । यसो गर्दा ३३ लाख ६८ हजार रुपैयाँ थप व्ययभार परेको उल्लेख गरिएको छ । सुटिङ खेलका लागि ६ थान १० मिटर एयर राइफल, ६ थान एयर पेस्तोल, ३ थान र्यापिड फायर पेस्तोल र ६ थान ५० मिटर राइफल आपूर्तिकर्ताले समयमै उपलब्ध नगराउँदा खेलसमेत प्रभावित भएकोमा परिषदले आपूर्तिकर्तालाई कारबाही नगरेको प्रतिवेदनमा उल्लेख छ ।"
तीन रंगशालामा बढी भुक्तानी,"महालेखाको प्रतिवेदनमा पोखरा रंगशाला, च्यासल रंगशाला र इटहरी रंगशालामा ठेकेदारले धेरै क्षेत्रफल पेस गरी बढी भुक्तानी लिएकोमा असुल गर्नुपर्ने उल्लेख छ । सार्वजनिक खरिद नियमावलीअनुसार भएको सम्झौतामा कार्यसम्पादनको आधारमा भुक्तानी दिने व्यवस्था भएकोमा पोखरा रंगशालाको डी एरिया, ट्र्याकको क्षेत्रफल फरक पारेर सब ग्रेड, ग्रेटिङ, स्टोन बेसकोर्स, प्राइम कोट र विदुमिन कार्यको तीन रनिङ बिलबाट नापी किताबमा उल्लेख भएभन्दा बढी १७ लाख ८८ हजार बढी भुक्तानी भएको पाइएको छ । इटहरी रंगशालाको भुक्तानी गर्दा सम्झौताअनुसार मोबिलाइजेसन मनी कटाएर दिनुपर्नेमा त्योअनुसार नगरेकाले ३३ लाख ८९ हजार बढी भुक्तानी भएको छ । च्यासल फुटबल रंगशालाको निर्माणको १२ औं बिल भुक्तानी गर्दा नाला छोप्ने आरसीसी स्ल्यापको तोकिएको क्षेत्रभन्दा बढी देखाएर ५२ लाख ५२ हजार भुक्तानी गरेकाले सम्बन्धित प्राविधिकलाई जवाफदेयी बनाएर असुल गर्न भनिएको छ । सोही रंगशालाको दुईवटा रनिङ बिलमा फलामे डन्डी आवश्यकताभन्दा बढी ६ हजार ५ सय ८२ टन देखाएर ७ लाख ५७ हजार भुक्तानी गरेको पाइएको छ ।"
लिभरपुलको दोस्रो जित,लिभरपुल (एपी) लिभरपुलले इंग्लिस प्रिमियर लिगमा शनिबार लगातार दोस्रो खेल जित्नेक्रममा बर्नलीलाई २० ले हराएको छ । एनफिल्डमा भएको खेलमा जित पाएको योर्गन क्लोपको टिमका लागि डिएगो जोटाले १८ औं मिनेटमा हेडर गोल गरे । त्यसपछि साडियो मानेले नजिकको दूरीबाट शक्तिशाली प्रहार गर्दै ६९ औं मिनेटमा दोस्रो गोल थपेका थिए । पहिलो हाफमा बर्नलीले बलियो चुनौती पेस गरे पनि दोस्रो हाफको खेल पूर्णतः लिभरपुलको पकडमा रह्यो ।घरेलु मैदानको जितपछि लिभरपुलको २ खेलबाट ६ अंक भएको छ । आफ्नो पहिलो खेलमा नर्विचलाई हराएको लिभरपुलले लिग तालिकामा सुरुआती अग्रता लिएको छ ।
काठमाडौं तेक्वान्दोमा खड्का,"काठमाडौं (कास) काठमाडौं जिल्ला तेक्वान्दो संघको अध्यक्षमा अशोक खड्का चार वर्षका लागि निर्विरोध निर्वाचित भएका छन् । शनिबार सम्पन्न जिल्ला कार्यसमितिको दोस्रो अधिवेशनले तेक्वान्दोका अन्तर्राष्ट्रिय निर्णायक खड्काको अध्यक्षतामा ९ सदस्यीय जिल्ला कार्यसमिति चयन गरेको हो । सरोज बास्कोटा उपाध्यक्ष, गणेश तामाङ सचिव र शारदा धिमाल कोषाध्यक्ष चुनिए । सदस्यमा गौरव रजक, विशाल सुर्खेती, मुना खवास, प्रदीप आलेमगर र कविता श्रेष्ठ चयन भए । खड्का निवर्तमान उपाध्यक्ष हुन् ।"
वादोरियोद्वारा सहयोग प्रदान,"काठमाडौं (कास) नेपाल वादोरियो कराते डो संघले कोरोना भाइरस महामारीका कारण समस्यामा परेका आफ्ना प्रशिक्षक तथा राष्ट्रियअन्तर्राष्ट्रिय खेलाडीलाई शनिबार सहयोग प्रदान गरेको छ । संघले समस्यामा परेकालाई नगद, खाद्यान्न र स्वास्थ्य सामग्री वितरण गरेको हो । सबै मिलाएर ३ लाख ५० हजारबराबरको सहयोग वितरण गरिएको नेपाल वादोरियो कराते संघले जनाएको छ । त्यसमा संघका पदाधिकारीबाट ७५ हजार ५ सय र बाँकी रकम २ लाख ७४ हजार ५ सय वादोरियो करातेका प्रमुख प्रशिक्षकसमेत रहेका अध्यक्ष हरिशरण केसीले व्यक्तिगत रूपमा प्रायोजन गरेको जनाइएको छ । आर्थिक सहयोग व्यक्तिगतलाई ५ हजारदेखि बढीमा ७० हजार रुपैयाँसम्म उपलब्ध गराइएको थियो । खेलकुद मन्त्रालयका सचिव केदार न्यौपाने, अध्यक्ष केसीलगायतले उक्त सहयोग प्रदान गरे ।"
ब्याडमिन्टन क्याम्प हुने,"काठमाडौं (कास) काठमाडौं ब्याडमिन्टन एकेडेमी (केबीए) ले जोरपाटीस्थित धर्मश्री स्पोर्ट्स एकेडेमीको हलमा भदौ १६ देखि बिगिनर्स ब्याडमिन्टन क्याम्प गर्ने भएको छ । ग्रिनहिल सिटी नजिक रहेको उक्त हलमा ट्रेनिङ सञ्चालनका लागि केबीएले धर्मश्रीसँग दुईवर्षे सम्झौता गरेको छ । सम्झौतापत्रमा केबीएका सचिव दीपक थापा र धर्मश्री स्पोर्ट्सका महाप्रबन्धक सन्तोषराज केसीले हस्ताक्षर गरे । थापाले भने, हरेक दिन तीन सेसनमा ट्रेनिङ दिइनेछ । प्रत्येक सेसनमा १२ खेलाडीका दरले यो क्याम्पमा ३६ जनाले ट्रेनिङ गर्ने अवसर पाउनेछन् । केबीएका प्रोग्राम डेभलपमेन्ट हेड उदयकुमार श्रेष्ठको नेतृत्वमा प्रशिक्षकद्वय बालकृष्ण थापा र पुरुषोत्तम ढकालले ट्रेनिङ दिनेछन् ।"
