शीर्षक,विवरण
मेलम्चीको उल्लासमा बिर्सिइएका अनुहार,"उनको परिवारलाई कम्पनीले कामदार बिमाबापतको १० लाख रुपैयाँ थमाएको छ । संगमले भने, त्यसबाहेक अरू क्षतिपूर्ति वा सम्झिने कुनै काम भएको छैन ।मेलम्ची आयोजनाका प्रवक्ता राजेन्द्रप्रसाद पन्तले इन्जिनियर सतीशकृष्ण र सवारी चालक राधाकृष्ण दुवै सिनो हाइड्रोमार्फत काम गरेकाले आयोजनाले कुनै क्षतिपूर्ति नदिएको बताए । उनले भने, उचित किसिमले सम्बोधन गरिदिनुहोला भनेर कम्पनीलाई पत्राचार भने गरेका थियौं । संगमकी आमा विस्तारै पति वियोगबाट बाहिर निस्कने प्रयासमा छिन् । संगमले भने, जेनतेन मन बुझाए पनि शव नभेटिएसम्म फर्केर घर आउनुहुन्छ भन्नेजस्तो हुँदो रहेछ । उनले घटना भएको यतिका महिना भइसक्दा पनि राज्यले बुबालाई नसम्झिएको गुनासो सुनाए । उनले भने, मेलम्चीको पानी काठमाडौं लैजान ठूलठूला कर्मचारीको जस्तै मेरो बुबाको पनि योगदान थियो । कम्तीमा बुबाको योगदान सम्झिदिए हुन्थ्यो ।घटनाको करिब डेढ महिनापछि घटनास्थलबाट केही पर भीमटारसिपाघाट क्षेत्रमा एउटा कंकाल भेटिएको थियो । जिल्ला प्रहरी कार्यालय काभ्रेका प्रहरी अधिकारीले उक्त कंकाल राधाकृष्णको हो भनेर लख काटे पनि त्यसलाई पुष्टि गर्ने आधार थिएन । मेलम्ची खानेपानी आयोजनाका प्रवक्ता पन्तले डीएनए परीक्षणका लागि कंकालको नमुना पठाइएको बताए । संगमका अनुसार कंकाल भेटिएपछि उनी र उनकी आमालाई डीएनए म्याचिङका निम्ति भन्दै रगतको नमुना दिन बोलाइएको थियो । उनले भने, अस्पतालमै गएर आमा र मैले रगतको नमुना दिएका थियौं । खै अहिलेसम्म केही खबर गरेका छैनन् । आयोजनाका सामाजिक विकास विज्ञ शम्भु कट्टेलले डीएनए परीक्षणका निम्ति नमुना राखेर कंकाल प्रहरीले नष्ट गरिदिएको बताए । उनले भदौ अन्तिम सातातिर डीएनए परीक्षणका निम्ति प्रहरीको विधि विज्ञान प्रयोगशालामा नमुना पठाइएको भए पनि अहिलेसम्म रिपोर्ट हात नपरिसकेको बताए । उनले भने, विधि विज्ञान प्रयोगशालामा अहिले डीएनए टेस्ट गर्ने केमिकल सकिएकाले परीक्षण नभएको कुरा आयो । यसबारे प्रहरीसँग तारन्तार बुझिरहेका छौं । घटनापछि खानेपानी मन्त्रालयका सहसचिव रमाकान्त दवाडीको संयोजकत्वमा गठन गरिएको समितिले प्रतिवेदन तयार पारेको थियो । प्रतिवेदनमा ढोका भत्किनुमा आयोजना, परामर्शदाता र ठेकेदार कम्पनीलाई जिम्मेवार ठहर्याइएको छ । प्रतिवेदनमा जे लेखिए पनि घटनाको करिब नौ महिना हुँदा पनि न कोही दोषी ठहर भएका छन् न त कसैमाथि कुनै कारबाही नै गरिएको छ । चालक राधाकृष्णका छोरा संगमले भने, खै के कारणले त्यस्तो दुर्घटना भयो र बुबा घटनामा पर्नुभयो, हामीलाई कसैले केही बताएको छैन ।उक्त ढोका भत्किएकै कारण आयोजनाको निर्माण तोकिएभन्दा सात महिना ढिलो भयो । घटनाको विषयमा राष्ट्रिय सभाअन्तर्गतको राष्ट्रिय सरोकार तथा समन्वय समितिको बैठकमा पनि सांसदहरूले प्रश्न उठाएका थिए । साउन १५ मा मन्त्रालयले तयार पारेको प्रतिवेदन अख्तियार दुरुपयोग अनुसन्धान आयोगलाई बुझाइयो । अख्तियारका सहायक प्रवक्ता वेदप्रसाद भण्डारीलाई यसबारे जिज्ञासा राख्दा उनले केही बताएनन् । इन्जिनियर सतीशकृष्णका दाइ आतिश प्रदेश २ का कानुनमन्त्री ज्ञानेन्द्रकुमार यादवको सवारी चालक हुन् । घटनाको दिन उनी कार्यालयको काममा जनकपुरमै थिए । घटना भएको करिब डेढ घण्टापछि आयोजनामै काम गर्ने सतीशका साथीले उनलाई दुर्घटनाबारे बताएका थिए । खबर सुनेपछि ओठतालु सुकेको उनले सुनाए । नसुकोस् पनि किन, सतीशकृष्णलाई भारतको चण्डीगढमा इन्जिनियरिङ पढाउनका लागि खर्च जुटाउन उनले ४ वर्ष साउदी अरबमा काम गरेका थिए । उनले भने, ३५ लाख खर्च गरेर भाइलाई इन्जिनियर बनाएका थियौं । उसको पढाइको ऋण पनि तिरिनसक्दै यस्तो घटना भयो ।घटनाबारे थाहा पाएको साँझ उनी आफन्तसँग गाडी रिजर्भ गरेर घटनास्थल लागेका थिए । भोलिपल्ट बिहान ६ बजे उनीहरू पुग्दा सशस्त्र प्रहरीको टोलीले सतीशको शव खोजिरहेको थियो । थप उद्धार टोली आउँदै छ भन्ने सुनेपछि उनीहरू घटनास्थल नजिकै बसे । दिउँसो ४ बजेतिर भाइको शव भेटियो । आयोजनाका कर्मचारीले उनलाई दाहसंस्कार खर्च भन्दै एक लाख रुपैयाँ थमाए । त्यही राति १० बजे उनी भाइको शव लिएर जनकपुर हिँडे । भोलिपल्ट बिहान गंगासागरमा भाइको सद्गत सकियो । घटनाको केही सातापछि सतीशको परिवारलाई सिनो हाइड्रोले बिमाबापतको रकम बुझ्न बोलायो । १० लाखको बिमा भए पनि उनीहरूलाई घटनालगत्तै किरिया खर्च भनेर दिइएको १ लाख कटाएर ९ लाख दिइयो । आतिशले भने, न हामीलाई कसको गल्तीले मेरो भाइको ज्यान गयो भनेर बताइयो । न बिमाबाहेकको अरू राहत नै दिइयो । घटनापछि उनले खानेपानी विभागको अस्थायी सवारी चालकको जागिर भने पाए । मृतकका बाबु स्थानीय सरकारी स्कुलका निमावि तहका शिक्षक अमर किशोर लाउँलाउँ खाउँखाउँको उमेरमा ज्यान गुमाएको छोरालाई सम्झेर दिन बिताइरहेका छन् । आतिशको परिवारले केही राहत मिल्छ कि भनेर प्रदेश २ का मुख्यमन्त्रीलाई पनि पत्र लेखेको थियो । तर प्रदेश सरकारले घटना वाग्मती प्रदेशमा भएका भन्दै राहत दिन नसकिने बतायो । उनले चित्त बुझाएको भाकामा भने, हामीले कसैलाई चिनेको छैन । कसैले थप केही सोधेको पनि छैन । भाइको ज्यान गए पनि उसले गरेको कामले गर्दा काठमाडौंको मान्छेले पानी खान पाएछन् । काठमाडौंवासीलाई पानी खुवाउन दुई दशकदेखि राष्ट्रिय गौरवको आयोजनाका रूपमा अघि बढाइएको र हरेक सरकारको चुनावी नारा बनेको मेलम्ची खानेपानी आयोजनामा कार्यरत कर्मचारीले ज्यान गुमाउनुको यकिन कारण पत्ता लगाउने विषय कसैको प्राथमिकतामा परेको छैन । करिब २९ अर्ब रुपैयाँ खर्च भइसकेको आयोजनामा उक्त घटना हुनुको जिम्मेवार को थियो ? उनीहरूलाई सम्झिने कसले ? जिम्मेवार निकायको सरोकारबाट यो विषय हराएपछि सम्बन्धित परिवारलाई यही प्रश्नले घोचिरहेको छ ।"
१६ कम्पनीको ६ अर्ब रुपैयाँको आईपीओ आउँदै,"सेयर निष्कासनका लागि आवेदन दिएका संस्था जोड्दा ५० हाराहारी पुग्ने देखिन्छ । सेयर निष्कासन गरिसके पनि सूचीकृत नभएका, निष्कासन तयारीमा रहेका र निष्कासन अनुमतिका लागि आवेदन दिएका कम्पनी संख्या हेर्दा चालु वर्षभित्रै सेयर बजारमा सूचीकृत कम्पनी तीन दर्जनभन्दा बढी पुग्ने जानकारहरू बताउँछन् ।निर्माणको चरणमा धेरै जलविद्युत् कम्पनी रहेकाले पनि पछिल्ला दिनमा सेयर जारी गर्नेमध्ये तिनै कम्पनी देखिएका छन् । हाल सेयर बजारको कुल कारोबारमा जलविद्युत् समूहको हिस्सा औसत करिब ४ प्रतिशत मात्र छ । सूचीकृत कम्पनी संख्या बढेपछि एकातिर कुल कारोबारमा जलविद्युत् समूहको हिस्सा थपिनेछ भने अर्कातिर लगानीकर्ताले लगानी विविधीकरण (पोर्टफोलियो म्यानेजमेन्ट) सुविधा पाउने बताइएको छ । जलविद्युत् कम्पनीले कम्तीमा १० प्रतिशत सेयर आयोजना प्रभावित स्थानीयलाई दिनुपर्ने कानुनी व्यवस्था छ ।स्थानीयलाई सेयर बाँडफाँटपछि सर्वसाधारणका लागि सेयर निष्कासन गर्नॅपर्छ । लकडाउनअघि सेयर बजारमा जलविद्युत् कम्पनीको सेयरमा लगानीकर्ताको आकर्षण कम थियो । यही कारण लामो समय डेढ दर्जनभन्दा बढी जलविद्युत् कम्पनीको सेयर अंकित मूल्य १ सयभन्दा कम थियो । तर लकडाउनपछि खुलेको बजारमा परिस्थिति बदलिएको छ । अरू कम्पनीको तुलनामा जलविद्युत् कम्पनीमा लगानीकर्ताको आकर्षण बढेको छ । यही कारण सेयर मूल्य धेरै बढ्ने कम्पनीमा अधिकांश जलविद्युत् नै छन् । सेयर मूल्य धेरै कम भएको समयमा जलविद्युत् समूहका कम्पनीमा लगानी गरेका लगानीकर्ताले अहिले राम्रो मुनाफा आर्जन गर्न सफल भएको सेयर ब्रोकरहरू बताउँछन् ।"
अभिव्यक्तिमा फेरि अंकुशको प्रयत्न,"के गर्न नहुने ? नेपालको सार्वभौमसत्ता, भौगोलिक अखण्डता, राष्ट्रिय सुरक्षा, राष्ट्रिय एकता, स्वाधीनता, स्वाभिमान, राष्ट्रिय हित वा संघीय इकाईबीच सम्बन्ध खलल पार्न सक्ने गरी वर्गीय, जातीय, धार्मिक, क्षेत्रीय, साम्प्रदायिक र यस्तै अरू आधारमा घृणा, द्वेष वा अवहेलना उत्पन्न हुने कामकारबाही गर्न वा गराउन वा त्यस्तो गर्ने उद्योग गर्न वा दुरुत्साहन दिन वा त्यस्तो काम गर्ने षड्यन्त्र गर्न वा विभिन्न जात, जाति वा सम्प्रदायबीचको सम्बन्धमा खलल पार्नेजस्ता विषय सम्प्रेषण गर्न नहुने जातीय भेदभाव वा छुवाछूतलाई दुरुत्साहन दिने, श्रमप्रति अवहेलना गर्ने, अपराध गर्न दुरुत्साहन गर्ने, शान्तिसुरक्षा भंग हुने कार्यलाई बढावा दिने वा प्रचलित कानुनबमोजिम प्रकाशन वा प्रसारण गर्न रोक लगाएको कुरा प्रकाशन, प्रसारण वा सम्प्रेषण गर्ने वा सार्वजनिक सदाचार र नैतिक प्रतिकूल हुने कुनै कार्य गर्न वा गराउन नहुने कुनै व्यक्तिलाई निरन्तर जिस्क्याउने, झुक्याउने, होच्याउने, हतोत्साहित गर्ने, हप्काउने, धम्क्याउने, घृणा तथा द्वेष उत्पन्न गराउने वा प्रापकलाई भ्रमित पार्ने सन्देश सम्प्रेषण गर्न नहुने प्रचलित कानुनले बिक्री तथा वितरण गर्न निषेध गरेको सामग्री बिक्री गर्न वा सम्बन्धमा विज्ञापन प्रकाशन, प्रसारण वा प्रदर्शन गर्न नहुने बिनातथ्य वा आधारमा कसैको चरित्र हत्या गर्ने उद्देश्यले प्रचलित कानुनबमोजिम गालीबेइज्जती मानिने कुनै कार्य गर्न नहुने ।"
सुन्दरीको सिको गर्दा,"त्यसका बाबजुद पनि उनमा आफ्नो खुट्टामा उभिने र केही गरेर देखाउने हुटहुटी थियो । तिनै सपना पूरा गर्न भन्दै उनी १४ वर्षकै उमेरमा घर छाडेर मुम्बई पुगेकी थिइन् ।मुम्बई पुग्नासाथ उनले पिज्जा हटमा काम पाइन् । मुम्बई पुगेको खबर दुई दिनपछि आफैंले बुबाआमालाई सुनाइन् । बुबाआमा रोएर बेहाल थिए । छोरीलाई तत्काल फर्काउन अभिभावक मुम्बई आए तर मान्याका सपना र त्यसका लागि लिएको अठोटका सामु बुबाआमाको जोड चलेन । बुबाले छोरीको संघर्षमा साथ दिन मुम्बईमै अटो चलाउने निष्कर्षमा पुगे । त्यसपछि बुबाको कमाइले मान्याको पढाइ राम्रै स्कुलमा हुन थाल्यो । मान्या पनि धेरथोर कमाउँथिन् । एकाएक उनको ध्यान मिस इन्डिया प्रतियोगिताले तान्यो । उनीभित्र केही नयाँ गर्नुपर्छ भन्ने थियो । उनले प्रतियोगितामा भाग लिन आवेदन दिइन् तर छानिइनन् । अन्य प्रतियोगितामा सहभागी हुने उनको चाहना पनि विभिन्न कारणले पूरा भएनन् तर उनले हार मानिनन् । बुबाले पनि हौसला दिइरहे । गएको मंसिरमा उनले फेरि एकपटक मिस इन्डियाका लागि आवेदन दिइन् । यसपटक भने उनी छनोट मात्र भइनन्, उपविजेताको ताजसमेत पहिरन सफल भइन् । उपाधि हात पारेपछि मान्याको संघर्षपूर्ण कथा बाहिर आयो । सञ्चारमाध्यमहरूले पनि उनको कथालाई प्राथमिकतासाथ छापे र प्रसारण गरे । युट्युबमा उनको संघर्षमाथि रातारात दर्जनौं भिडियो तयार भए । सामाजिक सञ्जालमा पनि भाइरल बन्यो उनको कथा । इन्स्टाग्राम, फेसबुक, ट्वीटरमा उनलाई पछ्याउन युवापुस्ताबीच हानाथाप सुरु भयो । युवाले मान्याको संघर्ष र सफलतालाई प्रेरणाका रूपमा लिन थाले । अञ्जली तिनैमध्ये एक थिइन्, जसमाथि मान्याको संघर्ष र सफलताको प्रभाव बढी नै पर्यो । घर छाडेपछि केही दिन परिवारले थाहा नपाउने गरी काठमाडौंकै एउटा रेस्टुराँमा काम गरिन् । उनले स्कुलको शुल्क तिर्नुछ भनेर रेस्टुराँका मालिकसँग चार हजार रुपैयाँ मागिन् । काठमाडौंबाट दिल्लीसम्म बस चल्छ भन्ने उनलाई पहिले नै थाहा थियो । टिकटका लागि रेस्टुराँबाट पाएको पैसा पर्याप्त थियो । स्वयम्भूबाट त्यही बस चढिन् । सुनौली नाकामा बस फेर्नुपर्थ्यो । नाकामा सोधपुछ गर्दा आफू पढ्न जान लागेको बताइन् । र, आफूसँग भएका सर्टिफिकेट देखाइन् । बसले भोलिपल्ट उनलाई दिल्लीमा ओरालिदियो । उनका लागि दिल्ली पूरै अपरिचित सहर थियो । उनले खाली नयाँदिल्ली भन्ने सुनेकी रहिछन् । ट्याम्पोले उनलाई नयाँदिल्ली रेल्वे स्टेसनसम्म पुर्याइदियो ।दिल्लीको भीड र होहल्ला देखेर उनको होस उड्यो । मान्याको कथामा सुनेजस्तो थिएन त्यो सहर, न त कतै पिज्जा रेस्टुरेन्ट नै थिए । आँखाबाट आँसु बग्न थाल्यो । खुट्टा लगलग काँप्न थाले । भोकको त कुरै भएन । केही बेरपछि उनी कलावती अस्पताल अगाडि थिइन् । अस्पतालकै अगाडि भण्डारा लागेको रहेछ । त्यहाँ खाना मागेर खाइन् । छेउकै एउटा चिया पसले महिलाले सोधपुछ गर्दा उनले नेपालबाट आएको र केही काम गर्दै कलेज पढ्न चाहेको बताइन् तर पसलेले पत्याइनन् । उनले शंका लागेर तत्कालै दिल्ली महिला आयोगमा खबर गरिदिइन् । तत्कालै आयोगकी प्रतिनिधि आशा शर्मा त्यहाँ आइपुगिन् । शर्माले मानव तस्करी र चेलीबेटी बेचबिखनका घटना र जोखिमका बारेमा बताएपछि मात्र आफू ठूलो संकटबाट बचेको भन्ने उनले थाहा पाइन् । त्यतिबेला मात्र मलाई यसरी लहडमा हिँड्दा ठूलो जोखिम हुँदो रहेछ भन्ने थाहा भयो, उनले भनिन् । अब आफू चाँडोभन्दा चाँडो घर फर्कन चाहेको र परिवारलाई भेट्न चाहेको उनको भनाइ थियो । अहिले उनलाई दिल्ली महिला आयोगको संरक्षणमा राखिएको छ । र, दिल्ली दूतावासको समन्वयमा काठमाडौं फर्काउने प्रक्रिया सुरु भइसकेको छ । अञ्जलीको उद्धार प्रक्रियामा संलग्न केआई नेपालका नवीन जोशीका अनुसार कानुनी प्रक्रिया पूरा हुनासाथ उनलाई नेपाल फर्काइनेछ । दूतावासका काउन्सिलर वरिष्ठ प्रहरी उपरीक्षक वीरेन्द्र बस्यालले समयमै उद्धार भएकाले ठूला दुर्घटना टरेको बताए । उनको कुरा सुन्दा त ठूलो दुर्घटना टरेको हो, बस्यालले भने । त्यसैगरी आयोगकी प्रतिनिधि आशा शर्माले पनि मानव तस्करहरूको बिगबिगी भएका बेला अञ्जली सुरक्षित उद्धार हुनु ठूलो कुरा भएको बताइन् । उनले यस्ता घटना हुन नदिन अभिभावकले पनि छोराछोरीका मनमा केकस्ता कुरा खेलिरहेका छन् भन्नेतर्फ ध्यान दिनुपर्ने बताइन् ।"
प्रदेश सरकारहरू तरंगित,"(काठमाडौं)  प्रधानमन्त्री केपी शर्मा ओलीका प्रतिनिधिसभा विघटनलगायत कदमहरूको विरोध गरे पनि सरकारमा बसिरहेको भन्दै आलोचना खेपिरहेको माओवादी केन्द्र गण्डकी सरकारबाट बुधबार बाहिरिएको छ । आन्तरिक मामिला तथा कानुनमन्त्री हरिबहादुर चुमान र भूमि व्यवस्था, कृषि तथा सहकारीमन्त्री लेखबहादुर थापाले मुख्यमन्त्री पृथ्वी सुब्बा गुरुङसमक्ष राजीनामा दिएका हुन् । माओवादी केन्द्रले समर्थन भने तत्काल फिर्ता नलिने भएकाले गुरुङ नेतृत्वको सरकारविरुद्ध तत्काल कुनै समीकरण नहुने देखिएको छ ।चुमानले सरकारमा बसेर सरकारकै विरोध गरेको आरोप लागेपछि बाहिरिएको बताए । पार्टी केन्द्रको निर्देशन, संसदीय दलको निर्णय र सबै घटनाक्रमको विश्लेषणपछि सरकारबाट बाहिरिने टुंगोमा पुगेका हौं, उनले भने, प्रदेश सरकारलाई दिइएको विश्वासको मत भने यथावत् छ । आफूहरू प्रदेशसभा र सरकारलाई मजबुत बनाई संघीयतालाई बलियो बनाउन लागिपरे पनि संघीय सरकारले असहयोग गरेको चुमानले बताए । सरकारमा बसेर विरोध गर्न नैतिकताले पनि दिएन, प्रदेशसभाको सातौं अधिवेशनको पहिलो बैठकमा बुधबार उनले भने, संघमा हुने घटनाको प्रभाव प्रदेशमा पनि पर्छ । त्यही भएको हो ।बिहान संसदीय दलको निर्णयपछि दुवै मन्त्रीले मुख्यमन्त्री गुरुङको कार्यकक्षमा पुगेर राजीनामा बुझाएका थिए । त्यसलगत्तै प्रदेशसभा बैठकमा गएर चुमानले राजीनामा सार्वजनिक गरेका थिए । पार्टीभित्र संघर्ष भयो, गलत गतिविधिलाई समर्थन गर्न सकिएन । अन्य ढंगले पनि प्रभाव पर्यो । दुई पार्टी भइसकेपछि विभेद र फरक व्यवहार भयो, उनले भने, अपमान र अन्याय भयो भनेर पार्टीमा कुरा उठ्ने भयो । सरकारमा बसेर भन्दा बाहिर रहेर प्रतिवाद गर्नु उपयुक्त हुन्छ भन्ने बुझाइ बन्दै गयो । त्यसैले बाहिरिएका हौं । राजनीतिक दलहरू पार्टी निर्माण गर्ने, एकता गर्ने, रूपान्तरणका योजना बनाउने तर अदालतले सबै बदर गरिदिने विडम्बना व्यहोर्नुपरेको उल्लेख गर्दै उनले पार्टी झन् मजबुत भएर अघि बढोस् भन्ने चाहना रहेकामा विभिन्न संरचनाले तोडफोड गरिदिएको टिप्पणी गरे । राजीनामापत्र बुझ्दै मुख्यमन्त्री गुरुङले सरकारमा ३८ महिना राम्रो सहकार्य भएको भन्दै खुसी व्यक्त गरेका थिए । परिस्थितिले अहिले छुट्टिने अवस्था आए पनि फेरि सहकार्य गरी अघि बढ्ने वातावरण सिर्जना हुने उनको भनाइ थियो । उनले प्रदेशसभा बैठकमा एउटै घोषणापत्रमार्फत निर्वाचन लडेका पार्टी छुट्टिनुपरेको उल्लेख गर्दै यसले संघीयतालाई कमजोर बनाउने बताए । राजीनामाको एउटा अर्थ हुनुपर्थ्यो, मुख्यमन्त्री गुरुङले भने, माथि छुट्टिएकाले प्रदेशमा पछि छुट्टिनुपरेको भन्ने हो भने संघीयता किन चाहियो ? चुमान र थापा २०७४ फागुन ४ देखि मन्त्री थिए । त्यतिबेला एमालेलाई मुख्यमन्त्री र माओवादीलाई सभामुखको पद बाँडिएको थियो । गण्डकीमा माओवादी केन्द्रले सरकारलाई समर्थन फिर्ता नलिए पनि नयाँ सत्ता समीकरणका लागि केही दलबीच आन्तरिक छलफल भने भइरहेको छ । माओवादी सरकारमै बसेको भन्दै कांग्रेसले यसअघि कुनै निर्णय गरेको थिएन । अब माओवादी सरकारबाट बाहिरिएपछि कांग्रेस कसरी अघि बढ्छ भन्ने हेर्न बाँकी छ । ६० सदस्यीय गण्डकी प्रदेशसभामा एमालेका २७ सदस्य छन् । त्यसमा एक जनामात्रै माधवकुमार नेपाल समूहमा छन् । मनाङबाट स्वतन्त्र चुनाव जितेका राजीव गुरुङ (दीपक मनाङ्गे) को समर्थन अहिलेकै सरकारलाई छ । राष्ट्रिय जनमोर्चाका तीन सदस्यले पनि सरकारलाई विश्वासको मत दिएका छन् । अहिलेको सरकारलाई फाल्न एमालेबाहेकका सबै दल मिल्नुपर्छ । तर अहिल्यै त्यो अवस्था देखिँदैन । प्रदेशसभामा कांग्रेस १५, माओवादी १२ र जनता समाजवादीका २ सदस्य छन् । यस्तै कर्णाली सरकारबाट एमाले बाहिरिएपछि नयाँ सरकार गठनको कसरत सुरु भएको छ । तर मुख्यमन्त्रीले राजीनामा नदिएको र विश्वासको मत पनि लिने प्रक्रिया सुरु नभएकाले अन्योलत कायमै छ । एमाले संसदीय दलले चैत ४ गते सरकारलाई दिएको समर्थन फिर्ता लिए पनि सरकारमा सहभागी तीन मन्त्रीले मंगलबार मात्र राजीनामा दिएका थिए । अहिले कर्णाली सरकारको नेतृत्व १२ जना सांसद रहेको माओवादी केन्द्रका संसदीय दल नेता महेन्द्रबहादुर शाहीले गरिरहेका छन् । उक्त दलका १३ सांसदमध्ये दैलेखका धर्मराज रेग्मी एमाले प्रवेश गरेपछि उनको सांसद पद खारेजीको प्रक्रियामा छ । ४० सदस्यीय कर्णाली प्रदेशसभामा एमालेका २०, कांग्रेसका ६ र राप्रपाका १ जना सांसद छन् । कर्णाली प्रदेश सरकार संविधानको धारा १६८ (२) अनुसार बनेको हो । उक्त धारामा कुनै दलको स्पष्ट बहुमत नरहेको अवस्थामा दुई वा दुईभन्दा बढी दलको समर्थनमा बहुमत प्राप्त प्रदेशसभा सदस्यलाई मुख्यमन्त्री नियुक्त गर्न सकिने उल्लेख छ । यसरी बनेको सरकारलाई समर्थन गरेको दलले समर्थन फिर्ता लिए मुख्यमन्त्रीले राजीनामा दिनुपर्छ वा ३० दिनभित्र विश्वासको मत लिनुपर्छ । मुख्यमन्त्री शाहीले भने राजीनामा दिएका छैनन् । विश्वासको मत लिन संसद् अधिवेशनसमेत बोलाइएको छैन । एमालेका प्रमुख सचेतक गुलाबजंग शाह मुख्यमन्त्री शाहीलाई राजीनामा दिन आफूहरूले आग्रह गरेको बताउँछन् । कर्णालीमा एमालेको समर्थन र सहयोगबिना कुनै पनि सरकार बन्न सक्दैन, उनले भने, अब एमालेको नेतृत्वमा सरकार बन्ने बलियो सम्भावना छ, विश्वासको मत नै गिरेको अवस्थामा मुख्यमन्त्रीज्यू पदमा टाँसिरहनुपर्ने अवस्था छैन । मुख्यमन्त्री शाहीले भने राजीनामा दिनेनदिनेबारे स्पष्ट खुलाएका छैनन् । सरकार संकटमा रहे पनि संकट समाधान गर्ने धेरै विकल्प रहेको उनको भनाइ छ । यस हिसाबले उनी संसद्मा विश्वासको मत लिने अन्तिम कसरतमा रहेको देखिन्छ । उनको यो प्रयासमा कांग्रेस र राप्रपाको समर्थनले मात्र पुग्दैन, एमालेका कम्तीमा दुई जना सांसदले ह्वीप उल्लंघन गर्नुपर्ने हुन्छ । यो अत्यन्त कठिन रहेको एमालेका सांसदहरू बताउँछन् ।मुख्यमन्त्री शाहीले राजीनामा नदिए पनि वैशाख सुरुवातमै नयाँ सरकार गठनको प्रक्रिया सुरु हुनेछ । सबैभन्दा सहज र पहिलो प्रक्रिया एमालेले एकल सरकार बनाउने हुनेछ । तर यसका लागि एमालेभित्रै अन्तरसंघर्ष सुरु हुने देखिन्छ । संसदीय दलका नेता यामलाल कँडेललाई माधवकुमार नेपाल पक्षीय नेता प्रकाश ज्वालाले सहज रूपमा स्विकार्न कठिन छ । एमालेभित्र कुरा मिल्यो भने सरकार गठनका लागि अर्को दल आवश्यक पर्दर्नै, एमालेका एक सांसदले भने, एमालेभित्र कुरा मिलेन भने सरकार गठनका लागि जटिलता आउन सक्छ ।उता लुम्बिनी प्रदेशमा जनता समाजवादी पार्टीबाट निर्वाचित प्रदेशसभा सदस्यले निर्णय लिन नसकेपछि सरकार फेरबदल र पुनर्गठन अन्योलमा परेको छ । एमालेबाहेक दलले सरकार परिवर्तनका लागि निरन्तर छलफल जारी राखेका छन् । मुख्यमन्त्री शंकर पोखरेल पनि सरकार पुनर्गठनको प्रयासमा छन् । तर, जसपाका प्रदेशसभा सदस्यकै मत बाझिएपछि सरकार फेरबदल र पुनर्गठन हुन नसकेको हो । लुम्बिनी प्रदेशमा माओवादी केन्द्रले एक सातादेखि नै सरकार फेरबदलका लागि प्रयास गरिरहेको छ । त्यसका लागि उसले माओवादी छाडेर एमाले प्रवेश गरेका दुई प्रदेशसभा सदस्यलाई कारबाही गर्दै पदमुक्त पनि गरेको छ । माओवादीकै नेतृत्वमा सरकारविरुद्ध अविश्वास प्रस्तावका लागि हस्ताक्षर पनि संकलन भइसकेको छ । तर जसपाका सदस्यले निर्णय नलिएपछि थप प्रक्रिया रोकिएको छ । प्रदेशसभाका अहिले बहाल ८५ सदस्यमध्ये जसपाका ६ जना छन् । सरकार निर्माणमा जसपा नै निर्णायक छ । जसपाको केन्द्रको विवाद नै लुम्बिनी प्रदेशसभामा पनि देखिएको हो ।स्रोतका अनुसार प्रदेशसभामा जसपाका प्रमुख सचेतक सन्तोष पाण्डे, सदस्यहरू विजय यादव र कल्पना पाण्डे सरकारमा जानुपर्छ भन्नेमा छन् । तर जसपाकै अन्य तीन सदस्य भने विपक्षमा छन् । प्रमुख सचेतक पाण्डेले अहिलेको सरकारविरुद्ध निर्णय गर्ने वा सरकारमा जाने भन्ने छलफलकै विषय रहेको बताए । हामी केन्द्रकै निर्णय पर्खिरहेका छौं, उनले भने, प्रदेशमा भन्दा पनि केन्द्रमै केही गडबढ छ, त्यसैको असर यहाँ देखिएको हो । लुम्बिनी प्रदेशमा मुख्यमन्त्री पोखरेललाई सरकार जोगाउन ४३ सदस्य आवश्यक पर्छ । ८५ सदस्यमध्ये एमालेका मात्र ४१ सदस्य छन् । कांग्रेसका १९, माओवादीका १८ र जनमोर्चाका एक सदस्य छन् । जसपाबाट एक र राष्ट्रिय जनमोर्चाका एक जनालाई मन्त्री बनाएर वा जसपाबाटै दुई जनालाई मन्त्री बनाएर भए पनि सरकार जोगाउने प्रयासमा मुख्यमन्त्री छन् । तर पार्टीको निर्देशनविपरीत मन्त्री बन्न जसपाका सांसद तयार नभएपछि माओवादीका दुई मन्त्रीलाई हटाउने प्रक्रियाबाट पनि मुख्यमन्त्री पछि हटेको सरकारका एक मन्त्रीले बताए । एमालेका मुख्य सचेतक भूमिश्वर ढकालले तत्काल सरकार पुनर्गठनको सम्भावना नरहेको बताए । अहिले त्यस्तो कुनै तयारी छैन, उनले भने, तर, छलफल जारी नै छ । सरकारमै बसेर सरकारविरोधी गतिविधि गर्ने छुट कुनै पनि मन्त्रीलाई नभएकाले कुनै पनि बेला मुख्यमन्त्रीले मन्त्रीलाई कारबाहीको कदम भने चाल्न सक्ने उनले बताए । लुम्बिनी प्रदेशमा माओवादीका दुई मन्त्री छन् । माओवादी केन्द्रबाट आन्तरिक मामिला तथा कानुनमन्त्री बनेका कुलप्रसाद केसीले एक सातादेखि नै सरकार फेरबदलका लागि प्रयास गरिरहेका छन् ।यसैगरी प्रदेश १ मा शेरधन राई नेतृत्वको सरकार विस्थापनको संकट टरेको छ । प्रदेशसभाको सोमबार बसेको बैठकमा मुख्यमन्त्री राईविरुद्धको अविश्वास प्रस्ताव फिर्ता भएपछि सरकार सुरक्षित भएको हो । अविश्वास प्रस्ताव फिर्ता भए पनि मुद्दा भने यथावत् रहेको एमालेका माधवकुमार नेपाल पक्षका प्रदेशसभा सदस्य राजेन्द्रकुमार राईले बताएका छन् । राजनीतिक परिस्थिति बदलिएकाले अविश्वास प्रस्ताव फिर्ता लिएका हौं तर मुद्दा यथावत् छ, उनले भने । माओवादी केन्द्रका संसदीय दल नेता इन्द्रबहादुर आङ्बोले सर्वोच्च अदालतले नेकपालाई एमाले र माओवादी केन्द्रमा विभाजन गरिदिएकाले हाललाई अविश्वास प्रस्ताव फिर्ता लिएको बताए । एमालेका नेपाल पक्षका र माओवादी केन्द्रका प्रदेशसभा सदस्यले मुद्दा यथावतै रहेको बताए पनि अहिलेकै स्थितिमा प्रदेश सरकारलाई चुनौती दिन सक्ने अवस्था छैन । अविश्वास प्रस्ताव दर्ता भएपछि अल्पमतमा परेका मुख्यमन्त्री राई सर्वोच्च अदालतको निर्णयले एमाले र माओवादी केन्द्र ब्युँतिएपछि मजबुत भएका हुन् । ९३ सदस्यीय प्रदेशसभामा एमालेका ५१ जना सदस्य छन् । तत्कालीन नेकपाका ३७ जना प्रदेशसभा सदस्यको हस्ताक्षरसहित मुख्यमन्त्री राईविरुद्ध पुस १२ गते प्रदेशसभा सचिवालयमा अविश्वास प्रस्ताव दर्ता गराइएको थियो । उक्त प्रस्ताव फागुन ९ गते प्रदेशसभामा पेस गरिएको थियो । सर्वोच्च अदालतले नेकपालाई एकतापूर्वको अवस्थामा पुर्याएपछि एमालेका नेपाल पक्षका १६ जना प्रदेशसभा सदस्यले अविश्वासको प्रस्तावको हस्ताक्षर फिर्ता लिएका थिए । मुख्यमन्त्री राईले प्रदेशको विकास र समृद्धिका लागि बाँकी समय सदुपयोग गर्ने बताउँदै आएका छन् । उनले सरकार सुरक्षित भएसँगै कानुन निर्माणका साथै प्रदेशमा दीर्घकालीन महत्त्वका आयोजना निर्माणलाई तीव्रता दिएको जानकारी दिए । यसैबीच, तत्कालीन माओवादी केन्द्रका संसदीय दल नेता टंक आङ्बुहाङ एमाले प्रवेश गरेर आर्थिक मामिला तथा योजनामन्त्री बनेपछि उनलाई प्रदेशसभा सदस्यबाट हटाउन माओवादीले प्रदेशसभा सचिवालयमा पत्राचार गरेको छ । प्रदेशसभा सचिवालयका सचिव गोपालप्रसाद पराजुलीले मन्त्री आङ्बुहाङलाई प्रदेशसभा सदस्यबाट हटाउनका लागि आएको पत्र दर्ता गराएको बताए । बिहीबार बस्ने प्रदेशसभा बैठकमा सभामुख प्रदीपकुमार भण्डारीले राजनीतिक दलसम्बन्धी ऐनअनुसार मन्त्री आङ्बुहाङको प्रदेशसभा सदस्य पद नरहेको जानकारी सदनलाई गराउने तयारी गरेको छ । बिहीबार दिउँसो २ बजे प्रदेशसभा बैठक बोलाइएको छ । मन्त्री आङ्बुहाङले पार्टीको विधिविधान बुझेरै एमालेमा प्रवेश गरेर पार्टीको केन्द्रीय सदस्यका साथै मन्त्री भएकाले माओवादीले प्रदेशसभा सदस्यबाट हटाउनुको कुनै तुक नभएको बताए । सर्वोच्च अदालतले एमाले र माओवादी केन्द्र ब्युँताएपछि माओवादीका एमालेमा र एमालेका माओवादीमा गएकाहरूलाई कारबाही गर्ने दोहोरो प्रक्रिया चल्नु स्वाभाविकै हो, उनले भने, मंसिरमा निर्वाचन हुनेमा सबै दल एक किसिमले सहमत रहेकाले यो कारबाहीको कुनै तुक छैन ।वाग्मती प्रदेशमा भने सरकारविरुद्ध प्रदेशसभामा दर्ता भएको अविश्वासको प्रस्ताव औपचारिक रूपमा टुंगिएसँगै डोरमणि पौडेल नेतृत्वको सरकारको आयु लम्बिएको छ । प्रदेश सरकार गठन भएको करिब तीन वर्षपश्चात् गत पुस १० गते पौडेलविरुद्ध तत्कालीन नेकपाका ४५ जना सांसदले अविश्वासको प्रस्ताव दर्ता गराएका थिए । बुधबार बसेको प्रदेशसभाको बैठकमा अविश्वासको प्रस्ताव औपचारिक रूपमा फिर्ता भएको छ ।प्रमुख प्रतिपक्षी दल माओवादी केन्द्रका सांसदको अवरोधबीच सभामुख सानुकुमार श्रेष्ठले प्रस्तावक अरुण नेपालका तर्फबाट सांसद कृष्णप्रसाद भुर्तेललाई अविश्वासको प्रस्ताव फिर्ता लिन समय उपलब्ध गराएका थिए । भुर्तेलले प्रस्ताव फिर्ता लिँदै गर्दा माओवादीका सांसदहरूले टेबल ठोकेर विरोध जनाएका थिए । तत्कालीन नेकपाका माधव नेपाल पक्षका २२ र पुष्पकमल दाहाल पक्षका २३ जना सांसदले मुख्यमन्त्री पौडेलविरुद्ध अविश्वासको प्रस्ताव दर्ता गराएका थिए । पौडेल नेतृत्वको सरकार जोगिएसँगै मन्त्रिपरिषद् विस्तारका लागि बाटो खुलेको छ । वाग्मती प्रदेशका आन्तरिक मामिला तथा कानुन मन्त्रालय, उद्योग, पर्यटन, वन तथा वातावरण मन्त्रालय र सामाजिक विकास मन्त्रालय मन्त्रीविहीन छन् । मुख्यमन्त्रीविरुद्ध अविश्वासको प्रस्ताव दर्ता गराउँदै ती मन्त्रालयका मन्त्रीहरूले राजीनामा दिएका थिए । मुख्यमन्त्री पौडेलले बजेट अधिवेशन अगाडि नै मन्त्रिपरिषद् विस्तार गर्ने मनस्थिति बनाएको स्रोतको दाबी छ । अविश्वासको प्रस्ताव प्रक्रियागत रूपमा टुंगिएको छ । अब प्रदेशसभाको हिउँदे अधिवेशन अन्त्य गरेर बजेट अधिवेशन बोलाइनेछ, भौतिक पूर्वाधार मन्त्री रामेश्वर फुयाँलले भने ।प्रदेशसभा सचिवालयमा दर्ता भएको एक महिनापश्चात् माघ ९ गते प्रदेशसभामा अविश्वासको प्रस्ताव पेस गरिएको थियो । यसबीचमा प्रदेशसभाको बैठक बोलाउन माग राख्दै प्रदेशसभा सचिवालयमा तत्कालीन नेकपाका दाहालनेपाल समूहका सांसदले नाराबाजीसमेत गरेका थिए ।माओवादी केन्द्रले प्रदेश सरकारको वैधानिकता, विद्युतीय बस खरिद, बजेटको बाँडफाँट, नीति तथा कार्यक्रममा प्रश्न उठाउँदै बुधबार प्रदेशसभा बैठक अवरोध गरेको छ । मुख्यमन्त्री पौडेलले बुधबारको बैठकमा अविश्वासको प्रस्ताव, बजेटको वितरण र नीति तथा कार्यक्रमका विषयमा सदनमा उठाइएका प्रश्नको जवाफ दिएका थिए । पौडेलले जवाफ दिएसँगै माओवादी संसदीय दलका नेता शालिकराम जम्मकट्टेलले आफूहरूलाई सरकारले दिएको जवाफ चित्तबुझ्दो नभएको र सरकार आफ्नो जिम्मेवारीबाट पन्छिन खोजेको आरोप लगाएका थिए ।माओवादी सांसदहरूले बैठकमा उठेर विरोध जनाएपश्चात् सभामुख सानुकुमार श्रेष्ठले प्रदेशसभाको बैठक स्थगन गरे । बैठक स्थगनपश्चात् सर्वदलीय बैठक आह्वान गरिए पनि सहमति नजुटेपछि प्रदेशसभाको अर्को बैठक बिहीबार बिहान ११ बजेका लागि आह्वान गरिएको छ ।त्यस्तै सुदूरपश्चिम प्रदेशमा संसदीय दलका नेताले बैठक बोलाउने परम्पराविपरीत नेकपा एमालेका नेता एवं प्रदेश अध्यक्ष कर्णबहादुर थापाले विशेष परिस्थिति भन्दै सोमबार संसदीय दलको बैठक बोलाए । नेपाल समूहका सांसदहरू अनुपस्थित हुने भएपछि तोकिएको समयभन्दा अगावै बैठक स्थगन गरिएको जानकारी प्रदेश सांसदहरूलाई दिइएको थियो । सुदूरपश्चिममा एमालेभित्र ओली पक्षधर सांसदहरूको संख्या ७ मात्रै छ । तीमध्ये एक सांसद पूर्वमाओवादी केन्द्रका झपट बोहरा थपिएका हुन् । नेपाल समूहका भने सभामुखबाहेक १९ जना छन् । संसदीय दलको नेताले बोलाउने परम्परा र अधिकार बाहिर गएर पार्टीको अर्को कुनै नेताले बैठक बोलाएपछि हामीले अनुपस्थित हुने निर्णय गरेका हौं, एमाले संसदीय दलका नेता प्रकाशबहादुर शाहले भने, ६ जना मात्रै उपस्थित हुने भएपछि बैठक बस्नै नसकेर स्थगनको सूचना जारी गर्नुपरेको होला । ओली समूह कुनै पनि हालतमा माओवादी केन्द्रका त्रिलोचन भट्ट नेतृत्वको प्रदेश सरकार हटाउन चाहन्छ । उसले अविश्वासको प्रस्ताव दर्ता गर्ने प्रयास गरिरहेको भए पनि संख्या नपुग्ने भएकाले तत्काल सम्भव देखिएको छैन । नयाँ सरकार गठनका लागि २७ सांसद आवश्यक छ । एमाले संसदीय दलका नेता शाह नेपाल समूहका हुन् । तत्काल सरकार फेरिने सम्भावना छैन, दलका नेता शाहले भने, एमालेले विश्वासको मत फिर्ता लिने र सरकार परिवर्तन हुने हल्ला निराधार हो । त्यस सम्बन्धमा कुनै छलफल भएको छैन । उता, माओवादी केन्द्रले एमाले प्रवेश गरेका प्रदेशसभा सदस्य एवं पूर्वआर्थिक मामिला तथा योजनामन्त्री झपटबहादुर बोहरालाई बुधबार २४ घण्टे स्पष्टीकरण सोधेको छ । उनी अछाम निर्वाचन क्षेत्र नम्बर १ (ख) बाट निर्वाचित सांसद हुन् । प्रदेश कमिटी सचिव नेपबहादुर चौधरीले माओवादीको केन्द्रीय सल्लाहकार सदस्य रहेका बेला प्रदेशसभामा निर्वाचित भएर पनि एमाले प्रवेश गरेको भन्दै दल त्यागसम्बन्धी कानुनअनुसार कारबाही किन नगर्ने भन्दै स्पष्टीकरण सोधेका हुन् । लालप्रसाद शर्मा (पोखरा), कलेन्द्र सेजुवाल (सुर्खेत), घनश्याम गौतम (रूपन्देही), देवनारायण साह (मोरङ), सुवास विडारी (मकवानपुर), अर्जुन शाह (धनगढी) र सन्तोष सिंह (धनुषा)"
असन्तुष्टि तर सरकार बलियो,"जनता समाजवादी नेतृत्वको प्रदेश २ सरकारमा नेतृत्व परिवर्तन माग गर्ने असन्तुष्ट पक्ष कमजोर छ । समाजवादी पार्टी र राजपाको संयुक्त सरकार बनेको प्रदेश २ मा दुई दल एकतापछि पटकपटक सरकार फेरिने चर्चा चलेको छ । तर सरकार फेर्न खोज्ने पक्ष अल्पमतमा पर्दा तत्कालीन समाजवादी पार्टीका मुख्यमन्त्री लालबाबु राउत नेतृत्वको सरकारको आयु लम्बिएको हो ।एकीकरणपछि तत्कालीन समाजवादी पार्टी र राजपाको संसदीय दलसमेत एकीकृत गरी नेता चयन गर्नुपर्नेछ । संसदीय दलको नेता को हुने भन्ने बहस पार्टीभित्र सुरु भएकाले त्यही क्रममा राउत नेतृत्वको सरकार फेर्ने दाउ एकथरी नेताहरूको छ । पार्टी समायोजन भएर संघीय संसद्मा दलका नेता चयन नहुँदा प्रदेशसभामा समेत नयाँ संसदीय दलको नेता चयन प्रक्रिया अगाडि बढ्न सकेको छैन । समाजवादी र राजपा एकता भएर जनता समाजवादी भए पनि प्रदेशसभामा दुई दलका फरकफरक नेता र सचेतक छन् । समायोजन प्रक्रिया अगाडि बढ्दा सरकारको नेतृत्व परिवर्तनका लागि आवाज उठाउने तत्कालीन राजपा सांसदहरू भने अल्पमतमा छन् । प्रदेश २ मा १ सय ७ सांसद छन् । सरकार बनाउन ५४ सांसद आवश्यक पर्छ । तत्कालीन संघीय समाजवादीका २९ र राजपाका २५ सांसद छन् । सरकारलाई स्वतन्त्र सांसद र संघीय समाजवादी पार्टी नेपालका एक सांसदको समर्थन छ । प्रदेशसभामा एमालेका २१, कांग्रेसका १९ र माओवादी केन्द्रका ११ जना सांसद छन् ।"
हाडनाता करणीका घटना धेरै,"कानुनले के भन्छ ?मुलुकी अपराध संहिता २०७४ को दफा २१९ मा १० वर्षमुनिका, बालिका, पूर्ण अशक्तअपांगता र सत्तरी वर्षमुनिका महिलामाथि करणी भए जन्मकैदको सजाय हुने व्यवस्था छ । १० देखि १४ वर्षसम्मकालाई करणी भए १२ देखि १४, १६ देखि १८ वर्षसम्मका भए १० देखि १२ वर्षसम्म, १८ वर्षमाथिकालाई करणी गरे ७ देखि १० वर्ष सम्म र पतिले पत्नीलाई सहमतिबेगर करणी गरे गरे ५ वर्षसम्म कैद हुन सक्छ । मुलुकी अपराध संहिताको दफा २२० मा हाडनातामा करणी गर्न नहुने उल्लेख छ । हाडनाता (दफा २२०) र पशु करणी (दफा २२७) बाहेकमा पीडितलाई पीडकबाट मनासिब क्षतिपूर्ति भराइदिनुपर्ने व्यवस्था दफा २२८ मा छ । आमाछोराबीच वा बाबुछोरीबीच करणी भए जन्मकैद, सौतेनी आमाछोरा, बाबुछोरी, सहोदर दिदीभाइदाजुबहिनी, एकै हाँगाको ससुराबुहारी, हजुरबानातिनीपनातिनी, एकै हाँगाका जेठाजुबुहारी, देवरभाउजूबीच करणी भए ४ वर्षदेखि १० वर्षसम्म कैद र ४० हजारदेखि १ लाख रुपैयाँसम्म जरिवाना हुनेछ ।"
पर्सा फेरि कोरोनाको 'हटस्पट बन्ने जोखिम,"(पर्सा)  गत माघ अन्त्यतिर पर्सामा कोरोना संक्रमितको संख्या शून्यमा झरेर स्थिति सामान्य बनेको थियो । त्यसपछि आफ्नै लयमा फर्किएको जनजीवन पुनः त्रस्त बन्न थालेको छ । करिब डेढ महिनापछि चैत तेस्रो सातायता यहाँ संक्रमितको संख्या बढ्दो छ । नारायणी अस्पतालका अनुसार चैत १८ देखि २३ सम्म २८ संक्रमित थपिए । तीमध्ये ५ जना बाराका हुन् । कन्ट्याक्ट ट्रेसिङमा परेका अधिकांशमा कोरोना पोजिटिभ देखिएपछि जोखिम बढेको छ । संक्रमित हुनेमा धेरैजसो बालबालिका र युवा उमेर समूहका बढी छन् । सातायताको अवस्था हेर्दा ७ देखि ३४ वर्षका व्यक्ति संक्रमित भएको देखिन्छ । यसले घरबाट बाहिर बढी हिँड्ने, विद्यालय, कलेज, बजार तथा विभिन्न रोजगारी प्रयोजनका लागि निस्कनेहरू संक्रमित भएको संकेत गर्छ । मुख्यगरी वीरगन्ज क्षेत्रमा संक्रमण बढ्दो देखिए पनि यहाँका अस्पतालमा संक्रमितका लागि विशेष उपचार कक्ष सञ्चालन गरिएको छैन । केन्द्रीय तथा यस भेगकै ठूलो अस्पताल नारायणी अस्पतालमा समेत संक्रमितका लागि छुट्टै उपचार कक्ष बनाइएको छैन । आधा दर्जनभन्दा बढी निजी अस्पतालले समेत यतातिर ध्यान पुर्याएको देखिन्न । हाल नारायणी अस्पतालको आकस्मिक कक्षको चारवटा शय्यामा संक्रमित उपचाररत छन् । थप संक्रमितलाई अस्पतालले भर्ना गर्न सक्ने अवस्था छैन । जसले यसअघि कोरोना हटस्पट बनेको पर्सामा पहिलेकै भयावह अवस्था आउन सक्ने सम्भावना छ । पहिलो चरणमा जिल्लामा कोरोनाबाट ५१ जनाको मृत्यु भएको स्वास्थ्य निर्देशनालय प्रदेश नं २ को तथ्यांक छ । त्यतिबेला ३० हजारभन्दा बढीको परीक्षण गर्दा ३ हजारभन्दा बढी संक्रमित थिए । कोभिड अस्पतालमा शय्या अभाव हुँदा ठूलो संख्यामा संक्रमितहरू होम आइसोलेसनमा बस्नुपरेको थियो । छिमेकी मुलुकमा भारतमा कोरोना संक्रमण र मृत्युदर ह्वात्तै बढ्नु र सीमा नाकाबाट खुलेआम आउजाउ हुनुले संक्रमण भित्रिने सम्भावना प्रबल छ । यहाँस्थित सीमाको हेल्थ डेस्कमा भारतबाट भित्रिने केही सर्वसाधारणको मात्र स्वास्थ्य परीक्षण गरिन्छ । सीमामा कडाइ नगरिए पर्सालगायत सीमावर्ती जिल्लामा कोरोना संक्रमण ह्वात्तै बढ्न सक्ने नारायणी अस्पतालको आकस्मिक विभाग प्रमुख एवं तत्कालीन गण्डक कोभिड अस्पतालका संयोजक डा उदयनारायण सिंहले बताए । स्थिति फेरि गम्भीर हुँदै गएको छ, हाल यहाँको अवस्था साउनको जस्तो भइसकेको छ, उनले भने, त्यतिबेला जस्तै अहिले अस्पताल तथा क्लिनिकमा आउने बिरामीमा रुघाखोकी र ज्वरोको लक्षण बढेको पाइएको छ । यस्ता बिरामी हेर्दा सामान्य जस्ता लागे पनि शरीरमा अक्सिजनको मात्रा ८४ देखि ८६ प्रतिशत मात्र हुने गरेको उनले बताए । हाल परीक्षणको दायरा कम रहेकाले संक्रमित पनि कम देखिएको डा सिंहको भनाइ छ । परीक्षणको दायरा बढाए संक्रमित ठूलो संख्यामा थपिन सक्छन्, उनले भने, आजभोलिमै संक्रमितको संख्या दोहोरो अंकमा पुग्ने र आवश्यक सावधानी नअपनाइए यो दर दैनिक बढ्दै जाने उच्च सम्भावना छ । अस्पतालका सूचना अधिकारी डा सरोज रोशन दासले संक्रमितको उपचारका लागि आईसीयू र एचडीयू वार्ड तयार भइरहेको र चाँडै सञ्चालनमा ल्याइने दाबी गरे । नारायणीमै कोभिड डेडिकेटेड आईसीयू र एचडीयू कक्ष निर्माण अन्तिम चरणमा छ, उनले भने, स्वास्थ्य मन्त्रालयले अब प्रत्येक अस्पताललाई कोभिड संक्रमितको उपचारका लागि आफ्नो कुल शय्याको ३० प्रतिशत छुट्याउन निर्देशन दिइसकेकाले निजी अस्पतालले पनि त्यसैअनुरूप गर्नुपर्ने हुन्छ ।"
रात्रिकालीन व्यवसाय ९ बजेपछि बन्द गर्न निर्देशन,"काठमाडौं (कास) स्वास्थ्य तथा जनसंख्या मन्त्रालयले कोरोना संक्रमण रोकथामलाई मध्यनजर गर्दै रात्रिकालीन व्यवसाय तथा रेस्टुरेन्टहरू राति ९ बजेपछि कडाइका साथ बन्द गर्न निर्देशन दिएको छ ।मन्त्रालयले बुधबार सूचना जारी गरी जनस्वास्थ्य मापदण्डको उल्लंघन बढ्दै गएकाले मास्क प्रयोग नगर्नेलाई संक्रामक रोग ऐनबमोजिम कारबाही गर्न सबै जिल्ला प्रशासन कार्यालयलाई अनुरोध गरेको छ । त्यसैगरी संक्रमणको अवस्था हेरी ठूला सहरमा ५०० भन्दा बढी र साना सहरमा १०० भन्दा बढी सक्रिय संक्रमित देखिएमा आवगमनमा कडाइ गर्न निर्देशन दिएको छ ।मन्त्रालयले शैक्षिक संस्थाहरूमा पनि संक्रमण बढ्दै गएकाले उच्च सतर्कता अपनाउन आग्रह गरेको छ । मन्त्रालयका सहप्रवक्ता डा समीरकुमार अधिकारीले बढी भीडभाड र जोखिम बढ्न सक्ने स्थानहरू (जस्तै सपिङ मल, नाचघर, सिनेमा हल, पार्टी प्यालेस, हेल्थ क्लब र धार्मिक स्थलहरू) मा कडाइका साथ जनस्वास्थ्य मापदण्ड पालना गर्न अनुरोध गरेका छन् ।संक्रमण बढी जोखिम हुनसक्ने स्थानहरूमा एन्टिजेन परीक्षण र कन्ट्याक्ट ट्रेसिङ बढाउन मन्त्रालयले अनुरोध गरेको छ ।"
प्रेसका सामग्री संग्रहालयमा,"(काठमाडौं)  नेपाल प्रेस काउन्सिलले नेपाली पत्रकारिताको इतिहास सुरक्षित राख्न प्रेस संग्रहालय निर्माण सुरु गरेको छ । परम्परागत सञ्चार प्रणालीका साधनसमेत समेटिने संग्रहालय राजधानीको सञ्चारग्रामस्थित काउन्सिल हातामा निर्माणाधीन छ । काउन्सिलले मुद्रण विभाग, नेपाल प्रेस इन्स्टिच्युटलगायत निकायबाट छापाखाना तथा प्रेससम्बन्धी विभिन्न सामग्री संकलन गरेको काउन्सिलका कार्यवाहक अध्यक्ष गोपाल बुढाथोकीले बताए । ट्रेडल मेसिन (म्यानुअल), नेपाली र अंग्रेजी फन्टसहितको केस, रुलरसहितको प्रुफ मेसिन, विभिन्न आकारका चिम्टा, स्टिक, रुलर छन् । त्यसैगरी फोटासहितका हेडिङ ब्लक, जिङ्क ब्लक, ग्याली फ्रेम, साँचो, सेट, धागो, हाते टाइपराइट, फ्याक्स मेसिन, कम्प्युटर मनिटरलगायत सामग्री संकलन गरिएको छ । नेपालको सन्दर्भमा छापा पत्रकारिता पहिलो हो । त्यसपछि रेडियो र टेलिभिजन पत्रकारिता पर्छ । पछिल्ला दशकमा इन्टरनेटको विस्तारसँगै न्यु मिडिया ले वर्तमान विश्वलाई ढाकेको छ । यसअन्तर्गत वेबसाइट, ब्लग, सामाजिक सञ्जाल, टीभी स्ट्रिमिङजस्ता माध्यम पर्छन् । संग्रहालयमा छापाखानाका मेसिन, रेडियो, टेलिभिजनका पुराना सामग्री र नेपाली समाजमा प्रयोग हुने परम्परागत सञ्चारका साधन समेटिने कार्यवाहक अध्यक्ष बुढाथोकीले बताए । दमाहा, कर्नाल, बिगुल जस्ता सामग्री पनि राखिने उनको भनाइ छ । आमसञ्चार पत्रकारिता, छापाखानामा संलग्न धेरै व्यक्ति र संघसंस्थासँग त्यस्ता ऐतिहासिक सामग्री निकम्मा भएर रहेका छन्, उनले भने, त्यस्ता सामग्री संग्रहालयलाई प्रदान गर्ने संस्था र व्यक्तिको नाम अंकित गरिनेछ । यदि धेरै किमती वस्तु भएमा मूल्य पनि दिन तयार छौं ।तत्कालीन सरकारले २०१५ सालमा गठन गरेका प्रेस कमिसनको प्रतिवेदनमा गोरखापत्र छापाखानामा रहेका पुराना मेसिनहरूमध्ये गिद्धेप्रेसलाई म्युजियममा राखी बाँकी पुराना मेसिनहरूलाई लिलाम गर्न सकिने उल्लेख छ । नेपाली पत्रकारिताको इतिहासमा गिद्धेप्रेस पहिलो मानिन्छ । उक्त प्रतिवेदनअनुसार १९४३ सालमा मोतीराम भट्टले गोर्खा भारत जीवन नामक पत्रिका भारतको काशी (बनारस) बाट छपाएका थिए । उनै भट्टले कृष्णदेव पाण्डेसँगै मिलेर १९५० सालमा काठमाडौंमा पाशुपत प्रेस स्थापना गरे । त्यही प्रेसबाट स्वदेशमै पहिलो पटक १९५५ सालमा सुधा सागर साहित्यिक मासिक प्रकाशन भयो । १९५८ वैशाख २४ मा सुरु भएको गोरखापत्र हालसम्म प्रकाशित छ । गोरखापत्र संस्थान आफैं न्युज म्युजियम (सञ्चार संग्रहालय) निर्माणको प्रयासमा रहेको म्युजियम निर्माण उपसमिति संयोजक प्रकृति अधिकारीले बताए । गिद्धेप्रेसको खोजी गर्दै जाँदा राष्ट्रिय संग्रहालयमा अलपत्र अवस्थामा पाएका छौं, यो ऐतिहासिक भए पनि पुरातात्त्विक होइन, उनले भने, संग्रहालयले गोरखापत्रलाई हस्तान्तरण गर्न सकारात्मक प्रतिक्रिया दिएको छ ।"
कान्तिपुर शाखाको अध्यक्षमा गिरी,"काठमाडौं (कास) नेपाल पत्रकार महासंघ कान्तिपुर प्रतिष्ठान शाखाको अध्यक्षमा दि काठमान्डु पोस्टका पत्रकार अनिल गिरी सर्वसम्मत चयन भएका छन् । बुधबार सम्पन्न निर्वाचनले उपाध्यक्षमा बुद्धिसागर मरासिनी, महिला उपाध्यक्षमा फातिमा बानु र सचिवमा सुरज कुँवरलाई चुनेको छ । यस्तै सहसचिवमा कृष्णशरण पौडेल, समावेशी सहसचिवतर्फ चन्दनकुमार मण्डल र कोषाध्यक्षमा यज्ञ बञ्जाडे छानिएका छन् । सदस्यमा किशोर बस्नेत, प्रकृति दाहाल, कृष्णा प्रसाईं, नुमा थाम्सुहाङ, बुनु थारू, सुजाता मुखिया, रामकृष्ण श्रेष्ठ, उपेन्द्र पाण्डे, गोविन्द अर्याल, सीमा तामाङ र क्रान्ति पाण्डे चुनिएका छन् । शाखाले महासंघको राष्ट्रिय परिषद् सदस्यमा राजेन्द्र बस्नेत, अंश्रिका देवान र जितेन्द्र साहलाई चुनेको छ । प्रदेश परिषद् सदस्यमा भने दिनेश यादव, दिनेश रेग्मी, विनोद घिमिरे, लक्ष्मी भण्डारी, नुमाकान्त पौडेल, पुष्कर पन्थी, विशेश्वर श्रेष्ठ र सुशीला तामाङ छानिएका छन् । थापाथलीस्थित कान्तिपुर मतदान केन्द्रमा बुधबार प्रदेश तथा केन्द्रका लागि कान्तिपुर प्रतिष्ठान शाखा र रेडियो कान्तिपुर शाखाका १ सय २६ जनाले मतदान गरेका थिए । बुधबारै रेडियो कान्तिपुर शाखाले पत्रकार वासु खड्काको नेतृत्वमा ७ सदस्यीय कार्यसमिति चयन गरेको छ । उपाध्यक्षमा इन्द्रलक्ष्मी घिमिरे, सचिवमा सुरज राजथला, कोषाध्यक्षमा बिनु बस्नेत चुनिएका छन् । सदस्यमा प्रेमसागर भट्टराई, नवराज भण्डारी र रवि श्रेष्ठ छन् । रेडियोले राष्ट्रिय परिषद्मा परमानन्द खनाल तथा प्रदेश परिषद्मा प्रतीक्षा खनाल र अनिल परियारलाई चुनेको छ । दुवै शाखाले कार्यसमितिमा पदाधिकारी र सदस्य निर्विरोध निर्वाचित गरेका हुन् ।"
सशस्त्रका बीओपीमा सीसीटीभी क्यामेरा,"पर्सा (कास) सशस्त्र प्रहरीले जिल्लास्थित ७ वटा बोर्डर आउट पोस्ट (बीओपी) मा सीसीटीभी क्यामेरा जडान गरेको छ । प्रहरी प्रधान कार्यालयको लगानीमा वीरगन्ज भन्सार, सिर्सिया, अलौं, अमरपट्टी, भिस्वा, सुवर्णपुर र ठोरी बीओपीमा क्यामेरा जडान गरिएको हो । सशस्त्र प्रहरी जिल्ला कार्यालयका प्रहरी नायब उपरीक्षक निर्मलकुमार थापाका अनुसार भन्सार बीओपीमा ४ वटा र अन्यमा ३३ वटाको दरले क्यामेरा जडान गरिएको हो । जिल्लामा १७ वटा बीओपी छन् । कतिपय स्थानमा केबलको अभावले समस्या भएको छ, थापाले भने, मुख्य नाका तथा बढी मुभमेन्ट भएका नाकास्थित बीओपीलाई प्राथमिकतामा राखेका छौं । सबै बीओपीका क्यामेराको कनेक्सन जिल्लास्थित सशस्त्र प्रहरी उपरीक्षक नेतृत्वको कार्यालयसँग रहनेछ । सीमा अनुगमन र सीमामा हुने चोरी पैठारी नियन्त्रणका लागि यस्तो अभियान सुरु गरिएको थापाले बताए । भारतबाट नेपालतर्फ दैनिक उपभोग्य वस्तु र लत्ताकपडाको तस्करी हुने गरेको छ ।"
आगलागीमा दाजुबहिनीको मृत्यु,रोल्पा (कास) गोठमा आगलागी हुँदा प्यूठानको गौमुखी गाउँपालिका३ रजबारामा दुई बालबालिकाको जलेर मृत्यु भएको छ । गाउँपालिका अध्यक्ष विष्णुकुमार गिरीका अनुसार अभिभावक घरमा नभएका बेला गोठमा खेल्ने क्रममा आगो लागेको थियो । आगामा परी रमेश रानाका ७ वर्षीय छोरा हिमाल र ३ वर्षीया छोरी चन्द्रकलाको मृत्यु भएको जिल्ला प्रहरी कार्यालय प्यूठानका प्रहरी निरीक्षक देवीप्रसाद गैरेले बताए ।
"परिवारबाट निकालिएकी रेनु भन्छिन् 'छोराछोरीले बाउ पाए, मैले सबै गुमाएँ","(नेपालगन्ज)  चारवर्षे छोराको मुहार आँखामा झलझली घुमिरहन्छ । ९ र १० वर्षका छोरीहरू बिर्सन सक्दिनन् । बेलाबेला मोबाइल स्क्रिनमा उनीहरूका तस्बिर हेर्छिन् र फोनमा बोल्न खोज्छिन् । तर, यो सम्भव छैन किनकि याद आफूसँगै भए पनि उनीहरू भौतिक रूपले कोसौं टाढा छन् । नाबालक छोराले कति आमा खोज्यो होला, मोबाइलमा संगृहीत तस्बिर देखाउँदै उनले भनिन्, कहिलेकाहीँ भिडियो कलमा छोराछोरीको अनुहार देख्दा आफूलाई सम्हाल्नै सक्दिनँ । अब त यो पनि बन्द भयो । छोराछोरीसँग सम्पर्क नभएकै तीन महिना पुग्यो । यो पीडा सुनाइरहेकी रेनु रानामगर हाल खजुरा गाउँपालिका१ सैनिक गाउँमा बस्छिन् । उनी भारतीय सेनामा कार्यरत आफन्तको घरमा बस्थिन् । त्यही बेला सीमा सुरक्षा बलका जवान सोनम दावासँग चिनजान भयो । भेटघाट बाक्लिँदै गएपछि १७ वर्षको उमेरमा प्रेम विवाह गरिन् । श्रीमान्ले घर नलगी डेरामै राखे । पछि उनी सुर्खेतस्थित माइती घर आइन् । श्रीमान् कहिलेकाहीं भेट्न आउँथे । मासिक खर्च पठाउँथे । उनले तीनै सन्तान नेपालमै जन्माइन् । जेठी छोरी तीन वर्षकी भएपछि माइती पक्षले श्रीमान्को घर पठाए । माइली छोरी काखमै थिई, रेनुले भनिन्, छोरा जन्मेपछि आफैं भारत गएँ, त्यसबेला पनि श्रीमान्ले टाढा कोठा भाडामा लिएर राखे । घर लगेनन् । छोरीछोरी जन्माएकाले नस्विकारेको हो कि भन्ने उनको अनुमान थियो तर छोरा जन्मिएपछि पनि परिवारले स्विकारेनन् । अपहेलनाले आजित बनेपछि सानो छोरालाई माइतीमै छाडेर विदेशिने निधो गरिन् । यसमा पनि श्रीमान्ले साथ दिएनन्, तीन वर्ष लद्दाखमै बिताइन् । आफूलाई नेपाली भन्दै अपशब्द प्रयोग गरेर मानसिक यातना दिएको उनको भनाइ छ । श्रीमान् र परिवारले छोराछोरीलाई राखेर उनलाई जबर्जस्ती नेपाल फर्काइदिए । मैले मेरा छोराछोरी देऊ, म लिएर जान्छु भन्दा पनि मानेनन्, उनले भनिन्, तीन महिना भयो छोराछोरीको अनुहार हेरेको छैन । अहिले त मोबाइलमा बोल्न पनि दिँदैनन् । उनका छोराछोरी हाल परिवारसँग लद्दाखमा छन् । बिरानो मुलुकमा केही नचलेपछि न्यायका लागि नेपाल फर्किएको उनी बताउँछिन् । उनी अहिले आफन्तको घरमा बसिरहेकी छन् । श्रीमान्का परिवारले केही गलत कदम उठाए आफैंलाई नोक्सानी हुने भन्दै धम्क्याएका छन् । पैसा लैजा अर्को बिहे गर् भन्दै धम्क्याउँछन्, उनले भनिन्, साँचो प्रेम गरेर परिवार बनाइयो, अहिले त भाडाकी आमा बन्न पुगेँ । छोराछोरीले बाउ पाए, परिवारको संरक्षण पाए तर मैले सबै गुमाएँ । श्रीमान्को पहिलो पत्नीबाट सन्तान नभएपछि आफूसँग बच्चा चाहेको उनले सुनाइन् । मसँग कुनै प्रमाण छैन, उनले भनिन्, उसको परिचयपत्रमा पनि पहिलाकी स्वास्नीको नाम छ । त्यसैले कानुनी लडाइँ लड्ने आधार छैन । मेरो त जिउने आधारै सकियो । अधिकारकर्मी निर्मला पौडेल सन्तानलाई मात्र स्विकारेर आमालाई अलग पार्नु न्यायोचित नहुने बताउँछिन् । महिलाको गरिबी, अज्ञानता र कमजोर सामाजिक स्तरको फाइदा उठाई पैसाको प्रलोभनमा कोख बेच्न बाध्य पार्नु अपराधसरह हो । सन्तान जन्माउनका लागि प्रेम अनि विवाहको नाटक गरेर पुरुषबाट धोका पाउनेहरू आफूजस्तै अरू पनि रहेको रेनु बताउँछिन् । यो मानव अधिकारको विषय हो । बच्चालाई आमाबाट अलग राख्नु आफैंमा अपराध हो, अधिवक्ता केशव कोइरालाले भने, मानव अधिकारको विषय भएकाले सरकारी र गैरसरकारी निकायको चासो राख्नुपर्छ । अन्तर्देशीय भएकाले पनि आमालाई न्याय दिलाउन सबै जुट्नुपर्छ ।"
यसरी भएको थियो दुर्घटना,"(सिन्धुपाल्चोक)  बहुप्रतीक्षित मेलम्ची खानेपानी आयोजनाको मुहानस्थल हेलम्बु१, अम्बाथानमा रिभिनिङ पार्ट र गेट नम्बर १७ लाई तयारी राख्नेलगायतका काम हुँदै थिए । सुन्दरीजलसम्म पानी लैजानका लागि महत्त्वपूर्ण मानिने मुख्य सुरुङको मेन गेट अर्थात् गेट नम्बर १७ लाई बलियोसँग लगाउन ३ सातासम्म लाग्ने जानकारी मेलम्ची खानेपानी आयोजनाले दिएको थियो । यता मुख्य सुरुङको गेट नम्बर १७ सम्म पानी पुर्याएपछि मुहानस्थलमा कर्मचारीलगायत सबै उत्साहका साथ आयोजनामा खटिरहेका थिए । साताअघिदेखि गेट नम्बर १७ र गेट भल्भमा केही समस्या देखिएकाले दिउँसो १२ बजेतिर दुई इन्जिनियरसहित हेल्पर र प्राविधिक सवारी लिएर सुरुङभित्र बुझ्न गए । टोलीमा साइट इन्जिनियर शेखर खनाल, सब हेल्पर पेम्बा लामा, सवारी चालक राधाकृष्ण थापामगर र इन्जिनियर सतीशकृष्ण गोइत थिए । उनीहरूले सुरुङको प्राविधिक समस्या नियाल्दै थिए । सुरुङबाट एक्कासि ड्याम्म आवाज आयो । आयोजनाका कर्मचारी र केही परका गाउँलेमा खैलाबैला मच्चियो । उनीहरू अम्बाथान हेडबक्सस्थलमा जम्मा भए । सुरक्षाकर्मी आइपुगे । एकैछिनमा गेट नम्बर १७ भत्काएर आएको बाढीले सुरुङ, गेट र अन्य संरचना ध्वस्त भत्काउँदै लग्यो । हेर्दाहेर्दै चालक थापामगरले चलाउने गरेको बा१झ १७६४ नम्बरको रातो स्कार्पियो बाढीले बगाएर मेलम्चीमा मिसायो । साइट इन्जिनियर शेखर खनाल, सब हेल्पर पेम्बा लामा त्यही बाढीमा भेलमा बग्दै गरेको देखेपछि सुरक्षाकर्मी र स्थानीयले बग्दाबग्दै उद्धार गरे । मेलम्चीमा प्राथमिक उपचारपछि उनीहरूलाई श्री एयर लाइन्स हेलिकप्टरबाट उद्धार गरेर उपचारार्थ काठमाडौंको ग्रान्डी अस्पताल लगियो । त्यतिखेर सुरुङबाट काठमाडौंको सुन्दरीजल जोड्ने सुरुङमार्गको जिरो ग्रेनेज देखि ८ सय मिटरसम्म पानी पठाइएको थियो । आयोजनाका एक प्राविधिकका अनुसार मुख्य सुरुङबाट गेट फुटेर फर्किएको पानीको बाढीले बीचको गेट भल्भ टुटाएर मुख्य सुरुङसँग बीचमा जोडिने सहायक अम्बाथन अडिटबाट निस्किएको थियो । त्यही क्रममा उनीहरूलाई बीचैबाट बगाएको हो, गेट नम्बर १७ मा त सुरुदेखि समस्या देखिएको थियो, एक प्राविधिकले भने । उनका अनुसार मेलम्ची आयोजनाको ग्याल्थुम, सिन्धुदेखि अम्बाथानसम्म ३ वटा अडिट पानी बालुवा थिग्राएर फाल्न बनाइएका छन् । मान्छे र सवारी छिर्ने सुरुङबाट एक्कासि बाढी आउनु, बीचैमा अडिटसँग जोडिएको गेट भल्भको नट वा गेट कुनै कारणले खुस्किनु जस्ता समस्या देखिन्छ, उनले भने ।"
सार्वजनिक पूर्वाधारका गुणस्तरको प्रश्न,"जगजाहेरै छ अपवादबाहेक हाम्रा निर्माण व्यवसायीहरू ठेक्का ओगटेर बस्छन् र बेलैमा काम सक्दैनन् । त्यति मात्र होइन, सम्पन्न कामको गुणस्तर पनि सर्तबमोजिमको हुँदैन । सार्वजनिक पूर्वाधार निर्माणका क्रममा ठेकेदारहरूले कुन हदसम्मको हेलचेक्र्याइँ गर्छन् भन्ने ताजा दृष्टान्त हो निर्माणकै क्रममा खसेको चितवनको ठिमुरा पुल । चितवनको ठिमुरा र तनहुँको देवघाटको घिनाघाट जोड्ने त्रिशूली नदीमाथि बन्दै गरेको पक्की पुल मंगलबार बिहान भत्किएको हो । २ सय मिटर लामो बन्ने यो पुलले चितवन र तनहुँ मात्रै नभएर वाग्मती र गण्डकी प्रदेशलाई नै जोड्नेछ । जेठभित्र निर्माण सक्ने भनिएको पुल खसेकोबारे सम्बन्धित निकायले उचित छानबिन गरेर दोषीलाई आवश्यक कारबाहीको दायरामा ल्याउनुपर्छ । निर्माणकै क्रममा भत्किएकाले यस घटनामा मानवीय दुर्घटना हुन पाएन । यदि सञ्चालनमा आएपछि दुर्घटना भएको भए अप्रिय क्षति पनि हुन सक्थ्यो । त्यसैले, यस्ता मामिलालाई सामान्य घटना ठानेर त्यसै भुल्नु हुँदैन । कमसल सामग्री प्रयोग या जुनसुकै कारणले भए पनि न्यून गुणस्तरका पूर्वाधार निर्माणको विषयप्रति सम्बन्धित निकायहरू संवेदनशील बन्नुपर्छ । र, निर्माण व्यवसायीलाई सम्झौताअनुसारको कामप्रति उत्तरदायी बनाउनुपर्छ । २०७१ कात्तिकमा भएको सम्झौताअनुसार २०७४ कात्तिकभित्रै यो पुल बनिसक्नुपर्थ्यो । तर ठेक्काको काम समयमै नसकिने राष्ट्रिय रोगबाट यो परियोजना पनि अछुतो रहन सकेन । यसबीचमा चारपटक त म्यादै थपिएको थियो । इलाइट, एडभेन्चर र इन्द्रेणी जेभीले संयुक्त रूपमा ठेक्का पाएको २१ करोड ६८ लाख रुपैयाँ लागतको यो पुलको शिलान्यास २०७१ सालमै गरिएको थियो । अहिले ढलानपछि केही मुख्य काम बाँकी रहेका बेला यस्तो घटना भएको हो । यसलाई अघिल्लो वर्ष पनि बाढीले असर पुर्याएको थियो । अन्तिम चरणमा फेरि पुल खसेपछि अब कहिलेसम्म बनिसक्छ टुंगो छैन । यसबाट एकातिर राज्यस्रोतको दुरुपयोग भएको छ भने, अर्कोतिर समयमै काम सम्पन्न नहुँदा लाभग्राहीहरूलाई असर पुगेको छ । पुल भत्किनुको कारणबारे अध्ययन गर्न सडक विभागले एक टोली गठन गरिसकेको बताएको छ, यसले गर्ने छानबिन औपचारिकतामा मात्रै सीमित हुनु हुन्न । टोलीले सत्यतथ्य पत्ता लगाएर दोषी ठेकेदारलाई कारबाहीको दायरामा ल्याउनुपर्छ । यस्ता घटनाको उचित अनुसन्धान हुन सक्यो र त्यहीअनुसार गल्ती गर्नेमाथि कारबाही भयो भने मात्रै अरू निर्माण व्यवसायीहरूले पनि पाठ सिक्न सक्छन् । किनभने, कमसल निर्माणकै क्रममा बन्दाबन्दै भत्किएकादेखि छोटो अवधिमै मर्मत गर्नुपर्ने अवस्थासम्ममा पुगेका पूर्वाधारका दृष्टान्तहरू बग्रेल्ती छन् । गत असारमा रूपन्देहीको मायादेवी नगरपालिकामा ८ करोड रुपैयाँ लगानीको निर्माणाधीन पुल भत्किएको थियो । कतिसम्म भने, बन्दै गरेको पक्की पुल नै हावाले उडाएको उदाहरणसमेत छन् । सरकारले यस आर्थिक वर्षको सुरुमा पाँच करोड रुपैयाँभन्दा बढी लागतका पूर्वाधार आयोजना निर्माण सम्पन्न भएको पाँच वर्षसम्म सम्बन्धित निर्माण व्यवसायीले नै मर्मतसम्भार गर्नुपर्ने व्यवस्था मिलाउन सरोकारवाला निकायहरूलाई निर्देशन दिएको परिप्रेक्ष्यमा पनि यस्ता घटनाहरूलाई गम्भीरतापूर्वक लिइनुपर्छ । आफूले जिम्मा लिएको काम मजबुत बनाउने दायित्व निर्माण व्यवसायीहरूको हो, यसप्रति उनीहरूलाई जिम्मेवार र उत्तरदायी बनाउनैपर्छ । र, सरकारले यस्ता घटना किन घरीघरी दोहोरिन्छन् भन्ने कारणतर्फ पनि विशेष ध्यान दिनुपर्छ । शंकै छैन, यसमा सार्वजनिक खरिद ऐननियमावलीसमेत ठेकेदारहरूकै शक्ति सम्बन्ध र स्वार्थबमोजिम परिवर्तन गर्दिरहने सरकारकै प्रवृत्ति मूल दोषी छ । त्यसैले, पहुँचवाला ठेकेदारहरूले गर्ने जतिसुकै विलम्ब वा जस्तोसुकै गल्तीमा पनि आँखा चिम्लिदिने सरकारी शैलीमा परिवर्तन अनिवार्य छ । राजनीतिक नेतृत्वसित इच्छाशक्ति र कर्मचारीतन्त्रसित प्रतिबद्धता हुने हो भने निर्माण व्यवसायीहरूले एकपक्षीय ढंगमा मात्रै ठेक्का सम्झौताको सर्त उल्लंघन गरेर विधिको शासनलाई चुनौती दिइरहन सक्दैनन्, सम्बन्धित सबैले यसबारे मनन गर्नुपर्छ । निर्माण व्यवसायीहरूका हरेक गल्तीमा सरकार कडा रूपमा प्रस्तुत हुन सक्यो भने मात्रै उनीहरूले विद्यमान ऐननियम र त्यसबमोजिम हुने राज्यसितको सम्झौता कार्यान्वयनमा अटेर गर्न सक्दैनन् । तसर्थ, ठेकेदारलाई देशको नियमकानुन र ठेक्का सम्झौताप्रति कति उत्तरादायी बनाउने भन्ने मूल प्रश्न, सरकारको इच्छाशक्तिमै निर्भर छ । समयमै विकास निर्माणका कार्य सक्न मात्र होइन, राज्यस्रोतको दुरुपयोग रोक्न पनि यसप्रति सरकार गम्भीर हुन जरुरी छ । नेता र कर्मचारीहरूले ठेकेदारसितको स्वार्थ सम्बन्ध तोड्ने हो भने मात्रै पनि यस्तो प्रवृत्तिमा धेरै सुधार आउन सक्छ । यसका लागि सम्बन्धित सबैले एउटै तथ्यमा ध्यान दिनुपर्छ सरकारभन्दा ठेकेदार बलियो हुनु हुँदैन ।"
दलितमाथिको विभेद,"पीँधमा नफेरिएको व्यवहार सम्पादकीयमा दलित महिलामाथि हुने गरेका विभेदबारे विवेचना गरिएको छ । २०६२६३ को सफल जनआन्दोलनपछि लिइएका लक्ष्यमध्ये राज्यका निकायहरूलाई समावेशी बनाउने विषयलाई विशेष महत्त्व दिइएको थियो । माओवादी सशस्त्र विद्रोहको मुद्दा पनि राज्यद्वारा वञ्चितीकरणमा परेका समुदायको पक्षमा नीतिनियम बनाएर कार्यान्वयनमा ल्याउने विषयमा केन्द्रित थियो । राज्यका हरेक तह र तप्कामा रहेका निकायभित्र विभेदमा परेका समुदायलाई प्रतिनिधित्वको अवसर प्रदान गर्ने राजनीतिक सहमति, दृष्टिकोणले महत्त्व पाएसँगै यो विषयलाई २०७२ को संविधानमै समावेश गरियो । सोहीअनुरूप स्थानीय तहका प्रत्येक वडामा एक जना दलित महिलालाई अनिवार्य रूपमा सदस्य बनाइनुपर्ने व्यवस्था गरी मुलुकभरि ६ हजार ५ सय दलित महिला वडासदस्य राखिएका छन् । नेपालजस्तो सानो देशमा यति ठूलो महिलाको संख्या जागृत हुने हो भने दलितको उत्थानले मूर्तरूप लिन समय लाग्ने देखिंँदैन । तर पुरुष नेतृत्वले दलित नेतृहरूमाथि विभेदपूर्ण व्यवहार गरेको, नीतिनियम बनाउने कार्यका साथै विकासका क्रियाकलापमा सहभागी नगराएको गुनासो बढेको सुनिन्छ । यसबाट दलित महिलालाई नेतृत्व तहमा पुर्याउँदैमा विभेदको अन्त्य नहुने रहेछ भन्ने पनि साबित हुन्छ । अर्को शब्दमा कोटा पुर्याउने कामभन्दा शिक्षा, महिला जागरण, सशक्तीकरणको माध्यमबाट दलित महिलाहरूलाई जुझारु, प्रतिभावान्, तर्कवितर्कमा खप्पिस बनाएर मात्र नेतृत्व तहमा लैजानुपर्ने संकेत गरेको छ । नेतागिरीले मात्र भेदभाव नियन्त्रण हुने पनि होइन । भुवनेश्वर शर्मा, चन्द्रागिरि२, काठमाडौं"
हात्तीपाइलेविरुद्धको अभियान कमजोर,"औषधि नखाइदिँदा अभियान कमजोर समाचारले ठूलै सरकारी धनराशि खर्चेर हात्तीपाइले रोगविरुद्ध सञ्चालन गरिएको अभियानको अवस्था छर्लङ्ग पारेको छ । बर्सेनि एकपटक मात्र सेवन गरे पुग्ने र लगातार ६ वर्षसम्म सेवन गर्नुपर्ने औषधि निःशुल्क वितरण गर्दै आएको भए पनि बाँकेमा हात्तीपाइलेका बिरामी १० प्रतिशत मात्र घटेका छन् । मुलुकभरिका झन्डै साढे दुई करोड जनसंख्या हात्तीपाइले रोगको जोखिममा छन् । लामखुट्टेको टोकाइबाट सार्ने हात्तीपाइले रोगको रोकथाम गर्न दुई किसिमका औषधि लगातार ६ वर्षसम्म सेवन गर्नुर्पर्छ । तर रोगका चिह्न र लक्षण देखिएपछि भने औषधिले पनि रोकथाम गर्न सक्दैन । निःशुल्क प्राप्त हुने अत्यन्त महत्त्वपूर्ण औषधि सेवन गर्नेको संख्या किन कम भइरेहेको छ भन्नेतर्फ स्वास्थ्य तथा जनसंख्या मन्त्रालयले त्यति चासो लिएको छैन । हात्तीपाइले रोग लागेर जीवनभर पछुताउनुभन्दा औषधि सेवन गर्नु अत्यन्त लाभदायक हुने सन्देश स्वास्थ्य मन्त्रालयले दिनु जरुरी छ । विगतमा सरकारी नीति निर्देशनबमोजिम महिला स्वास्थ्य स्वयम्सेविकालाई सो अभियानमा औषधि वितरण गर्ने काममा परिचालन गरिएको थियो । वितरकले सही र पर्याप्त सन्देश दिन सकेमा अभियान सफल हुने अन्यथा जनतामा भ्रम फैलिएर सहभागी हुँदैनन् । जनताको स्वास्थ्यकै लागि सरकारले चालिएको कदमबारे राम्ररी बुझाउन सकेमा हात्तीपाइले रोग रोकथाम अभियानको निर्धारित लक्ष्य सहजै प्राप्त हुन्छ । गंगाराज अर्याल, पाणिनि८, अर्घाखाँची"
कहालीलाग्दो तथ्यांक,"कहाँ पुर्याइन्छन् दिनहुँ १० बालबालिका ? समाचारले सम्बन्धित सरोकारवालाहरूलाई फेरि एकपटक गम्भीर भएर सोच्न बाध्य बनाइको छ । बालबालिका घर छोडेर हिँड्नु, हराउनु एउटा पक्ष हो तर हराएका बालबालिका नभेटिनु अर्को । बालबालिका हराउनुका कारण पारिवारिक तथा सामाजिक विचलन, सदियौंदेखि विद्यमान विभेद, असमानता, अशिक्षा, गरिबी, अपहेलनालगायत हुन् । त्यसैगरी हराएका बालबालिका नभेटिनुमा समयमै सूचना प्रवाह नहनु, स्थानीय स्तरमा बालबालिका केन्द्रित सचेतनामूलक कार्यक्रम नहुनु, बालसंरक्षणका लागि स्थानीय सरकार र जनप्रतिनिधिहरूले पर्याप्त ध्यान नदिनु, बालबालिकासम्बन्धी ऐन, कानुनको व्यवस्था भए पनि त्यसको प्रभावकारी कार्यान्वयन नहुनु र कुत्सित मनसाय भएकाहरूबाट हराएका बालबालिका दुरुपयोग हुनु मुख्य कारण हुन् । अहिलेसम्म बेपत्ता भएकाहरूमध्ये कतिपयलाई चरम यातना दिई नारकीय जीवन बिताउन बाध्य पारिएको हुन सक्छ भने कतिपय बालबालिकाको जीवनलीला नै समाप्त भएको हुन सक्छ । समुदायबाट बालबालिका हराउने समस्याको जरो हामीभित्रै छ । जबसम्म अभिभावक, समुदाय, सरकार र सम्बन्धित निकायहरू कर्तव्यविमुख हुन्छन् तबसम्म बालबालिकाको जीवन असुरक्षित रहिरहनेछ । त्यसैले बालबालिका घर परिवारबाट नहराउने, नडराउने र नभाग्ने वातावरणको सृजना गर्न प्रयत्न गरौं । सानु गिरी, काठमाडौं"
विद्यार्थी कुट्न पाइँदैन,"फेरि एकपटक प्रतिनिधि पात्रका रूपमा काठमाडौंको गोकर्णेश्वरसंँगै अछामको एउटा विद्यालय सञ्चारमाध्यममा छाएका छन् । चर्चाको कारण हो विद्यालय यातनालयमा परिणत हुनु । विद्यार्थीहरूले पढेनन् भनेर शिक्षकहरूका आफ्ना अनगिन्ती समस्याको रिस फेर्ने ठाउँ विद्यालय हुँदै होइन । यदि विद्यार्थीले थोरै बदमासी गर्छ, विद्यालयमा कसैले भनेको मान्दैन, पढ्न मन गर्दैन भने त्यो विद्यार्थीलाई सम्झाईबुझाई सही मार्गमा ल्याउन नसक्ने व्यक्तिले आफूलाई शिक्षक हुँ भन्नु नै बेकार छ । भनिन्छ, शिक्षकमा ढुंगालाई पनि बोल्ने बनाउने क्षमता हुनुपर्छ, अन्यथा यो पेसा छोडिदिँदा हुन्छ । हाम्रा विद्यालयहरूमा अझै पनि ससाना कुराहरूमा निर्घात कुट्ने शिक्षकहरूको कमी छैन । पक्कै पनि सबै विद्यार्थी समान हुँदैनन्, त्यस्तै सबै शिक्षक बदमास पनि हुँदैनन्, तैपनि विद्यार्थीले कुटाइ खाएका घटना बाहिर आई नै रहेका छन् । बाहिर नआएका अनगिन्ती घटना त छँदै छन् । किन हाम्रा शिक्षकहरूको बुझाइमा परिवर्तन आउन सकिरहेको छैन ? एक्काइसौं शताब्दीमा पनि विद्यार्थीलाई कुटेर तह लगाउँछु भन्नु जति मूर्खता अरू के हुन सक्ला ? यसको निराकरणका लागि हाम्रो मौजुदा कानुनले निर्देशन गरेको दण्डजरिवानाको पालनामा सम्बद्ध सबै निकाय चनाखो हुनुपर्छ । रामकृष्ण बराल, जोरपाटी५, काठमाडौं"
विचारमा विचलन,"राजनीतिमा विचारको प्रमुख स्थान हुन्छ । यसैले राजनीतिलाई डोर्याएको हुन्छ । विचारका सामुन्ने पद र प्रलोभन गौण हुने गर्छन् । यो अपरिवर्तनीय पक्कै हुँदैन । तर निकै ठूलो जोडघटाउ अनि सामाजिक परिवेश र परिस्थितिले विचारमा विचलन ल्याउन सक्छ । जब कुनै विचारले जनस्तरमा तरंग उत्पन्न गर्न थाल्छ, त्यो विचार संगठनका रूपमा अनुवाद हुन्छ । नेपाली राजनीतिमा अनौठो खेल र तरंग प्रारम्भ भएको छ । पद र प्रलोभनले राजनीतिक विचार र यसबाट फस्टाएको संगठनमा विचलन आउन थालेको छ । सरकारमा बस्ने र बस्न पाउने आशा र प्रलोभनमाझ विचारहरू रातारात परिवर्तन भएका छन् । लोभ र पापको धरातलमा टेकेर विचारमा आएको परिवर्तनमाझ नेपाली राजनीतिमा निकै ठूलो भुइँचालो आएको अनुभव गर्न सकिन्छ । नेकपा एमाले र नेकपा माओवादी फरक धरातलमा खडा भएका दुई अलग पार्टी सत्ता साझेदारीको बलमा एकै पार्टीका रूपमा अनुवाद भएका थिए । सत्ता साझेदारीको सम्झौतामा बेइमानी प्रदर्शन भएपछि एउटै पार्टीमा अटाएका फरक विचारहरूमाझ निकै ठूलो आन्तरिक संघर्ष चर्कियो । फरक विचारबाट सिर्जित झन्डै दुई तिहाइको सरकारमा रस्साकस्सी बढ्दै गर्दा अनेक प्रकारका घटना सिर्जित भए । अन्ततः सर्वोच्च अदालतको फागुन २३ को फैसलाबाट अलग विचारलाई अलग्गै रहन जुन आदेश भयो, सत्ताको स्वादमा अटेसमटेस बनेका मन्त्रीहरू विचारभन्दा पनि सत्ताको मोहमा लटपटिए । पार्टी अलग भैसक्दा पनि केही व्यक्तिले मन्त्री पदको मोहमा रातारात विचार परिवर्तन गरिदिए भने केहीले मन्त्री बन्ने चाहनामा विचारमा परिवर्तन ल्याए । यसबखत विचारलाई पैतलाले कुल्चेर सत्तासुख भोग गरिरहेका चार मन्त्रीको सांसद पद खारेजीका लागि माओवादी केन्द्रले प्रक्रिया अघि बढाएको छ । यसैगरी प्रदेश सरकारमा समेत सत्तास्वादमा विचारबाट विचलित भएका केही सांसद घर न घाटको अवस्थामा रुमल्लिएका छन् । सत्ता अस्थायी हुन्छ, तर सत्ताभित्रको स्वादले मान्छेले आफ्नो धरातल गुमाएका अनेक उदाहरण हामीले देखेका छौं । आफ्नो धरातल र इतिहासलाई चटक्कै बिर्सनेहरू यता र उताको अवस्थामा रुमल्लिनुको कुनै विकल्प रहँदैन । सत्ताको स्वादमा लुटपुटिएका ती लालचीहरू विचारबाट विचलित भैसक्दा न केपी ओलीले आफ्नो पार्टीका त्यागी नेताकार्यकर्ताको भाग कटाएर उनीहरूलाई भरणपोषण गरिरहन सक्छन्, न पुरानो विचारले उनीहरूलाई स्वागत गर्न सक्छ । उत्तम पुडासैनी, जोरपाटी, काठमाडौं"
सहरी वनको सौन्दर्य,"सहरी वनको फरकपनसहरी वन यसले दिने सेवासुविधा, यसको घनत्व, रोपिने प्रजाति, क्षेत्रफल हरेक हिसाबले अन्य वन क्षेत्रभन्दा फरक किसिमको जंगल हो । विश्व खाद्य तथा कृषि संगठन (एफएओ) का अनुसार, सहरी क्षेत्र वरपर हुने एउटा वा केही रूखको समूहलाई सहरी वन भनेर बुझिन्छ । यसअन्तर्गत सडक किनारामा रोपिएका, पार्क, बगैंचामा लगाइएका केही रूख र सहरमा भएका बाक्ला जंगल सबै पर्छन् । त्यसैले, सहरी वनको व्यवस्थापनअन्तर्गत एउटा विशिष्ट रूखको रोपण र स्याहारदेखि ठूलो क्षेत्रमा ल्यान्डस्केप लेभल मा संरक्षण गर्नेर्सेम्मका कुरा समेटिन्छन् । बस्ती भएको ठाउँमा रोपिने भएकाले यसका लागि सहरी योजनासम्बन्धी ज्ञान हुनु जरुरी छ । त्यसैले, सहरी वन व्यवस्थापनका लागि सहरी विकास, बागवानी, वन विज्ञान, ल्यान्डस्केट अर्किटेक्ट, वातावरण विज्ञानलगायतका विभिन्न विधाको समष्टिगत ज्ञान आवश्यक छ । नेपालमा भने सहरी वन व्यवस्थापनका लागि हालसम्म यस्तो बहुविधागत संस्था नै छैन । स्थानीय सरकार सञ्चालन ऐनमा स्थानीय तहले सहरी वनको संरक्षण संवर्द्धन, उपयोग, अनुगमन र नियमन गर्ने भनिएको छ । त्यसका लागि चाहिने प्राविधिक सहयोग डिभिजन वन कार्यालय वा सबडिभिजन वन कार्यालयले उपलब्ध गराउने कुरा वन ऐनमा उल्लेख छ । अन्तरसंस्था सहकार्य नेपालको ठूलो समस्या भएकाले यस्तो संरचनागत प्रणाली निकम्मा हुने पक्का छ । संरचनागत व्यवस्थापनको अभावकै कारण यसअघि उपत्यकाभित्र ३० हजार रूख रोप्ने, प्रतिघर दुई बिरुवा अनिवार्य गर्ने योजना कार्यान्वयन भएन । उपत्यकामा १ लाख बिरुवा रोप्ने दुई वर्षअघिको कार्यक्रम पनि सफल भएन । संरचनागत प्रणाली अभावको प्रभाव हाम्रा सहरी वनमा देख्न सकिन्छ । सडकवरपर सीमित संख्यामा रोपिएका बिरुवा सहरी वनको विज्ञानमा आधारित नभएर मनमौजी ढंगले रोपिएका छन् । त्यसकारण, सहरी वन व्यवस्थापनका लागि कम्तीमा महानगर र उपमहानगरपालिकाभित्र छुट्टै निकायको गठन अनिवार्य छ, जसले यहाँको भूउपयोग र पूर्वाधार निर्माणमा सहरी वनको अवधारणालाई पनि समेट्न सकोस् ।सहरी वन व्यवस्थापनका लागि सहरी वन विकास कोषको निर्माण गर्न सकिन्छ । हाल प्रचलित सहरी वनको अभ्यासमा सडकवरपर र पार्कमा निजी क्षेत्रले सामाजिक उत्तरदायित्वका लागि रूख रोपेको पाइन्छ । भिन्न निकायको काम भएकाले त्यसमा योजना र एकरूपता देखिँदैन । उपत्यकाको वातावरणको भयावह अवस्था हेर्दा जोसुकैले पनि आर्थिक सहयोग गर्न सक्ने एउटा सहरी वन कोष बनाएर त्यसअन्तर्गत सहरी वन निर्माण र विस्तारलाई युद्घस्तरमा लान सकिन्छ । उक्त कोषअन्तर्गत काठमाडौं भ्याली विकास प्राधिकरणले पहिचान गरेका खाली ठाउँहरूमा तत्कालै सुहाउँदो बिरुवा रोप्न सकिन्छ ।उपत्यकामा सन् १९९० पछि विस्तार भएका सीतापाइला, गोंगबु, बालाजु, नयाँबजार, सिनामंगल, कपन, बौद्घजस्ता क्षेत्रमा सहरी वन लगभग देखिँदैनन् । यतिखेर ठूलो संख्यामा प्लटिङ भइरहेका गोदावरी, लुभु, भक्तपुर, चोभार कीर्तिपुर, थानकोटमा पनि पुरानै नियति दोहर्याउन नदिन कम्तीमा प्लटिङ अनुमति दिँदा सहरी वनको मापदण्डलाई कडाइका साथ लागू गर्न सकिन्छ । अन्त्यमा, सहरी वन सडक, भवनजस्तो रातारात बन्ने पूर्वाधार होइन, रूख हुर्कन लागि दशकौं लाग्छ । त्यसकारण नयाँ बिरुवा रोप्नु त छँदै छ तर वर्षौं लगाएर हुर्काइएका रूखहरूको संरक्षण पनि जरुरी छ । अहिलेको हाम्रो यथास्थितिवादी विकासको मोडलले सहरी वनलाई विकासको बाधक ठान्छ, त्यसको अभावमा हाम्रो सहर बस्न अयोग्य हुँदासम्म पनि । जयस्थिति मल्लले सयौं वर्षअघि बुझेको सहरी वनको आवश्यकतालाई हामीले बुझ पचाउँदा यहाँ आइपुगेका छौं । सहरी वन विकासको बाधक होइन, सहरको फोक्सो हो भनेर हामीले कहिले आत्मसात् गर्ने ?"
"मेलम्ची, अवरुद्ध राजनीति र किसुनजी","काठमाडौँका केही स्थानमा चैत १५ गतेदेखि मेलम्चीको पानी खसालिएको छ । झन्डै २२ वर्ष लगाएर भए पनि मेलम्ची परियोजना सम्पन्न हुँदा जनतामा खुसी र उत्साह देखिन्छ । परियोजनाको केही काम बाँकी छँदै हतारमा उद्घाटन गरेको केपी शर्मा ओली सरकारले काठमाडौंका जनतालाई मेलम्चीको सपना देखाउने राजनेता कृष्णप्रसाद भट्टराई (किसुनजी) लाई भने सम्झन चाहेन । जनस्तरमा भने यतिबेला भट्टराईप्रतिको श्रद्धा र सम्मान फेरि ह्वात्तै चुलिएको देखिन्छ ।मेलम्चीको सन्दर्भले मात्र होइन, देशको राजनीतिमा नैतिकताको अवसान भएको र इमानको खडेरी परेकाले पनि त्याग, बलिदान र निष्ठाका प्रतिमूर्ति सन्तनेता भट्टराईको गहिरो सम्झना भएको हो । संसदीय राजनीतिको उच्च मर्यादा गर्ने र संसद्मा विश्वास टुट्ने अवस्था आउनेबित्तिकै प्रधानमन्त्री पदबाट राजीनामा दिने किसुनजीको सपना र संकल्प जोडिएको मेलम्ची संयोगवश त्यस्ता प्रधानमन्त्रीले उद्घाटन गर्ने अवसर प्राप्त गरे जो नैतिक र राजनीतिक दुवै हिसाबले संसद्को विश्वास गुमिसक्दा पनि प्रधानमन्त्री पद त्याग्न चाहँदैनन् । बरु प्रधानमन्त्री पदकै लागि सम्पूर्ण मूल्य र मान्यतालाई कुल्चिएर जस्तोसुकै सम्झौता गर्न पनि अग्रसर भइरहेका छन् । हुन त, कम्युनिस्ट चरित्र नै सर्वसत्तावादी हुन्छ, विश्व इतिहास त्यही छ । उत्तर कोरिया र चीन हेरे भैहाल्छ । अर्थात्, कम्युनिस्टले सत्ता सजिलै छाड्दैनन् । यहाँ लोकतान्त्रिक प्रणालीबाट सत्तामा पुगेका ओलीले पनि त्यस्तै प्रवृत्ति देखाउन खोज्दै छन् । सस्तो प्रचारका लागि पटकपटक मेलम्ची उद्घाटन गरेको वर्तमान सरकारले २०४७ सालमा अन्तरिम प्रधानमन्त्रीकै रूपमा मेलम्ची परियोजनाको गुरुयोजना तयार गर्ने भट्टराईको नामसम्म लिन जरुरी ठानेन । जबकि काठमाडौंका जनताको मस्तिष्कमा भट्टराई र मेलम्ची एकअर्काबाट छुट्टिनै नसक्ने गरी अन्योन्याश्रित छन् । सामाजिक सञ्जाल र सार्वजनिक स्थलहरूमा ओली सरकारको कृतघ्नताको कटु आलोचना र सन्तनेताको प्रशंसा भइरहेबाट प्रस्ट हुन्छ आम जनता र किसुनजीबीच जोडिएको मेलम्चीको सम्बन्ध वर्तमान सरकारले तोड्न सक्दैन । न त भट्टराईको राजनीतिक इमान र नैतिकताको तुलना प्रधानमन्त्री र वर्तमान नेताहरूसँग गर्न सकिन्छ । भट्टराईले ३० वर्षअघि काठमाडौंवासीमा जबर्जस्ती बीजांकुरित गरेको मेलम्चीको सपना साकार भएको बेला विकृति र विसंगतिलाई अन्त गर्दै मूल्य, मान्यता र इमानको राजनीति अघि बढाउन जरुरी छ ।२०५६ सालको आमनिर्वाचनअघि कान्तिपुर दैनिकमा कार्यरत यस पंक्तिकारलाई अन्तर्वार्ता दिँदै किसुनजीले भन्नुभएको थियो, निर्वाचित प्रधानमन्त्रीले शासन गर्ने तौरतरिका वर्तमान शासकहरूको भन्दा फरक हुन्छ । निर्वाचित प्रधानमन्त्रीले जनता र राष्ट्रियतालाई केन्द्रमा राख्छ र प्रजातान्त्रिक आचरणलाई आफ्नो जीवनपद्धति बनाउँछ । त्यसैले म निर्वाचित प्रधानमन्त्री बन्न चाहन्छु । र, जनतालाई फरकपनको अनुभव दिलाउँछु । एमाले नेता ओलीलाई पनि निर्वाचित प्रधानमन्त्रीको शासनशैली हालको भन्दा फरक हुन्छ भनी बुझाउन ढिला भैसकेको छ ।२०१५ सालमा गोर्खा जिल्लाबाट र प्रजातन्त्र पुनःस्थापनापश्चात् दुईपटक काठमाडौंबाट पराजित भएका भट्टराईको निर्वाचित प्रधानमन्त्री बनेर नेपाली राजनीतिमा नयाँ मानक स्थापना गर्छु भन्ने भनाइ कान्तिपुरमा मुख्य समाचार बन्दा राजनीतिक कम्पन उत्पन्न भएको थियो । कांग्रेसइतरमा मात्र होइन, कांग्रेसभित्रै पनि धेरैले मजाक ठानेका थिए उक्त अभिव्यक्तिलाई । उक्त आम निर्वाचनमा काठमाडौं क्षेत्र नं १ र पर्सा क्षेत्र नं ४ बाट उम्मेदवार बनेका किसुनजी पर्साबाट विजयी बन्न सफल भए । एमाले उम्मेदवार मनमोहन अधिकारीको निधनले रोकिएको काठमाडौंको उम्मेदवारी भने फिर्ता लिए । बहुमत प्राप्त नेपाली कांग्रेस सरकारको नेतृत्व गरेका भट्टराईले पार्टीभित्रकै अवरोधले नौ महिना मात्र शासन गर्न पाएका थिए । छोटो अवधिमा पनि उनी दुइटा महत्त्वपूर्ण मानक स्थापित गर्न सफल भए । माओवादी सशस्त्र द्वन्द्व वार्ताको प्रक्रियाबाट समाधान गर्ने जग त्यसैबेला निर्माण भएको हो । प्रजातन्त्रमा प्रधानमन्त्रीको भविष्य संसद्को विश्वासमा टिकेको हुन्छ भन्ने छाप कहिल्यै नमेटिने गरी स्थापित गर्न पनि सफल भए किसुनजी । न त त्यसअघि कसैले सहजै पद त्यागेका थिए न त त्यसपछिकाले नै पदभन्दा माथि नैतिकता हुन्छ भन्ने बुझेका छन् । संसद्मा अश्रुमिश्रित सम्बोधन गरेर भट्टराईले प्रधानमन्त्री पद त्याग गर्दा त्यसबेला ओलीले हात मिलाउँदै मार्मिक भनेका थिए । पुनःस्थापित संसद्मा पाइला पनि नफर्काउने र पदबाट राजीनामा पनि नदिने सोचमा रहेका ओलीले भट्टराईको ऐतिहासिक सम्बोधन सम्झिन सक्ने छैनन् यति बेला ।पञ्चायती शासनकालमै काठमाडौंमा खानेपानी आपूर्ति सहज बनाउन मेलम्चीलगायत विभिन्न स्रोतको अध्ययनअनुसन्धान भएका थिए । यद्यपि प्रजातन्त्र पुनःस्थापना हुनुअघि यो योजना शासकका मस्तिष्क र कार्यालयको दराजमा नै थन्किएको थियो । २०४७ सालमा प्रधानमन्त्री भएपछि भट्टराईले मेलम्ची परियोजना कार्यान्वयनबारे चासो दिएको बुझिन्छ । २०४८ सालको आमनिर्वाचनमा काठमाडौं क्षेत्र नं १ को उम्मेदवार बनेका भट्टराईले नयाँबानेश्वरमा आयोजित चुनावी सभामा मेलम्चीको पानी ल्याएर काठमाडौंवासीलाई खुवाउने महत्त्वाकांक्षी सपना बाँडेका थिए । २०५० सालमा भएको काठमाडौं क्षेत्र नं १ को उपनिर्वाचनमा पुनः उम्मेदवार बनेका भट्टराईले मेलम्चीलाई नै मुख्य चुनावी एजेन्डा बनाए । २०५६ मा सम्पन्न आम निर्वाचनमा पर्सा र काठमाडौं दुवै ठाउँको चुनावी प्रचारमा आफू निर्वाचित भएमा मेलम्चीको पानी ल्याएर काठमाडौंका सडक पखाल्ने प्रतिबद्धता दोहोर्याइरहे । त्यतिबेला भट्टराईको मेलम्ची अजेन्डालाई आम जनताले मात्र हैन सञ्चारमाध्यमहरूले पनि कडा आलोचना गरे काठमाडौंका मतदाता प्रभावित हुने गरी । तर भट्टराई मेलम्चीको एजेन्डाबाट पछि हटेनन् । भट्टराईको सपना जोडिएको मेलम्ची परियोजना सुरु र सम्पन्न गर्न सबैभन्दा बढी काम कांग्रेसकै सरकारले गरेको छ । यद्यपि बितेको २२ वर्षमा हरेक सरकार मेलम्चीसँग जोडिएका राम्रा र नराम्रा कामको हिस्सेदार बनेका छन् । त्यसैले इतिहासमा नाम लेख्नकै लागि पूर्वनिर्धारित समयअगावै उद्घाटन गर्न र आयोजनाको जस प्रधानमन्त्री ओली एक्लैले लिन खोज्नु कृतघ्नता र असहिष्णुताबाहेक केही होइन ।शक्तिशाली राजालाई संवैधानिक दायरामा ल्याउने २०४७ सालको संविधान जारी गर्न भट्टराई सरकारले निकै चुनौती मोलेको थियो । दरबारिया शक्तिहरू राजाको शक्ति अविच्छिन्न राख्न चलखेल गरिरहेका थिए । भट्टराईको सन्तुलित र सुझबुझपूर्ण व्यवहारको परिणाम नै उक्त संविधान जारी भएको थियो । छोटो समयमा उत्कृष्ट संविधान जारी गर्ने भट्टराईले उपहारमा अन्तर्घात प्राप्त गरे, जुन अन्तर्घातको पीडा उनको जीवनबाट कहिल्यै हट्न सकेन । फरक यत्ति हो, अन्तर्घातबाट सिर्जित पीडालाई उनले प्रतिशोधको ज्वारभाटाले शान्त गरेनन् । बरु अध्यात्ममा लीन हुँदै गीता पाठ गरिरहे, अन्तर्घातीहरूलाई माफी गरे । पत्रकारकै हैसियतले कुनै एक शान्त बिहान मैले उनलाई सोधेको थिएँ तपाईंभित्र अन्तर्घातको पीडा देखिरहेको छु । अन्तर्घातीहरूलाई सजाय गर्नुको सट्टा किन माफी दिनुभयो ? पानले रंगिएका दाँतहरू देखाउँदै भट्टराईले सुपरिचित हाँसोमा प्रतिप्रश्न गरेका थिए बाफरे ! माफीभन्दा अर्को ठूलो सजाय के छ ?भट्टराईले राष्ट्रियता, प्रजातन्त्र र राजनीतिक निष्ठामा कहिल्यै सम्झौता गरेनन् । भट्टराईको निधनपश्चात् उनलाई राजतन्त्र पक्षधर र गणतन्त्रविरोधीजस्तो गरी चित्रित गर्न खोजिएको देखिन्छ । खासमा गणतन्त्रप्रति नेता भट्टराईको रुचि वा अरुचि केही थिएन । न त राजतन्त्रप्रति अतिरिक्त सम्मोहन नै । किसुनजीमा थियो त केवल राष्ट्रियता र प्रजातन्त्रप्रतिको अविचलित निष्ठा र संकल्प । यही निष्ठाकै कारण सक्रिय राजतन्त्रको कडा विरोधी भट्टराई संवैधानिक राजतन्त्रको पक्षमा उभिएका थिए । कृष्णप्रसाद भट्टराई त्यस्तो ठाउँबाट पराजित भए जुन ठाउँ कांग्रेसको किल्ला मानिन्छ । तत्कालीन काठमाडौं क्षेत्र नं १ (जसको अधिकांश भाग अहिले क्षेत्र नं २ मा पर्छ) को ग्रामीण बस्तीबाहेक बानेश्वर, कोटेश्वर र गौशालाजस्ता सहरी भाग कांग्रेसको गढ मानिन्थ्यो । कांग्रेसका नेता भट्टराईलाई हराउन पार्टीभित्रैबाट अन्तर्घात भएको कुरा घामजत्तिकै छर्लंग छ । अन्तर्घातीहरू अहिले पनि राजनीतिमा सक्रिय छन् । काँग्रेसको राजनीति सुध्रिएको छैन । पार्टीभित्रै अन्तर्घातको अध्याय दोहोरिइरहेको छ । अहिले पनि पार्टीभित्र कोही भट्टराईको निष्ठा र इमानको अनुसरण गर्छु भनेर उभिन्छ भने त्यसविरुद्ध जेहाद नै छेडिन्छ । समग्रमा सरकार र राजनीतिक दलहरूका लागि भट्टराईको जीवनपद्धति र कार्यशैली प्रजातन्त्रको विश्वविद्यालय हो । मेलम्चीको पानीसँगै चुलिएको किसुनजीको चर्चा त्यति बेला मात्र सार्थक हुन्छ, जब शासकहरू र राजनीति गर्नेहरू लोकतान्त्रिक विपथीकरणलाई छाडेर प्रजातान्त्रिक पद्धति र सुदृढीकरणका निम्ति प्रतिबद्ध रहन्छन् । किनभने, राजनीतिमा अंकगणित मात्र होइन, मूल्यमान्यता, नैतिकता र सदाचारको पनि खोजी गरिन्छ ।"
लोकतन्त्र र त्रिशंकु संसद्,"निर्वाचन प्रणाली र प्रतिनिधिमूलक संसद् लोकतन्त्रको आधार हो । नागरिकको जनादेश नै संसदीय प्रतिनिधित्वको सार हो । सामान्यतया निर्वाचन आवधिक हुने गर्छ । जनतामा निहित सार्वभौमसत्ताको अभ्यास भयरहित, वस्तुगत निर्वाचन प्रणालीमार्फत हुन्छ । नागरिकको मतको उपयोग, संसद् र संसद्सृजित सरकारबाट हुने गर्छ । योग्यतामूलक प्रणालीबाट स्थापित प्रशासन समयानुकूल र सन्दर्भअनुरूप परिवर्तन हुने गर्छ । निर्वाचनको नतिजापश्चात्को राजनीतिक परिदृश्यमा कुनै पनि दलको स्पष्ट बहुमत नभएमा हङ पार्लियामेन्ट (त्रिशंकु संसद्) बन्छ । यस्तो अवस्थामा सरकार निर्माण गर्नुपर्दा दुई वा सोभन्दा बढी दलको समझदारी र आपसी सहमति आवश्यक पर्छ । विश्वव्यापी प्रचलन हेर्दा द्विसदनात्मक व्यवस्थापिका भएका मुलुकहरूमा विशेषतः तल्लो सदन वा हाम्रो सन्दर्भमा प्रतिनिधिसभासँग हङ पार्लियामेन्ट सम्बन्धित छ । राष्ट्रप्रमुखको भूमिका संवैधानिक मूल्य मान्यता र प्रावधानबमोजिम प्रभावी, लचिलो र आवश्यकताअनुरूप भिन्न हुन्छ । तरल राजनीतिक परिदृश्यमा विश्वव्यापी प्रवृत्ति विश्लेषण गर्दा राष्ट्रप्रमुखको कार्य संविधानको आशय र भावअनुकूल प्रभाव विश्लेषणसहितको सल्लाहकारी भूमिका निर्वाह गर्ने र महत्त्वपूर्ण निर्णयका लागि रचनात्मक सुझाव दिने हुन्छ । त्यस्तै समस्या समाधानका वैकल्पिक मार्गप्रशस्त गर्ने वातावरण सृजना गर्नु पनि संविधानको रक्षक एवं राष्ट्रप्रमुखको क्षेत्राधिकारभित्र पर्छ । लोकतान्त्रिक शासन प्रणालीमा बहुमत प्राप्त दलको नेता प्रधानमन्त्री हुने चलन छ । तर विश्वासको मत प्राप्त गर्न नसक्ने अवस्थामा प्रधानमन्त्रीको वैधानिक साख र गरिमा गुम्ने गर्छ । यसो हुँदा आपसी दलीय संवाद र अन्तरदलीय साझा सहमति आवश्यक पर्छ । दुई वा सोभन्दा बेसी दल मिल्दा सरकार अस्थिर हुन सक्छ भने प्रधानमन्त्रीको भूमिका कमजोर, अनिश्चित र असुरक्षित । यस्तो अवस्थामा दलीय सहमतिमा निर्देशक समिति तथा समन्वय समिति बनाएर सरकार गठनको आधार तयार गर्नु उपयुक्त देखिन्छ । हङ पार्लियामेन्टका कारण सरकार फेरबदल हुन सक्ने अवस्था आई राज्यका प्राथमिकताहरू कम गतिशील हुन सक्छन् । अन्तरदलीय सहमति टुटेको वा भंग भएको अवस्थामा सरकार निर्माण र सत्ताको अभ्यास र रणनीति निर्माणका लागि महत्त्वपूर्ण समय खेर जान सक्छ । त्यस्तै सरकार अस्थिर हुने जोखिम रहन्छ । राष्ट्रिय सवालका महत्त्वपूर्ण निर्णय गर्ने क्रममा दलहरूका आआफ्नै राजनीतिक झुकावका कारण फरक फरक दृष्टिकोण हुने हुँदा सहमति जुटाउन कठिन पर्छ । यो पार्लियामेन्टको सकारात्मक पक्ष पनि छ, जस्तो कार्यकारी अंगमा कुनै अमुक दलविशेषको स्वेच्छाचारिता र निरङ्कुशता हावी हुने खतरा रहँदैन । साथै सहमतिअनुकूलको दलीय विविधताको प्रतिनिधित्व हुने हुँदा समावेशी सरकार निर्माणमा सकारात्मक प्रभाव पर्न सक्छ ।हङ पार्लियामेन्ट र सहमतीय सरकार संसदीय लोकतन्त्रको परिस्थितिगत उपज हो । नेपालमा पनि यस्तो परिवेश विविध कालखण्डमा सृजित एवं अभ्यास भएको पाइन्छ । यस्तो विषम परिवेशमा नागरिक अपेक्षा र तत्कालीन साझा चुनौती सामना गर्दै भविष्यपरक दृष्टिकोणसहित गतिशील, सशक्त र नागरिकमैत्री शासकीय संयन्त्रको विकास र प्रबलीकरणमा नीति निर्माताहरूको सघन बहससहितको ऐक्यबद्धता जरुरी छ ।लामिछाने संघीय संसद् सचिवालय, मानव संसाधन विकास महाशाखा प्रमुख हुन् ।"
प्रदेश प्रमुखका उकुसमुकुस,"हामीले अभ्यास गरिरहेको प्रदेश र संघीय सरकार नेपालको संविधान२०७२ को मौलिक विशेषता हो । यी दुई सरकारले आफ्नो शक्ति संविधानले निर्दिष्ट गरेको बाटोबाट पाएका छन् । तर, अहिले संघीय सरकारले आफूखुसी डोजर चलाएर प्रदेश सरकारको अवधारणामाथि बलमिच्याइँ गरिरहेको छ । प्रदेश प्रमुखहरूले तीन वर्ष पूरा गरिसकेका छन् । उसो त, प्रदेशको सर्वोच्च आसनमा विराजमान प्रदेश प्रमुख आलंकारिक पद हो, तैपनि यसमार्फत संघीय सत्तारूढ नेतृत्वले आफ्नो शक्तिको प्रयोग गरिरहेको छ । यो पद धारकको हैसियत गैरराजनीतिक र सत्ताधारी दलभन्दा माथि छ । राजनीतिक व्यवस्थाभन्दा माथि प्रदेश प्रमुखको अधिकार छ कि छैन भन्नेमा हामीकहाँ बहसै हुन पाएन । प्रदेश मुख्यमन्त्री जनप्रतिनिधिले छनोट गर्छन् । प्रदेश प्रमुखको छनोट सोझै जनताबाट हुँदैन । यसलाई मनोनीत पद बनाउनुमा संविधानले निश्चित मनसाय बोकेको छ । मुख्यमन्त्री र प्रदेश प्रमुख दुवै चुनिएका प्रतिनिधि भए भने राजकीय शक्ति अभ्यासमा अन्तर्द्वन्द्व हुन्छ किनभने दुवै पदधारकले आफूले जनताबाट शक्ति पाएको ठान्छन् । अर्को निर्वाचित प्रदेश प्रमुखले आफ्नो प्रदेशका जनताको प्रतिनिधित्व त गर्छन् तर सरकारको गर्दैनन् । प्रदेश प्रमुखले संघ र प्रदेश सरकारबीच समन्वय गर्नुपर्ने हुन्छ जो निर्वाचित हुँदा सम्भव छैन ।प्रदेश प्रमुखले आफू बहालमा रहेको प्रदेशमा संघीय सरकारको प्रतिनिधित्व गर्छ । प्रदेश प्रमुख आफू बहाल रहेको प्रदेशको प्रथम व्यक्ति हो । प्रदेशको कार्यकारी शक्ति मुख्यमन्त्री र तिनको मन्त्रिमण्डलमातहत रहन्छ । प्रदेश प्रमुखले विभिन्न कार्यकारी कामका लागि केवल आफ्नो सहमति दिन्छन्, आफैंले स्वतन्त्र निर्णय भने लिन सक्दैनन् । संविधानअनुसार प्रदेश प्रमुख प्रादेशिकस्तरमा संवैधानिक प्रमुख हुन्छन्, संघ र प्रदेशबीच सेतुको काम गर्छन् । प्रदेश प्रमुखलाई संविधानले केही न्यायिक सुविधा र विधायकी शक्ति पनि दिएको छ ।नेपाल अहिले इतिहासकै कठिन घडीबाट गुज्रिरहेको छ । विगत सत्तरी वर्षमा नेपालले लोकतन्त्रको अपहरण, त्यसको पुनर्बहाली, अनेकौं सशस्त्र संघर्षका घुम्तीहरू र सामाजिक आन्दोलनहरू बेहोर्दै आएको छ । संविधान निर्माणताका वा अहिलेको कार्यान्वयन कालखण्डमा जनताले संघीय लोकतान्त्रिक गणतन्त्रमार्फत आमूल परिवर्तन भएको हेर्न चाहेका छन् । प्रादेशिक अभ्यासमार्फत परिपक्व गणतन्त्रको भावी रूपरेखा कोर्न चाहन्छन् । जनतामा लोकतन्त्रप्रति गहिरो आस्था र विश्वास छ । संघीयताले बहुतहको राजनीतिक नेतृत्व तयार पार्ने संरचना बनाउने बुझाइ पनि छ । संघीय संरचनामा संघ कमजोरै हुनुपर्ने भन्ने होइन । आखिर वर्तमान संविधानअनुसार पनि राज्यको केन्द्रीय भूमिका संघले नै खेल्ने हो । हामी संवैधानिक रूपमा प्रादेशिक अभ्यासमा गइसके पनि राजनीतिक संस्कृति सोअनुरूप अझै बन्न सकिरहेको छैन । नेपालले ग्रहण गरेको संघीय राज्य प्रणालीअन्तर्गत यहींको भूभाग र जनसमुदायबाट प्रदेश निर्माण गरिएको हो । तर, स्थायी सत्ताले यसलाई सहजै आत्मसात् गर्न नसक्नु यस व्यवस्थाको सबैभन्दा ठूलो चुनौती बनिरहेको छ । प्रदेश प्रमुखहरूको नियुक्ति, तिनले निर्वाह गर्ने भूमिका, संघ र प्रदेश सरकारले तिनलाई हेर्ने तरिका, पद धारण गरेका पात्रहरूको पृष्ठभूमि, सम्बन्धित प्रदेशहरूको आन्तरिक राजनीतिक विकासक्रमजस्ता पक्षले समग्रमा उनीहरूको भूमिकालाई परिभाषित गरिरहेका छन् । २०७४ माघमा पहिलोपटक सातै प्रदेशमा प्रमुख नियुक्त गरिए । अनेकौं अलमल र ढिलासुस्तीमाझ उनीहरूलाई मनोनयन गरियो । शेरबहादुर देउवाको सरकारले नियुक्ति दियो । वाम गठबन्धनसँग सहमति गरेर यी नियुक्तिको टुंगो लगाउनुपर्थ्यो । तर उक्त गठबन्धनसँग कुरा नमिलेपछि तत्कालीन राष्ट्रिय जनता पार्टी र संघीय समाजवादी फोरमसँग सहमति गरेर प्रदेश प्रमुखलाई पनि तत्कालीन सरकारले भागबन्डामा साझेदार बनायो । त्यतिखेर नियुक्ति पाएकाहरूमध्ये केहीको सामाजिक वा प्रशासनिक पृष्ठभूमि भए पनि सातै प्रदेश प्रमुखको दलीय आबद्धता प्रस्ट थियो । दलका कार्यकर्ताहरूले नै अवसर पाए । त्यसैगरी जुन प्रदेशको प्रमुख बनाइँदै छ, त्यही प्रदेशका बासिन्दाले पनि त्यो मौका पाए । प्रदेश बासिन्दालाई त्यहींको प्रमुख बनाउन नहुने परम्परा सुरुआतदेखि नै बसाइएन । यसैका कारण प्रदेश प्रमुखहरूमा आफ्नो दलीय र स्थानीय स्वार्थको टकरावहरू कतिपय अवस्थामा देखियो । खड्गप्रसाद शर्मा ओलीको प्रधानमन्त्रीत्वकालमा प्रदेश प्रमुखबाट कसैलाई किन हटाइए वा कसैले केका आधारमा नियुक्ति दिइयो भन्ने ठम्याउन सकिएन, जसका कारण स्वस्थ परम्परा बनाउने अवसर गुम्यो । अहिले हामीले अपनाएको प्रणालीआन्तर्गत मुख्यमन्त्री प्रादेशिक सरकारको प्रत्येक कार्यको अन्तिम जिम्मेवारी वहन गर्ने व्यक्ति मानिन्छ । प्रदेश प्रमुख पद प्रादेशिक सरकारलाई वा मुख्यमन्त्रीलाई कानुनसम्मत बाटोमा तगारो हाल्न बनाएको होइन । अहिलेसम्म कुनै प्रदेशको मुख्यमन्त्री फेरिएको छैन । तर छोटो समयमै प्रदेश प्रमुखहरू फेरिए । यसरी फेरिनुको एउटै अन्तर्य प्रधानमन्त्रीको निजी चाहना हो । उनले आफूलाई मन परेको व्यक्तिलाई लाभका पदमा पुर्याएको देखियो । प्रदेश प्रमुख र प्रदेश सरकार प्रमुखबीच सहमतिकै आधारमा सम्बन्धको विकास हुनुपर्ने हो । निर्वाचनपछि प्रदेश२ बाहेकका प्रदेशहरूमा एउटै दलको सरकार बन्यो । प्रदेश२ ले संविधानको परिधिभित्र रही संघसँग जुझारु रवैया अपनायो । प्रदेश प्रमुखलाई नियुक्त गर्दा सम्बन्धित प्रदेशको मुख्यमन्त्रीको सहमति लिने परम्पराको जग नै राख्न सकिएन । प्रदेशसभाको आन्तरिक शक्ति सन्तुलन फेरिन लाग्दा वा संघीय संसद्को द्वन्द्वको बाछिटा प्रादेशिक राजनीतिमा पर्दा, जब नयाँ प्रदेश सरकार निर्माणका सम्भावना वा विकल्पहरू देखिन थाल्छन् तब रेफ्री को रूपमा प्रदेश प्रमुखको भूमिकालाई संघीय सरकारले आफूअनुकूल प्रयोग गर्न सक्ने पृष्ठभूमि तयार हुन्छ । त्यतिखेर, सबैको दृष्टि प्रदेश प्रमुखतिर सोझिन्छ । पदले मात्र होइन व्यक्तित्वले झन् महत्त्वपूर्ण भूमिका निर्धारण गर्दो रहेछ । यो संविधानले प्रदेशको मियोका रूपमा प्रदेश प्रमुखलाई उभ्याउने मान्यता बोकेको छ । तर, हामीकहाँ प्रदेश प्रमुख पद राष्ट्रपतिको प्रतिनिधि हो कि नेपाल सरकारको भन्ने छुट्याउन मुस्किल पर्यो । पछिल्ला घटनाक्रम हेर्दा यी पदधारक कार्यकारीकै प्रतिच्छायाका रूपमा उभिए । कस्तो व्यक्ति बन्ने भन्ने कुरा ऊ केबाट निर्देशित छ भन्नेले फरक पर्छ अनि त्यसले नै दृष्टान्त निर्माण गर्न पुग्छ । प्रदेश प्रमुखहरूको निजी रुझानले गर्दा पनि उनीहरूको पदीय मार्ग दुरूह बन्यो । संविधानले आफ्ना सीमाहरूको बाबजुद केही मूल्यको जगेर्ना गरेको छ । जसरी संघमा राष्ट्रपतिलाई सुरुदेखि नै राजाको उत्तराधिरीजस्तो ठानियो, त्यस्तै रूपमा कतिपय प्रदेशमा त्यहाँका प्रमुखहरूलाई लिइयो । देशमा राजतन्त्र होइन, गणतन्त्र छ, यस्तोमा राजाले निर्वहन गर्ने धार्मिक क्रियाकलापको निरन्तरता राष्ट्रिपतिले दिन मिल्छ ?कतिपय प्रदेश प्रमुखहरूले आफ्नो पदको गरिमा र महिमालाई आत्मसात् गरेको पाइँदैन । यो पद चटक देखाउनका लागि होइन न पञ्चायतकालीन अञ्चलाधीशजस्तै अनेकथरी कर्मकाण्ड गरेर माथि लाई रिझाउनेकै लागि हो । प्रदेश प्रमुखको क्षेत्राधिकार र स्वविवेकीय भूमिका के हो, गतिशीलता र सक्रियतामा के भिन्नता छ, संघ र प्रदेशको द्वन्द्वमा कहाँनिर खुट्टा राख्ने हो, अत्यन्तै सीमित जिम्मेवारी भए पनि तर प्रदेश सरकार संकटमा पर्दा कसरी सहजीकरण र समन्वयकारी भूमिका खेल्ने, प्रदेश प्रमुखको मनमा संविधान हुने कि अन्य थोक, प्रदेशको अभिभावकीय भूमिका खेल्ने कि आफ्नो राजनीति सपार्ने, संघीय सरकारको संकेतमा प्रदेश सरकारलाई संकटमा पार्ने, तगारो हाल्ने कि नहाल्ने यस्ता अनेक अनुत्तरित प्रश्नहरू छन् ।हामीकहाँ राष्ट्रपतिको भूमिका नै विवाद र बहसको केन्द्रमा रहँदै आएको छ । यस्तोमा राष्ट्रपतिको दूतका रूपमा प्रदेश प्रमुखहरूले लिक कोर्न नसक्नु स्वाभाविकै हो । कतिपय निवृत्त प्रदेश प्रमुखहरूले आफूलाई भन्दा सीडीओलाई बढी संघीय सरकारले पुलपुल्याएको अनुभव बटुले । कतिपय प्रदेशप्रमुखले संविधानले दिएको भूमिका र तोकिदिएको जिम्मेवारीभित्र बस्नुभन्दा नस्लवादी राष्ट्रवादले खडा गरिदिएको कल्पित शत्रुसामु श्रेष्ठता सिद्ध गर्ने र निर्माण गरिएको कृत्रिम मानकको गौरवगानमै रमाएर आफूलाई सफल ठान्ने गरेका छन् । कोही यस पदलाई सुविधा प्राप्त मौका ठान्छन्, त कोही साविकका अञ्चलाधीशजस्तै सम्पूर्ण राज्य व्यवस्थालाई आफैंले थेगेको आत्ममुग्धतामा छन् । के प्रदेश प्रमुख भनेर तोकिएर पठाइएको पात्रलाई बिनाकुनै ठोस कारण प्रदेश सरकारले अस्वीकार गर्न सक्छ ? के कुनै प्रदेश प्रमुखले आफूलाई मुख्यमन्त्रीको समानान्तरमा शक्ति केन्द्रका रूपमा खडा गर्न सक्छ ? कतिपय मुलुकमा प्रदेश प्रमुख भएका व्यक्ति कालान्तरमा राष्ट्रपति बन्छन् । हाम्रोमा भने, यो पदबाट पुरस्कृत भएका पात्रहरूबाट यस्तो कति सम्भव होला ?हामीले राष्ट्रपतिको चियोचर्चामा निकै समय खर्च गयौं । त्यस अनुपातमा प्रदेशप्रमुखतिर नजर राखेनौं । तिनका उकुसमुकुस, गाह्रो साह्रो बुझेनौं । तिनलाई सही लिक समाउन सघाएनौं । केही प्रदेश प्रमुखहरूले आफ्नो सोच, सामर्थ्य र समन्वयमा असल रेखाचित्र कोरेका छन्, तिनको खोजी गरेनौं । संघीय सरकारको मतियार बनेर प्रादेशिक सरकारको छवि धमिल्याउने, परे प्रदेशसभा विघटन गर्ने आधार खोज्ने प्रदेश प्रमुखलाई हतोत्साहित गर्न प्रयास गरेनौं । प्रदेश प्रमुखहरूसमक्ष प्रादेशिक अभ्यासको गरिमा बढाउने अवसर र चुनौती नभएको होइन । विश्वप्रसिद्ध वैज्ञानिक आइज्याक न्युटन भन्थे, कुनै पनि क्रियाको बराबर र विपरीत प्रतिक्रिया हुन्छ, यस्तोमा कुरूप क्रियाको सुन्दर प्रतिक्रिया कसरी आउँछ ?"
म्यान्मारमा ७ प्रदर्शनकारी मारिए,"यांगुन (एजेन्सी) म्यान्मारमा सैनिक कु को विरोधमा गरिएका प्रदर्शनका क्रममा कम्तीमा ७ जनाको मृत्यु भएको छ । बुधबार गरिएको प्रदर्शनका क्रममा सुरक्षाकर्मीको गोली लागेर उनीहरूको ज्यान गएको हो । मृत्यु हुनेमा ५ जना केलका र २ जना बागोका रहेका समाचार संस्था रोयटर्सले जनाएको छ । प्रदर्शनकारीले बुधबार यांगुनस्थित एक चिनियाँ उद्योगमा आगो लगाइदिएका बीबीसीले जनाएको छ । साथै उनीहरूले चिनियाँ झन्डासमेत जलाएका छन् । म्यान्मारमा गत नोभेम्बरमा भएको चुनावमा व्यापक धाँधली भएको भन्दै म्यान्मारको सेनाले फेब्रुअरी १ मा सत्ता कब्जा गरेको हो । त्यसयता लोकतन्त्र पक्षधरहरूले आन्दोलन चर्काएका हुन् । स्वतन्त्र अन्तर्राष्ट्रिय पर्यवेक्षकहरूले भने चुनावमा धाँधली नभएको बताउने गरेका छन् । पछिल्ला दिनहरूमा सैनिक सरकारले प्रदर्शनकारीमाथि चरम दमन गर्न थालेको छ । प्रदर्शनका क्रममा हालसम्म ५ सय ८० जनाभन्दा बढीको ज्यान गइसकेको छ । नोभेम्बरमा भएको चुनावमा लोकतन्त्रवादी नेतृ आङ सान सुचीको दल नेसनल लिग फर डेमोक्रेसी (एनएलडी) ले अत्यधिक बहुमत ल्याएको थियो । सेना प्रमुख मिन ह्यालिङले देशमा निष्पक्ष चुनाव गर्ने बताउँदै आएका छन् । तर उनले चुनावको मितिबारे भने केही उल्लेख गरेका छैनन् । सत्ता कब्जा गरेसँगै एनएलडी प्रमुख सुची सैनिक नियन्त्रणमा छिन् । उनीविरुद्ध विभिन्न मुद्दा लगाइएको भए पनि त्यसविरुद्धका प्रमाण सार्वजनिक गरिएको छैन । नेतृ सुचीले आफूविरुद्धका आरोपहरू अस्वीकार गर्दै आएकी छन् । सैनिक कु सँगै सुचीसहित एनएलडीका दर्जनौं नेता, पत्रकार तथा मानवअधिकारकर्मीलाई पनि पक्राउ गरिएको छ । पछिल्ला दिनहरूमा देशका प्रमुख सहरहरूमा दैनिकजसो सरकारविरोधी प्रदर्शन हुँदै आएका छन् । सैनिक नरसंहारको संयुक्त राष्ट्रसंघ, युरोपेली संघ, अमेरिका, बेलायत, अस्ट्रेलिया, जापानलगायतले निन्दा गरेका छन् । लोकतन्त्र पक्षधर प्रदर्शनकारीमाथि सुरक्षाकर्मीले गरेको चरम दमन अस्वीकार्य भएको उनीहरूको भनाइ छ । यसअघि बेलायतसहित एक दर्जन देशका रक्षामन्त्रीहरूले यसअघि संयुक्त विज्ञप्ति जारी गरी सैनिक दमनको कडा निन्दा गरेका थिए ।"
ब्राजिलमा एकै दिन ४ हजारको मृत्यु,"ब्रासिलिया (एजेन्सी) ब्राजिलमा कोरोना भाइरसको संक्रमणका कारण एकै दिन कम्तीमा ४ हजार जनाको ज्यान गएको छ । अधिकारीहरूले २४ घण्टाको अवधिमा भाइरसको संक्रमणका कारण ४ हजार १ सय ९५ जनाको मृत्यु भएको पुष्टि गरेका अन्तर्राष्ट्रिय सञ्चारमाध्यमहरूले जनाएका छन् । यो भाइरसका कारण ब्राजिलमा एकै दिन मृत्यु भएको हालसम्मकै ठूलो संख्या हो । कोरोना भाइरस प्रभावित देशको सूचीमा दोस्रो स्थानमा रहेको ब्राजिल हालसम्म ३ लाख ३६ हजार ९ सय ४७ जनाको ज्यान गइसकेको छ । जोन्स हप्किन्स विश्वविद्यालयका अनुसार बुधबार साँझसम्म संक्रमित हुनेको संख्या १ करोड ३१ लाख ५ सय ८० पुगिसकेको छ । स्वास्थ्य मन्त्रालयका अनुसार पछिल्लो समय ब्राजिलमा कोरोना भाइरसको संक्रमण निकै तीव्र बन्दै गएको छ । अस्पतालहरूले बिरामीको चाप थेग्न नसकेपछि उपचारमा समस्या भएको जनाएका छन् । तर राष्ट्रपति जैर बोल्सोनारोले भाइरसको नियन्त्रणका लागि कुनै पनि प्रतिबन्ध तथा लकडाउन घोषणा नगरिने जनाएका छन् । भाइरस नियन्त्रणका कारण आवश्यक कदम नचालेको भन्दै उनको निकै चर्को आलोचना हुने गरेको छ । तर राष्ट्रपति बोल्सोनारोले भने आफ्नो नीतिको बचाउ गर्दै आएका छन् । उनले लकडाउन तथा प्रतिबन्धहरूका देशको अर्थतन्त्र बिग्रने दाबी गरेका छन् । जुन देशका लागि भाइरसको प्रभावभन्दा बढी हानिकारक हुने उनको दाबी छ । राष्ट्रपतीय कार्यालय अगाडि मंगलबार समर्थकमाझ बोल्दै बोल्सोनारोले क्वारेन्टाइन व्यवस्थाको आलोचना गरेका छन् । तर उनले भाइरसका कारण एकै दिन ४ हजार १ सय ९५ जनाको मृत्यु भएको बारे भने केही उल्लेख नगरेको बीबीसीले उल्लेख गरेको छ । ब्राजिलमा गत महिना मात्रै ६६ हजार ५ सय ७० जनाको ज्यान गएको थियो । जुन अघिल्लो महिनाको तुलनामा दोब्बर हो । ब्राजिलको पछिल्लो अवस्थाका कारण अन्तर्राष्ट्रिय समुदायसमेत प्रभावित हुने देखिएको स्वास्थ्यविद्हरूको भनाइ छ । अन्तर्राष्ट्रिय समुदायले गरेका सबैजसो प्रयासका लागि हाल ब्राजिल प्रमुख चेतावनीका रूपमा देखिएको छ, ब्राजिलको संक्रमणबारे अध्ययन गरिरहेका डाक्टर मिगुएल निकोलेलिसले भने, यदि ब्राजिल सुरक्षित रहेन भने विश्व नै सुरक्षित नहुने देखिन्छ किनकि हरेक साता नयाँ भेरियन्ट (प्रजाति) देखा परिरहेको छ । पोर्चुगलको एक स्वास्थ्य संस्थाका अनुसार कारण ब्राजिलका सबै राज्यका अस्पतालहरूमा ९० प्रतिशतभन्दा बढी सघन उपचार कक्ष कोरोना भाइरस संक्रमितले भरिएका छन् । कतिपय राज्यले अक्सिजन आपूर्तिमा समस्या भएको जनाएका छन् । भाइरसबाट सबैभन्दा बढी प्रभावित अमेरिकामा ३ करोड ८ लाख ४७ हजारभन्दा बढी संक्रमित छन् । बुधबार साँझसम्म अमेरिकामा मृत्यु हुनेको संख्या ५ लाख ५६ हजार ५ सय ४८ पुगिसकेको छ । त्यस्तै संक्रमित संख्याका आधारमा भारत, फ्रान्स र रुस क्रमशः तेस्रो, चौथो र पाँचौं स्थानमा छन् । भारतमा १ करोड २८ लाख १ हजार ७ सय ८५ जना संक्रमित भइसकेका छन् भने १ लख ६६ हजारभन्दा बढीको ज्यान गइसकेको छ । त्यस्तै, ४९ लाख २ हजार जनाभन्दा बढी संक्रमित रहेको फ्रान्समा मृत्यु हुनेको संख्या ९७ हजार ४ सय ३१ छ । जोन्स हप्किन्स विश्वविद्यालयका अनुसार रुसमा संक्रमितको संख्या ४५ लाख ५४ हजार ५ सय पुगेको छ । त्यहाँ भाइरसका कारण ९९ हजार ८ सय जनाको मृत्यु भइसकेको छ । सन् २०१९ को डिसेम्बरमा चीनको वुहानबाट फैलिएको कोरोना भाइरसका कारण हालसम्म विश्वभर २८ लाख ७६ हजारभन्दा बढीले ज्यान गुमाइसकेका छन् । विश्वविद्यालयका अनुसार १३ करोड २५ लाख ५७ हजारभन्दा बढी संक्रमित भइसकेका छन् ।"
"बाली जोगाउन धुनी, मैनबत्ती र हेलिकप्टर","पेरिस (कास) फ्रान्सका कृषकहरूले आफ्नो बालीलाई अत्यधिक ठन्डीबाट बचाउन मैनबत्ती, धुनी र हेलिकटरको सहयोगले न्यानो छर्कन थालेका छन् । गत साता २५ डिग्रीसम्म तापक्रम पुगेको फ्रान्समा आइतबारदेखि केही क्षेत्रमा माइनस ५ डिग्रीसम्म तापक्रम झरेपछि फलफूल र तरकारीलाई व्यापक क्षति पुगेको छ । एक्कासि हिउँ र बरफ परेर तापक्रम झरेपछि अंगुरखेती, बगैंचा र अन्य बालीनाली जोगाउन हेलिकप्टर र मैनबत्तीको प्रयोग गरेका हुन् । फ्रान्सले अचानक अत्यधिक ठन्डीको सामना गर्नुपरेपछि किसानहरूलाई आफ्नो बाली बर्बाद हुनबाट जोगाउन र घातक शीतमा सहज विकल्पहरू दिन दबाब परेको छ । ढिलो गरी आएको तुसारोले अंगुरबारी, बगैंचा र अन्य सागसब्जीलाई हानि पुर्याउने खतरा बढेपछि किसानहरूले तापक्रम अचानक झर्ने समस्याको समाधान गर्न विभिन्न प्रकारका सुरक्षासहित मैनबत्तीहरू, पानीको स्प्रे र हेलिकप्टरहरूबाट न्यानो छर्किरहेका छन् । केही ठाउँमा भने खेतीको बीचबीचमा धुनी लगाइदिएका छन् ।केही किसानले आफ्नो स्याउ बगैंचामा तुसारो पगाल्न पानी छर्किएका छन् । पानीले जेल उत्पादन गर्छ । त्यसैले तुसारोलाई गलाउँछ र तापक्रमलाई स्थिर राख्ने किसानहरूको भनाइ छ । त्यसले स्याउको ऊर्जा घटाउन कम गर्छ र चिसो पचाउन सहयोग दिन्छ । स्याउ फुल्न सहयोग पुर्याउँछ । बरफभित्र चिसो कम हुन्छ र पानीले त्यसलाई पग्लिनुअघि नै कम प्रभावी बनाइदिन्छ । फ्रान्सको दक्षिणी क्षेत्रस्थित बुर्गुन्डीमा भने ठूलठूला मैनबत्तीहरू बालिएका छन् । बालीको बीचबीचमा मैनबत्ती बालिदिँदा तापक्रम दिन्छ । बिरुवालाई न्यानो पारिदिन्छ र बरफ जम्न पनि पाउँदैन । केहीले भने हेलिकप्टरहरू भाडामा लिएका छन् । हेलिकटरले बालीनालीको फल र दानामा हावा दिएका छन् । फल र दानाहरू तुसारो जमेर बिगार्न नपाओस् भनेर त्यसो गरिएको हो ।"
अझै मापदण्डविपरीतका क्रसर,"(काठमाडौं)  ललितपुरको गोदावरी नगरपालिका७ स्थित देवीचौरमा एउटा क्रसर उद्योग चलाएको पाइएको छ । जसको नजिकै वाग्मती नदी छ । माटो सीधै वाग्मतीमा झर्छ । क्रसरको पारिपट्टि जंगल नै उजाड पारेर सडक खन्ने काम भइरहेको छ । डाँडापाखा उजाड देखिन्छन् । जनप्रतिनिधिले पनि केही गर्न सकेका छैनन् ।क्रसर चलाउने व्यवसायीले आफूहरूका कुरा नसुनेकाले यस्तो स्थिति निम्तिएको वडाध्यक्ष गिरीप्रसाद तिमिल्सिनाको गुनासो छ । पहिला बाटो खन्न स्वीकृति दिइए पनि अहिले बन्द गर्नभन्दा नमानेको उनको भनाइ छ । अहिले खानीका लागि भन्दै जथाभावी सडक खनिएको छ, उनले भने, वडाबाट स्वीकृति दिइएको छैन । तैपनि खोलानजिक क्रसर राख्न कसरी मापदण्ड पुग्छ ? बाटो खन्ने नाममा जथाभावी ढुंगा निकालिएको उनले बताए ।सूचना जारी गरेर बन्द गर्न भन्दा पनि टेरेनन्, व्यवसायी आफ्नै पाराले चलेका छन्, तिमिल्सिनाले भने, सहमतिविपरीत प्राकृतिक स्रोतको दोहन गर्ने काम भएको छ, पटकपटक भन्दा पनि हाम्रो कुरा सुनुवाइ भएन । सडक खनेर निस्किएको माटो, ढुंगा सीधै वाग्मतीमा जाँदा बर्खामा नदी थुनिने खतरा रहने सरोकारवालाको भनाइ छ । गोदावरीमा मात्र होइन, अन्यत्रको अवस्था पनि उस्तै छ । मापदण्डविपरीत जथाभावी क्रसर चलाइएका छन् । भीरपाखा उजाड हुने गरी डोजर लगाउँदै सडक खन्ने क्रम रोकिएको छैन । यति बेला जनप्रतिनिधिलाई बजेट सक्ने हतारो छ । सडकका नाममा जंगल मासिएका छन् । जथाभावी क्रसर चलाइएपछि सरकारले यसलाई व्यवस्थित गर्न भन्दै कानुन बनाउने तयारी गरेको छ । यसको जिम्मा संघीय मामिला तथा सामान्य प्रशासन मन्त्रालयले पाएको छ । तर अहिलेसम्म स्पष्ट मापदण्ड तथा कानुन नहुँदा क्रसरहरूलाई व्यवस्थित गर्न नसकिएको मन्त्रालयले बताएको छ । संसद्मा लैजान अझै तीन साता लाग्ने मन्त्रालयका प्रवक्ता वसन्त अधिकारीले जानकारी दिए । ऐन बनाउन मन्त्रिपरिषद्बाट सैद्धान्तिक सहमति मागेका छौं, यससम्बन्धी प्रक्रिया अघि बढ्दै छ, उनले भने, प्राकृतिक स्रोतसम्बन्धी ऐन नबन्दासम्म मापदण्डबाटै काम अघि बढाउन लागिएको हो । यसमा केही कुरा सुधार गर्न उद्योग, अर्थ र गृह मन्त्रालयसँग सुझाव मागिएको उनको भनाइ छ । पुरानो मापदण्डमा केके सुधार गर्नुपर्छ भनेर सुझाव मागिएको हो । उद्योग मन्त्रालयबाट मात्र सुझाव प्राप्त भएको छ । अन्य मन्त्रालयबाट आइसकेको छैन, अधिकारीले भने, सबैबाट सुझाव आएपछि त्यसलाई कम्पाइल गरेर मन्त्रिपरिषद्मा लैजाने योजनामा छौं । गृह मन्त्रालयका प्रवक्ता चक्रबहादुर बुढाले पनि संघीय मामिला तथा सामान्य प्रशासन मन्त्रालयले नयाँ मापदण्ड बनाएर ड्राफ्ट गरेपछि नियमन गर्न सहज हुने बताए । पटकपटक निर्देशन दिएर मापदण्डअनुसार क्रसर चलाउने र मापदण्ड नपुगेकालाई बन्द गराउने हो, उनले भने । संघीय सरकारले बनाएको मापदण्डलाई सबै तहले कार्यान्वयन गर्नुपर्छ । तर स्थानीय तहले कतिपय मापदण्ड नपुगेका क्रसरलाई सञ्चालन अनुमति दिएको रिपोर्ट मन्त्रालयमा आएको छ, अधिकारीले भने, त्यसैले यस्तो अवस्थामा के गर्ने ? स्थानीय सरकारले गर्नुपर्ने कामलाई केन्द्रबाट हामीले रोक्नु व्यावहारिक हुन्न । त्यसैले सम्बन्धित निकाय जिम्मेवार हुनुपर्ने उनले बताए ।मापदण्ड पालना भए, नभएको हेर्न प्रत्येक जिल्लामा जिल्ला समन्वय समितिको अध्यक्षतामा समिति छ, उनले भने, त्यो समितिले अनुगमन निरीक्षण गरेर मापदण्ड पालना गरिएको नपाइए कारबाही गर्नुपर्छ । क्रसर सञ्चालक भने मापदण्ड अव्यावहारिक भएको गुनासो गर्छन् । उनीहरूले पटकपटक मापदण्ड व्यावहारिक हुन नसक्दा क्रसर चलाउन नसकिएको भन्दै आएका छन्, अधिकारीले भने, त्यसैले यसलाई संशोधन र व्यावहारिक बनाउने काम संघीय मामिला मन्त्रालयको हो । यसभन्दा अघिल्लो मापदण्ड पनि संघीयमार्फत नै बनाइएको हो । गृह मन्त्रालयका अनुसार अहिलेसम्म ६८ जिल्लाबाट मात्र क्रसरबारे तथ्यांक प्राप्त भएको छ । यसअनुसार ती जिल्लामा दर्ता भएका ७ सय १ वटा क्रसर छन् । राष्ट्रिय गौरवका आयोजना र राष्ट्रिय प्राथमिकताप्राप्त आयोजना केन्द्रित गरी १ सय ६ वटा क्रसर सञ्चालित छन् । बिनादर्ता सञ्चालित क्रसर भने १ सय ३२ छन् । ९ जिल्लाबाट भने अझै विवरण आएको छैन । केही पहाडी र हिमाली जिल्लामा क्रसर नभएको जानकारी आएको मन्त्रालयले बताएको छ ।"
गुणस्तर र तौल कम दिएर निर्माण सामग्रीमा ठगी,"भदौ १२ मा उक्त ब्याचका सम्पूर्ण उत्पादन बजारबाट फिर्ता गर्न र १६ एमएम एफई ५०० को बिक्रीवितरण बन्द गरी १५ दिनभित्र स्पष्टीकरण पेस गर्न विभागले निर्देशन दिएको थियो ।धादिङस्थित मंगलम सिमेन्ट उद्योगको उत्पादन पीपीसीमा पनि कम्प्रेसिभ स्ट्रेन्थ पनि गुणस्तरअनुकूल नपाइएको विभागले जनाएको छ । भदौ २६ मा उल्लिखित ब्याचका सम्पूर्ण उत्पादन बजारबाट फिर्ता गर्न, पीपीसीको बिक्रीवितरण बन्द गर्न र १५ दिनभित्र स्पष्टीकरण पेस गर्न विभागले निर्देशन दिएको थियो । त्यसपछि पुनः संकलित नमुना गुणस्तरको पाइएपछि बिक्रीका लागि खुला गरिएको थियो ।यीबाहेक विभागले गरेको परीक्षणमा भूगर्भर् सिमेन्ट, रिलायन्स सुपरटेक सिमेन्ट, नेपाल पोलिपाइप प्रालि, नारायणी माइक्रो पाइप उद्योग, शुभश्री जगदम्बा सिमेन्ट, मंगलम ई प्रालिका उत्पादनमा पनि केही कैफियत देखिएको विभागले बताएको छ । नारायणी सिमेन्ट उद्योग, गृहलक्ष्मी मेटल ई प्रालि, रोल्पा सिमेन्ट, सम्राट् सिमेन्ट कम्पनीको उत्पादनमा पनि कैफियत देखिएको विभागका महानिर्देशक पुडासैनीले जानकारी दिए । केहीलाई स्पष्टीकरण र केहीलाई पुनः नमुना संकलन गरेर परीक्षणको काम भइरहेको छ, उनले भने, सवारीसाधनको अभावमा पर्याप्त अनुगमन गर्न सकेका छैनौं । उजुरी आएका ठाउँमा भने अनुगमन गरिरहेका छौं ।यता सिमेन्ट उत्पादक संघका अध्यक्ष ध्रुव थापाले भने विगतमा सिमेन्टका बोराबाट अपरेसन गर्ने चलन भए पनि पछिल्लो समय त्यो बन्द भएको दाबी गरे । गुणस्तरका विषयमा सानातिना प्राविधिक कारण छिटफुट समस्या देखिए पनि मिसावट र न्यून गुणस्तरको नभएको उनको भनाइ छ । प्रतिस्पर्धाका कारण आठदस वर्षअघि सिमेन्ट सस्तो थियो । काठमाडौंमा अपरेसन गरेर सिमेन्ट बिक्री गरेको गुनासो हुन्थ्यो । तर अहिले त्यस्तो काम भएको छैन, थापाले भने । व्यवसायीले जानाजान त्यसो नगरेको उनको भनाइ छ ।"
कालीमाटीमा स्टल छुट्याइए पनि आएनन् किसान,"(काठमाडौं)  कालीमाटी तरकारी बजारमा बिचौलियामाथि हस्तक्षेप गर्न सरकारले गत साता किसानका लागि स्टल छुट्यायो । तरकारी राखेबापत प्रतिकिलो २० पैसा भाडादर राखेर चैत १८ देखि १२ वटा स्टल छुट्याइएको थियो । सुरुको दिनमा किसान र किसानको प्रतिनिधि गरी चार जना आए पनि त्यसयता स्टल रित्तै छ ।आन्तरिक उत्पादन न्यून हुँदा स्टल खाली भएको कालीमाटी फलफूल तथा तरकारी बजार विकास समितिले जनाएको छ । समयमै वर्षा नहुँदा स्थानीय उत्पादन बजारमा आउन नसकेको हो । समितिका अनुसार कालीमाटी तरकारी बजारमा सामान्यतया दैनिक आठ सयदेखि साढे आठ सय टन तरकारी भित्रिन्छ । तर अहिले दैनिक ६ सयदेखि सात सय टनको बीचमा मात्रै आइरहेको छ । आयातित तरकारीमध्ये ३५ देखि ४० प्रतिशत भारतबाट भित्रिएको समितिले जनाएको छ ।किसानको स्टल खाली हुनुमा मुख्य कारण उत्पादनलाई पनि मानेका छौं । लकडाउनको क्रममा उत्पादन पर्याप्त थियो, अहिले छैन, समितिका कार्यकारी निर्देशक विनोदकुमार भट्टराईले भने, केही उत्पादन स्थानीय बजारमै पनि खपत भइरहेको छ । त्यही भएर कालीमाटी बजारमा त्यति चाप छैन । किसानले तरकारी टाढाबाट ल्याउनुपर्ने भएकाले पनि समस्या बताएको उनले बताए । तरकारीको व्यावसायिक खेती सुरु भए पनि पर्याप्त छैन । किसानहरूले थोरैथोरै उत्पादन गरी संकलन गरेर व्यवसायीमार्फत नै बजारसम्म पुर्याउँछन् । उपभोक्तासम्म आइपुग्दा विभिन्न तहकै कारण किसानले मूल्य पाएका छैनन् । उपभोक्ता भने चर्को मूल्य तिर्न बाध्य छन् । त्यसलाई केही हदसम्म अन्त्य गर्न कालीमाटीमा किसानकै स्टल सुरु गरिएको हो । बिचौलियाहरू हटाउन र किसानको गुनासो सुन्नका लागि व्यवस्था गरेका छौं । खेतमा बन्दा कुहिने, बिक्री हुन नसकेर ट्याक्टर लगाउनुपर्ने अवस्था अन्त गर्नकै लागि स्टल राखेका हौं, कार्यकारी निर्देशक भट्टराईले भने, तर किसानहरू आएनन् । किसानले उक्त स्टलमा २१ घण्टासम्म तरकारी राखेर बिक्री गर्न सक्छन् । कालीमाटी होलसेल बजारमा बिक्री नभए बल्खुमा पनि बेच्न सकिने समितिले जनाएको छ । स्टलबाट किसानले सानो परिमाणमा बिक्री गर्न पाउँदैनन् । बोराक्रेटकै हिसाबले बिक्री गर्नुपर्ने समितिले जनाएको छ ।हाल कालीमाटी तरकारी बजारमा पाँच सय स्टल छन् । ती स्टलहरू १५ वर्षको सम्झौता गरेर वितरण गरिन्छ । किसानका लागि छुट्याइएका १२ वटा स्टलमा दुई सय टनसम्म तरकारी ल्याउँदा ४ सय रुपैयाँ भाडा तिर्नुपर्छ । त्योभन्दा माथि हुँदा प्रतिकिलो २० पैसाको दरले शुल्क लाग्नेछ । यो रकम स्टल व्यवस्थापनमा खटिएका कर्मचारीका लागि खर्च गरिने समितिले जनाएको छ । एउटै किसान सधैं आउँदैन, कहिलेकाहीँ आउने हो । त्यही भएर किलोको २० पैसा भाडादर राखेका छौं, भट्टराईले भने, शुल्क नलिँदा जोकोही आउन सक्छन् । किलोको २० पैसा हुँदा किसानको दायित्व पनि बढ्छ । उनीहरूले काठमाडौंको बजारबारे बुझ्न पनि पाउँछन । त्यति हुँदा पनि किसानलाई फाइदा नै हुन्छ ।किसान नआएपछि भारतबाट तरकारी ल्याउने र त्यहीँकै व्यवसायीले स्टल मागिरहेका छन् । तर संकलनकर्ता र स्वार्थ रहेकालाई स्टल प्रयोग गर्न नदिएको समितिले जनाएको छ । उक्त स्टलमा किसानबाहेक तरकारी संकलनकर्तालाई पनि प्राथमिकतामा राखिएको छैन । व्यक्ति र व्यापारी विशेष गरेर पनि दिइएको छैन । बिचौलियालाई दिएका छैनौं । लक्षित समूहलाई मात्रै दिन खोजेको हो, समितिका सूचना अधिकारी विनय श्रेष्ठले भने, किसान आए भने किसानलाई उपलब्ध गराउँछौं, नभए खाली नै राख्छौं । किसानलाई ओभरटेक गर्ने सम्भावना भएकाले अन्यलाई स्टल उपलब्ध नगराइएको समितिको भनाइ छ । किसान स्टलको सन्दर्भमा जिल्लामा रहेका कृषि ज्ञान केन्द्रहरूलाई पनि जानकारी गराएको समितिले जनाएको छ । उपत्यकामा मुख्यतः धादिङ, नुवाकोट, काभ्रे, चितवन, मकवानपुरलगायत तराईका जिल्लासँगै भारतबाट तरकारी भित्रिन्छ । यी क्षेत्रबाट आयातित तरकारी कालीमाटी, बल्खु, टुकुचा, कोटेश्वरलगायत तरकारी बजारमा बिक्री हुन्छ ।"
अर्बपति सूचीमा चौधरीको स्थान खस्कियो,"उक्त सूचीमा एलन मस्क दोस्रो स्थानमा छन् । टेस्ला कम्पनीका प्रमुख उनको सम्पत्ति १५१ बिलियन अमेरिकी डलर छ । गत वर्ष उनी २१ नम्बरमा थिए । त्यतिबेला उनको सम्पत्ति ३५६ बिलियन थियो । यस्तै, तेस्रो स्थानमा फ्रान्सको फेसन कम्पनीका प्रमुख बनार्ड अर्लन्ट परेका छन् । यो वर्ष उनको सम्पत्ति १५० बिलियन अमेरिकी डलर छ । गत वर्ष उनी ९४१ बिलियन अमेरिकी डलर सम्पत्तिसहित तेस्रो स्थानमै थिए । गत वर्ष दोस्रो स्थानमा रहेका बिल गेट्स यो वर्ष चौथो स्थानमा परेका छन् । यो वर्ष उनको कुल सम्पत्ति १२४ विलियन अमेरिकी डलर छ । अमेरिकामा माइक्रोसफ्ट कम्पनीका मालिक उनको सम्पत्ति गत वर्ष १०६५ बिलियन अमेरिकी डलर थियो ।"
खुलेनन् चिज उद्योग,"(म्याग्दी)  कोरोनाका कारण बन्द भएका यहाँका चिज उद्योगहरू अझै खुलेका छैनन् । लकडाउन हटे पनि चिज सेवन गर्ने खास ग्राहक नआउँदा गाईपालक किसान निराश भएका छन् । जिल्लाको अन्नपूर्ण गाउँपालिका५ पाउद्वार, ६ घारा र ८ राम्चेमा रहेका चिज उद्योग गत वर्षको फागुनदेखि बन्द छन् ।अन्नपूर्ण चक्रीय पदमार्गका तातोपानी, घोरेपानी, घान्द्रुकदेखि मुस्ताङसम्मका होटल खुला भए पनि पर्यटक आएका छैनन् । कोरोना कहरले उद्योग मात्र बन्द भएन, उद्योगमा स्टक रहेको दसौं टन चिज सड्यो । पर्यटक घट्न थालेसँगै चिजको माग घट्यो । हिउँदको अफ सिजनमा उत्पादित चिजको स्टक धेरै थियो । लकडाउन सुरु भएपछि प्रतिकेजी ५ सयमै स्थानीयलाई बिक्री गरे पनि स्टक आउट भएन, लाखौं मूल्य बराबरको चिज कुहिएर खेर गयो, घारको हिमालय चिज उद्योगका श्याम खड्काले भने, चिज उत्पादन बन्द मात्र भएको छैन, किसान हतोत्साही भै धमाधम गाई नै बेच्न थालेका छन् । फेरि उद्योग सुरु नहोला कि भन्ने डर भएको उनले बताए ।३५ कृषक आबद्ध नीलगिरि गाईपालन कृषि सहकारीले स्थापना गरेको हिमालय चिज उद्योगमा खपत हुने दैनिक तीन सय लिटर दूध खेर गइरहेको छ । त्यसैगरी पाउद्वार माविले स्थापना गरेको खयरवराही चिज उद्योगमा दैनिक ७० लिटर र राम्चेदेउराली चिज उद्योगमा दैनिक ५० लिटर दूध अहिले खेर गइरहेको छ । दूधको पनिरसहित विभिन्न खाद्यवस्तु उत्पादन गर्न सकिन्छ तर नजिकै ठूला बजार छैन, चिजलाई जस्तो धेरै दिन स्टोर गरी राख्ने हामीसँग उपकरण छैन, खयरवराही चिज उद्योगका कर्मचारी नौलबहादुर तिलिजाले भने, लकडाउन खुकुलो भएसँगै होटललगायत क्षेत्र खुले पनि बाह्य तथा आन्तरिक पर्यटक आएका छैनन् ।पर्यटकको खानामा प्रयोग हुने प्रमुख सामग्री चिजको माग अधिक भएपछि वरपरका बस्तीका किसानहरू मिलेर चिज उद्योग खोलेका थिए । घोरेपानी, तातोपानी समेतका पर्यटकीय क्षेत्रदेखि पोखराको लेकसाइडका होटलरेस्टुरेन्टमा हाम्रो चिजको माग थियो । कोरोनाले डामाडोल भयो, हिमालयन चिज उद्योगका कृषक लीलबहादुर खड्काले भने, दूध बेचेर घरमै राम्रो आम्दानी गर्ने आशामा ८० हजार रुपैयाँसम्म तिरेर होलिस्टिक, न्युजिल्यान्ड जर्सीलगायत उन्नत गाई किन्यौं तर अहिले दूध बिकेकै छैन ।"
डेभलपमेन्ट बैंकर्स एसोसिएसनमा पोखरेल,"काठमाडौं (कास) डेभलपमेन्ट बैंकर्स एसोसिएसन नेपालको अध्यक्षमा मुक्तिनाथ विकास बैंकका प्रमुख कार्यकारी अधिकृत प्रद्युमन पोखरेल चयन भएका छन् । मंगलबार चितवनमा सम्पन्न एसोसिएसनको १५ औं वार्षिक साधारणसभाले अध्यक्ष पोखरेलसहित नयाँ कार्यसमितिका पदाधिकारीहरू सर्वसम्मतिबाट चयन गरेको हो । समितिको उपाध्यक्षमा सुयोग श्रेष्ठ, सचिवमा बोधराज देवकोटा र कोषाध्यक्षमा प्रवीण बस्नेतलगायत सदस्यहरू छन् । नवनिर्वाचित अध्यक्ष पोखरेलले सबैको सहयोगबाट विकास बैंकहरूको हक र हितका लागि काम गर्ने प्रतिबद्धता जनाए ।"
मेगाका ग्राहकलाई टर्किस एयरलाइन्समा छुट,काठमाडौं (कास) मेगा बैंक नेपाल र टर्किस एयरलाइन्सबीच बैंकका ग्राहकहरूलाई छुट उपलब्ध गराउनेसम्बन्धी सम्झौता भएको छ । सम्झौताअनुसार बैंकका डेबिट र क्रेडिट कार्ड प्रयोगकर्ताहरूले टर्किसको हवाई यात्रामा छुट पाउनेछन् । यो टर्किस एयरलाइन्सको काठमाडौंबाट उडान हुने अमेरिका र युरोपियन देशमा लागू हुने बैंकले जनाएको छ । बैंककी नायब सीईओ रविना देशराज श्रेष्ठ र टर्किस एयरलाइन्सका कन्ट्री जनरल म्यानेजर अब्दुल्ला टंकर केसीसीले सम्झौतापत्रमा हस्ताक्षर गरे ।
प्राइम र नाई युनियनबीच सम्झौता,काठमाडौं (कास) प्राइम कमर्सियल बैंक र नाई ट्रेड युनियनबीच व्यवसायीहरूलाई बैंकिङ सेवा उपलब्ध गराउने उद्देश्यसम्बन्धी सम्झौता भएको छ । युनियनका अध्यक्ष गजेन्द्र ठाकुर र बैंकका प्रमुख कार्यकारी अधिकृत नारायणदास मानन्धरले सम्झौता पत्रमा हस्ताक्षर गरे । हातमा सीप भएका व्यक्तिहरूलाई स्वावलम्बी बनाई उनीहरूको पेसालाई व्यवसायीकरण गर्ने उद्देश्यले सम्झौता भएको बैंकले जानकारी दिएको छ ।
राजस्व छली गर्ने फर्मविरुद्ध मुद्दा,काठमाडौं (कास) राजस्व अनुसन्धान विभागले राजस्व छलीको आरोपमा अभिनाश इन्टरनेसनल प्रालिका सञ्चालक प्रविन्द्र साह गोढ तथा फर्मको बैंक खाता सञ्चालक जाबिर अन्सारीविरुद्ध मंगलबार उच्च अदालत पाटनमा मुद्दा दर्ता गरेको छ । झूटा तथा नक्कली मूल्य अभिवृद्धि कर बिजक प्रयोग गरी राजस्व छली गरेको भन्दै विभागले ५ करोड २९ लाख ८५ हजार रुपैयाँ जरिवाना र कैद माग गरेको छ । फर्मले नक्कली तथा झूटा बिजक उपलब्ध गराएको विभागले विज्ञप्तिमा जनाएको छ ।
हेल्प नेपालले चाहेको प्रतिद्वन्द्वी,"(काठमाडौं)  लिग चरणको अन्तिम खेलमा एपीएफ क्लबले हेल्प नेपाल स्पोर्ट्स क्लबमाथि सोझो सेटको जित हासिल गरेपछि आरबीबीएनभीए राष्ट्रिय क्लब लिग भलिबलमा पुरुषतर्फ उपाधिका लागि यी दुवै टिम भिड्ने भएका छन् । महिलातर्फ न्यु डायमन्ड र नेपाल पुलिसबीच उपाधि भेट हुनेछ । क्लब लिगको पाँच संस्करणमा एपीएफ फाइनल नपुगेको यो पहिलोपल्ट हो । हेल्प नेपाल लगातार पाँच जितसहित मंगलबार नै फाइनल पुगिसकेको थियो । फाइनल पुग्ने अर्को टिमका लागि बुलबुले रारा, त्रिभुवन आर्मी र एपीएफ प्रतिस्पर्धामा थिए । लिग चरणको अन्तिम दिन बुधबार पहिलो खेलमा बुलबुले राराले नयाँबजार सामाजिक युवा क्लबमाथि २५१९, २५१२, २५२१ को सोझो सेटमा जित निकाल्यो । यो नतिजाले आर्मीलाई फाइनलमा पुग्न पुलिसमाथि सोझो सेटको जितको दबाब बढ्यो । सुरुआती दुई सेट जितेर पनि लिगको साबिक विजेता आर्मीले खेल जित्न सकेन । पुलिसले त्यसपछि लगातार तीन सेट जित्यो । १ अंक जोडे पनि आर्मी फाइनलबाट बाहिरियो । उपाधि दाबेदार आर्मी पुलिससँग २५१९, २५२३, २४२६, २३२५, १११५ को प्रतिस्पर्धात्मक सेटमा पराजित भएको हो । हामी ३० को सेटमा खेल जित्न आएका थियौं, सम्भव पनि थियो । सुरुआती २ सेट जितेपछि हाम्रा खेलाडी अधिक आत्मविश्वासी देखिए । त्यसपछि तीन सेट पुलिसले चोरेको उनीहरूले पत्तै पाएनन्, आर्मीका प्रशिक्षक जगतबहादुर सिंहले भने, हाम्रो सबै क्षेत्रमा कमजोरी देखियो । मुख्य गरी रिसिभमा सुधार भएन । रिसिभ नहुने बित्तिकै समग्र टिमको प्रदर्शनमा असर पुग्ने भइहाल्यो ।दिनको अन्तिम खेल एपीएफले जितेको अवस्थामा फाइनल पुग्ने थियो, अन्यथा बुलबुले रारा फाइनलमा पुग्ने समीकरण बन्यो । हेल्प नेपाललाई फाइनलमा तीन पाकिस्तानी अन्तर्राष्ट्रिय खेलाडीसम्मिलित बुलबुले राराभन्दा एपीएफ नै सहज हुने निश्चित थियो । भारतीय राष्ट्रिय टोलीका कप्तान विनित कुमारसहित दुई मुख्य खेलाडीलाई हेल्प नेपालले आराम दियो । दोस्रो सेटमा तालमेल देखिएन र एपीएफले सहज जित निकाल्यो । २५१८, २५१८, २५२३ को सोझो सेटमा पराजित हुँदा पनि हेल्प नेपालका खेलाडीमा कुनै ग्लानिभाव थिएन । किनभने फाइनलमा उनीहरूले चाहेको प्रतिद्वन्द्वी पाएको थियो । तीन सेटको खेल हेर्दा हेल्प नेपाल हार्न चाहने तर एपीएफ जित्न नचाहने जस्तो स्पष्ट देखिन्थ्यो । सायद एपीएफले पनि सोचेको थिएन हेल्प नेपालले दोस्रो सेट टिम कोर्टमा उतार्नेछ । दुवै टोलीले लगातार नकारात्मक अंक दिइरहेका थिए । मुख्यगरी एपीएफले सर्भ र रिसिभमा गल्ती गरिरह्यो । रोहित र विनित नहुँदा आक्रमणको जिम्मा पाएका हेल्प नेपालका अमृत थापा र याम क्षेत्रीले पनि शट प्रहारमा जाँगर देखाइरहेका थिएनन् । उनीहरूको सर्भ र स्पाइक लगातार आउट भइरहेको थियो । मानौं दुवै टोली जित्नै चाहँदैनन् ।हामीले आज रणनीतिक रूपमा खेल्यौं । लगातारको खेलले हाम्रा मुख्य खेलाडीले आराम पाएका थिएनन् । भोलिको फाइनलमा राम्रो प्रदर्शनका लागि आज हामीले उनीहरूलाई खेलाएनौं, हेल्प नेपालका प्रशिक्षक रमेश केसीले भने, प्रतियोगिताभर एउटै सेट खेलेकाले बेन्चका खेलाडीले अवसर पाएका थिएनन् । आज पहिलो खेल खेलेका उनीहरूबीच राम्रो तालमेल बन्न सकेन र हामी हार्यौं । उनले फाइनल खेल जित्नका लागि खेलिने र सशक्त प्रदर्शन गर्ने विश्वास दिलाए । खेलको यो नतिजालाई दुवै टोलीले सामान्य रूपमा ग्रहण गरे पनि बुलबुले राराका लागि भने टाउको दुखाइ बन्यो । बुलबुले राराका अध्यक्ष तथा प्रशिक्षक निरमकुमार शाहीले यो खेललाई मिलेमतोको आरोप लगाए । तर उनले प्रमाण पेस गर्न सकेनन् । राखेप कभर्डहलमा उपस्थित झन्डै २ सय समर्थक पनि यो खेलबाट खुसी थिएनन् । खेल मिलेमतो भएको आरोप लगाएका केही दर्शक टिकटको पैसा फिर्ता गर्, सेटिङ हान्न पाइँदैन जस्ता नारा लगाउँदै कभर्डहलबाट बाहिरिए । भीडबाट धेरैपल्ट सेटिङको कुरा उठेको थियो । केही दर्शक, नेपालको चलन, यहाँ पनि भयो पालन जस्ता नारा लगाइरहेका थिए । विरोध गर्नेमा बुलबुले रारा क्लबका केही अफिसियल पनि थिए । खेल जित्न चाहनुभएको देखिएन, किन ? भन्ने प्रश्नमा हेल्प नेपालका प्रशिक्षक केसीले माइन्ड गेम खेलेको प्रतिक्रिया दिए । हामी पैसामा बिक्ने टोली होइनौं र उपाधि जित्न सक्षम टोलीलाई फिक्सिङ गर्नु आवश्यक छैन । त्यो हाम्रो नैतिकताले पनि दिँदैन । एउटा कुरा के हो भने हामी फाइनलमा सहज प्रतिद्वन्द्वी चाहन्छौं ।महिलातर्फ एपीएफलाई ३१ को सेटमा अप्रत्याशित हार चखाउँदै होङगान्जी न्यु डायमन्ड क्लबले महिलातर्फ उपाधिका लागि नेपाल पुलिससँग खेल्ने भएको छ । लिग चरणको अन्तिम खेलमा पुलिसले त्रिभुवन आर्मी क्लबलाई सोझो सेटमा पराजित गरेको हो । लिग चरणको अघिल्लो सेटमा नेपाल पुलिसमाथि ३० को सोझो सेटमा जित निकालेको न्यु डायमन्ड जारी प्रतियोगितामा उच्च लयमा देखिन्छ । त्रिभुवन आर्मीसँग इतिहासमै पहिलोपल्ट ३२ को सेटमा पराजित भए पनि राष्ट्रिय टोलीका कप्तान अरुणा शाही र मुख्य स्पाइकर प्रतिभा मालीप्रेरित डायमन्डले प्रेरणादायी प्रदर्शन गरिरहेको छ । हामीले लामो समयपछि राष्ट्रिय प्रतियोगिताको फाइनलमा पुग्दा खुसी छौं, एनभीए क्लब लिगको पहिलो संस्करण विजेता न्यु डायमन्डका प्रशिक्षक कुमार राईले फाइनल रणनीतिबारे भने, अघिल्लो खेलमा पुलिस र आज एपीएफलाई हराएपछि हाम्रा खेलाडीहरू उच्च मनोबलमा छन् । त्यसबाहेक हाम्रो समग्र सेट नै लयमा देखिएको छ । रिसिभ र ब्लकमा सुधार भएको छ र यही नतिजा फाइनलमा दोहोर्याउन चाहन्छौं ।क्लब लिगका यसअघिका चारै प्रतियोगिताको फाइनल खेलेको साबिक विजेता एपीएफका प्रशिक्षक महेश चौधरी अप्रत्याशित हारपछि स्तब्ध देखिन्थे । उनी पुरुषको तुलनामा महिला टोलीप्रति विश्वस्त थिए । तर नतिजा उल्टो भयो । उनले समग्र टिमको प्रदर्शनमा प्रश्न उठाए । सुरुमा हाम्रो रिसिभमा समस्या भयो । रिसिभै बिग्रेपछि खेल राम्रो हुने कुरै भएन । त्यसपछि काउन्टर एट्याकको प्रयास पनि असफल रह्यो, चौधरीले भने, नेपालगन्जमा जितेपछि हाम्रा खेलाडीहरू उत्साही थिए । फिटनेसको समस्या थिएन । उनले कोरोना महामारीका कारण खेल नहुँदा टिमको प्रदर्शन आंशिक खस्किएको भने स्विकारे । साथै टिममा नयाँ खेलाडीको अभाव रहेकाले अरूलाई परीक्षण गर्न नपाएको गुनासोसमेत गरे । अर्को खेलमा पुलिसलाई आर्मीको चुनौती पन्छाउन धेरै कसरत गर्नुपरेन । २६२४, २५१७, २८२६ को सेटमा जित निकालेको पुलिस टिम स्पाइकर उषा भण्डारीकै प्रदर्शनमा निर्भर रह्यो । फाइनलमा न्यु डायमन्डको रणनीति पनि उषालाई रोक्नेमै केन्द्रित हुनेछ । न्यु डायमन्ड ५ खेलबाट १३ र समान खेलबाट पुलिस ११ अंकसहित फाइनल खेल्न लागेका छन् ।"
संकटा फाइनलमा,"(पोखरा)  पोखरा रंगशालामा जारी आहारारा गोल्डकप फुटबलको सेमिफाइनलमा संकटा क्लब बुधबार एपीएफलाई २० ले हराउँदै फाइनल पुगेको छ । खेलको पहिलो हाफको ३३ औं मिनेटमा संकटाका सुवास गुरुङले गोल गरी टीमलाई अग्रता दिलाएका थिए । उनले नेराज बस्नेतको लामो फ्रिकिकको सदुपयोग गरेका थिए । पहिलो हाफमै दबाबमा परेको एपिएफले खासै आक्रामक हुन सकेन । अन्तिम समय ९० औं मिनेटमा संकटाकै आशिष राईको पासमा ग्लोरीले अर्को गोल थपेर जित सुनिश्चित बनाए । खेलको ४१, ७३ र ८९ औं मिनेटमा संकटाले गोल गर्ने अवसर पाएकोमा सदुपयोग गर्न सकेन । संकटाको रक्षापंक्तिलाई भत्काउन एपीएफलाई निकै सकस भएको थियो । खेलमा म्यान अफ द म्याच संकटाका अमित तामाङ बने । बिहीबार अर्को सेमिफाइनलमा नेपाल पुलिसले अफ्रिकन रुट्स एसोसिएसन क्यामरुनसँग खेल्नेछ ।यसअघिका संकटाले मनाङ मर्स्याङदी, क्यामरुनले मछिन्द्र, एपीएफले आयोजक सहारा र पुलिसले थ्रीस्टारलाई हराएर सेमिफाइनल तय गरेका थिए ।"
मिलन र सुदीप फाइनलमा,"काठमाडौं (कास) गणेशमान सिंह स्मृति आठौं सहकारी कप फिडे रेटिङ बुद्धिचालमा नोभा साकोस ललितपुरका सुदीप तामाङ र मनास्लु बहुउद्देशीय सहकारी दोलखाका मिलन लामा फाइनल पुगेका छन् । बुधबार सेमिफाइनलको दोस्रो खेलमा सुन्दर साकोस हेटौंडाका कृष्ण थापा र सुदीपबीचको खेल बराबरी भयो । त्यसपछि ३ मिनेट २ सेकेन्डको ब्लिट्ज टाइब्रेक खेलमा पहिलो खेल बराबरी र दोस्रो खेलमा कृष्ण थापाको समय सिद्धिएपछि सुदीपको फाइनल यात्रा तय भयो । सेमिफाइनलको अर्को बोर्डमा गजुरमुखी चेस क्लब राजन सुवेदीले पहिलो हारको बदला लिँदै मिलनलाई हराए । त्यसपछि ३ मिनेट २ सेकेन्डको ब्लिट्ज टाइब्रेकमा मिलनले दुवै खेल जितेर फाइनल पक्का गरे । प्रतियोगिताको लिगतर्फ बुधबार आठौं चरणको खेल भयो । दोलखा चेसका सुमित पन्त, माउन्ट एभरेस्ट चेसका फिडे मास्टर क्षितिज भण्डारी र कामना साकोस ललितपुरका फिडेमास्टर सुजेन्द्रप्रसाद श्रेष्ठ ६ अंकसाथ संयुक्त रूपमा शीर्षस्थानमा छन् । बिहीबार फाइनल खेल र लिगतर्फ नवौं चरणको खेल हुनेछ ।"
वेस्टर्न र घोडाघोडी विजयी,"काठमाडौं (कास) मूलपानी क्रिकेट रंगशालामा भइरहेको चौथो नेक्सस कप क्रिकेटमा बुधबार वेस्टर्न क्रिकेट एकेडेमीले तिलोत्तमा क्रिकेट एकेडेमीलाई ४६ रन र नेपाल अन्नपूर्ण युथ क्लबलाई घोडाघोडी क्रिकेट एकेडेमीलाई १ विकेटले हराए । पहिलो खेलमा टस जितेको वेस्टर्नले २० ओभरमा ७ विकेट गुमाई १ सय १२ रन बनायो । अस्फाक खानले ६ चौका प्रहार गर्दै ४७ र सन्देश सुनारले १४ रन बनाए । तिलोत्तमाका सरोज थापाले ३, सन्दीप यादवले २, प्रतीक भट्टराई र विशाल अधिकारीले ११ विकेट लिए । तिलोत्तमाले १७३ ओभरमै ६६ रनमा अलआउट भयो । दर्शन मगरले २५ रन बनाए । वेस्टर्नका शिव दनुवारले ४ विकेट लिए । राहुल बिकले ३, सन्देश सुनवारले २ र उदय बोहराले १ विकेट लिए । म्यान अफ द म्याच वेस्टर्नका अस्फाक खान घोषित भए ।अर्को खेलमा टस जितेको नेपाल अन्नपूर्ण युथले २० ओभरमा १९५ खेल्दै १ सय ७ रन बनायो । मन्थन यादवले २ चौकासहित ३६, आरिफ इकवालले १३, राजन जैसवालले १२ र सलमान अलीले ११ रन बनाए । घोडाघोडीका सन्दीप विष्ट र संगम विष्टले ३३ विकेट लिए भने लक्ष्मण देवकोटाले १ विकेट लिए । जवाफमा घोडाघोडीले १७५ ओभर खेल्दै ९ विकेट गुमाई १ सय ८ रन बनायो । कृष्ण भट्टले ३७, पुष्प उपाध्यायले २३ र लक्ष्मण देवकोटाले १२ रन बनाए । अन्नपूर्णका राज ठाकुरले ३, आरिफ इकवाल र राजन जैसवालले २२ विकेट, कृष्णनन्दन यादवले १ विकेट लिए । म्यान अफ द म्याच घोडाघोडीका कृष्ण भट्ट भए ।"
किक बक्सिङ आजदेखि,"काठमाडौं (कास) ठूलो नगद पुरस्कार राशिको वीर गणेशमान सिंह स्मृति चौथो राष्ट्रिय खुला किक बक्सिङ बिहीबारदेखि ललितपुर चापागाउँमा हुने भएको छ ।नेपाली कांग्रेस केन्द्रीय खेलकुद विभाग र ललितपुर जिल्ला किक बक्सिङ संघको संयुक्त आयोजनामा हुने प्रतियोगिताको पुरस्कार राशि ९ लाख ५७ हजार रुपैयाँ रहेको छ । राखेपका पूर्वकोषाध्यक्ष तथा प्रतियोगिता संयोजक मीनकृष्ण महर्जनले करिब ३ सय ५० खेलाडीले भाग लिने जानकारी गराए ।पुरुषमा ७ र महिलामा ५ गरी जम्मा १२ स्पर्धामा भिडन्त हुनेछ । पुरुषमा ५०, ५५, ६०, ६५, ७०, ७५ केजी र खुला तौल समूहमा प्रतिस्पर्धा हुनेछ । महिलामा ५०, ५५, ६०, ६५ केजी र खुला तौलमा खेल हुनेछ । पुरुषमहिलाको प्रत्येक स्पर्धामा पहिलो हुनेले ३० हजार, दोस्रोले १५ हजार र तेस्रो हुने दुई खेलाडीले जनही ८ हजार पुरस्कार प्राप्त गर्नेछन् । समग्रमा टिम च्याम्पियन बन्नेले १ लाख, दोस्रोले ५० हजार र तेस्रोले २५ हजार पुरस्कार पाउनेछन् ।"
महामारी छिचोल्दै आर्मी,"(कान्तिपुर)  फिफा वरीयतामा श्रीलंकाभन्दा माथि नेपाल भएकाले त्रिभुवन आर्मी क्लबले एएफसी कप २०२१ छनोटको पहिलो चरणमा घरेलु मैदानमै खेल्ने अवसर पायो । पाँच महिना बढी तयारीले पनि आर्मी उत्साही थियो । तर, दशरथ रंगशालामा ओर्लनु अघिल्लो दिन चार खेलाडीसहित टिमका ६ सदस्यलाई कोभिड१९ पोजेटिभ भएपछि आर्मी संकटमा पर्यो ।एसियाली फुटबल महासंघ (एएफसी) को नियमानुसार आर्मीले बिहान खेलाडीसहित टिमका सबैको कोभिड१९ परीक्षण गराएको थियो । त्यसको रिपोर्ट बेलुकी ६ बजेतिर आयो, जतिबेला आर्मी अन्तिम ट्रेनिङका लागि तयार भइसकेको थियो । अनुभवी फरवार्ड भरत खवास, जर्जप्रिन्स कार्की, गोलकिपर विकेश कुथु, विंगर टेकबहादुर बुढाथोकी, फिजियो आविष्कार पुडासैनी र टिम म्यानेजर विकास मल्ललाई कोरोना पोजेटिभ देखिएको थियो । तुरुन्तै फेरि परीक्षण गरेर उनीहरूलाई आइसोलेसनमा पठाइयो । यसपल्ट राति ११ बजेतिर आएको रिपोर्टमा भरत, विकास र टेकको रिपोर्टमा कोरोना नेगेटिभ पाइयो ।कोभिड१९ को पहिलो परीक्षणको रिपोर्टपछि नै आर्मीका प्रशिक्षक नवीन न्यौपाने तनावमा थिए । दोस्रो परीक्षणबाट पनि पहिलो रोजाइका दुई खेलाडी गुमाउनुपरेपछि उनलाई खेलमै ध्यान केन्द्रित हुन गाह्रो भयो । पहिलो रिपोर्टमा ६ जनालाई पोजेटिभ देखाउँदा त अत्यास नै लाग्यो । के गर्ने, कसो गर्ने निकै तनाव भयो, प्रशिक्षक न्यौपानेले भने, दोस्रो रिपोर्टले केही हल्का त भयो तर महामारीले सिर्जना गरेको तनावले खेलमै फोकस हुन गाह्रो भयो । उनले दोस्रो परीक्षणमा पनि कोरोना पोजेटिभ पाइएका गोलकिपर विकेश, फरवार्ड जर्जप्रिन्स र फिजियो आविष्कारलाई गुमाए ।महामारीको त्रासबीच दशरथ रंगशालामा बुधबार श्रीलंका पुलिसमाथि सहज जित निकाल्दै आर्मीले राहत महसुस गरेको छ । एक गोलले पछि परेको स्थिति उल्टाएर आर्मीले श्रीलंका पुलिसमाथि ५१ को जित रच्यो । यसले प्रशिक्षक न्यौपाने र आर्मी टिमलाई ठूलै राहत दियो । अब आर्मीले छनोटको दोस्रो चरणमा इन्डियन सुपर लिग (आईएसएल) क्लब बेंगलुरु एफसीविरुद्ध वैशाख १ मा बाम्बोलिन रंगशाला, गोवामा प्रतिस्पर्धा गर्नेछ ।नवयुगको दुई गोलआर्मीले सुरुबाटै आक्रामक खेल पस्कियो । उसले पाहुना टिमको गोलपोस्टमा निरन्तर प्रहार गर्यो । कप्तान भरत खवासले ११ औं मिनेटमा गोलकिपर दिनेश महेन्द्रनलाई उछिन्द्र कठिन कोणबाट प्रहार गरेको बल डिफेन्डर निकोलसले गोललाइनबाट क्लियर गरिदिए । काउन्टरमा इभान्सले २८ औं मिनेटमा राम्रो फिनिसिङ देखाउँदै श्रीलंका पुलिसलाई अग्रता दिलाए । त्यो नै पाहुना टिमको पहिलो आक्रामण थियो ।पछाडि परे पनि आर्मीले आक्रामक शैली कायमै राख्यो र समयमै गोल पनि फर्कायो । मिडफिल्डर सन्तोष तामाङले ४१ औं मिनेटमा करिब २५ यार्डबाट हाफ भलीमार्फत् दर्शनीय गोल गर्दै आर्मीलाई ११ मा पुर्याए । कर्नरमा श्रीलंकन डिफेन्सले राम्रोसँग क्लियर नगरेको बललाई उनले जाली चुमाएका थिए । त्यसको दुई मिनेट नबित्दै भरतको क्रसमा नवयुग श्रेष्ठले हेडद्वारा गोल गर्दै आर्मीलाई २१ ले अघि बढाए ।दोस्रो हाफमा पनि आर्मीले गोलको लागि धेरैबेर कुर्नुपरेन । नवयुगको क्रसमा गोलकिपरको बचाउ फितलो रहेपछि सिक्स यार्ड बक्सबाट टंक बस्नेतले गोल गर्दै आर्मीलाई ३१ को अग्रता दिलाए । फेरि एकपल्ट गोलकिपर दिनेशले गल्ती गर्न पुगे । यसपालि ८३ औं मिनेटको गोल गरे सुदील राईले । उनी टंकको स्थान लिँदै ६३ औं मिनेटमा मैदानमा प्रवेश गरेका थिए । तीन मिनेट इन्ज्युरी समयको अन्तिम क्षणमा नवयुगले फस्ट बारमै प्रहार गरेको बलले पनि जाली चुम्यो र आर्मीले ५१ को जित निकाल्यो ।इन्ज्युरी समयमा सुदीलले प्रहार गरेको बल बारमा लागेर फर्केको थियो भने श्रीलंका पुलिसका इभान्सले ७६ औं मिनेटमा हानेको बलमा पनि पोस्ट बाधक बन्यो । श्रीलंकन टिमले अरु गतिलो प्रहार गर्न सकेन र उसकै पेनाल्टी क्षेत्रवरिपरि खेल केन्द्रित थियो । कप्तान भरत भने सहज तीन अवसरमा चुके । अरू दुई अवसर नवयुगले पनि गोलमा बदल्न सकेनन् ।थ्री नेसन्स कप विजेता नेपाली टिमको खुसी कायम राख्ने लक्ष्य थियो, जसलाई खेलाडीले पूरा गरिदिए, आर्मीका प्रशिक्षक नवीन न्यौपानेले भने, श्रीलंकन टिमले काउन्टरमा राम्रो गोल गर्यो । तर, हाम्रा खेलाडीले धैर्यपूर्वक खेले । समयमै गोल गर्यो । राम्रो गोल गर्यो । पाएका थप अवसर उपयोग गरेको भए अन्तर अझै ठूलो हुने थियो ।उनको कोभिड१९ पोजेटिभ देखिएका गोलकिपर विकेशको स्थानमा विश्वास चौधरीलाई खेलाएका थिए । गत साता किर्गिस्तान यू२३ विरुद्ध गोलरहित भएको मैत्रीपूर्ण खेलमा पनि आर्मीको पोस्ट विश्वासले सम्हालेका थिए । उनको खेलबारे प्रशिक्षक न्यौपानेले भने, उनले राम्रो खेले । गोल खाएपछि केही दबाबमा देखिए पनि सन्तुलित खेल प्रदर्शन गरे । सोचेजस्तो फिटनेसमा समस्या नभएको पनि उनले बताए । छोटो तयारीले पनि हुनसक्छ, घानाका तीन खेलाडी उतारेको श्रीलंका पुलिस भने फिटनेसमै संघर्षरत देखिन्थ्यो । प्रतिस्पर्धी बेंगलुरुनेपाल पुलिस क्लब (तत्कालीन महेन्द्र पुलिस क्लब) ले सन् २००७ को एएफसी प्रेसिडेन्ट कपको समूह चरणमा कम्बोडियाको खेमरालाई ६४ ले हराएको थियो । लाहोरको त्यो खेलयता नेपाली क्लबले एएफसीको प्रतियोगितामा सबैभन्दा बढी गोल गर्दै त्रिभुवन आर्मीले ५१ को जित हात पारेको हो । त्यो बेला एसियाली क्लब फुटबलको तेस्रो ठूलो प्रतियोगितामा महेन्द्र पुलिस उपविजेता भएको थियो । प्रेसिडेन्ट कप ६ वर्षअघि नै बन्द भइसकेको छ । एएफसी क्लब फुटबलमा चलिरहेका छन् च्याम्पियन्स लिग र एएफसी कप ।त्रिभुवन आर्मीको लागि एएफसी कप २०२१ को छनोट नै निक्कै कठिन छ । उसले छनोटको दोस्रो चरणमा इन्डियन सुपर लिग २०१९२० मा तेस्रो भएको बेंगलुरुको सामना गर्नेछ । सुनील क्षत्रीको कप्तानीमा रहेको भारतीय टिमलाई पराजित गर्नसके आर्मी तेस्रो चरण अर्थात् अन्तिम प्लेअफमा पुग्नेछ, जहाँ बंगलादेशको असहनी लिमिटेडविरुद्ध माल्दिभ्सको इगल्सको विजेतासँग प्रतिस्पर्धा गर्नुपर्नेछ । बुधबार भएको अर्को खेलमा थिम्पू सिटीलाई २० ले हराएर इगल्स छनोटको दोस्रो चरण पुगेको हो ।बेंगलुरु धेरै राम्रो टिम हो, आर्मीका प्रशिक्षक न्यौपानेले भने, बेंगलुरुविरुद्ध यति (श्रीलंका पुसिविरुद्धको खेल) ले पुग्दैन । फिनिसिङमा अहिलेजस्तै भयो भने हामीलाई धेरै गाह्रो हुनेछ । त्यसैले ट्रेनिङमा स्कोरिङमा फोकस गर्नेछौं । यसमा देखिएको कमजोरीलाई बेंगलुरुविरुद्ध सच्याउने प्रयास गर्नेछौं । उनले घाइते रहेका सुमन अर्याल र टेकबहादुर बुढाथोकी पनि वैशाख १ मा गोवामा हुने खेलका लागि फिट हुने विश्वास व्यक्त गरे ।"
पाँचौं विराट गोल्डकप आजदेखि,"विराटनगर (कास) विराट गोल्डकप फुटबल प्रतियोगिताको पाँचौं संस्करण बिहीबार सुरु हुँदै छ । विजेताले १५ लाख १५ हजार र उपविजेताले ७ लाख ५१ हजार रुपैयाँ पुरस्कार पाउने प्रतियोगिताको उद्घाटन खेलमा घरेलु टिम विराटनगर११ र युनाइटेड फुटवल क्लव सिक्किमबीच प्रतिस्पर्धा हुनेछ ।वैशाख ४ सम्म हुने प्रतियोगिताका सब खेल साँझमा हुनेछन्। शहिद मैदानमा स्थायी फ्लडलाइट जडान गरिएको छ । प्रतियोगिताका लागि प्रदेश सरकार र विराटनगर महानगरपालिकाले आर्थिक सहयोग उपलब्ध गराएका छन् ।तीन विदेशी टिमसहित १० टिमको सहभागिता रहने र प्रतियोगितामा सहभागी सबै टिमले म्याच फी पाउनेछन् । प्रतियोगितामा मनाङ मर्स्याङदी, मछिन्द्र, संकटा, ब्वाइज युनियन, एपीएफ, नेपाल पुलिस, गोरखा ब्वाइज क्लबसहित भारतको पन्जाब पुलिस क्लब, सिक्किम र अफ्रिकन क्यामरुन टिमको सहभागिता रहने आयोजकले जनाएको छ ।विजेताले १५ लाख १५ हजार, उपविजेताले ७ लाख ५१ हजार, प्रतियोगिताका उत्कृष्ट खेलाडीले मोटरसाइकल, हरेक खेलका म्यान अफ द म्याचले १० हजार, उत्कृष्ट डिफेन्डर, गोलरक्षक, मिडफिल्डर, फरवार्ड, हाइस्कोरर, टिम व्यवस्थापक र प्रशिक्षकले जनही २५ हजार रुपैयाँ पुरस्कार पाउनेछन । पहिलो म्याच खेलेर बाहिरिनेले ३० हजार, क्वाटरफाइनलवाट बाहिरिनेले ५० हजार र सेमिफाइनल पराजित टिमले ७५ हजार म्याच फी पाउनेछन् ।"
