शीर्षक,विवरण
सुखको पर्खाइमा सुस्ता,"२०३० सालदेखि सुस्तामा बसोबास गरिरहेका उनको अहिलेसम्म नागरिकता छैन । यहाँ बस्ने अनुमति भए पनि नागरिकका रूपमा प्राप्त हुने सुविधाबाट वञ्चित भएको खाँले गुनासो गरे । उनी दिनहुँ साइकल लिई डुंगाबाट वारि बजार आई ५० किलोसम्म सामान खरिद गरी पारि जाने गर्छन् । घरमा किराना पसल छ, उनले भने, भारतको नाका बन्द भएकाले वारि सुस्ता आई किन्ने गरेको छु । गाउँ सानै भए पनि व्यापार राम्रै चलेको उनले बताए । सुस्तामा भारतीय रुपैयाँ चलनमा रहेको उनले सुनाए ।सुस्ता५ मा पर्ने बस्तीमा वर्षौंदेखि जोतभोग गर्दै आएका बासिन्दाले अझै जमिनको स्वामित्व प्राप्त गर्न नसकेको अध्यक्ष पाण्डेले बताए । जग्गाधनीलाई धेरै वर्षअघि स्थानान्तरण गरी त्रिवेणीतिर लगियो, उनले भने, त्यसपछि बाँझो जमिनलाई जोतभोग गरेकाले स्वामित्व पाएका छैनन् । अहिले पनि सुस्ताको १९ हजार ४ सय ८० हेक्टर जमिन खाली छ । सीमा विवादले उक्त जग्गामा कसैले संरचना बनाउन सकेका छैनन् । नेपाली भूमि पुष्टि गर्ने नक्सा र पुर्जा भए पनि सीमा विवादका कारण जमिन बाँझो रहेको पाण्डेले बताए । साथै सात हजार हेक्टरभित्र घर भएका बासिन्दालाई जनता आवास कार्यक्रममा समेट्न नसकिएको उनले बताए । नेपाली भूमिमै जन्मिएका बालबालिकाले नागरिकता पाउन सकेका छैनन्, उनले भने, जसले गर्दा सरकारी सुविधा प्रदान गर्न समस्या भइरहेको छ । उनका अनुसार स्थानीय सरकार बनेपछि सुस्तामा मात्रै ३ करोड ५० लाख रुपैयाँ खर्च गरेर सडक निर्माण भइरहेका छन् । गाउँमा एक मात्र आधारभूत विद्यालय छ । पहिले रहेका अन्य तीन विद्यालय विस्थापित भए । जनता दलित प्रावि २०७७ मा आधारभूत विद्यालयमा परिणत भएको हो । अहिले विद्यालयमा गाउँका ४ सय ६ विद्यार्थी छन् । १२ जनाले पढाइ छाडे । केही भारतमा पढ्छन् । सुस्ता र पारिपट्टिको बिहारमा घर भएकाले छोराछोरी उतै पढाउँछन् । दलित समुदायको बाहुल्य रहेकाले विद्यालयका नाममा दलित जोडिएको सहायक प्रधानाध्यापक अरन्जेब खानले बताए । हरेक अभिभावकलाई छोराछोरी पढाउनुपर्छ भन्ने राम्ररी थाहा छ, उनले भने, आर्थिक अवस्था कमजोर भएका कारण आफूहरूसँगै मजदुरी गर्न लगाउने गरेकाले पढाइ छुटाए । विद्यालय ५ कक्षासम्म हुँदा त्यति पढेपछि विद्यार्थी घरै बस्थे । अहिले आधारभूत भएको छ, कक्षा ८ सम्म पढेर छोड्छन्, उनले भने । खानका अनुसार छोरीको १८ वर्ष पुग्दा बिहे गरिदिने र छोरालाई कमाउन पठाउने चलनले शिक्षामा सुस्ताका बालबालिकाको प्रगति हुन नसकेको हो । विद्यालयमा कसैले मास्क लगाउँदैनन् । समाचारमा भारतमा कोरोना संक्रमण बढिरहेको सुन्ने गरे पनि अहिलेसम्म गाउँमा कोही संक्रमित भएको थाहा नपाएकाले कसैलाई मास्क लगाउनुपर्छ भन्ने अनिवार्यता नरहेको खानले बताए । विद्यालयका १० शिक्षकमध्ये धेरै डुंगाबाटै पारि आउनेजाने गर्छन् । पहिलेपहिले ब्यारेजबाटै सवारी लिएर शिक्षक आउनेजाने गर्थे, उनले थपे, अहिले कडाइ भएकाले डुंगाको सहायता चाहिन्छ । साधन भएका शिक्षकलाई डुंगाभन्दा भारतीय नाका हुँदै आउन सहज हुने उनको भनाइ छ । गाउँमा एउटा स्वास्थ्य चौकी मात्र छ । सामान्य खालका बिरामीलाई चाहिने औषधि मात्र पाइने स्वास्थ्यचौकीमा थप सेवा सुविधा विकास गर्नुपर्ने आवश्यकता देखिन्छ । महिलालाई सुत्केरी बेथा लाग्दा होस् वा स्थानीयमा केही ठूला रोग देखा पर्दा स्वास्थ्यचौकीसम्म जानभन्दा भारत जान र घरमै सुत्केरी हुन गाउँले तयार हुन्छन् । सुस्ताका स्थानीय उपचारका लागि त्रिवेणी र भारतको बिहार पुग्छन् । गरिबीका कारण सस्तो अस्पताल खोज्दै हिँड्नुपर्ने बाध्यता छ । रातबिरात बिरामी पर्दा सीमादेखि भारत जान नपाउने, नेपालतर्फका अस्पताल जान डुंगा पर्खनुपर्ने समस्या स्थानीयले भोग्दै आएका छन् । लकडाउन हुनुअघिसम्म भारतका डाक्टरलाई घरसम्म ल्याएरसमेत उपचार गर्ने गर्थे सुस्तावासीले । अहिले नाका बन्द भएकाले उक्त सुविधाबाट वञ्चित छन् । फराकिलो नारायणी नदीले बस्तीलाई झन् टाढा बनाएको छ । आफ्नै मुलुकको भूगोलबाट एक्लिएको बस्ती नै सुस्ता हो । स्थलमार्गबाट पुग्न सम्भव छैन । नदीवारि ठूला डुंगा यात्रुको प्रतीक्षामा भेटिए । सुस्तापट्टि पनि डुंगा यात्रु ओसार्ने तरखरमा थिए । सुस्ताबाट विभिन्न कामकाजी साइकल र मोटरसाइकल डुंगामा राखेर यात्रारत थिए । उनीहरूसँगै बिरामी, स्कुले बालबालिका र चौपाया थिए । एउटा किनारबाट अर्कोमा पुर्याएपछि डुंगा यात्रुको प्रतीक्षामा रोकिन्थे । कोही आफन्तको पर्खाइमा नदी किनारमा उभिएका थिए । सुस्ता गाउँपालिका१ का १८ वर्षीय बब्लु यादव सुस्ताबाट आफ्ना बाबु पारम आउने भएकाले किनारमै पर्खाइमा थिए । स्थानीय विद्यालयमा कक्षा १० मा अध्ययनरत बब्लु गत सोमबार पढ्न गएनन् । परिवारमा उनलाई र उनका बाबुलाई मात्र मोटरसाइकल चलाउन आउँछ । त्यसैले एक साताअघि भैंसी चराउन सुस्ता गएका बाबु घर आउने भएपछि बब्लु मोटरसाइकलमा लिन आएका हुन् । सुस्तामा गोठ छ, त्यहाँ भैंसी चराउन जानुहुन्छ, उनले भने, साथीले भैंसी हेरिदिने भएपछि बुबा आउन लाग्नुभएको हो । उनीहरूका ३० भैंसी छन् । वारि चरन नभएकाले स्थानीयले सुस्ताका खाली जमिनमा गोठ बनाएर भैंसी चराउने र लामो समय उतै बसेर स्याहार्ने गर्छन् । पश्चिम नवलपरासी सुस्ता गाउँपालिकालाई नारायणी नदीले दुई भागमा विभाजन गरिदिएको छ । नारायणीपारिको सीमावर्ती बस्ती वास्तविक सुस्ता हो । वारिका बस्तीमा भौतिक सुविधा पुगेको छ । गाउँपालिकाको ५ नम्बर वडा सुस्ता भने एक्लो र अभावमा छ । सुस्तामा तीन सय परिवार बसोबास गर्छन् । खेतीपाती र चौपाया जीविकोपार्जनका आधार हुन् । दुईतीन वर्षअगाडिको तुलनामा अहिले सुस्तामा केही परिवर्तन देख्न पाइन्छ । ढलान गरिएका सडक र जनता आवास कार्यक्रमअन्तर्गत निर्माण भइरहेका घरले बस्ती फेरिएको जस्तो लाग्छ । रूखमा अडेस लागेका ८८ वर्षीय बाबुराम थारू मोटरसाइकल र साइकल यात्री हेरेर दिन बिताउँछन् । ४५ वर्षअघि सुस्तामा आएका उनले दुई बिघा जमिन संरक्षण गरेका थिए । अहिले त्यही जग्गामा ५२ जनाको परिवार बस्छ । म आउँदा पातलो बस्ती थियो, मान्छेसित मान्छे डराउँथे, उनले भने, अहिले थोरै भए पनि आत्मीयता छ । नयाँ र पाका पुस्ताबीच सम्बन्ध स्थापित भइरहेको थारूले सुनाए । उनका छोरा खेती किसानी गर्छन् । नातिनातिनी पढेका छन् । ५२ परिवारका सदस्यमध्ये दिउँसोमा घर कुर्ने उनी मात्रै हुन्छन् । दिनभरि रूखमुनि बस्छु, बटुवासित गफिन्छु र कसैले पुर्याइदिए घरदेखि केही परको मन्दिरमा गई भजन सुन्छु, उनले भने । पहिले नारायणी उर्लेर आउँदा बासस्थान छाडेर भाग्नुपर्ने उनले बताए । पानी सुकेपछि आफ्नो बास खोज्दै फर्किथ्यौं, उनले भने, अहिले त्यस्तो कष्ट छैन ।दिनभरि खेतमा काम गरेर थकित भएर घर आउँदा के खाने भन्ने टुंगो हुन्थेन । पहिले डुंगा पार गर्दा एक पटकमा १० रुपैयाँ खर्च हुन्थ्यो । अहिले ५० रुपैयाँ प्रतिव्यक्ति पुगेको छ । एउटै विकल्प भएकाले खोला तरिने भएपछि स्थानीय डुंगाको प्रयोग गर्न सहज मान्छन् । डुंगामा यात्रा नगर्ने हो भने भारतीय भूमि हुँदै आफ्नो जिल्लामा पुग्नुपर्छ । भारत हुँदै यात्रा गर्दा सुरक्षाकर्मीको दुर्व्यवहार सहनुपर्छ । भारततर्फको यात्रा लामो र झन्झटिलो हुने गरेको यहाँका बासिन्दाले बताए । सोलार ग्रिडबाट हरेक घरमा हालै बिजुली सुविधा आएको छ । पिउने पानीका लागि भूमिगत जलमा निर्भर छन् । हरेक घरमा ट्युबवेल (नल्का) छन् । सधैं सीमा विवादसुस्ताको एकापट्टि नारायणीले घेरेको छ । अर्कोपट्टि भारतीय सीमा छ । खुला सीमामा दशगजा छैन । सीमा छुट्याउने स्तम्भ पनि छैन । न त कुनै संकेत गरिएको छ । कोरोना भाइरस संक्रमण सुरु हुनुअघि स्थानीय नुनदेखि कपडासम्म सबै सामान खरिद गर्न भारत जान्थे । मुख्य नाकाबाट सीमापारि जाँदा भारतीय सीमा सुरक्षा बल (एसएसबी) का जवानले दुःख दिन्थे । त्यसबाट बच्न चोर बाटो हुँदै सीमापारि पुग्थे । अहिले नाकामा कडाइ छ । एक जना मानिस पनि सुस्तादेखि भारत जान नपाउने र उताका मानिस यता आउन नपाउने नियम लागू भएको छ । तर, लागेको बानी कहिले नजानी भनेझैं प्रहरीको आँखा छलेर अहिले पनि स्थानीय भारतीय बजार पुगी आवश्यक सामान खरिद गरेर नेपाल फर्किन्छन् । पश्चिम नवलपरासीको नेपालभारत सीमा क्षेत्र सुस्तामा स्थायी किसिमको सीमा स्तम्भ छैन । सीमा छुट्याउनेबारेमा विवाद भएपछि केही स्थानमा घोला र एक स्थानमा सिमलको रूखलाई सीमा स्तम्भ मान्दै आइएको छ । जुन आधिकारिक होइनन् । सीमासम्बन्धी विवादले उग्र रूप लिएपछि २०६५ सालमा नवलपरासीका तत्कालीन प्रमुख जिल्ला अधिकारी गोविन्द खनाल नेतृत्वको टोली र भारतीय अधिकारीबीच एउटा सिमलको रूखलाई आधार मानेर नेपालभारत सीमा छुट्याइएको हो । पूर्वतर्फ सिमलको रूखलाई आधार मानिएको भए पनि दक्षिण र पश्चिमतर्फको सीमा विवाद कायमै छ । नेपालीले खेती गरिरहेको स्थानमा भारतीय एसएसबी आएर खनजोतमा रोक लगाउने र वार्ताका नाममा विवादित भन्दै नेपाली भूमिलाई प्रयोगविहीन बनाउने रणनीतिमा भारतीय पक्ष रहेको सुस्ता बचाउ अभियानका अध्यक्ष गोपाल गुरुङले बताए । सीमा सुरक्षा बल (सशस्त्र प्रहरी) को पोस्ट स्थापना नहुँदासम्म भारतले एकोहोरो अतिक्रमण गर्दै आएको थियो, उनले भने, नेपाली सुरक्षाकर्मीको उपस्थिति भएपछि अहिले अतिक्रमण र दमन गर्न भारतीय पक्षले आँट गरेको छैन । तर पनि बेलाबेलामा सीमा हुँदै हिँडडुल गर्ने स्थानीयलाई दुःख दिने काम गरेको छ । तत्कालीन अवस्थामा भारतीय एसएसबीले पटकपटक दुःख दिँदै आएपछि आजित बनेर स्थानीय र प्रशासनले समेत सहमतिमा लालपुर्जासहितको भूमिलाई विवादितमा राखेर सीमा कायम गर्नु नै ठूलो भूल भएको संविधानसभा सदस्य देवकरण कलवारले बताए । स्थानीय र जिल्ला तहबाट यसको कुनै पनि समस्या समाधान हुँदैन । प्रधानमन्त्रीस्तरीय बैठकबाट यसको टुंगो लगाउनुपर्ने भए पनि नेपाली पक्षले यसबारेमा भारतसँग कुरा राख्न नै नसक्नु हाम्रा लागि दुर्भाग्य छ, उनले भने, मैले पटकपटक संसद्मा यस विषयमा कुरा उठान गरे पनि सुनुवाइ भएन । जिल्लास्तरबाट प्रशासनले अहिले कायम गरेका सीमा स्तम्भ र नेपाली भूमिको रक्षा गर्ने काम भएको छ, पश्चिम नवलपरासीबाट गत बिहीबार मात्र सरुवा भएका प्रमुख जिल्ला अधिकारी सागरमणि पाठकले भने, नापनक्साको काम दुवै देशका नापी विभागका अधिकारीको रोहबरमा हुने गर्छ । म जिल्लामा हुँदा सामान्य विवादबाहेक सीमा समस्याका विषयमा ठूला विवाद आएनन् । तीनतिर भारतको बिहार र एकातर्फ नारायणी नदीले घेरिएको सुस्ताको कुल क्षेत्रफल ४० हजार ९ सय ८० हेक्टरमध्ये भारतले १४ हजार हेक्टर अतिक्रमण गरेर आफ्नो कब्जामा लिएको छ । १९ हजार ४ सय ८० हेक्टर क्षेत्रफल विवादित भन्दै जोतभोग गर्न दिएको छैन । सुस्तावासीले अहिले ७ हजार ५ सय हेक्टर क्षेत्रफलमा मात्रै जोतभोग गर्दै आएका छन् । पश्चिम नवलपरासीको नेपालभारत सीमामा १६ वटा सीमा स्तम्भ छन् । जिल्लाको सनहीदेखि कुडियासम्म १६ वटा सीमा स्तम्भ भए पनि सुस्ताको २४ किलोमिटर क्षेत्रमा सीमा स्तम्भै छैन । सीमा स्तम्भ नभएका ठाउँमा खोला, रूख वा अन्य यस्तै कुराको भर पर्दा जोतभोगका विषयमा सीमावर्ती नागरिकबीच पटकपटक विवाद हुने गरेको छ ।"
सक्रिय संक्रमित ४ महिनायताकै उच्च,मन्त्रालयका अनुसार पछिल्लो २४ घण्टामा स्वाब परीक्षणका आधारमा सबैभन्दा बढी संक्रमण लुम्बिनी प्रदेशमा देखिएको छ । लुम्बिनीमा ५ सय ६२ जनाको परीक्षण गर्दा २ सय ४८ जना अर्थात् ४४ दशमलव १२ प्रतिशतमा कोरोना देखिएको छ । प्रदेश १ को ९ वटा प्रयोगशालामा ३ सय ३० जनाको स्वाब परीक्षण गर्दा ३५ जना अर्थात् १० दशमलव ६० प्रतिशत संक्रमित पाइएको छ । प्रदेश २ का ४ वटा ल्याबमा १ सय १४ को परीक्षण गर्दा ४९ जना अर्थात् ४२९८ प्रतिशतमा संक्रमण पुष्टि भएको छ । वाग्मतीमा ४ हजार ६७ जनाको परीक्षण हुँदा ४ सय २७ जना अर्थात् १० दशमलव ४९ प्रतिशत संक्रमित भेटिएका छन् । गण्डकीमा ३ सय ४९ परीक्षण गर्दा ४६ जनामा संक्रमण पाइएको छ । कर्णालीमा शुक्रबार संक्रमित हुनेको संख्या शून्य छ । सुदूरपश्चिममा ६९ जनाको स्वाब परीक्षण गर्दा ३१ जनामा कोरोना देखिएको छ ।
विद्यालय बन्दको जिम्मा पालिकालाई,"उनले नै डीसीएमसी र पालिकालाई विद्यालय बन्द गर्न सक्ने अधिकार दिइएको जानकारी गराएका थिए । विद्यालय जाने उमेर समूहका बालबालिका बढी संक्रमित रहेकामा मन्त्रालय गम्भीर रहेको उनको भनाइ थियो । गतवर्ष कोरोना महामारीमा देशभरका विद्यालय एकैपटक बन्द गर्दा र खोल्दा अव्यावहारिक भएको भन्दै सरकारको आलोचना भएको थियो । गत महिना वायु प्रदूषणका कारण ४ दिन देशभरका विद्यालय बन्द गर्दा स्थानीय तहहरूले अवज्ञा गरेका थिए । फेरि देशभरका विद्यालय बन्द गर्दा विरोध हुने आकलन मन्त्रालयका अधिकारीहरूले गरेका छन् ।सीसीएमसी वा मन्त्रिपरिषद्बाटै थप निर्णय र निर्देशन नभएसम्म मन्त्रालयले विद्यालय बन्दको निर्णय लिन नसक्ने प्रवक्ता शर्माले जनाए । सञ्चालनमा रहेका विद्यालयले स्वास्थ्य मन्त्रालय, प्रदेश सरकार र स्थानीय तहबाट तय गरिएका स्वास्थ्य मापदण्ड अनिवार्य रूपमा पालना गर्नुपर्ने उनले बताए । शिक्षण संस्थाहरूमा मास्क तथा सेनिटाइजर अनिवार्य प्रयोग गर्ने, साबुनपानीले हात धुने र कसैमा संक्रमणको लक्षण पाइए तत्काल आइसोलेसनमा राखी नजिकको स्वास्थ्य संस्थामा सम्पर्क गर्ने व्यवस्थालाई प्रभावकारी बनाउनुपर्छ, उनले थपे । बन्द भएका विद्यालय पुनःसञ्चालन गर्दासमेत स्वास्थ्यसम्बन्धी मापदण्डलाई ध्यान दिनुपर्ने उनले जनाए ।जनस्वास्थ्यविद् डा समीरमणि दीक्षितले संक्रमणको दर हेरेर विद्यालय खोल्ने र बन्द गर्ने निर्णय लिँदा उपर्युक्त हुने बताए । अहिले कोरोना संक्रमणले जटिल अवस्था आएको छ, अलमल पनि त्यस्तै छ, उनले भने, संक्रमित नै भेटिएका ठाउँमा विद्यालय बन्द गराउँदा जोखिम घटाउन सकिन्छ, तर संक्रमण कम भएका स्थानमा विद्यालय बन्द गर्नुपर्ने कुनै कारण छैन । उच्च जोखिममा रहेका सहरी क्षेत्रमा ६ कक्षासम्मको पठनपाठन बन्द गरेर अन्य कक्षा सञ्चालन गर्न सकिने उनले बताए । ६ कक्षाभन्दा मुनिका बालबालिकालाई धेरै कुरा थाहा पनि हुँदैन, स्वास्थ्य मापदण्ड पूरा गर्न पनि सक्दैनन्, डा दीक्षितले थपे, त्यो भन्दा माथिका कक्षामा स्वास्थ्य मापदण्डमा कडाइ गरेर विद्यालय सञ्चालन गर्न सकिन्छ । सञ्चालनमा रहेका विद्यालयमा पनि स्वास्थ्य मापदण्ड पालनालाई अनुगमन र निगरानी गरेर कसिलो पार्नुपर्ने उनले औंल्याए । पहिलेको भन्दा अहिले देखिएको प्रजातिको कोरोना निकै संक्रामक छ, छिटो सर्छ, उनले भने, विद्यार्थी समूहमा हुने भएकाले आपसमा सर्न सक्ने जोखिम पनि अत्यन्तै बढी छ । देशभरका विद्यालय एकैपटक बन्द गराउन भने नहुने उनको भनाइ छ ।काठमाडौं महानगरपालिकाले भने विद्यालय बन्द गर्नुपर्ने अवस्था आए वैकल्पिक माध्यमबाट शिक्षण सिकाइ गर्नुपर्ने निर्णय गरेको छ । कोरोना संक्रमित नभएका शिक्षण संस्थामा पनि स्वास्थ्य मापदण्ड पालना गर्न ध्यान दिनुपर्ने महानगरका शिक्षा अधिकारी रामप्रसाद सुवेदीले जानकारी दिए । कतिपय अभिभावकले सहरी क्षेत्रका विद्यालय पूर्णरूपमा बन्द गर्न माग गरिरहेका छन् । महानगरले भने कोरोना संक्रमित भेटिएका स्कुल मात्र बन्द गर्ने निर्णय गरेको हो । स्वास्थ्य मन्त्रालयले काठमाडौं, भक्तपुर, ललितपुरसहित १५ सहरका विद्यालय बन्द गर्नुपर्ने सुझाएको छ । काठमाडौं महानगरपालिकाले विद्यालय सञ्चालन गर्दा अभिभावकको सहमति लिनुपर्ने जनाएको छ । बालबालिकामा कोरोना संक्रमणको दर बढ्दो भए पनि रोकथामका लागि शिक्षण संस्था बन्द गर्ने विषयमा सरकार दोधारमा छ । विद्यालय बन्द गर्न सरकारमाथि अभिभावकको दबाब बढ्दो छ ।"
"बस र टिपर जुध्दा ५ को मृत्यु, ३७ घाइते","(बाँके)  कोहलपुरमा शुक्रबार साँझ बस र टिपर ठोक्किँदा ५ जनाको घटनास्थलमै मृत्यु भएको छ । सुर्खेतदेखि धरान जाँदै गरेको मे१ख ३३४७ नम्बरको रात्रिबस र पूर्वबाट पश्चिम आउँदै गरेको टिपर कोहलपुर१३ बाँके राष्ट्रिय निकुञ्ज क्षेत्रमा आपसमा जुधेको जिल्ला ट्राफिक कार्यालय बाँके प्रमुख राजु भण्डारीले बताए । दुर्घटनामा मृत्यु हुनेमा कोहलपुर१२ का २१ वर्षीय उदय बाठा, १३ का २५ वर्षीय खगेन्द्रबहादुर सुनार, सुर्खेत सापाखानी७ का ४१ वर्षीय जीवनकुमार विक, झापा मेचीनगर१० का ४५ वर्षीय छत्रबहादुर कटवालको सनाखत भएको कोहलपुर इलाका प्रहरी कार्यालयका डीएसपी रवीन्द्र खनालले बताए । मृत्यु हुने एक जना महिलाको सनाखत हुन बाँकी छ । बसमा सवार ४२ जना सबै घाइते भएका थिए । घाइतेमध्ये ९ जनाको अवस्था गम्भीर रहेको प्रहरीले जनाएको छ । घाइतेको नेपालगन्ज मेडिकल कलेज कोहलपुरमा उपचार भइरहेको छ । टिपरमा दुई जना सवार थिए भन्ने अनुमान छ, उनीहरू दुर्घटनामा परेका घाइतेमध्येका हुन् वा मृत्यु भएकामध्येका भन्ने खुलेको छैन, डीएसपी खनालले भने, राति घटना भएकाले उद्धारमै हतारहतार छ । भोलिमात्रै विस्तृत खुल्छ । बालुवा बोकेको टिपरको अघिल्लो भाग ठोक्किएर कुच्चिएको छ भने बस नियन्त्रणभन्दा बाहिर गएर सडकमुनि पल्टिएको छ । जुधेका दुवै सवारी ओभर स्पिड मा रहेको प्रहरीले जनाएको छ ।"
नाकामा निगरानी प्रभावहीन,"(काठमाडौं)  भारतबाट कोरोनाको नयाँ भेरिएन्ट भित्रिइरहे पनि सीमा क्षेत्रबाट हुने आवतजावतलाई व्यवस्थित गर्ने सरकारी प्रयास निष्प्रभावी बनेको छ । खासगरी नेपालभारत सीमा नाकाबाट हुने आवागमन व्यवस्थापन र संक्रमण रोकथाम र नियन्त्रणका लागि होल्डिङ सेन्टर, कन्ट्याक्ट ट्रेसिङ र क्वारेन्टाइनआइसोलेसनको व्यवस्थापनमा सरकारको बेवास्ता देखिएको हो । सीमा जोडिएका प्रदेशस्थित सुरक्षा निकायले प्रदेश सरकारसँग आवागमन व्यवस्थित गर्न र जनस्वास्थ्यका मापदण्ड पालनामा आवश्यक स्रोतसाधन जुटाउन औपचारिकअनौपचारिक माध्यमबाट आग्रह गरेका थिए । तर, त्यसअनुसार कोरोनाविरुद्ध जुध्न ठोस पहल हुन सकेको छैन । स्वास्थ्य तथा जनसंख्या मन्त्रालयले बिहीबार अत्यन्त जरुरी अपिल सार्वजनिक गर्दै अति प्रभावित भनी वर्गीकरण गरिएका काठमाडौं, ललितपुर, भक्तपुर, कास्की, रूपन्देही, चितवन, बाँके, पर्सा, कैलाली, मोरङ, दाङ, सुर्खेत, बारा र बागलुङ गरी १४ जिल्लाका विद्यालयसहित बढी भीडभाड हुने सबै क्षेत्र तथा सेवा अविलम्ब बन्द गर्नुपर्ने अवस्था भएको जनाउँदै ती क्षेत्रमा नजान आग्रह गरेको थियो । तर यी जिल्लाभित्र र भारतसँग सीमा जोडिएका स्थानमा अपनाउनुपर्ने जनस्वास्थ्य मापदण्ड पालना हुन सकेको छैन । फागुन र चैतमा भारतबाट नेपाल प्रवेश गर्नेको संख्या ह्वात्तै बढेको छ । भारतमा संक्रमणको दर उच्च भएसँगै नेपाल भित्रिनेको चाप सिमानामा देखिएको हो । गृह मन्त्रालय, नेपाल प्रहरी र सशस्त्र प्रहरीले आफ्ना प्रदेश र जिल्ला तहका संयन्त्रलाई सीमानाकाबाट हुने आवागमनलाई क्रमशः कस्दै लैजान मौखिक निर्देशन दिए पनि औपचारिक निर्णय हुन सकेको छैन । गृह मन्त्रालयका प्रवक्ता चक्रबहादुर बुढाले सीमा क्षेत्रबाट आवतजावत गर्नेको अभिलेख राख्ने र तापक्रम नाप्ने काम मात्रै भएको स्वीकार गरे । यद्यपि बढ्दो जोखिमका बीच संक्रमण रोकथाम र नियन्त्रणमा बढीभन्दा बढी प्रयास र पहल गर्न प्रशासन, सुरक्षा निकाय र जनस्वास्थ्य अधिकारीलाई स्पष्ट रूपमा निर्देशन दिइएको उनको भनाइ छ । सीमाबाट हुने आवागमन पूर्णरूपमा नियन्त्रण गर्दा विगतमा नदीमै हेलिएर पनि ओहोरदोहोर गर्ने, सीमामा खटिएका सुरक्षाकर्मीमाथि दुर्व्यवहार र हूलहुज्जतलगायतका तीता यथार्थबारे हामी जानकार छौं, त्यसका बाबजुद जनस्वास्थ्य मापदण्डलाई कडाइका साथ पालना गर्न स्पष्ट निर्देशन दिएका छौं, प्रवक्ता बुढाले कान्तिपुरसँग भने, तर पहिलेजस्तो अन द स्पट कन्ट्याक्ट ट्रेसिङ गर्ने, शंकास्पदलाई होल्डिङ सेन्टरमा पठाउने, ठाउँको ठाउँ कोरोना परीक्षण गर्ने काम भने अहिले हुन सकेको छैन । स्वास्थ्य तथा जनसंख्या मन्त्रालयका सहप्रवक्ता डा समीरकुमार अधिकारीले महामारी तीव्र रूपमा फैलिइरहेको र यसलाई बेलैमा सावधानी नअपनाए अवस्था भयावह हुन सक्ने चेतावनी दिए । उनले नागरिक तहबाटै जनस्वास्थ्यका मापदण्ड पालना नहुँदा संक्रमण दर बढ्न थालेको बताए । रोकथाम र नियन्त्रणका लागि क्रियाशील सरकारी संयन्त्रको एकीकृत प्रयास र एउटै बुझाइ नभएकाले महामारी नियन्त्रणमा कठिनाइ हुने गरेको उनको भनाइ छ । भारतसँग नेपालको १ हजार ८ सय ८० किलोमिटर लामो सिमाना छ । त्यसमध्ये इलामदेखि दार्चुलासम्मका ३५ वटा नाकाबाट मात्रै नेपालभारत आवागमन गर्न पाइन्छ । त्यसको सूचना गएको माघ ११ मा राजपत्रमा प्रकाशित भएको थियो तर औपचारिक नाकाबाट भन्दा चोर बाटो प्रयोग गरेर भारतबाट नेपाल भित्रिनेको चाप बढ्दो छ । त्यो विवरण सरकारको औपचारिक तथ्यांकमा समावेश हुँदैन । औपचारिक नाकाबाट हुने आवागमन पनि यात्रुको तापक्रम नाप्नेमै सीमित छ । यसले गर्दा लक्षणबिनाका मानिस सहजै भित्रिने र उनीहरूबाट संक्रमण अरूमा फैलिने जोखिम रहन्छ । भारतबाट प्रदेश १, २, लुम्बिनी र सुदूरपश्चिम प्रदेशका नाकाबाट फागुनमा ९३ हजार ३ सय ८१ जना भित्रिएकामा चैतमा यो संख्या बढेर १ लाख १४ हजार १ सय ७३ जना पुगेको छ । नेपालबाट फागुनमा १ लाख ३५ हजार ९ सय ७८ र चैतमा १ लाख १७ हजार १ सय ६४ जना भारत प्रवेश गरेको तथ्यांक छ । भारत गएका मानिस भित्रिँदा पनि संक्रमणको जोखिम रहन्छ । अझ लक्षणबिनाका संक्रमितका कारण जोखिम थप बढ्ने स्वास्थ्य विज्ञ बताउँछन् । २०७६ चैतदेखि २०७७ चैत मसान्तसम्म भारतबाट तोकिएका नाकाबाट भित्रिनेको संख्या ८ लाख ९२ हजार ९ सय ८२ छ । यो अवधिमा प्रस्थान गर्नेको तथ्यांक ९ लाख ५४ हजार ७ सय ८३ छ । खुला सिमाना व्यवस्थित नहुँदा चोर बाटोबाट भित्रिनेको संख्या औपचारिक संख्याकै हाराहारीमा हुन सक्छ । त्यस्ता मानिस सामान्य तापक्रम पनि नजाँची ओहोरदोहोर गरेका कारण संक्रमणको जोखिम बढेको हो । जोखिमपूर्ण यात्रा गर्दा महामारीको डर छ भनेर जानकारी नभएका र जोखिम जान्दाजान्दै बेवास्ता गरेका कारण जनस्वास्थ्यका मापदण्ड पालनामा कठिनाइ देखिएको गृह प्रवक्ता बुढाले बताए । संक्रमण रोकथाम र नियन्त्रणकै लागि नेपाल प्रहरी र स्वास्थ्यकर्मीसहित सीमावर्ती र अन्य इलाकामा ६ सय ५६ हेल्थ डेस्क सञ्चालनमा ल्याइएकामा सीमाकेन्द्रित मात्रै ५ सय ७९ छन् । सशस्त्र प्रहरीले सीमाका ४० चेक प्वाइन्टमा हेल्थ डेस्क राखेको छ तर त्यो ज्वरो मापन र यात्रुको अभिलेखमा मात्रै सीमित छ । महामारीविरुद्ध तोकिएका जनस्वास्थ्यका मापदण्ड पालनामा सबैभन्दा पहिला व्यक्ति जिम्मेवार हुनुपर्यो अनि सरकारी निकायबीच महामारीविरुद्ध जुध्न एउटै किसिमको बुझाइ र रफ्तार आवश्यक छ, स्वास्थ्य मन्त्रालयका सहप्रवक्ता अधिकारीले भने, स्थानीय तह यसअघिकै क्वारेन्टाइन व्यवस्थापनबाट आत्तिए । त्यसैले होला, पछिल्लोपटक जुन रूपमा सक्रियता देखाउनुपर्ने थियो, त्यसअनुसार एकीकृत पहल हुन सकेको छैन । स्वास्थ्य मन्त्रालय वा गृहले मात्रै पहल गरेर हुँदैन, सबैको साझा पहलबाट मात्रै चुनौतीको सामना गर्न सक्छौं । अधिकारीले सीमा नाकामा होल्डिङ सेन्टर, कन्ट्याक्ट ट्रेसिङ र जनस्वास्थ्यका मापदण्ड पालना नहुँदा त्यो जोखिम अनियन्त्रित रूपमा फैलिन सक्ने चेतावनी दिए । उनले दोस्रो चरणको महामारीको फैलावट तीव्र बन्दै गएको तर सोचेजति नियन्त्रण गर्न भने नसकिएको स्वीकार गरे । कोरोना महामारीविरुद्ध जुध्न उपप्रधानमन्त्री ईश्वर पोखरेलको नेतृत्वमा केन्द्रमा कोभिड संकट व्यवस्थापन केन्द्र (सीसीएमसी), प्रदेशका आन्तरिक मामिला तथा कानुनमन्त्री नेतृत्वको पीसीसीएमसी, प्रमुख जिल्ला अधिकारी नेतृत्वको डीसीसीएमसी र पालिका प्रमुख नेतृत्वको स्थानीय सीसीएमसीमार्फत रोकथामनियन्त्रण एवं त्यसका लागि चाहिने स्रोत साधन व्यवस्थापनमा काम गर्ने डेडिकेटेड संयन्त्र हुन् । तर, यी सबै संयन्त्रको ध्यान आन्तरिक किचलोमा रुमलिएका कारण कोरोनाविरुद्धको प्रतिकार्य योजना तर्जुमा र लागू गर्नतर्फ केन्द्रित छैन । फागुन र चैतमा दोस्रो लहरको संक्रमण बढेको स्वास्थ्य तथा जनसंख्या मन्त्रालयकै तथ्यांकबाट देखिन्छ । त्यसअनुसार प्रतिकार्य योजना तर्जुमा र कार्यान्वयनमा तीनै तहका सरकारको उदासीनता छ । पछिल्ला केही सातायता सीमावर्ती इलाकाबाट भित्रिनेहरू क्रसबोर्डर अकुपेसन, नाताकुटुम्बसँग जोडिएका भन्दा फरक मानिस देखिन थालेको प्रदेश २ का प्रहरी प्रमुख डीआईजी धीरजप्रताप सिंहले बताए । त्यस्ता व्यक्तिलाई सूक्ष्म रूपमा निगरानीमा राखिएको उनले बताए ।"
प्रतिकार्य योजना बनाउँदै प्रजिअ,"कोरोना महामारीको दोस्रो लहर बढेसँगै काठमाडौं, भक्तपुर र ललितपुर प्रशासन एकीकृत प्रतिकार्य योजनामा जुटेका छन् । जोखिम न्यूनीकरण नभएसम्म विद्यालयमा पठनपाठन स्थगन, मास परीक्षण तथा कन्ट्याक्ट ट्रेसिङ, अनावश्यक हिँडडुल नियन्त्रण, जनस्वास्थ्यका अन्य मापदण्ड पालनामा कडाइ गर्नुपर्ने पक्षमा प्रशासन कार्यालयहरू देखिएका छन् । ।जोखिम रोकथाम र नियन्त्रणका लागि अरू निकायबाट दिइएका आदेश र निर्देशन पालनामा अटेर गरिएको भन्दै प्रशासन महामारी फैलिने गरी गतिविधि भए बल प्रयोग गर्नेसम्मको रणनीतिसहित अघि बढेको छ । मन्त्रिपरिषद्ले २०७७ भदौ २९ मा आफ्नो जिल्लामा कोभिडको संक्रमण रोकथाम, नियन्त्रण र उपचारका लागि सम्बन्धित जिल्लाभर वा जिल्लाका कुनै भागमा मात्र लागू हुने गरी संक्रामक रोग ऐनअनुसार निर्णय लिने अधिकार प्रमुख जिल्ला अधिकारीलाई प्रत्यायोजन गरेको थियो । स्थानीय प्रशासन ऐनको जनस्वास्थ्यसम्बन्धी मापदण्ड पालना गराउने अधिकार प्रजिअसँगै छ ।प्रजिअले आफ्नो क्षेत्रमा शान्ति सुरक्षा वा जनस्वास्थ्यमा असर पर्ने कुनै पनि गतिविधि नियन्त्रणका लागि निश्चित समयका लागि निषेधाज्ञा जारी गर्न पाउने व्यवस्था छ । संक्रामक रोग ऐन, २०२० को दफा २ मा मानिसमा कुनै पनि संक्रामक रोग उब्जे वा फैलिए वा फैलिने सम्भावना देखिए नेपाल सरकारले सो रोग निर्मूल वा रोकथाम गर्न आवश्यक कारबाही गर्न सक्ने उल्लेख छ । त्यस्तो अवस्थामा सर्वसाधारण वा कुनै व्यक्तिहरूको समूहउपर लागू हुने गरी आदेश जारी गर्न सक्ने उल्लेख छ । यस्तो आदेश उल्लंघन गरे १ महिना कैद वा १ सय रुपैयाँ जरिवाना वा दुवै सजाय हुन्छ । मन्त्रिपरिषद्ले गत भदौ २९ मा प्रत्यायोजन गरेका यिनै अधिकारलाई कोरोनाको दोस्रो लहर सुरु भएपछि रोकथाम र नियन्त्रणका लागि प्रजिअले प्रयोग गर्न सक्छन् । उपत्यकामा महामारीको अवस्था समीक्षा गर्न आइतबार कोभिड संकट व्यवस्थापन केन्द्र (सीसीएमसी) को बैठक बस्दै छ । बैठकमा सरोकारवाला मन्त्रालयका मन्त्री र सचिवका अलावा उपत्यकास्थित तीनवटै जिल्लाका प्रजिअलाई पनि डाकिएको छ । बैठकमा उपत्यकाका तीनवटै प्रशासनबाट समान किसिमका धारणा र एजेन्डा पेस हुने काठमाडौंका प्रजिअ कालीप्रसाद पराजुलीले बताए । प्रतिकार्य योजना लागू नगरिँदा जनस्वास्थ्य मापदण्ड उल्लंघन बढेको छ । महामारीको जोखिम राजधानीमा बढेको छ, उनले भने, बैठकपछि आउने आदेश र निर्देशनअनुसार थप कदम चाल्छौं । उनले शैक्षिक संस्था महामारीको सबैभन्दा बढी जोखिममा रहेको उल्लेख गर्दै त्यसलाई प्रशासनले गम्भीरताका साथ लिएको बताए ।"
अन्नपूर्णमा नेपाली महिलाको पहिलो आरोहण,"काठमाडौं (कास) यस वर्षको पहिलो वसन्तकालीन हिमाल आरोहण सिजनअन्तर्गत शुक्रबार ६ नेपाली महिलासहित ६८ जनाले विश्वको दसौं अग्लो अन्नपूर्ण (प्रथम) हिमाल आरोहण गरेका छन् । ८ हजार ९१ मिटर उचाइको यो चुचुरोमा मानव पाइला पुगेको ७१ वर्षपछि पहिलोपटक ६ नेपाली महिलाको टोलीले पनि आरोहण गरेका हुन् । काठमाडौंस्थित सेभन समिट ट्रेक्सका अध्यक्ष मिङ्मा शेर्पाका अनुसार शुक्रबार दिउँसो १ देखि साढे ४ बजेसम्म डोरी टाँगेर बाटो बनाउँदै गइरहेको समूहसँगै आरोहीहरू चुचुरोमा पुगेका हुन् । काठमाडौंस्थित पायोनियर एडभेन्चर प्रालिका अध्यक्ष पासाङ तेन्जी शेर्पाका अनुसार चुचुरोमा पुगेकाहरू अन्नपूर्ण हिमालको आधार शिविरमा चाँडोमा शनिबार बेलुकीसम्म आइपुग्नेछन् । त्यहाँको मौसम र फोनको नेटवर्क सगरमाथामा जस्तो राम्रो छैन, यकिन जानकारी भोलि बेलुकीसम्म थाहा पाइएला, उनले भने । यो सिजनमा अन्नपूर्ण हिमाल आरोहणका लागि पर्यटन विभागले ४ वटा आरोहण दलका लागि ८ महिलासहित ४४ जना विदेशीलाई मात्रै आरोहण अनुमति दिएको थियो । विभागकी निर्देशक मीरा आचार्यका अनुसार विदेशी आरोहीहरूको सहयोगीका रूपमा गएका कम्तीमा ६ नेपाली महिलाहरू पनि शुक्रबारै अन्नपूर्ण चढेका छन् । जसमा गोरखा घर भएकी फोटो पत्रकार पूर्णिमा श्रेष्ठ, ओखलढुंगाकी माया शेर्पा, दोलखाकी दावा याङजेन शेर्पा, दावा फुटी शेर्पा, काभ्रेकी शर्मिला तामाङ र सोलुखुम्बुकी पासाङ ल्हामु शेर्पा छन् । यी सबै आरोही हुन् । उनीहरू यस सिजनमा अन्नपूर्ण हिमाल आरोहण दलमा सदस्यका रूपमा नभई पथप्रदर्शक र उचाइका कामदारको भूमिकामा गएको निर्देशक आचार्यले बताइन् । आरोहण कम्पनीहरूले शुक्रबार बेलुकीसम्म नेपाली तथा विदेशी गरी ६८ जनाले अन्नपूर्ण आरोहण गरेका छन् । तर विभागले बेलुकी ७ बजेसम्म २५ जनाले आरोहण गरेको जानकारीमात्रै प्राप्त भएको जनाएको छ । आरोहण दलका लागि तोकिएका सरकारी सम्पर्क अधिकृतबाट यकिन जानकारी पाउन नसकेको जनाइएको छ । आरोहण दलका सदस्यबाहेक पथप्रदर्शक र उचाइका कामदार पनि आरोहीसँगै चुचुरोसम्म पुग्छन् ।त्यसैगरी भारतीय पर्वतारोही प्रियंका मंगेश मोहितीले शुक्रबारै अन्नपूर्ण आरोहण गरेकी छन् । उनलाई अन्नपूर्ण प्रथम आरोहण गर्ने पहिलो भारतीय महिला भनिएको छ । सन् १९५० जुन ३ मा पहिलोपटक ८ हजार ९१ मिटर अग्लो अन्नपूर्ण प्रथम आरोहण फ्रान्सेली पर्वतारोही मौरिस हर्गोजले गरेका थिए । गोरखा आरुघाटकी आरोही पूर्णिमा श्रेष्ठले स्थानीय अन्नपूर्ण गाउँपालिकाले प्रवर्द्धन गरेको मौरिस हर्जोग पदमार्ग हुँदै आरोहणमा गएकी थिइन् । संसारको जेठो अन्नपूर्ण प्रथम हिमालको चुचुरोमा आजसम्म नेपाली महिलाका पाइला पुगेका छैनन् । म यस हिमालका प्रथम आरोहीले हिँडेको पदमार्ग पछ्याउँदै चुचुरोमा पुग्न चाहन्छ,ु अन्नपूर्ण हिमाल आरोहणमा निक्लेकी श्रेष्ठले म्याग्दीमा भनेकी थिइन्, अन्नपूर्ण कठिन र ज्यानमारा हिमाल भनेर चिनिन्छ । यसमा ३८ प्रतिशत मृत्युदर छ, म त्यो चुनौती सामना गर्न आतुर छु । अन्नपूर्ण प्रथम हिमालको आरोहणमा निक्लेकी आरोही पूर्णिमाको अभियानलाई अन्नपूर्ण गाउँपालिकाले ४ लाख र अध्यक्ष डमबहादुर गर्बुजा पुनबाट २ लाख २५ हजार नगद आर्थिक सहयोग मिलेको छ । अन्नपूर्ण हिमालको चुचुरोमा पहिलोपटक नेपाली महिलाको पाइला पुगेको खबरले खुसी छौं । आरोहीलाई स्वागत गर्न आतुर छौं, अध्यक्ष गर्बुजाले भने । अन्नपूर्ण प्रथम आरोहण गर्न मुस्ताङको घाँसा हुँदै जाने नर्थ बेसक्याम्पको बाटो १४ दिन लामो र जोखिमपूर्ण छ ।"
जोगियो कर्णाली सरकार,"४ सांसदलाई कारबाही सिफारिसनिर्देशनविपरीत फ्लोर क्रस गरेका चार सांसदलाई एमाले संसदीय दलले पार्टीबाट निष्कासन गर्न केन्द्रीय कमिटीसमक्ष सिफारिस गरेको छ । शुक्रबार साँझ दलका नेता यामलाल कँडेलको अध्यक्षतामा बसेको बैठकले उक्त निर्णय गरेको हो । फ्लोर क्रस गरेर पछि आफ्नो मत सच्याएकी देवी ओलीलाई २४ घण्टे स्पष्टीकरण सोध्ने निर्णय भएको उनले बताए । संसदीय दलको निर्देशनविपरीत फ्लोर क्रस गरेका प्रकाश ज्वाला एमाले पोलिटब्युरो सदस्य हुन् । सल्यानबाट प्रदेशसभामा निर्वाचित उनी कर्णाली सरकारका आर्थिक मामिला तथा योजनामन्त्री थिए । एमाले संसदीय दलको निर्देशनपछि उनले १० दिनअघि मन्त्रीबाट राजीनामा दिएका थिए । डोल्पाबाट निर्वाचित नन्दसिंह बुढा पनि शाही नेतृत्वको सरकारमा उद्योग, पर्यटन, वन तथा वातावरणमन्त्री थिए । उनले पनि ज्वालासँगै मन्त्रीबाट राजीनामा दिएका थिए । दैलेखका अमरबहादुर थापा संविधानसभाका सदस्य भइसकेका पुराना नेता हुन् । कालीकोटका कुर्मराज शाही पहिलो पटक जनप्रतिनिधि चुनिएका युवा नेता हुन् । नेकपाको विवादका बेला उनी संसदीय दलको सचेतक भएका थिए ।"
४ अन्तर्राष्ट्रिय उडान डाइभर्ट,काठमाडौं (कास) त्रिभुवन अन्तर्राष्ट्रिय विमानस्थलमा अवतरणका लागि मौसमअनुकूल नभएपछि शुक्रबार चारवटा अन्तर्राष्ट्रिय उडान भारततर्फ डाइभर्ट भएका छन् । विमानस्थलका महाप्रबन्धक प्रतापबाबु तिवारीका अनुसार दमामबाट आउँदै गरेको हिमालय एयरलाइन्सको विमान र दिल्लीबाट आउँदै गरेको एयर इन्डियाको विमान बनारस फर्किएका छन् । त्यस्तै दोहाबाट आउँदै गरेको कतार एयरवेजको विमान कोलकाता र दिल्लीबाट आउँदै गरेको नेपाल वायुसेवा निगमको विमान उतै फर्किए । तिवारीका अनुसार एयर इन्डियाको विमानले दोस्रोपटक काठमाडौं अवतरणका लागि प्रयास गरेको थियो तर सफल हुन नसकेपछि दिल्ली नै फर्किएको थियो । आन्तरिक उडानतर्फ शुक्रबार बुद्ध एयरका ६ वटा उडान र यती एयरलाइन्सको एउटा उडान काठमाडौंमा अवतरण हुन नसकेर डाइभर्ट भएका थिए । विमानस्थलमा दिउँसो ४ हजार मिटर भएको भिजिबिलिटी साँझ ६ हजार मिटर भएको थियो । खराब मौसमका कारण २५ वटा आन्तरिक उडान रद्द भए ।
चुडाल र सुवेदी अनुमोदित,"काठमाडौं (कास) सर्वोच्च अदालतको न्यायाधीशमा सिफारिस कुमार चुडाल र नहकुल सुवेदी संसदीय सुनुवाइ समितिबाट अनुमोदित भएका छन् । समिति सभापति लक्ष्मणलाल कर्णले योग्यता, क्षमता र अनुभवका आधारमा चुडाल र सुवेदी सर्वोच्चको न्यायाधीश पदमा योग्य देखिएकाले सर्वसम्मतिले अनुमोदन गर्ने निर्णय भएको कर्णले बताए । सुवेदीको योग्यतालाई लिएर सर्वोच्चमा परेको रिट चैत ३० गते खारेज भएपछि संसदीय सुनुवाइ गरिएको हो । संसदीय सुनुवाइ समितिमा सुवेदीविरुद्ध ५ र चुडालविरुद्ध २ निवेदन परेका थिए ।सर्वोच्च अदालतमा सिफारिस न्यायाधीशहरूको सुनुवाइका क्रममा सांसदहरूले न्यायालयमा हुने भनिएका बेन्च सेटिङ र सपिङ, भ्रष्टाचार, न्याय निरूपणमा भइरहेका ढिलाइ र अस्वाभाविक फैसला तथा कार्यपालिकासँगको सम्बन्धबारे प्रश्न गरेका थिए । माओवादी केन्द्रका प्रमुख सचेतकसमेत रहेका समिति सदस्य देव गुरुङले संविधानमा व्यवस्था गरेअनुसार स्वतन्त्र न्यायपालिका व्यवहारमा नभएको बताए । संविधान परिवर्तन भएको थुप्रै कानुन पनि परिवर्तन भएका छन् र राज्यका अरू अंग फेरिएका छन् । तर न्यायपालिका रूपान्तरित हुन सकेन, उनले भने । कांग्रेस सचेतकसमेत रहेकी पुष्पा भुसालले न्यायपालिकामा हुने अनियमितताको जिम्मेवार छुट्याउन गाह्रो हुने बताइन् । न्यायाधीशमा सिफारिस सुवेदीले अदालतमा सेटिङ स्वीकार्य नभएको बताए । चुडालले बेन्च सेटिङको आशंका अन्त्यका लागि अदालतमा मुद्दाको पेसी तोक्न अटोमेसन प्रणाली अपनाउनुपर्ने बताए ।"
जात्रामा निस्फिक्री भीड,"कोभिड१९ को दोस्रो लहरको जोखिमबीच शुक्रबार काठमाडौंको टोखामा निकालिएको बिस्काः जात्रा । भक्तपुरमा जस्तै यहाँ पनि लिंगो उठाउनेढाल्ने र सिन्दूर जात्रालाई मुख्य आकर्षणका रूपमा लिइन्छ । भक्तपुरमा जिब्रो छेड्ने, भैरवनाथ, भद्रकाली रथ यात्रा हुने गर्छ भने टोखामा मुस्कानेश्वर महादेव, गणेश, सरस्वती, मसानकाली, सपनतीर्थ गणेश, कोथु गणेश र चण्डेश्वरीको मूर्तिलाई खट जात्रासहित नगर परिक्रमा गरिन्छ । आठ रात, नौ दिनसम्म मनाइने जात्रामा शुक्रबार पूजाआजा गरी सिँगारिएको गणेश, मसानकाली, सपनतीर्थ गणेश, कोथु गणेश र चण्डेश्वरीको खटलाई सरस्वती चौरस्थित नारायण पोखरीमा स्नान गराइएको छ ।तस्बिर ः इलिट जोशीकान्तिपुर"
पाटन अस्पतालमा आईसीयू बेड अभाव,"(ललितपुर)  पाटन अस्पतालमा कोभिड१९ का बिरामी बढ्न थालेपछि आईसीयू बेडको अभाव भएको छ । आईसीयूमा भर्ना गरेर उपचार गर्नुपर्ने बिरामी धमाधम फर्किन थालेका छन् । आमालाई आईसीयूमा राखेर उपचार गर्नुपर्ने भए पनि बेड खाली नभएको भन्दै अस्पतालले भर्ना लिन नमानेको सिन्धुपाल्चोकका चिरञ्जीवी ढुंगानाले बताए । बिहीबार अचानक ज्वरोले थला पर्नुभएको थियो, श्वासप्रश्वासमा पनि समस्या देखापरेपछि पाटन अस्पताल ल्याइयो, उनले भने, महँगो खर्च तिरेर निजी अस्पतालमा उपचार गराउन बाध्य भएका छौं । धापाखेलका मानबहादुर बस्नेतले पनि यही पीडा भोगे । उनका आमाबुबालाई कोरोना संक्रमण भयो । आमालाई श्वास फेर्न गाह्रो भएपछि उनले पाटन अस्पताल पुर्याएका थिए । तर आईसीयू बेड नपाउँदा निजी अस्पतालमा उपचार गराइरहेका छन् । उनको बुबाको भने होम आइसोलेसनमा उपचार भइरहेको छ । अस्पतालमा भेन्टिलेटर १७ र आईसीयू बेड २१ वटा छन् । कोभिड१९ को दोस्रो लहर चल्न थालेपछि संक्रमितको संख्या प्रत्येक दिन बढ्दै जाँदा नयाँ बिरामीले आईसीयू बेड पाउन छाडेका छन् । बिरामीको संख्या बढ्दै गएकाले आईसीयू र भेन्टिलेटर पाउन मुस्किल परेको हो, पाटन अस्पतालका निर्देशक डारवि शाक्यले भने, तर बिरामीलाई सधैंभरि आईसीयूमा राखेर उपचार गर्नुपर्ने अवस्था हुँदैन । नयाँ आईसीयू खरिद गरेर तुरुन्तै स्थापना गरिहाल्न सक्ने अवस्था नभएको उनले बताए । कोभिडको उपचार गर्न २ सय ६० बेड छुट्याएका छौं, उनले भने, बेड क्षमता बढाउन पनि सकिन्छ । अस्पतालमा जम्मा ६ सय ५० बेड छन् । अहिले अस्पतालमा कोभिडका ८० जना बिरामी भर्ना भएका छन् । हाल कोरोनाविरुद्धको खोप लगाउनेको संख्या बढ्न थालेको डा शाक्यले बताए । दैनिक ८ सयदेखि एक हजार पुगेको छ, उनले भने, चैत २५ देखि हालसम्म ६ हजारभन्दा बढीले भ्याक्सिन लगाइसकेका छन् । अस्पतालले अन्य रोगको उपचारका लागि आउने बिरामीमा शंका लागेमा पीसीआर टेस्ट पनि सुरु गरेको छ ।"
१०४ वर्षमा नागरिकता,"(सिन्धुली)  सुगममै भएर पनि यहाँकी एक वृद्धाले सय वर्ष पार गरेपछि नागरिकता हात पारेकी छन् । कमलामाई नगरपालिका१३ माथिल्लो रानीवासकी १०४ वर्षीया छत्रमाया मगरले शुक्रबार नागरिकता प्राप्त गरेकी हुन् । उनको नागरिकता नं २००१७७०३२९६ र जन्ममिति १९७४ माघ १५ गते छ । तीन महिनाअघि नै उनको उमेर १०४ वर्ष पुगेको प्रशासन कार्यालयका प्रशासकीय अधिकृत भीमबहादुर बस्नेतले बताए । रानीवास बीपी राजमार्गको भिमानबाट रानीवास ७ किमिको दूरीमा छ । यातायात १२ महिना सञ्चालन हुन्छ । राज्यले दिने सेवा सुविधाबाट उनी वञ्चित रहेको थाहा पाएपछि नागरिकता बनाइदिन आफूले जनप्रतिनिधिलाई भनेर पहल गरेको अधिकृत बस्नेतले सुनाए । उनका पति तुलबहादुर मगरको मृत्यु भइसकेको छ । नागरिकताबाट सामाजिक सुरक्षा भत्ता पाइने भनेपछि उनका नातिले प्रशासन कार्यालयमा ल्याएका थिए । नाति पदमबहादुर ठाडामगरले बाबुहरूले नै नागरिकता बनाइदिएको होला, भनेर आफूले खोजी नगरेको उनले बताए ।हाम्रो हजुरबुबाले ४ वटा श्रीमती ल्याउनुभएको रहेछ, उनले भने, उहाँ कान्छी हो, सन्तान छैनन् । नागरिकताप्रति कुनै चासो नै भएन, पदमबहादुर भन्छन्, पहिला बहुविवाह लाग्ने भनेर नागरिकता बनाएका रहेनछन्, अहिले थलिन लागेपछि बनाइदिएँ ।वृद्धा छत्रमाया नागरिकता नभएर सामाजिक सुरक्षा भत्ताबाट वञ्चित रहँदै आएकामा पछुतो लागेको वडाध्यक्ष किरण माझीले दुखेसो पोखे । व्यक्तिगत खर्चमा अटो रिजर्भ गरेर जिल्ला प्रशासन कार्यालयमा ल्याएर नागरिकता दिलाएको उनले बताए । ती वृद्धालाई प्रशासन र जनप्रतिनिधिले सिन्धुली अस्पतालमा लगेर स्वास्थ्य परीक्षणसमेत गराएका थिए । उहाँलाई घुँडा दुख्ने समस्या रहेछ, मैले सक्नेजति विधि अपनाएर उपचार गरेको छु, डा सुधांशु झाले भने ।"
एमाले संसदीय बोर्ड,"मकवानपुर (कास) वाग्मती प्रदेशमा सत्तारूढ एमालेले १५ सदस्यीय संसदीय प्रदेश बोर्ड गठन गरेको छ । प्रदेशसभास्थित एमाले संसदीय दलको कार्यालयमा शुक्रबार बसेको बैठकले गठन गरेको हो । मुख्यमन्त्री तथा संसदीय दलका नेता डोरमणि पौडेलको अध्यक्षतामा बसेको बैठकबाट गठित बोर्डमा एमाले संसदीय दलका नेता पौडेल, प्रमुख सचेतक केशवराज पाण्डे, प्रदेशसभा सदस्य अष्टलक्ष्मी शाक्य, राजेन्द्र पाण्डे, अरुण नेपाल, शान्ति थिङ, उर्मिला कर्माचार्य, शशिजंग थापा र सरस्वती बाटी छन् । बोर्डमा दलका उपनेता र सचेतक पदेन सदस्य रहने प्रमुख सचेतक केशवराजले बताए । संसदीय दलको बैठकले संसदीय दलको संशोधित विधानलाई पारितसमेत गरेको छ । एमालेको आफ्नै संसदीय दलको विधान थिएन । हामी नेकपाको विधानअनुसार अगाडि बढिरहेका थियौं । पार्टी विभाजन भएपश्चात् आफ्नो विधान बनाएका हौं, पाण्डेले भने ।"
जेलमा आत्महत्या,चरिकोट (कास) पुर्पक्षका लागि थुनामा रहेका एक युवकले जेलभित्रै आत्महत्या गरेका छन् । श्रीमती हत्याको आरोपमा पुर्पक्षका लागि थुनामा रहेका कालिञ्चोक गाउँपालिका६ लापिलाका २८ वर्षीय हिमाल थामीले आत्महत्या गरेको प्रहरी नायब उपरीक्षक भेषराज रिजालले बताए । शुक्रबार बिहान साढे १० बजेतिर खाना खाएर शौचालय गएका थामीले शौचालयभित्रै ज्याकेटको डोरीले पासो लगाएर आत्महत्या गरेका थिए । आत्महत्याका बारेमा थप अनुसन्धान भइरहेको उनले बताए । फागुन ८ गते श्रीमती हत्यामा पक्राउ परेका उनलाई पुर्पक्षका लागि अदालतले कारागार पठाएको थियो । जिल्ला कारागारमा थामीसहित हालसम्म तीन जनाले कारागारको शौचालयमा आत्महत्या गरिसकेका छन् । दुई वर्षको बीचमा शौचालयमै पासो लगाएर दुई जनाले आत्महत्या गरेका थिए । पटकपटक कारागारको शौचालयमा कैदीबन्दीले आत्महत्या गरेपछि कारागार अनुगमन र व्यवस्थापन फितलो रहेको अधिकारकर्मीको आरोप छ ।
मोटरसाइकल ठोक्किएर २ को मृत्यु,भक्तपुर (कास) अरनिको राजमार्गअन्तर्गत भक्तपुरको सल्लाघारीबाट सूर्यविनायकतर्फ जाँदै गरेको मोटरसाइकल शुक्रबार दुर्घटना हुँदा त्यसमा सवार दुई जनाको मृत्यु भएको छ । भक्तपुर नगरपालिका१ चुनदेवीमा भएको दुर्घटनामा मृत्यु हुनेमा पुतलीसडक बस्ने नेपालगन्जका २० वर्षीय सूर्य ओली र भोजपुर साल्पासिलिछो चौकीडाँडाका १८ वर्षीय सुमन गिरी छन् । डीएसपी दीपक गिरीका अनुसार सख्त घाइते दुवैको मध्यपुर अस्पताल नयाँ थिमिमा उपचारका क्रममा मृत्यु भएको हो । घटनास्थलनजिकैको सीसीटीभीको फुटेज हेर्दा ओली र गिरी सवार मोटरसाइकल तीव्र गतिमा रहेकाले अनियन्त्रित भई सडक किनाराको बारमा ठोक्किएको उनले बताए ।
'सनैया को गृह विमोचन,"मकवानपुर (कास) कान्तिपुरकर्मी होम कार्कीद्वारा लिखित सनैया को शुक्रबार मकवानपुरमा गृह विमोचन भएको छ । सर्जक सञ्जाल मकवानपुरद्वारा आयोजित कार्यक्रममा पुस्तकमाथि समीक्षक घनश्याम घिमिरे, सुवास खनाल, प्रतिमा घिमिरे र लेखक कार्कीले परिचर्चा गरे । कार्कीले आफूले कतारमा बसेर कान्तिपुरका लागि काम गर्दाको अनुभव समेटेर पुस्तक तयार गरेका हुन् । समाचारमा विषयहरू सीमित रूपमा मात्रै आउँथे, उनले पुस्तक लेख्दाको अनुभवबारे भने, समाचारबाहेकका विषयहरू धेरै हुन्थे । त्यहाँका नेपाली कामदारका दुःख, त्यहाँको प्रणाली र सरकारी रवैयाका विषयमा पुस्तक आएको छ । वैदेशिक रोजगारीमा गएका नेपालीहरूका संघर्षलाई पुस्तकको रूप दिइएको हो । कतारमा नेपाली युवाहरूले भोगेका पीडाहरू समेटिएको लेखक कार्कीले बताए ।"
१२ स्मार्ट सिटीलाई बजेट सुनिश्चित,"(काठमाडौं)  सरकारले बजेट सुनिश्चितासहित १२ वटा स्मार्ट सिटी बनाउने निर्णय गरेको छ । चैत २५ मा बसेको मन्त्रिपरिषद् बैठकले तत्काल वातावरण मूल्यांकनसहित खरिद प्रक्रिया अघि बढाउने निर्णय गरेको हो ।झापाको गौरीगन्ज, रौतहटको चन्द्रपुर र मौलापुर, काभ्रे उपत्यका, भक्तपुरको गुन्डुबालकोट क्षेत्र, स्याङ्जाको वालिङ, रूपन्देहीको लुम्बिनी र धनकुटालाई स्मार्ट सिटी बनाउने निर्णय गरेको हो । दाङको तुलसीपुर, दैलेखको दुल्लु, कञ्चनपुरको भीमदत्त र डडेलधुराको अमरगढीलाई स्मार्ट सिटी बनाउने निर्णय गरिएको भवन निर्माण विभागमा महानिर्देशक नवराज प्याकुरेलले जानकारी दिए । निर्णय भयो भन्ने जानकारी पाएँ, विस्तृत रूपमा के निर्णय भएको छ, थाहा भएन, उनले भने ।वातावरण मूल्यांकनसहित खरिद प्रक्रिया अघि बढाउने गरी मन्त्रालयलाई निर्देशनसमेत आइसकेको सहरी विकास मन्त्रालयका एक उच्च अधिकारीले कान्तिपुरलाई बताए । अब वातावरणीय अध्ययनसहित प्रक्रिया अघि बढाउछौं, ती अधिकारीले भने, केही दिनमै त्यसको काम थाल्छौं । प्रत्येक सहर विकासका लागि बजेट सुनिश्चिततासहितको निर्णय भएको उनको भनाइ छ । प्रत्येक सहरका विकासका लागि ११ अर्ब रुपैयाँका दरले १२ अर्ब रुपैयाँ विनियोजन गर्ने निर्णय भएको छ, उनले भने, सहरीकरणसँग स्मार्ट सहर निर्माण गर्नैपर्छ ।तर यसअघिको सरकारले २०७४ असार २८ मा गरेका निर्णयमा विशेष महत्त्वसाथ स्मार्ट सिटी बनाउने केही सहरलाई यस पटकको निर्णयमा हटाएको छ । त्यसको साटो प्रधानमन्त्री केपी शर्माको गृह जिल्ला झापाको गौरीगन्जलाई स्मार्ट सिटीका रूपमा विकास गर्ने निर्णय गरेको छ । त्यसैगरी सहरी विकासमन्त्री प्रभु साहको गृह जिल्ला रौतहटको मौलापुरलाई स्मार्ट सिटीका रूपमा विकास गरिने भएको छ । यससँगै मन्त्री साहको जिल्लामा दुई वटा स्मार्ट सिटी बन्नेछन् । पूर्वमन्त्री एवं सांसद महेश बस्नेतको निर्वाचन क्षेत्रमा पर्ने भक्तपुर नगरपालिकाको गुन्डुबालकोट क्षेत्रलाई तत्काल स्मार्ट सिटीका रूपमा विकास गर्ने निर्णय पनि भएको छ । यसअघिकै रौतहटको चन्द्रपुरलाई स्मार्ट सिटीको रूपमा विकास गर्ने निर्णय भएको छ । तत्कालका लागि चितवनको भरतपुर, कैलालीको टीकापुर, गोरखाको पालुङटार र निजगढको बारालाई स्मार्ट सिटीका रूपमा विकास गर्ने सूचीबाट हटाइएको छ । सरकारले करिब सात वर्षअघि लुम्बिनी शान्ति सहर को गुरुयोजना बनाउने निर्णय गरेको थियो । यसमा आधुनिक सूचना प्रणालीका सबै संयन्त्रको परिकल्पना, पार्क, हरियाली र वातावरणमैत्री तथा प्रदूषणरहित सहरका रूपमा लुम्बिनी शान्ति सहर लाई अघि सारेको थियो । यी अवधारणासहित करिब तीन वर्षअघि सरकारले पहिलो चरणमा रूपन्देहीको लुम्बिनी, गोरखाको पालुङटार र बाराको निजगढलाई स्मार्ट सिटी बनाउने निर्णय गरेको थियो ।सन् २०५० सम्ममा विश्वका ६० प्रतिशतभन्दा बढी जनसंख्या सरहरी क्षेत्रमा बस्ने अनुमान छ । त्यसका लागि सुरक्षित खाना, सफा पानी यातायात, र पर्याप्त ऊर्जा सहरका मुख्य समस्या हुनेछन् । सहरलाई सामाजिक, वातावरणीय र आर्थिक रूपले चलायमान बनाउन निकै कठिन हुनेछ । त्यसकारण सहरलाई अहिल्यैदेखि स्मार्ट बनाउन थालिएन भने पछि विकराल समस्या आउने सहरी विज्ञहरूको भनाइ छ ।"
बाँकेमा एक साता विद्यालय बन्द,"(नेपालगन्ज)  विद्यार्थी र शिक्षकमा कोरोना संक्रमण बढ्न थालेपछि बाँकेका स्थानीय तहले विद्यालय बन्द गराएका छन् । नेपालगन्ज उपमहानगरपालिकाले एक साताका लागि विद्यालय बन्द गर्ने निर्णय बिहीबार गरेको हो ।उपहानगर उपप्रमुख उमा थापामगरले आइतबारदेखि एक साता विद्यालय बन्द गर्ने निर्णय भएको बताइन् । विद्यालयमा पनि संक्रमण फैलिएकाले पठनपाठन बन्द गर्नुपर्ने अवस्था आयो, उनले भनिन्, हामीले शुक्रबारदेखि नै बन्द गर्ने प्रस्ताव गरेका थियौं तर सबैलाई जानकारी पुर्याउन आइतबारबाट बन्द गर्ने निर्णय भयो । संक्रमण फैलिइरहेका बेला जिल्लाका सरकारी तथा संस्थागत (बोर्डिङ स्कुल) निर्बाध रूपमा सञ्चालनमा आएपछि बन्द गर्न चौतर्फी दबाब बढेको थियो । बैठकले सीमा नाकामा स्वास्थ्य परीक्षण तथा एन्टिजेन परीक्षणका लागि थप कडाइ गर्ने, मास्क अनिवार्य गर्ने, पसल तथा व्यवसाय पनि कम्तीमा एक साताका लागि बन्द गर्ने निर्णय गरेको छ । भेरी अस्पतालका अनुसार नयाँ संक्रमितमा धेरैजसो शिक्षक, विद्यार्थी र अभिभावक छन् । कतिपय विद्यालयले स्वास्थ्य मापदण्ड पालना गरे पनि धेरैले पालना गरेनन्, जिल्ला कोभिड संकट व्यवस्थापन केन्द्रका फोकल पर्सन तेज ओलीले भने, विद्यार्थी र शिक्षक संक्रमित भएपछि विद्यालय असुरक्षित देखिएका हुन् । बिहीबार र शुक्रबार नेपालगन्जमा १४ जना शिक्षक र विद्यार्थीमा कोरोना संक्रमण पुष्टि भएको छ । नगर शिक्षा प्रमुख गोरखबहादुर थापाका अनुसार धम्बोझी माविका २ शिक्षक र २ विद्यार्थी, मंगलप्रसाद माविका २, सेन्ट थोमस बोर्डिङ स्कुलका ३, वाटरपार्क, महेन्द्र र आदर्श माविका एकएक जना शिक्षक, आदर्श मावि र सनविम माविका एकएक विद्यार्थीमा कोरोना पुष्टि भएको छ । थुप्रै विद्यालयका शिक्षक र विद्यार्थी संक्रमित भए पनि जानकारीमा नआएको हुन सक्छ, हामी पत्ता लगाउने प्रयासमा छौं, उनले भने, विद्यालयको संक्रमण समुदायमा फैलिन सक्छ । स्थिति नियन्त्रणबाहिर नजाला भन्न सकिन्न । संक्रमण फैलिरहँदा पनि विद्यालयले अटेर गरी कक्षा सञ्चालन गर्दा समस्या थपिएको उनको बुझाइ छ । उपमहानगरभित्र सामुदायिकतर्फ ४३ र निजीतर्फ ८१ विद्यालय छन् । डुडुवा गाउँपालिका अध्यक्ष नरेन्द्र चौधरीले शिक्षक र विद्यार्थी नै संक्रमित देखिएपछि विद्यालय बन्द गर्ने निर्णय गरेको बताए । पाँच शिक्षक र तीन विद्यार्थी संक्रमित देखिएपछि विद्यालय बन्द गर्ने निर्णय गरेका हौं, उनले भने, अहिलेसम्म चार विद्यालयमा संक्रमण फैलिएको छ । यस्तै, काभ्रेको बनेपास्थित एक निजी विद्यालयका १४ वर्षीय विद्यार्थीमा संक्रमण पुष्टि भएको छ । बनेपा नगरपालिका स्वास्थ्य शाखा सहसंयोजक महेश्वर श्रेष्ठका अनुसार उनको क्लोज कन्ट्याक्टमा रहेका विद्यार्थी, अभिभावक र छिमेकीको स्वाब परीक्षण गर्ने तयारी भइरहेको छ । जिल्ला कमान्ड पोस्टका सदस्य सचिवसमेत रहेका स्वास्थ्य कार्यालय काभ्रेका वरिष्ठ स्वास्थ्य प्रशासक डा नरेन्द्रकुमार झाका अनुसार विभिन्न उमेर समूह, पेसाव्यवसायका व्यक्तिमा संक्रमण देखिएको छ । बिहीबारमात्रै रोशी गाउँपालिकाका ४२ वर्षीय शिक्षकमा संक्रमण पुष्टि भएको थियो ।"
अन्तर्राष्ट्रिय क्रिकेटमा उत्रन आतुर,"भीडभाड नगर्नू भने पनि दर्शक हुनेसरकारले अघिल्लो दिन उपत्यकाका काठमाडौं, ललितपुर र भक्तपुरसहित १४ जिल्लालाई कोभिड१९ को अति प्रभावित क्षेत्रमा राख्दै भीडभाड नराख्न सूचना जारी गरेको थियो । यी क्षेत्रमा खेलकुदका गतिविधि नगर्न भने पनि सरकारको निर्देशन आउनुअघि नै स्वीकृति लिइसकेकाले प्रतियोगिता गर्नु स्वाभाविक देखिए पनि दर्शक प्रवेश दिइने भएको छ । नेपाल क्रिकेट संघ (क्यान) ले जोरा इन्टरनेसनलमार्फत हुने यो प्रतियोगितामा सीमित दर्शक राख्ने भएको छ । सरकारबाट निश्चित कुराहरू आए पनि आफूहरूलाई लिखित केही नआएको क्यानका जनरल म्यानेजर रौनकबहादुर मल्लले बताए । जेजति सुरक्षा अपनाइरहेका छौं, आफ्नै समझदारीबाट हो । यो प्रतियोगितामा फिजिकल टिकट हुँदैन, डिजिटल टिकट हुने भएकाले कोभिड जोखिम कम हुन्छ । मास्क अनिवार्य लगाउने, मैदानभर सेनिटाइजर राखिनेछ, उनले भने, विगतमा नेपालको खेलमा खेल्दा जस्तो भीड नदेखिने गरी निश्चित दर्शकलाई सामाजिक दूरी कायम राखेर मैदानभित्र जान दिइनेछ । उनले कति दर्शक जान दिने हो भन्ने चाहिँ खुलाएनन् । युवा तथा खेलकुद मन्त्रालय र राष्ट्रिय खेलकुद परिषद्बाट केही निर्देशन आएमा मान्न आफूहरू तयार रहेको उनले बताए । तीनै टोलीलाई बायो सेक्युर बबल बीच सोल्टी होटलमा राखिएको छ । बायो सेक्युर बबलको प्रोटोकल भन्दै शुक्रबार ट्रफी अनावरण समारोहमा तीनै टोलीका कप्तानलाई बोल्न दिइएको थिएन । कप्तान ज्ञानेन्द्रले कोभिडका केसहरू आइरहेको र त्यसलाई व्यवस्थापनले कसरी लिएको छ, कत्तिको सतर्कता अपनाएको छ, मापदण्डहरू के के छन्, कसरी गरेको छ भन्ने महत्त्वपूर्ण रहेको जनाए । उनले भने, अहिले हामी बायो सेक्युर बबलमा बसिरहेका छौं, यसको पूर्णता पालना हुनुपर्छ । हामी बायो सेक्युर बबलमा बसेर हामीसँग सम्पर्कमा आउने अरू खुला पनि हुनुभएन ।"
"पारसले नखेल्ने, अविनाश शंकामा","पारस खड्काले चोटका कारण त्रिकोणात्मक ट्वान्टी२० अन्तर्राष्ट्रिय शृंखला नखेल्ने भएका छन् । अघिल्लो आइतबार फिल्डिङका क्रममा उनलाई दाहिने काँधमा चोट लागेको थियो, जसका कारण मांसपेसी अलिकति च्यातिएको खेल्न नसक्ने भएको पारसले सामाजिक सन्जालमार्फत जनाएका छन् । पछिल्लो ५ दिन डाक्टरको सल्लाह र पर्यवेक्षणअनुसार अबको २३ साता रिह्याब र फिजियोथेरापी गर्नुपर्ने भएकाले घरेलु मैदानमा हुन लागेको प्रतियोगिता आफूले गुमाउन लागेको पारसले जनाएका छन् । पारसले ट्वान्टी२० मा नेपालबाट सर्वाधिक १ हजार ३ सय १७ रन बनाएका छन् । पारसको स्थानमा सन्दीप जोरालाई १४ सदस्यीय टोलीमा समावेश गरिएको छ । कप्तान ज्ञानेन्द्रले पारसको चोट दुर्भाग्यपूर्ण र नेपाली टोलीलाई ठूलो घाटा भएको जनाए । उनले भने, खेलाडीमात्र नभई अनुभवी खेलाडी, लिडरका हिसाबमा पनि पारसको अनुभव खड्किनेछ । पहिलादेखि पारसको प्रदर्शन ट्वान्टी२० मा राम्रो छ । टिमको महत्त्वपूर्ण खेलाडी नै गुमाउँदा टिममा त असर पर्छ । तर यही बेला हो अरूहरूका लागि पनि अवसर समातेर प्रदर्शन दिने हो । यसलाई अवसरका रूपमा पनि लिनुपर्छ । ज्ञानेन्द्रले अविनाश बोहरा पनि घाइते अवस्थामा रहेको जनाए । अभ्यासमा केही दिनअघि हात काटिएकाले अविनाश शतप्रतिशत फिट नरहेको तर शनिबार नै सबै थाहा हुने जनाए । सन्दीप जोरा लामो समयदेखि टिमभित्र र बाहिर रहँदै आएका छन्, नेपाली क्रिकेटको पद्धतिभित्रै रहेका खेलाडी हुन् उनी । अहिले उसको प्रदर्शन पनि राम्रो भएर आएको छ । घरेलु क्रिकेटमा उसले मध्यपंक्तिमा राम्रो खेल्दै आएका छन् । उनमा क्षमता छ, यो प्लेटफर्ममा उनले लिनुपर्ने हो जस्तो लाग्छ, टोलीमा समेटिएका नयाँ खेलाडीबारे कप्तान ज्ञानेन्द्रले भने ।"
वारिपारिको पुलिस डर्बी,"(विराटनगर)  सीमा वारिपारिका दुई विभागीय पुलिस टोली शनिबार विराट गोल्डकप फुटबल प्रतियोगिताको छैटौं संस्करणको उपाधिका लागि भिड्दै छन् । सहिद मैदानमा शनिबार साँझ ७ बजे उपाधि भिडन्तमा उत्रिँदा सशस्त्र प्रहरी बलको एपीएफ जित निकाल्दै विराट गोल्डकपमा पहिलो उपाधि दर्ता गर्ने दाउमा हुनेछ भने भारतको पन्जाब पुलिस पनि नेपाली भूमिमा पहिलो उपाधि हत्याउने लक्ष्यमा रहनेछ ।एपीएफको यो प्रतियोगितामा दोस्रो फाइनलयात्रा हो । २०७० सालमा एपीएफ फाइनलमा संकटासँग १० गोलले पराजित हुँदै उपविजेतामा खुम्चिएको थियो । यता पन्जाबको यो प्रतियोगितामा पहिलो सहभागिता हो । दुई महिनाअघि पन्जाब राज्यको लिग विजेता पन्जाब पुलिस सन् १९९५ मा काठमाडौंमा भएको विभागीय स्पर्धामा सहभागी भएको थियो ।दुई टिमबीच संयोग पनि समान छ । एपीएफ घरमा यस सिजनको दोस्रो उपाधि खोजीमा छ । एपीएफले एक महिनाअघि सिरहाको गोलबजारमा सम्पन्न गोलबजार गोल्डकपमा आयोजकलाई हराउँदै उपाधि जितेको थियो । एपीएफ जनकपुर गोल्डकपमा आर्मीसँग पराजित हुँदै उपविजेतामै खुम्चियो । ठीक त्यस्तै पन्जाब पुलिस पनि विराट गोल्डकपमा सिजनको दोस्रो उपाधि खोज्दै छ । पन्जाबले यसै सिजन आफ्नै भूमिमा पन्जाब लिग जितेको छ । एपीएफले विभागीय प्रतिद्वन्द्वी नेपाल पुलिस क्लब र घरेलु टोली विराटनगरलाई पन्छाउँदै उपाधि यात्रा गर्दा पन्जाबले सहिद स्मारक ए डिभिजन लिग विजेता मछिन्द्र, गोर्खा ब्वाइज रूपन्देही र यस सिजनको आरारारा गोल्डकप विजेता तथा विराट गोल्डकपको पूवविजेता संकटालाई पन्छाउँदै उपाधिका लागि एपीएफसँगको भेट पक्का गरेको हो ।एपीएफका प्रशिक्षक सुदीप श्रेष्ठ विराट गोल्डकपमा २०७० सालको हार बिर्साउने लक्ष्यमा टिम रहेको बताउँछन् । २०७० सालमा उपविजेतामै सीमित भयौं, उनले भने, यसपालि त्यसलाई बिर्सिंदै उपाधि जितेर राजधानी फर्कने लक्ष्यमा छौं ।पन्जाब राम्रो टिम हो । उसका खेलाडी अग्ला कद र बलियो शारीरिक बनावटका छन्, एपीएफका कप्तान सुदीप सिख्राकरले भने, यस्तो टिमविरुद्ध ग्राउन्ड लेभलबाट टेक्निकल र बल पोसेसन दुवैमा रणनीतिका साथ खेल्नेछौं । नेपालमा पहिलो गोल्डकप खेल्न आएको पन्जाब विराट गोल्डकपको उपाधि बोकेरै सीमा नाका पार गर्ने लक्ष्य रहेको प्रशिक्षक हरनेक सिंहको भनाइ छ । शनिबार उपाधिका लागि सहिद मैदानमा पन्जाब टिम उत्रिँदा नियमित कप्तान जगदीप सिंह भने हुने छैनन् । यो टिमका लागि ठूलो क्षति हो, प्रशिक्षक सिंहले भने, नियमित कप्तान गुमाउनुको पीडा बिर्सेर टोलीले आक्रामक खेल पस्कँदै उपाधि र नेपाली दर्शकको मन जित्न प्रयत्न गर्नेछ । प्रशिक्षक सिंहले शनिबार हरजेन्द्र सिंहले कप्तानी भूमिका निभाउने बताए । एपीएफ बलियो टिम भएको उल्लेख गर्दै सिंहले त्यहीअनुसार रणनीति अपनाउने बताए । पन्जाबका डिफेन्डर सर्वजित सिंह पनि घाइते हुँदा टिम अप्ठ्यारोमा रहेको उनको भनाइ थियो । पन्जाबका नियमित कप्तान जगदीप बिहीबार संकटाविरुद्धको खेलमा रातो कार्ड पाएका थिए । खेल सकिएलगत्तै संकटाका सहिद स्मार्ट र कप्तान जगदीपबीच घम्साघम्सीको वातावरण सिर्जना भएपछि रेफ्रीले दुवैलाई रातो कार्ड देखाएका थिए ।सेमिफाइनलमा कप्तान जगदीपले पाएको रातो कार्डका बारेमा पुनर्विचार गर्न आयोजकलाई आग्रह गरेका छौं, प्रशिक्षक हरनेकले भने, हाम्रा खेलाडीले कुनै गल्ती गरेका छैनन् । भिडियो फुटेज हेरेर आयोजकले रातो कार्डका विषयमा पुनर्विचार गर्नुपर्छ । रात्रिकालीन यो गोल्डकप विजेताले १५ लाख १५ हजार र उपविजेताले ७ लाख ५१ हजार रुपैयाँसहित ट्रफी पाउने आयोजक समितिका संयोजक मनोजविक्रम शाहले बताए । सर्वोउत्कृष्ट खेलाडीले मोटरसाइकल पाउनेछन् । विधागत उत्कृष्टले जनही ५ हजार रुपैयाँ पाउनेछन् ।"
गलबन्दी,"उसले बिहानै खाजा बनाइसकेकी रहिछ । खाजालाई एउटा कपडामा पोको पारेर उसले मलाई दिई । म पँधेरोबाट मुख धोएर कुल्ला गरेर भर्खरै घरभित्र पसेको थिएँ ।सुनखानी गाउँ पुग्न छिटोछिटो हिँड्दा नि चार घण्टा जति लाग्छ, बाटो राम्रो छैन । साँझ पर्नुअगाडि नै पुग्दा राम्रो हुन्छ, उसले मायालु स्वरमा भनी । मैले हुन्छको भावमा टाउको हल्लाएँ ।बाटामा भोक लागेसि सेल र चिउरा खानु अलिकति सखर पनि राखिदिएकी छु ।आज अचानक मैले त्यस महिलाको अनुहारमा आफ्नो आमाको मुहार देखें । मैले त उसलाई चिनेको २४ घण्टा पनि भएको छैन, के विधि आफ्नैजस्तो गरेर माया गरेकी ! मैले उसको खुट्टा छोएर ढोगें । मनमनै भनें, धन्य छौ आमा । त्यसपछि उसलाई मैले घाँटीमा बेरेको गलबन्दी झिकेर दिएँ र भनें, खै तपाईंको छोरालाई भेट्न पाइएन, मेरोतर्फबाट यो गलबन्दी उपहार दिनुहोला ।उसले मलाई एकनास हेरिरही, कताकता उसको आँखामा आँसु टिलपिलाएको मैले देखें । मैले अनायासै भनें, हस् त म जान्छु । अनि म बाटो लागें ।बाटोभरि मैले हिजोको दिन सम्झें ।हिजो यो गाउँ आइपुग्दा, राति अबेर भइसकेकाले म यही घरको तरकारीबारीनेरको सानो इनारमा अडेस लगाएर बसेको थिएँ । चिसो थियो, म जाडोले कापिरहेको थिएँ । एउटी साठी वर्ष जतिकी वृद्धा को रामेश्वर हो ? भन्दै बाहिर निस्की । मैले म रामेश्वर हैन, सुनखानी गाउँ जान हिँडेको रात परिसकेकाले यहीं बिसाएको भने । वृद्धाले भित्र आउन भनी, तातो भात र गुन्द्रुकको तरकारी खान दिई । चुलो नजिकै एउटा गुन्द्री बिछ्याइदिई र यहीं सुत भनी । यति गरुन्जेल उसले मलाई रामेश्वरबारे सबै बताई । रामेश्वर उसको एउटै छोरो ! रक्सीको मातले चुर भएर हिँड्ने, कुलतमा लागेको ! बाउ बितेपछि कति दुःख गरेर उसले रामेश्वरलाई हुर्काई, तर ऊ खराब गाउँलेको संगतमा पर्यो र बिग्रियो । अस्ति राति रामेश्वरले आफ्नै आमालाई अमखोराले हान्यो र मनपरि गाली गर्यो, पैसा दिएन भनेर । त्यसपछि ऊ घरबाट गएको आजसम्म फर्केको छैन ।सोच्दासोच्दै म निकै तल आइपुगिसकेको रहेछु । छेउबाटै बगिरहेको कुलो ! कुलोनिर बसें र खाजा खान थालें । परबाट एक हूल मान्छे र सिपाहीहरू (पुलिसको बर्दी लगाएको) एक जनालाई हत्कडी लगाएर डोर्याउँदै छिटोछिटो म भएतिरै आउँदै थिए । के भएको रहेछ ! मेरो मनमा खुलदुली जाग्यो । हूल नजिक पुगेपछि मैले एक जना अधबैंसेलाई सोधें, के भएको, त्यो हत्कडीले बाँधेको मान्छे को हो ?अधबैंसेले भन्यो, यसले आफ्नै आमालाई बन्चरोले हानेर मारेछ, गाउँलेले समातेर पुलिसलाई बुझाएछन्, सदरमुकाम लैजान लागेको । मैले मनमनै सोचें कस्तो निर्दयी मान्छे आफ्नै आमालाई मार्ने ! हूल मलाई त्यहीं छाडेर अगाडि बढ्यो । मैले हत्कडी लगाएको मान्छेलाई नियालेर हेरें । उसको गर्धनमा मैले बिहान उपहार दिएको गलबन्दी झुन्डिएको थियो ।मेरो मुखबाट सानो स्वरमा अनायास एउटा शब्द निस्कियो, रामेश्वर !"
मन्त्रीको विदेश भ्रमण : उनकै मुखबाट,"त्यस दिन प्रधानमन्त्रीले फोन गर्दा म कुखुरालाई चारो हाल्दैथिएँ । तुरुन्त आइहाल भनेपछि हतारहतार एउटा कुखुरो झोलामा हालें र लगाएको ट्राउजर, टीशर्ट पनि नफेरी रात्रिबस चढेर भोलिपल्ट बिहानै उहाँको निवासमा पुगें । भन्नुभयो, मन्त्रिपरिषद पुनर्गठन हुँदैछ, तिमीलाई उद्योगमन्त्री बनाइदिएको छु । दश बजे शपथ ग्रहण छ, वेलैमा हाजिर हुनू ।मन्त्री त हुने भएँ । तर दौरासुरुवाल थिएन, कसरी शपथ ग्रहण गर्नु ? अनि पुगें सालोको डेरामा । ऊ एउटा राम्रै होटलमा वेटर थियो । उसको ड्रेस नै दौरासुरुवाल थियो । ड्रेस लगाएर काममा जान ठिक्क परेको रहेछ । मैले आफ्नो समस्या बताएँ र उसको दौरासुरुवाल मागें । बिचरासँग जगेडा दौरासुरुवाल रहेनछ । दौरासुरुवालको अभावले भिनाजुको मन्त्री पद नै धरापमा पर्ने बुझेपछि उसले त्यस दिन विदा लियो र आफ्नो दौरासुरुवाल फुकालेर मलाई दियो । मैले त्यही लगाएर ठाँटसँग शपथ ग्रहण गरें । झोलामा हालेको कुखुरो के गरिस् भनेर सोध्नुहोला । मलाई थाहा थियो, तपाईं यस्तै झिनामसिना कुरामा अल्झिनुहुन्छ । मान्छे मन्त्री भैसक्यो, तपाईंलाई भने कुखुराको चिन्ता ! तैपनि सोधिहाल्नुभो, भनिदिन्छु । कुखुरा भएको झोला मैले प्रधानमन्त्रीलाई टक्र्याएँ । कृष्णलाई भेट्न जाँदा सुदामाले कनिका लगेका थिए, म खाली हात कसरी जान सक्थें ? आफूसँग जे छ, त्यही लिएर गएँ । सुदामालाई जस्तै मलाई पनि केही त होला भन्ने आस थियो नि ! हामी पनि केटाकेटीदेखिकै मिल्ने साथी थियौं । मैले ल्याएको कुखुरो उहाँलाई सानैदेखि मन पर्थ्यो । त्यसवेला कुखुराधनीले थाहा नपाउने गरी लुकाएर ल्याउँथें र जंगलमा पोलपाल गरेर खान्थ्यौं । उहाँ भूमिगत हुँदा भूमिगत रूपमै कुखुरा पुर्याउँथें । उहाँ खुला राजनीतिमा आएपछि मैले पनि खुला रूपमै कुखुरा पाल्न थालेको थिएँ । राष्ट्रिय कुखुरापालक संघको संस्थापक अध्यक्ष थिएँ, जसमा गाउँका समग्र सातवटै कुखुरापालकहरू आबद्ध थिए । सातै जनाले राष्ट्रिय पत्रिकामा संयुक्त विज्ञापन छपाएर मलाई बधाई दिएका थिए । मन्त्री भएपछि एक हप्ता माला र खादामै बित्यो । अर्को हप्ता सचिव एउटा फाइल बोकेर आइपुगे । के ल्याउनुभो ? मैले सोधें । लेसोथोबाट एउटा सेमिनारको निम्ता आएको छ उनले भने । कुन जिल्लामा पर्छ यो ? मैले फेरि प्रश्न गरें । उनले बताए, स्वदेश होइन, विदेश हो । अफ्रिकामा पर्छ । विदेश भनेपछि मन त्यसै त्यसै दंग भयो । अनि दमदार आवाजमा भनें, ठीक छ । गइदिउँला । कहिले जानुपर्ने हो ?सचिव अनकनाए । भने, सहसचिव स्तरको सेमिनार होकर्मचारीले थाङ्नामा सुताउँछन् भन्ने मलाई थाहा थियो । सतर्क भएँ र स्वर बढाएर सोधें, सेमिनारको उद्घाटन कसले गर्छ ?अन्तर्राष्ट्रिय सेमिनार हो, फाइल पल्टाउँदै उनले भने, उद्घाटन त्यहींको मन्त्रीले गर्ने रहेछ ।तपाईंहरूको यस्तै बुद्धिले देश पिछडिएको हो । मन्त्री आउने ठाउँमा कर्मचारी गएर हुन्छ ? मैले कडा स्वरमा आदेश दिएँ, अरू कुरा छोड्नोस्, म जाने तयारी गर्नोस् ।सचिव लुत्रुक्क परे । मलाई थाहा थियो, कर्मचारीलाई यसैगरी लुत्रुक्क पार्नुपर्छ । नत्र क्रान्तिको उपलब्धि खतरामा पर्छ । उनले सोधे, कति जनाको टोली बनाउनुपर्ला ?म भैहालें । श्रीमती जिल्लामै छिन् । कुखुरा उद्योग उनकै जिम्मामा छ । उनको ठाउँमा साली जान्छिन् । मेरो सल्लाहकार एक जना, अनि पीए । जम्मा चार जना ।एक जना उपसचिव पनि राख्नुपर्ला कि ? उनले सुझाव दिए । फेरि कर्मचारी घुसाउने षडयन्त्र ? मेरो कन्पारो तात्यो । भनें, यो उच्चस्तरीय राजनीतिक भ्रमण हो । यसमा कर्मचारीको के काम ? जाँदा विदाइ गर्न र फर्कंदा स्वागत गर्न तपाईंहरू एयरपोर्टमा आइहाल्नुहुन्छ । हवाइजहाज चढेपछि उता पुर्याइहाल्छ । त्यहाँको व्यवस्था गर्न सम्बन्धित दूतावासलाई भन्नोस् ।सेमिनारमा प्रस्तुत गर्ने कार्यपत्र सहसचिवज्यूले तयार पारिसक्नुभएको छ । त्यो आजै हजूरलाई टक्र्याउँला, सचिवले भने । कर्मचारीको घेराबन्दीमा कुनै हालतमा पर्न हुँदैन भन्ने मैले राम्ररी बुझेको थिएँ । तिनले तयार पारेको कार्यपत्र लिएर आफ्नो स्तर घटाउने कुरै थिएन । भनें, त्यसको काम छैन । म आफैं तयार गर्छु ।सचिवका आँखा ठूला भए । छक्क परेछन् क्यार । हजूरले जस्तो मर्जी हुन्छ भनेर हात जोडे र लुरुक्क फर्केर गए । मेरो छाती ठूलो भयो । सल्लाहकार आफ्नै सालो थियो । होटलमा काम गरेकाले टाक्कटुक्क अंग्रेजी पनि बोल्थ्यो । अब दौरासुरुवाल छोडेर सूटटाई लगाउन थालेको थियो । उसलाई भनें, अर्को हप्ता विदेश जानुपर्ने भो । सेमिनारका लागि एउटा कार्यपत्र तयार गर्ने व्यवस्था गर । त्यसपछि म सेमिनारको महत्त्वपूर्ण तयारीमा व्यस्त भएँ । दुई जोर सूट सिलाएँ । एक जोर ट्र्याकसूट किनें । चश्मा थोत्रिएको थियो, नयाँ बनाएँ । जुत्ता ठीकै थिए, नयाँ उतै किनेर लगाउने निर्णय गरें । एउटा राम्रो सूटकेस किनें । सालीलाई दुई जोर नयाँ लुगा हालिदिएँ । श्रीमतीलाई फोन गरेर विदेशबाट ल्याउनुपर्ने सामानको सूची बनाएँ । एक हप्ता यसैमा बित्यो । निश्चित दिनमा आफ्नो दलबल सहित विदेश प्रस्थान गरें । राजदूत आफ्नै पार्टीका थिए । दूतावासले राम्रै व्यवस्था गरेको रहेछ । सेमिनारको उद्घाटनमा शानसँग उपस्थित भएँ । आफ्नो परिचय दिंदै सहभागी चौबीसै जनासँग हात मिलाएँ । सेमिनारमा भाग लिन मन्त्री नै आएको भनेपछि मेरो ठूलो इज्जत भयो । सबैले मिनिस्टर भनेर सम्बोधन गर्न थाले । खाना निकै मीठो रहेछ । आठथरी त मासु मात्रै !भोलिपल्ट मैले कार्यपत्र पढ्ने पालो थियो । बिहान ब्रेकफास्टपछि सालोसँग मागेर हेरेको, १८ पृष्ठको रहेछ । केके लेखेको हो, बुझे त मरिजाऊँ । कसलाई लेख्न लगाएको ? भनेर सोधेको, लेख्ने मान्छे उसले पनि चिनेको रहेनछ । उसले आफ्नो होटलको म्यानेजरलाई भनेछ, म्यानेजरले बेलुका बेलुका जाँड खान आउने रिटायर्ड प्राध्यापकलाई भनेछ, उसले आफ्नो पुरानो विद्यार्थीलाई अह्राएछ र त्यसले कम्प्युटरमा कताकताबाट कटपेस्ट गरेर भोलिपल्टै तयार पारिदिएको रहेछ । त्यत्रो कार्यपत्र पढ्न सम्भव थिएन । मैले अक्किल लगाएँ र समयको कमीले पूरा कार्यपत्र पढ्न असमर्थ भएँ, त्यो तपाईंहरूलाई ईमेलबाट उपलब्ध गराउँछु भनेर शुरू र अन्तिमका एकएक प्याराग्राफ पढेर काम सकें । त्यही पढ्न पनि सारै गाह्रो भयो । बीचबीचका शब्द उच्चारण गर्न नसकेर पसीना छुट्यो । धन्न, मैले कार्यपत्र सुनाउने बेलामा सातआठ जना मात्र उपस्थित थिए । तीमध्ये पनि एउटा झुपुझुपु उँघिरहेको थियो र चार जना आपसमा गफ गरिरहेका थिए । त्यसले मलाई निकै राहत भयो । त्यही दिन सालाले खोजेर ल्याइदिएको एउटा यूट्युबरलाई कार्यक्रमको ब्यानरसामु उभिएर घच्चीको अन्तर्वार्ता दिएँ । सेमिनारमा नेपालको प्रस्तुति प्रभावकारी भएको र नेपालको प्रगतिबारे थाहा पाएर दुनियाँ चकित भएको बयान गरें । अन्तर्वार्तालाई सामाजिक सञ्जाल र आफ्नो पार्टीका अनलाइनहरूमा राख्न लगाएँ । साथीहरूले भाइरल बनाए । देशमा प्रधानमन्त्री पछि मेरै चर्चा हुन थाल्यो । त्यसपछि हामी शपिङतिर लाग्यौं । बजारमा खासै केही पाइँदो रहेनछ । साली निराश भई । अनि मैले फर्कने कार्यक्रम फेरबदल गरें । सीधै स्वदेश नफर्केर युरोपतिर लागें । युरोपमा सालीले धक फुकाएर शपिङ गरी । त्यहीं उसको भूतपूर्व ब्वाइफ्रेन्ड फेला पर्यो, जो एउटा पेट्रोल पम्पमा काम गर्दो रहेछ । एक दिन बियरले रमरम भएपछि उसले एउटा बुलन्द आइडिया निकाल्यो । उसले भन्यो, हजूर त उद्योगमन्त्री । देशमा अब गुन्द्रुक उद्योग खोल्नुपर्यो । हामीकहाँ वर्षेनि लाखौं टन साग खेर गइरहेको छ । त्यसलाई जम्मा गरेर गुन्द्रुक बनाउने हो भने संसारभर गुन्द्रुकको निर्यात गर्न सकिन्छ । वर्षेनि करोडौंको आम्दानी हुन्छ । देशभरिबाट साग कसरी संकलन गर्ने नि ? मैले समस्यातिर ध्यानाकर्षण गराएँ । त्यसका लागि एउटा एप लन्च गर्नुपर्छ, उसले जुक्ति सिकायो । लगानी कसले गर्छ ? मैले मूल प्रश्न उठाएँ ।उसले भन्यो, शुरूमा तीन करोड जति लाग्छ । त्यो भनेको दुई लाख युरो हो । पेट्रोल पम्पको मालिक पेट्रो मेरो साथी जस्तै छ । म उसलाई लगानी गर्न मनाउँछु । एप पनि उसैले बनाइदिन्छ ।मलाई तालुमा आलु फलेजस्तो लाग्यो । स्वदेश फर्केकै दिन दुइटा कुखुरा लिएर प्रधानमन्त्रीलाई भेटें र सबै कुरा बताएँ । उहाँ दंग पर्नुभयो । त्यसै दिन बेलुका टेलिभिजनबाट राष्ट्रका नाममा सम्बोधन गर्दै भन्नुभयो, हाम्रो सरकार आएपछि विश्वमा देशको प्रतिष्ठा बढेको छ । लेसोथोमा उद्योगमन्त्रीले पाएको अभूतपूर्व सम्मान त्यसैको प्रमाण हो । उहाँले घोषणा गर्नुभयो, अब हामी प्रत्यक्ष वैदेशिक लगानीमा गुन्द्रुक उद्योग स्थापना गर्दैछौं । यो दुनियाँकै पहिलो गुन्द्रुक उद्योग हुनेछ । त्यसका लागि मेरो साग नाउँको एप लन्च गरिनेछ, जसबाट देशभरिको साग संकलन गर्न सकिनेछ । अब देशमा एक त्यान्द्रो साग पनि खेर जानेछैन ।गुन्द्रुक उद्योग र मेरो साग एपको चर्चा चुलिइरहेकै वेला सालीको भूतपूर्व ब्वाइफ्रेन्डले फोन गरेर भन्यो, पेट्रोले त लगानी गर्न मानेन । अब के गर्ने ? मैले भनें चूप लागेर बस । अरू केही गर्नुपर्दैन । घोषणा गर्नु थियो, गरिहाल्यौं । त्यसको पुच्छर लाग्न कसलाई फुर्सत ?यसैबीच, वैदेशिक लगानी भित्र्याएर राष्ट्रको समृद्धिमा योगदान पुर्याएको भनेर चारवटा टेलिभिजन र आठवटा अनलाइनमा मेरो अन्तर्वार्ता प्रसारित भइसकेको थियो । राष्ट्रपतिबाट पदक पनि पाइसकेको थिएँ । यसप्रकार, मन्त्रीका रूपमा मेरो पहिलो विदेश भ्रमण सफल रह्यो । अर्को विदेश भ्रमणको दाउ हेर्दै थिएँ, कोरोना आयो र लकडाउन भैहाल्यो । त्यसपछि एक वर्ष भइसक्यो, देशको इज्जत बढाउन कतै जान पाएको छैन । हेरौं, अब कहिले मौका पर्ने हो ?"
मिथिला कलाको कठिन यात्रा,"जंगलमा अद्भुत परिघटना भइरहन्छन् । मयूर नाच्छन् । सुनगाभा फुल्छ । चन्दन वृक्षको विशिष्ट सुवास फैलिन्छ । कोइली कुहुकुहु गर्छन् । सुनसान वनमा सुनिने मौनताको संगीतको स्रोत वा श्रोतामध्ये कसैको पनि पहिचान स्थापित गर्न सकिँदैन । आफैँ कर्ता, आफैँ कर्म एवं स्वयम् भोक्ता रहने प्रकृतिको यो चक्र अनन्तकालदेखि कायम छ । दुनियाँदारी भने त्यसरी चल्दैन । नर्तकले दर्शक खोज्छन् । कलालाई गुणग्राही चाहिन्छ । श्रोताबेगरको गायन मन थकाउने घाँटीको अभ्यास हुन पुग्छ । पारखीले मात्र बेसुर एवं लयात्मकता बीचको फरक छुट्याउन सक्ने हुँदा निष्ठावान साधकले अनुरागी श्रोता खोज्छन् । उत्कृष्ट कलालाई अनावश्यक प्रचार चाहिँदैन भन्ने कुरा सत्य हो । तर, सार्वजनिक वृत्तमा हुने चर्चाले कलाकृतिको लोकप्रियता एवं कलाकारको कदर सँगसँगै फैलाउँछ भन्ने यथार्थलाई पनि बेवास्ता गर्न सकिँदैन । त्यसैले दिगो विकास लक्ष्यका लागि कला ः मिथिला सम्पदा विषयवस्तुमा अप्रिल १४, २०२१ देखि हुन लागेको मिथिला महोत्सव अमेरिका, २०२१ प्रदर्शनी प्रशंसनीय आयोजन हो । महाव्याधिको प्रकोपले गर्दा सायद त्यस आयोजनका कतिपय कार्यक्रम अन्तर्जालमार्फत आभासी किसिमले सम्पन्न हुने होला । तर, परम्परागत कलाले सीमित रूपमा भए पनि अन्तर्राष्ट्रिय मञ्च पाउनु उल्लेख्य गतिविधि हो । विसं २०७८ लाई गत वर्षको त्रासदी भुलाउने भारमुक्ति अवधि (रिकभरी पिरियड) बनाउन कलात्मक आराधना पनि एउटा बाटो हुन सक्छ ।प्राकृतिक प्रकोप कालान्तरमा अवसरमा बदलिने अनुभव मिथिला कलाका लागि नयाँ भने होइन । केही वर्ष अगाडिसम्म पनि मिथिला क्षेत्रमा चित्रकलालाई लिखिया भन्ने चलन थियो । लिखियाको परम्परा लगभग ४००० वर्षअघि मिस्त्र सभ्यताले विस्तार गरेको औपचारिक लिपिभन्दा पनि पुरानो हुनुपर्छ । रामायणकालमा राजा जनकले अयोध्याबाट आउने राजकुमारहरूको बरियातका लागि जनकपुरका भित्ताहरूलाई कलात्मक तवरले सजाउन लगाएको किंवदन्ती छ । इस्वी सन्को १४ औं शताब्दीका केही लिखतहरूमा मिथिला कलाको उल्लेख पाइएको कुरा त्यस विषयका अनुसन्धानकर्मीहरूले दाबी गरेका छन् । तर, मिथिला कलाको समृद्ध परम्पराले अन्तर्राष्ट्रिय ध्यान भने महासंकटका बेला तानेको हो । कुरा नेपालमा नब्बे सालको भुइँचालो भनिने सन् १९३४ को बिहारनेपाल महाभूकम्पताकाको हो । त्यसबेला भुइँचालोले गरेको क्षति अभिलेखीकरणका लागि तत्कालीन ब्रिटिस इन्डियाका कलक्टर डब्युजीआर्चर राज दरभंगाको सीमान्त क्षेत्रमा खटिएका थिए । मधुवनी छेउछाउका गाउँहरूमा माटाका बाहिरी भित्ता सबैजसो भत्किएकाले उनले घरभित्रका पर्खालहरूमा कोरिएका कलात्मक चित्रहरू अवलोकन गर्न पाए । श्यामश्वेत छविचित्रको जमाना थियो । कलक्टर आर्चरले मिथिलाका घरधनीहरूको अनुमतिले क्षतिग्रस्त पर्खालका कलात्मक चित्रहरूको तस्बिर आफ्नो क्यामेरामा उतार्न थाले । दोस्रो विश्वयुद्धको कालखण्डसम्म लगभग एक दशक लगाएर उनले पटकपटक मधुवनी क्षेत्रका जीतवारपुर एवं राँटीजस्ता गाउँहरूबाट मिथिला कलाको छविचित्र संकलन गरिरहे । उनका संकलनका केही छविचित्र अद्यापि बेलायतको ब्रिटिस लाइब्रेरीमा संरक्षित छन् । सन् ४० दशकको अन्त्यतिर मार्ग भन्ने पत्रिकामा प्रकाशित आफ्नो अंग्रेजी भाषाको सचित्र लेखद्वारा कलक्टर आर्चरले मधुवनी पेन्टिङ लाई अन्तर्राष्ट्रिय कलाप्रेमीहरूका सन्मुख ल्याएका हुन् । उनको सुरुवातले स्वतन्त्र भारतका कला पारखीहरूलाई भने लामो कालसम्म आकर्षित गर्न सकेको थिएन । लाग्थ्यो, मिथिला कला आफ्ना प्रशंसकहरूको ध्यान खिच्न अर्को महासंकट कुरेर बसेको छ । त्यस्तो विपत्ति देख्न पनि धेरै कुर्नुपरेन । भन्छन् कि मिथिलाको कलात्मक सम्पन्नता एवं सामान्यजनको सौम्यता देखेर देवराज इन्द्र अचम्मित हुन्छन् । अनि मैथिलहरूको मानसिक तन्यकताको (रिजिलिअन्स) परीक्षा लिन उनी बारम्बार मिथिलामा अनावृष्टि एवं अतिवृष्टिको चक्र फर्काइरहन्छन् ।मधेसमा अन्तर्राष्ट्रिय सीमारेखा ठोस पर्खाल नभएर मैदानको गतिशील नदीजस्तो हो, जसले आफ्नो नागबेली प्रवाहद्वारा विस्तृत सभ्यतालाई जोड्ने र एवं फरक राज्य छुट्याउने काम एकसाथ गर्छ । मिथिला क्षेत्रमा भारतनेपालजस्ता राज्यसूचक शब्दावली प्रचलनमा छैन । वारि र पारि बुझाउने अइपारओइपार अभिव्यक्तिले मिथिला सभ्यताको अविभाज्य एकतालाई दर्शाउँछ । सन् १९५० दशकको पटकपटकको बाढीबारे खासै जानकार नभएपनि १९६६६७को मिथिला अनिकाल सम्झिनेहरूमध्ये यो पंक्तिकार पनि हो । त्यस अवधिलाई मिथिलामा २०औं शताब्दीको सबभन्दा ठूलो अनिकाल भन्ने गरिन्छ । ति पीडादायी दिनहरूको यथार्थलाई बाबा नागार्जुन आफ्ना हिन्दी कवितामा चित्रित गर्छन् कई दिनों तक चुल्हा रोया, चक्की रही उदासकई दिनों तक कानी कुतिया सोई उनके पासकई दिनों तक लगी भीत पर छिपकलियों की गस्तकई दिनों तक चुहों की भी हालत रही सिकस्त । अइपार त अञ्चलाधीशहरू अनिवार्य बचत संकलन गराएर पञ्चायत सुदृढ गर्ने अभियानमा लागेका थिए । ओइपार भने प्रजातान्त्रिक व्यवस्था रहेकाले अकालग्रस्त मैथिलहरूको चीत्कार छिट्टै राजधानी दिल्लीसम्म पुग्यो । कामका लागि खाद्यान्नले गरिबहरूको चुलो बल्न थालेको अवस्था फेरि बाबा नागार्जुनकै शब्दमा दाने आए घर के अंदर कई दिनों के बादधुआँ उठा आँगन से उपर कई दिनों के बादचमक उठी घर भर की आँखें कई दिनों के बादकौए ने खुजलाई पाँखें कई दिनों के बाद । एउटा समस्या भने कामका लागि खाद्यान्न अभियानको सीमिततामा देखियो । उच्च जात भनिने कायस्थ एवं ब्राह्मण परिवारका नारीहरू ज्यालामजुरी गर्न घरबाट बाहिर निस्किँदैनथे । पुरुषहरू गुवाहटीकलकत्ता एवं काशीप्रयागसम्म लेखपढी एवं कर्मकाण्डको काममा पुगे पनि तिनका गाउँमा दरिद्रता कायम थियो । दरभंगामा जन्मिएका समस्तिपुरका सांसद एवं इन्दिरा गान्धी मन्त्रिमण्डलका संसदीय मामिला तथा सञ्चारमन्त्री सत्यनारायण सिन्हाले सो कुरा भारतीय राजधानीमा उठाए । इन्दिरा गान्धीका मित्र एवं गान्धी परिवारका पुराना बफादार तथा हस्तकला प्रवर्द्धनमा लागेका पुपुल जयकरले तुरुन्तै कलक्टर आर्चरले उनलाई दिएर गएका केही मधुवनी पेन्टिङ सम्झिइन् । उनले भुखमरी न्यूनीकरणमा हस्तकलाको भूमिका आकलन गर्न बम्बईका कला प्रवर्द्धक भाष्कर कुलकर्णीलाई मिथिलातिर पठाइन् । सन् १९७० दशकको सुरुमा नै बाँसका कलाकृति एवं सिकी भनिने घाँसका टोकरीसँगै घरेलु कागजमा कोरिएका अरिपन, कोबर एवं पारम्परिक चित्रहरूको मधुवनी हस्तकला पहिचान नयाँदिल्लीमा स्थापित भयो । त्यस्ता कलाकृतिलाई अमेरिकासम्म पुर्याउने श्रेय भने एथनिक आर्ट्स फाउन्डेसनका प्रमुख संस्थापक एवं कलापारखी रेमन्ड ओवेन्सलाई जान्छ, जो खासमा मिथिलाको नियमित आकस्मिकताजस्ता बाढी र सुक्खा समस्या अध्ययन गर्न आएका थिए । आजभोलि जापानका हासीगावाले टोकियो नजिकको मिथिला पेन्टिङ म्युजियमलाई उत्कृष्टताको केन्द्र बनाएका छन् । सन् १९८० को अन्त्यतिर प्राध्यापक राजेन्द्र विमलको प्राज्ञिक पथप्रदर्शनमा अमेरिकी कलाप्रेमी क्लेयर बुर्कर्टले जनकपुर क्षेत्रका भित्तेचित्रहरूको दस्ताबेजीकरण गर्न सुरु गर्दासम्म सुरुमा मधुवनी भन्ने पेन्टिङको पर्याय मिथिला चित्रकला हुन थालिसकेको थियो । अइपारबाट मिथिला हस्तकलाको सुवास दुनियाँभर फैलाउने श्रेय भने प्राध्यापक विमल एवं कलाप्रेमी बुर्कर्टको अग्रसरतामा सन् १९९२ तिर स्थापित जनकपुरको जनकपुर नारी विकास केन्द्र (जेडब्ल्यूडीसी) संस्थालाई दिइनुपर्छ । अमेरिकाको मिथिला सेन्टर एवं मिथिला महोत्सवका संस्थापक तथा अध्यक्ष अमितप्रताप शाह एउटा कठिन संघर्षबाट पुनर्जागृत परम्परालाई आधुनिक आवरणमा अप्रिल १४, २०२१ देखि प्रस्तुत गर्दैछन् ।सहज सामग्रीभित्ता र भुइँमा सीमित हुँदासम्म मिथिला चित्रकलाका लागि अधिकांश सामग्री दिनानु दिन प्रयोगका वस्तुहरूबाट नै तयार गरिन्थे । बाँस, फुस वा माटोको भित्तालाई समतल तुल्याउन माटो, भुस र गोबरको मिश्रणले कडा लेपन गर्नुपर्ने हुन्छ । कतिपय भित्तामा चित्राकृतिसमेत माटैले बनाइन्छन् । रेखाचित्र कोर्ने हो भने सतहलाई चिल्लो बनाउन खैरो रङको चिकनी माटीको घोलले पुनः पोत्नुपर्छ । त्यसरी बनाइएको परत भित्तेचित्रद्वारा सज्जिन तयार हुन्छ । पक्की भित्तालाई सजाउन चुना पोते पुग्छ । माटे भुइँमा पनि पहिलो परत गोबरमाटोको लेपन नै हो । त्यसमाथि चिकनी माटीले ठाँव गरिन्छ । चिकनी माटीको ठाँवमा अरिपन बनाउन वा पूजनस्थल अंकित गर्न अरुवा चामललाई भिजाएर पिँधेको पिठार बाट चित्रांकित गरिन्छ । त्यस्तो चित्राकृतिको जीवन्तता खास बिन्दुहरूमा दिइने सिन्दूरको ठोप (थोप्ला) हो । रङ मिसाइएको पिठारले भुइँचित्र बनाउने नवाचार त अहिले पनि उतिसाह्रो प्रचलनमा छैन ।सन् १९६६६७ भन्दा पहिले पनि विवाह एवं केही अन्य कर्मकाण्डका लागि चाहिने डाला एवं टोकरीको शृंगारका लागि कागज चाहिन्थ्यो । पंक्तिकारलाई त्यस्तो कागज बनाउने विधिको झिनो सम्झना छ । पुरानो कपडाका झुत्राहरू सफा गरेर कुनै खास रूखको बोक्रा तथा रेसादार पातहरूसँग भिजाएर राखिन्थ्यो । तिनलाई ओखलमा कुटेर लोई (पेस्ट) बन्दथ्यो । त्यस लोईलाई बेलनले पातलोसँग पेलेर बनेको परतलाई घाममा सुकाएपछि हातले सितिमिति च्यात्न नसकिने लिखियाको खस्त्रो कागज तयार हुन्थ्यो । मिथिलामा बसहा भनिने सरकारी कामकाजको कागजले कालान्तरमा लिखिया पत्रलाई लगभग पूरै विस्थापित गरेको हो । सन् १९७० को दशकमा त कतिपय मधुवनी पेन्टिङका कलाकारहरू नेपाली कागज खरिद गर्न अइपार आउने गर्थे । अब त थरीथरीका चलानी कागज बाट चित्रफलक (क्यानभास) बनाइन्छन् ।सन् १९७० को दशकसम्म पनि लिखियाका लगभग सबै रङ जैविक नै हुने गर्थे । पिठार सेतो हो । खैरो रङ खास किसिमको माटोबाट बन्दछ । नील भिजाए नीलो हुन्छ । बेसार पहेंलो हो । पलाँसको फूलले रातो रङ दिन्छ । मेहदीको पातबाट मटमैला भनिने विशिष्ट रङ तयार गरिन्छ । लताका पातहरूबाट हरियो रङ प्राप्त हुन्छ । गोबर र माटोको मिश्रणले दिने अद्भुत रङ गोधूलि बेलाको हो । सबभन्दा जटिल काम सबभन्दा सहज देखिने कालो रङको उत्पाद हो । भनिन्छ, दियो सूर्यको प्रतिनिधि भएकाले कालो खान्छ र कालो नै जम्मा गर्छ । त्यसैले गहिरो कालोका लागि अमावास्याका राति सर्स्यूं तेलको दियोबाट निस्केको रापलाई माटाको ढकनीमा आच्छादन गर्नुपर्छ । सामान्य कालो जुनसुकै मोसोबाट तयार हुन्छ । हल्का कालोका लागि गोल भए पुग्छ । पानी सँगसँगै रङ मिश्रणमा बेलको लस्सा पनि प्रयोग हुन्थ्यो । रङ बनाउन तेल मिसाइएको भने सम्झना छैन । कतिपय कर्मकाण्ड तेलको प्रयोग स्विकार्य नहुने भएकाले पनि होला, पानी रङ नै व्यापक हुन्थ्यो ।सतह, कागज र रङपछिको सहयोगी सामग्री भने मूलतः बाँसको करची हो, जसलाई चक्कुले ताछेर मोटो वा पातलो कलम बनाउन सकिन्छ । मसीदानी प्रायशः पुरानो कचौरा हुन्थ्यो । रङ भर्ने ब्रस बनाउन बाँसको कलमको टुप्पामा आवश्यक मोटाइअनुसारको पातलो र नरम कपडाको परत बेरे पुग्छ । भित्ता र भुइँमा सोझै चित्रकारी गरे भइहाल्यो, लिखिया वा बसहा कागजलाई भने कडा सतहमा अड्याएर मात्र काम गर्न सकिने हुँदा केटाकेटीको काठको पाटी खुब काम लाग्थ्यो । लिखियाका लागि एकाग्रता चाहिने हुँदा गर्मीको दोपहरमा घरका सबै जना आराम गरिरहेका बेला आमा भने कागजमा घोट्टिने गरेको सम्झनाले मिथिला कलाप्रति सम्मान जगाउँछ ।परिच्छेदक परम्परादैनिक जीवनसँग जोडिएकाले लिखियाका विषयवस्तु मूलतः तीन किसिमका हुने गर्दथे । धार्मिक प्रकृतिका चित्रणमा विवाह, मुण्डन एवं चूडाकर्म मात्र होइन, हरेक पूजापाठमा गरिने पिठारको अरिपन अझैसम्म पनि भुइँबाट कागजमा गएको छैन । नागपञ्चमीमा ढोकाढोकामा कोरिने नागदेवता वा विजयादशमीमा द्वारमा बनाइने दुर्गाको मुखाकृति पनि भित्तेचित्र नै छ । अन्य विषयवस्तु भने प्रायशः कागजमा कोरिन थालिएको धेरै भयो । नवविवाहितको प्रथम रात्रिका लागि प्रयोग हुने कोठाको भित्तामा गरिने तान्त्रिक प्रकृतिको कोहबर अब कागजमा कोरेर झुन्ड्याइन्छन् । सजावटका लागि भित्तामा चित्रित गरिने चरा, रूख, फूल एवं ज्यामितीय आकारहरू लगभग सबै लिखिया मिथिला पेन्टिङ भइसकेका छन् ।आजभोलि मिथिला पेन्टिङले लैंगिक एवं जातीय विभाजनका रेखाहरूलाई मेटाइसकेको भए पनि परम्परागत लिखिया मूलतः कायस्थ एवं ब्राह्मण परिवारका नारीहरूको अभिव्यक्तिको माध्यम थियो । कायस्थ परिवारमा प्रशासनिक लेखापढीका लागि लेखनीको प्रयोग लोकप्रिय रहने भएकाले मैथिल कैथिनहरू द्वारा प्रयुक्त शैली मूलतः पातलो वा मोटो रेखाको भरमा अभिव्यक्त हुने आयामिक प्रकृतिको कचनी शैली विकसित भयो । सजावटका लागि केही कम, तर कर्मकाण्डमा नभई नहुने कचनी शैलीले एकाग्रता खोज्छ । यो शैली प्रायशः एकल कलाको उपासना हो । मैथिल ब्राह्मणीहरू घरको पठनपाठन परम्पराले गर्दा कथा चित्रणलाई सहज हुने भरनी शैली खोज्न उत्साहित भएको हुन सक्छ । भरनी लिखियामा एकल कलाकारको समर्पण जरुरी छैन । अलि दक्ष चित्रकारले कोरेको रेखाचित्रमा रङ भर्ने सिकारुहरू कालान्तरमा आफैं उस्ताद भएर निस्किन्छन् । रासलिला, रामायण, महाभारत एवं शिवपार्वतीजस्ता धार्मिक लिखियामा भरनी शैली लोकप्रिय छ । कचनी एवं भरनी दुवै शैलीमा सामान रूपले चित्रित गर्न सकिने धार्मिक पात्र गणेश हुन् !लिखियाको गोदना शैली भने मधुवनी पेन्टिङको बजारले सिर्जना गरेको सहउत्पाद हो । कायस्थब्राह्मण महिलाको लिखिया लोकप्रिय हुन थालेपछि एक जना जर्मन लोकगाथा अध्येताले मधुवनी क्षेत्रका दुसाध नारीहरूलाई तिनका जीउमा खोपिने गरेका कलात्मक चित्र (टैटु) आकर्षक मधुवनी पेन्टिङ हुन सक्ने सम्भावना सन् १९७० को दशकतिर औंल्याएका थिए । गोदना शैली अब मिथिला कलाको खास पहिचानहरूमध्ये एक भएर स्थापित छ । जंगलमा सुन्न सकिने मौनताको संगीतलाई वाणी दिएर फैलाउनुमा जिज्ञासु बाहिरियाको भूमिका महत्त्वपूर्ण नै हुने रहेछ । मिथिलामा जातीयताको साङ्लो कति व्यापक र बलियो थियो भन्ने कुरा शैलीहरूको विकासक्रमले पनि देखाउँछ । खुसीको कुरा के हो भने यस्ता परिच्छेदक परम्पराहरू घट्दै गएर आजभोलि मिथिला कलाका विभिन्न कलाकारहरूले आआफ्नै खास शैली प्रयोग गरिरहेका छन् । कायस्थब्राह्मणमा सीमित लिखिया अब जातीय बन्धनबाट लगभग पूरै मुक्त भएको छ । कलाकारहरूको लैंगिक संयोजन भने धेरै बदलिएको छैन । जनकपुरको केन्द्रको नाममै नारी विकास छ । अमेरिकाको नवीनतम मिथिला महोत्सवका सहभागी कलाकारहरू पानो दास, सुनैना ठाकुर, नम्रता सिंह, मञ्जुला ठाकुर, सुधिरा कर्ण एवं एससी सुमनमध्ये सम्भवतः सबभन्दा प्रसिद्ध तर अन्तिम पात्र मात्र पुरुष हुन् ! मधेसको अभिव्यक्तिको कमसेकम एउटा माध्यममा महिलाहरूको हालीमुहाली कायम छ । परम्परागत रूपमा समूहगत गायन पनि नारी वर्चस्वको क्षेत्र थियो । त्यो भने सुस्तरी लोप हुँदै गइरहेको छ ।मिश्रित सँगसँगै आधुनिक शैलीको प्रयोगले लिखियालाई लोककलाबाट लोकप्रिय कलामा (पाप आर्ट) रूपान्तरित गर्न सक्ने सम्भावना बढ्दै गइरहेको छ । प्रतिस्पर्धात्मक बजार जे बिक्छ, त्यही टिक्छ भन्ने मान्यतामा चल्छ । कोहबरका पोखरी, कमल, बाँस, योनि एवं लिंगका प्रतीकात्मक चित्रहरूको साटो सुस्पष्ट आकृतिहरूको आकर्षण बढिरहेको छ । द्विआयामिक चित्रण लिखियाको विशिष्टता हुने गर्थ्यो । गहिराइ देखाउने प्रचलनले लोककलाका आँखामा पाइने रहस्यपूर्णता हराउँदै गएको अनुभव गर्न सकिन्छ । कर्मकाण्डमुक्त कलाले सबै जातजातिका मैथलानीहरूको आयवृद्धि गरेर नारी सशक्तीकरणका दिशामा उल्लेख्य योगदान गरेको सत्य हो । तर, लिखिया अब आराधना रहेन, अन्य कलात्मक अभिव्यक्तिका माध्यमहरूजस्तै यस्तो पेसा भयो, जसको मूल्य कलाकार स्वयंले नभएर बजारका कलापारखीले गर्छन् । मिथिलामा बच्चाहरूलाई खेलाउँदा गाइने एउटा मैथिली पंक्ति छ नव घर उठे, पुरान घर खसे ! नयाँपनले पुरानोलाई परिस्कृत गर्दै लैजानु स्वाभाविक हो । त्यसक्रममा परम्परागत कलाको सारभूत तत्त्व (आथिन्टिसिटी) केही कमजोर भने हुन्छ ।लिखियाको बजारीकरणले अचम्मसँग अर्थराजनीतिक असर पनि देखाउन थालेको छ । मिथिला चित्रकलाका राम सौम्य दुलहा हुने गर्दथे । रामायण टेलिसिरियल एवं भारतमा हिन्दुत्वको उभारपछि उनी धनुषवाणले सज्जित एवं समुद्रलाई सुकाउन तत्पर योद्धा देखिन थालेका छन् । गोपिनीहरूसँग रास रचाउने कृष्ण सुस्तरी सुदर्शन चक्रधारी विध्वंसका रूपमा चित्रित हुन लागेका छन् । महादेवको तेस्रो नेत्रले प्राथमिकता पाउन थालेको छ । ओइपारको दरभंगा क्षेत्रमा हिन्दुत्व दल हाबी भएको छ । कलाले वर्तमान मात्र नभएर भविष्यलाई पनि समेट्छ भन्ने मान्यता स्वीकार गर्ने हो भने लिखियालाई बजारका लागि गरिने उत्पाद मात्र नभएर सामाजिक न्याय एवं सौन्दर्यको अभिव्यक्तिका रूपमा पनि जोगाउनु जरुरी छ । र, त्यो काम नयाँ पुस्ताका प्रयोगधर्मी लिखिया कलाकारहरूले मात्रै गर्न सक्नेछन् । प्रयोगधर्मितालाई सकारात्मक बनाउन कला विमर्शलाई कलाकार एवं समीक्षकहरूको संकुचित घेराबाहिर ल्याएर सार्वजनिक चर्चाको विषय बनाउनुपर्ने हुन्छ । सुस्त नै सही, त्यस्ता गतिविधिहरू भइरहनु सकारात्मक सन्देश हो ।"
