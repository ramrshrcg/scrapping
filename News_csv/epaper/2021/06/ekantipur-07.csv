शीर्षक,विवरण
न्यायिक निष्पक्षता विवाद दुई न्यायाधीशमाथि सरकारी पक्षको प्रश्न,"दुवै न्यायाधीशले गत मंगलबार लेखेको रायले निष्पक्ष न्याय सम्पादन हुनेमा आशंका उब्जिएको छ । दुवै श्रीमान् नबसिदिनुहुन निवेदन गर्छु । रमेश बडाल, महान्यायाधिवक्ता"
प्रदेश २ मा ठाकुर पक्षका ४ मन्त्री पदमुक्त,"जनकपुर (कास) प्रदेश २ का मुख्यमन्त्री लालबाबु राउतले जनता समाजवादी पार्टी (जसपा) को महन्थ ठाकुरराजेन्द्र महतो समूहका चार मन्त्रीलाई पदमुक्त गरेका छन् । भौतिक पूर्वाधार विकासमन्त्री जितेन्द्र सोनल, भौतिक पूर्वाधार विकास राज्यमन्त्री डिम्पल झा, उद्योग, पर्यटन वन तथा वातावरण राज्यमन्त्री सुरेश मण्डल र सामाजिक विकास राज्यमन्त्री अभिराम शर्मालाई उनले आइतबार राति बर्खास्त गरेका हुन् । डिम्पल झा संघीय सरकारका खानेपानीमन्त्री अनिल झाकी श्रीमती हुन् ।प्रदेश २ का भूमि व्यवस्था, कृषि तथा सहकारीमन्त्री शैलेन्द्र साहका अनुसार सन्तोषजनक कार्यसम्पादन गर्न नसकेको भन्दै उनीहरूलाई हटाइएको हो । जसपाको ठाकुरमहतो पक्ष संघीय सरकारमा सहभागी भएपछि मुख्यमन्त्री राउत कांग्रेस र माओवादी केन्द्रसँग मिलेर सरकार पुनर्गठन गर्ने तयारीमा छन् । जसपाको उपेन्द्र यादव पक्षले राउतलाई आइतबार संसदीय दलको नेतामा पुनः चयन गरेको छ । निवर्तमान मन्त्री सोनलका स्वकीय सचिव रमेश सर्राफले संसदीय दलको नेतामा राउतलाई एकलौटी चुनिएपछि सामूहिक राजीनामा दिने मनस्थिति बनाए पनि केन्द्रीय नेतृत्वले सोमबारसम्म पर्खन भनेकाले रोकिएको र राति अप्रत्याशित निर्णय आएको बताए । ठाकुरमहतो पक्षका सामाजिक विकासमन्त्री नवलकिशोर साह र उद्योग, पर्यटन, वन तथा वातावरणमन्त्री रामनरेश यादव भने यसअघि नै अध्यक्ष यादव समूहमा लागेका छन् ।"
स्वास्थ्यकर्मीलाई कुटपिट गरे ३ वर्षसम्म कैद,"अन्य ठाउँमा पनि यस्ता घटना दोहोरिन सक्ने भन्दै दोषीलाई कारबाहीको दायरामा ल्याउन छुट्टै कानुन बनाउनुपर्ने आवाज उठेको थियो । त्यसपछि सरकारले स्वास्थ्य संस्था र स्वास्थ्यकर्मी तथा अस्पतालमा कार्यरत कर्मचारीमाथि तोडफोड, आगजनी, तालाबन्दीलगायत कसुरमा संलग्नलाई कैद र जरिवाना हुने गरी स्वास्थ्यकर्मी तथा स्वास्थ्य संस्थाको सुरक्षासम्बन्धी ऐन २०६६ लाई संशोधन गर्न बनेको अध्यादेश स्वीकृति गरी राष्ट्रपतिसमक्ष पठाइएको थियो । अध्यादेशअनुसार स्वास्थ्य संस्थामा तालाबन्दी, घेराउ र उपचार गर्ने कार्यमा कुनै किसिमले बाधा पुर्याउन र स्वास्थ्यकर्मी वा स्वास्थ्य संस्थामा कार्यरत कर्मचारीलाई हातपातधम्की गालीगलौज वा अभद्रअपमानजनक व्यवहार गर्न बन्देज गरिएको छ । यो कसुरमा संलग्न भए कसुरदारलाई १ वर्षसम्म कैद वा १ लाख रुपैयाँसम्म जरिवाना वा दुवै सजाय हुने व्यवस्था छ । यसैगरी आगजनी, तोडफोड, कुटपिटतालाबन्दी वा उपचारमा बाधा पुर्याउँदा कर्मचारी वा स्वास्थ्य संस्थालाई हानिनोक्सानी पुगेमा मुद्दा हेर्ने अधिकारीले कसुरदार ठहर व्यक्तिबाट मनासिब माफिकको क्षतिपूर्तिसमेत भराउने व्यवस्था ल्याइएको छ । संस्थाको सम्पत्तिमा जति क्षति भएको छ, त्यति बराबरको रकम भराउनुपर्नेछ । कसुरदारलाई मुद्दा हेर्ने अधिकारीले पुर्पक्षमा समेत पठाउन सक्ने व्यवस्था अध्यादेशमा उल्लेख छ । स्वास्थ्य संस्थामा कार्यरत स्वास्थ्यकर्मी तथा कर्मचारीको सुरक्षा सम्बन्धमा समन्वयात्मक रूपले काम गर्न स्वास्थ्य तथा जनसंख्या मन्त्रालयका बाह्रौं तहका कर्मचारीको संयोजकत्वमा ११ सदस्यीय समिति पनि रहने व्यवस्था गरिएको छ । समितिमा स्वास्थ्य मन्त्रालयका सहसचिव, गृह मन्त्रालयका उपसचिव, नेपाल मेडिकल काउन्सिल, नेपाल नर्सिङ परिषद्, नेपाल चिकित्सक संघ, नेपाल स्वास्थ्य प्राविधिक संघ, नेपाल आयुर्वेदिक चिकित्सक संघ, नेपाल नर्सिङ संघ, एसोसिएसन अफ प्राइभेट हेल्थ इन्स्टिच्युट अफ नेपाल र स्वास्थ्य मन्त्रालयका उपसचिव सदस्य सचिव रहनेछन् । अध्यादेशका प्रावधान कडाइका साथ लागू भए स्वास्थ्यकर्मीमाथि कुटपिट एवं दुर्व्यवहार र स्वास्थ्य संस्थामा बन्दहडताल, तोडफोड र आगजनीजस्ता कसुरलाई निरुत्साहित गर्न मद्दत पुग्नेछ ।"
चुरे समितिद्वारा सरकारी निर्णयको बचाउ,"काठमाडौं (कास) राष्ट्रपति चुरे तराईमधेस संरक्षण विकास समितिले व्यापारघाटा न्यूनीकरण गर्न भन्दै ढुंगागिट्टी, बालुवा निकासी खुलाउने सरकारी निर्णयको बचाउ गरेको छ । समितिका अध्यक्ष किरण पौडेलले बजेट वक्तव्यको बुँदा नम्बर १९९ मा ढुंगागिट्टी, बालुवा चुरेबाट निकासी गर्ने नभनिएको बताए । सञ्चारमाध्यमका समाचार हेर्दा टाउको दुःखेको बिरामीलाई तँलाई खुट्टा नै दुखेको हो भनेर औषधि दिएको जस्तो भएको छ, आइतबार पत्रकार सम्मेलनमा उनले भने, सञ्चारमाध्यमले हुँदै नभएको कुरालाई बढी महत्त्व दिएको जस्तो लाग्यो, तपाईंहरूले चुरे दोहन हुने भयो भनेर लेख्न छाड्नोस् ।बजेट वक्तव्यमा चुरेभित्र त्यसरी उत्खनन गर्ने नभनिएकाले अहिलेसम्म आफूहरू नबोली बसेको अध्यक्ष पौडेलले प्रस्ट्याए ।"
देहातमा कोरोना रोकथाममा रामजी रामको यात्रा,"देहातको ३७ डिग्री तातोमा धुलौटे बाटो हुँदै सेतो रंगको पीपीई सेट लगाएर पाँच जना तन्नेरी लखरलखर हिँडिरहे । उनीहरूलाई देखेर कोही सेतो भूत आएछ भनेर कराउँदै बारीका कान्लातिर हाम्फाले, कोही तर्केर बाटोछेउ लागे । बेलाबखत कुकुरको झुन्डले टोकौंलाझैं गरेर भुकेपछि उनीहरू आफैं खेतखेतै भागे । कोरोना संक्रमणको दोस्रो लहर उत्कर्षमा रहेका बेला देहात चहार्ने यी को होलान् ? रौतहटको हथीऔल, इनरुवा, हरैया, मलाही टोल, बिर नगरा, बढियारपुर, तिलमिलिया, गेढही, जिंगरिया टोलमा पछिल्ला आठ दिनयता पीपीई लगाएर हिँड्नेमध्येका एक हुन् रामजी राम । वीरगन्जको नेसनल मेडिकल कलेजमा एमबीबीएस पढ्दै गरेका उनी तिनै रामजी हुन्, जो गत वर्षको पुसमा चर्चामा थिए । दलितभित्रको दलित मानिएका बादी, डोम, मुसहर र चमारलाई सरकारले २०७३ मा विश्वविद्यालय अनुदान आयोगको खर्चमा एमबीबीएस पढाउने निर्णय लिएको थियो । यही सरकारी नीतिअन्तर्गत छात्रवृत्तिमा पाएका रामजीलाई शुल्क नतिरेको भन्दै कलेजले परीक्षा हलबाट बाहिर निकालेको थियो । त्यसपछि अभावसँग जुध्दै हुर्किएका उनको संघर्षको कथा र मेडिकल कलेजको दादागिरी दुवै चर्चामा आएको थियो । रामजी कोरोना संक्रमणपछि सुरु भएको कडा लकडाउनका पछिल्ला आठ दिनयता आफ्ना पाँच साथीसहित रौतहटका बस्तीमा छन् । दुर्गम ग्रामीण भेगमा फैलिँदो संक्रमण, यसबारे व्याप्त गलत बुझाइ र लक्षण हुँदा पनि परीक्षण नगरी बस्ने समस्या हल गर्न उनीहरू बस्ती खोज्दै डुलिरहेका छन् । यो टोलीलाई अन्य १० जना स्थानीय युवाहरूले सघाइरहेका छन् । रामजीका अनुसार उनीहरूले आवश्यकताअनुसार सुगर, प्रेसर, ज्वरो र अक्सिजन लेभल जाँच्दै संक्रमणको लक्षण देखिएका बिरामीलाई परामर्श दिइरहेका छन् । आवश्यकताअनुसार उनीहरूले सिटामोल, भिटामिन सी, जिंक, साइनेक्सजस्ता औषधि पनि दिने गरेका छन् । स्थानीयलाई आइसोलेसनमा बस्दा पालना गर्नुपर्ने नियमहरू बताउने, संक्रमणको लक्षण, त्यसबाट बच्न उपाय सिकाउने र जटिल अवस्था भएकाहरूलाई अस्पताल जान सघाइरहेका छन् । आठ दिन घुमेपछि रामजीलाई देहातमा संक्रमणको दर बढ्दै जाने र समयमै उपचार नपाएर मृत्युवरण गर्नुपर्ने अवस्था छिट्टै आउँछ कि भन्ने डर लाग्न थालेको छ । त्यसका पछाडि कोरोना संक्रमणबारे स्थानीयको कमजोर बुझाइ मात्रै जिम्मेवार छैन, विद्यमान कमजोर स्वास्थ्य प्रणाली पनि जिम्मेवार छ । बिहीबार एउटा बस्तीमा उनले एक जना बिरामीलाई औषधि थमाएर भने, यो औषधि खाना खाएपछि मात्रै खानुहोला है । औषधि लिएका तिनले सोधे, खाली पेटमा मात्रै खाने दबाई छैन । कवि प्रदीप रोदनको गजलको एउटा चर्चित हरफ छ । उक्त गजल भन्छ, डाक्टर साप म चामल बेचेर जचाउन आएको हुँ, बिन्ती मलाई खाली पेटमा खाने दबाई दिनुस् । रामजीले यो सेर त सुनेका छैनन्, तर महिना दिनभन्दा लामो लकडाउन र कामविहीन भएर बसेका देहातका मुख्य गरी दलित बस्तीमा हातमुख कसरी जोर्ने समस्या नै चुलिइसकेको उनले देखेका छन् । उनलाई कैयौं बिरामीले खाना पाउनै गाह्रो भएको दुखेसो गरेका छन् । एक जना बिरामीले त उनलाई भने, बिमारको भन्दा बरु भोक मेट्ने औषधि दिनुस् । कोरोना संक्रमणबाट बच्नभन्दा पनि भोकको औषधि खोजिरहेकाहरूको कुरा सुनेपछि रामजीले कोभिड अलायन्स र क्रिएसन नेपालसँग सहकार्य गरेर दुई दिनयता विपन्न परिवारलाई २० केजी चामल, एक लिटर तेल, ६ किलो आलु, एकएक किलो दाल र २ केजी नुन वितरण गर्न थालेका छन् । रामले भने, शनिबारसम्म १ सय १० परिवारलाई खाद्यान्न बाँड्यौं । जसमा ७५ भन्दा धेरै दलित परिवार छन् ।आठदिने देहात घुमाइमा रामजीले कोरोना संक्रमणबारे भुइँ तहको बुझाइ मात्रै जान्ने मौका पाएनन्, संक्रमणसँग जुध्ने स्थानीय सरकारको कामबारे पनि बुझ्न पाए । उनले संक्रमणको विस्तार रोक्न सरकारले लगाएको निषेधाज्ञाको अर्थ, कोरोना संक्रमणबारे स्थानीय तहको गलत बुझाइ पनि बुझ्ने मौका पाए । रामजीका अनुसार केही स्थानीयले कोरोना लाग्नु भनेको रुघाखोकी, ज्वरो र सास फेर्न अप्ठ्यारो हुनु हो भन्ने बुझेका छन् । उनले भने, हामीलाई केही हुँदैन भन्ने अति विश्वासले हो, गाउँमा भोजभतेर चलिरहेको छ । हूल बाँधेर मेलापातमा जाने क्रम रोकिएको छैन । उनले भित्री गाउँहरूमा कुनै आधिकारिक विज्ञता नभएका तर मेडिकल प्राक्टिसनर भनेर चिनिने औषधि पसल सञ्चालक र घुमुवाहरू पनि भेटे । जो पीपीई सेट त परै जाओस्, मास्क र पन्जा पनि नलगाई संक्रमणको पुष्टि नभएको तर लक्षण भएकाहरूलाई घरमै पुगेर जाँच्ने र औषधि दिने काम गरिरहेका थिए । उनले ज्वरोबाट तंग्रिएका केही स्थानीयको हातमा केनुला देखे भने कसैको हातमा केही दिनअघि केनुला लगाएका दाग । रामले सुनाए, धेरै जसोलाई ज्वरो धेरै बढेपछि बोतल चढायो भने ठीक हुन्छ भन्ने बुझाइ रहेछ । बोतल चढायो भने छिटो तागत आउँछ भन्ने बुझाइ हुर्किएको र त्यसलाई स्थानीय मेडिकल प्राक्टिसनरहरूले पैसा कमाउने माध्यमका रूपमा प्रयोग गरिरहेको पनि भेटियो । संक्रमणको पूरै लक्षण देखिए पनि परीक्षण नगराईकन बसेकाहरूलाई पनि रामजीले भेटे । उनले सुनाए, परीक्षणमा संक्रमण पुष्टि भयो र पुलिसले यो कुरा थाहा पायो भने क्वारेन्टाइनमा राखिदिन्छ र त्यहाँ बस्नै नसकिने हुन्छ भन्ने भय पनि केहीमा भेटियो । संक्रमण पुष्टि भएर होम आइसोलेसनमा बसेकाहरूबाट परिवारका सदस्यमा संक्रमण सर्ने उच्च सम्भावना पनि रामजीले देखे । संक्रमित र परिवारका सदस्य कसैले पनि मास्क नलगाई बसेको केही घर पनि भेटियो । कतिपयका त संक्रमित भएका परिवारका सदस्यहरू बाहिरफेर काममा पनि निस्केको देखियो । उनले वीरनगरा गाउँको एउटा घटना सुनाए । जहाँ एक संक्रमितलाई श्वासप्रश्वासमा समस्या देखिएपछि मात्रै सदरमुकामस्थित अस्पताल लगियो । त्यहाँबाट उपचार हुन नसकेपछि उनलाई चितवनको भरतपुर पुर्याइयो । ती बिरामी उपचारकै क्रममा बिरामीको क्रममा मृत्यु भएपछि मात्रै स्थानीयहरूले उनलाई कोरोना संक्रमण भएको थाहा पाए । संक्रमितको मृत्युपछि स्थानीय तहको पहलमा ती परिवारका सबै सदस्यको परीक्षण गर्दा दुई जनामा संक्रमण पुष्टि भयो । उनले सुनाए, कोरोना लागेको थाहा भयो भने मेरो घरमा कोही पनि आउँदैनन् भन्ने भय धेरैमा देखिन्छ । यस्तो भयका कारण संक्रमितबाट स्थानीय तहमा संक्रमण फैलिने जोखिम उच्च छ । रामजीको गाउँ डुल्ने टिममा हेल्थ असिस्टेन्ट अमरुल आलम, रमेश शर्मा, सुरेन्द्र शर्मा, रवि पठे र सीएमए सरोज पटेल छन् । उनीहरूले गाउँ डुल्दा सार्वजनिक चौताराहरूमा झुम्मिएर बाघचाल, तास खेलिरहेका, गफ लडाइरहेका स्थानीयको समूह धेरै ठाउँमा देखे । उनले सुनाए, कैयौं दलित परिवारमा भने कोरोना हामीलाई लाग्ने रोग नै होइन भन्ने बुझाइ देखिन्छ । कतिपयले भने आफूले नियमित रक्सी खाने भएकाले कोरोनाले छँदै छैन भन्ने विश्वास छ । रामजीका अनुसार कैयौं स्थानिय शिक्षकहरूमा पनि आफ्नो गाउँमा कोरोना कसैगरी छिर्दैन भन्ने गलत आत्मविश्वास देखिन्छ । उनले एक जना ज्वरोले सिकिस्त भएको बिरामी बच्चा पनि भेटे । जसको घाँटीमा ६७ वटा रंगीबिरंगी माला थियो । ती बच्चाका बाबुले छोराको ज्वरो निको हुन्छ भनेर आफूले भगवतीको मन्दिरबाट, चुरे माईको मन्दिरबाट माला ल्याएर लगाइदिएको बताए । रामजीले भने, स्वास्थ्यबारे यति कमजोर बुझाइ भएको गाउँमा संक्रमणको डढेलो सल्कियो भने के होला ?प्रत्येक रात सुत्नुअघि रामजीहरू दिनभर लगाएको सबै कपडा धुन्छन्, दिउँसो कहाँ कहाँ कुकुरले खेद्यो ? कहाँ स्थानीयले नै गाली गरे भनेर अनुभव साट्छन् । अनि लखतरान जीउ बिसाउँछन् । रामजीले गाउँ डुल्दा समूहका हिँड्दा पनि मास्क नलगाएका स्थानीयहरू मात्रै भेटे । पुरुषहरू गोजीमा मास्क बोकेर हिँड्ने तर लगाउन नखोज्ने देखियो भने महिलाहरू सारीको सप्कोले नाक मुख छोपे भइहाल्छ नि भनेर मास्क पनि नबोकी हिँडेको देखियो । अक्सिजनको अभावमा संक्रमितहरूको भकाभक मृत्यु भइरहेको, अस्पतालहरूमा उपचार पाउन सक्ने अवस्था नरहेको भयाभह अवस्थाबारे गाउँका धेरै मान्छे जानकार देखिएनन् । रामजीले सुनाए, निरक्षर र सञ्चारमाध्यममा पहुँच नभएका धेरैलाई कोरोना यति डरलाग्दो रोग हो भन्नेबारे पनि थाहा छैन ।"
नेतृत्व हस्तान्तरण तयारीमा प्रधानसेनापति,"काठमाडौं (कास) अवकाश पाउनु ९५ दिनअघि नै प्रधानसेनापति पूर्णचन्द्र थापाले नेतृत्व हस्तान्तरणको प्रक्रिया थालनी गरेका छन् । सैनिक ऐनलाई संशोधन गराएरै भए पनि आफ्नो पदावधि लम्बाउन सक्ने हल्ला चलिरहेका बेला प्रधानसेनापति थापाले अबको बाँकी दिन नेतृत्व हस्तान्तरणमा केन्द्रित हुने बताए । आफ्नो एक हजार दिन पूरा भएको अवसरमा सञ्चार माध्यमका प्रतिनिधिसँगको अन्तर्क्रियामा आइतबार प्रधानसेनापति थापाले भने, आज बिहानैको कार्यक्रमदेखि नेतृत्व हस्तान्तरणको काम अघि बढाएको छु । सक्षम कमान्डरलाई नेतृत्व हस्तान्तरण गर्नेछु । उनले साउन १५ गतेदेखि अवकाशअघिको एक महिने बिदा लिने पनि प्रस्ट पारे । प्रधानसेनापति थापाको तीनवर्षे कार्यकाल भदौ २४ गते सकिँदै छ । थापापछि भदौ २५ गतेबाट अहिले बलाधिकृत रथी तथा प्रधानसेनापतिको दोस्रो वरीयताका प्रभुराम शर्माले नेपाली सेनामा तीन वर्षका लागि नेतृत्व लिनेछन् ।प्रधानसेनापति थापाले आफ्नो तीनवर्षे कार्यकालमा मुख्य गरी चारवटा क्षेत्रमा केन्द्रित काम भएको दाबी गरे । आफ्नो पहिलो काम सैनिक ऐन२०६३ लगायत कानुन संशोधन गरेको उनको भनाइ छ । आफ्नो नेतृत्वमा लामो समयदेखि संगठनमा चर्चा हुँदै आइरहेको नेपाली सेनाको नयाँ ढाँचा तीन जोर एक अर्थात् थ्री प्लस वानमा अघि बढाएको पनि उनले बताए । रणनीतिक र विकासको हिसाबमा सेनालाई नदीको बेसिनको आधारमा पूर्व कमान्ड, मध्य कमान्ड र पश्चिम कमान्ड तथा केन्द्रमा रणनीतिक हिसाबमा उपत्यका कमान्ड संरचनामा ढालिएको छ, उनले भने । पूर्वमा कोसी नदीको आधारमा पूर्वी कमान्ड, मध्यमा गण्डकी नदीको आधारमा गण्डकी कमान्ड र पश्चिममा कर्णाली नदीको आधारमा कर्णाली कमान्ड राखिएको हो । सेनामा यसअघि ७ प्रदेशमा ७ पृतना र एउटा उपत्यकामा पृतना गरी ८ पृतना थियो । थापाले आफ्नो तेस्रो महत्त्वपूर्ण काम सेनाको पुनःसंरचना भएको बताए । उनले अब तीन जोर एकको आधारमा सम्पूर्ण संगठनको पुनःसंरचना हुने प्रस्ट पारे । उनले सेनालाई कति संख्याभन्दा पनि सेनाको राइट साइज कस्तो हो भन्ने मुख्य कुरा रहेको बताए । आफ्नो चौथो महत्त्वपूर्ण कामको रूपमा नेपाली सेनाको भिजन२०३० रहेको उनको भनाइ थियो ।प्रधानसेनापति थापाले काठमाडौंतराई द्रुतमार्ग तोकिएकै समय २०८१ भित्र सम्पन्न भइसक्ने दाबी गरे । सरकारले आवश्यक बजेट अभाव नगरिदिए, कोभिड१९ जस्तो संकट थप आइनपरे र सरकारका विभिन्न मन्त्रालय र क्षेत्रबाट सहयोग भइरहे तोकिएकै समयमा काम गरिने उनले बताए । सेनाको मुख्य काम मुलुकको रक्षा गर्नु रहेको भन्दै उनले सेना व्यवसायमा नलागेको दाबी गरे । सेनाको एउटा सानो इन्जिनियरिङको टोलीले मुलुकको विकास निर्माणको काममा सहयोग गरेको हो । सुरक्षाका लागि सेना सधैं तयारी रहेको हुन्छ, उनले भने । नेपालमा मात्र नभएर द्रुतमार्ग जस्ता रणनीतिक पूर्वाधार निर्माण विश्वका विकसित मुलुक र छिमेकी मुलुकमा समेत सेनाले गरिरहेको उनले उदाहरण दिए ।"
कस्तो हुनुपर्छ परराष्ट्रमन्त्री ?,"प्रधानमन्त्री केपी ओलीले गरेको मन्त्रिपरिषद्को पछिल्लो पुनर्गठन आफैंमा विवादास्पद र अशोभनीय त छँदै छ, यसमा पनि मुलुकको बाह्य छवि र कूटनीतिसँग प्रत्यक्ष गाँसिएको मन्त्रालयमा गरिएको अस्वाभाविक नियुक्तिले थुप्रै प्रश्न उब्जाएका छन् । पुनर्गठनपछि परराष्ट्रमन्त्रीको पद सम्हाल्न आएका रघुवीर महासेठको जिम्मेवारी र उनको विषयगत दक्षताबारे चौतर्फी बहस सुरु भएको छ । यसअघि जननिर्वाचित प्रतिनिधिकै रूपमा सिँचाइ, भौतिक पूर्वाधार तथा यातायातजस्ता मन्त्रालयको जिम्मेवारीमा बसे पनि कूटनीति र अन्तर्राष्ट्रिय राजनीतिबारे कहिल्यै कहीँकतै सरोकार नराखेका व्यक्तिलाई एकाएक परराष्ट्रजस्तो संवेदनशील मन्त्रालयमा दिइएको उच्च जिम्मेवारी आफैंमा अनौठो देखिएको छ । त्यसमाथि सत्तारूढ पार्टीका समकालीन मात्र नभई उनीभन्दा थुप्रै वरिष्ठ नेता एवम् पूर्ववर्ती परराष्ट्रमन्त्रीलाई समेत नदिइएको उपप्रधानमन्त्रीको ओहोदामा एकाएक पदोन्नति सहित महासेठलाई सरकारमा फर्काइनुको अर्थ र अन्तर्य एमाले पंक्तिभित्रै पनि खोज्न थालिएको छ । परराष्ट्र मन्त्रालयको यही जिम्मेवारीमा यसअघि एमाले पार्टीका जुझारु एवम् अध्ययनशील प्रतिनिधि प्रदीप ज्ञवाली तीन वर्षभन्दा लामो समय कार्यरत थिए । अहिले उनको उत्तराधिकारीको चयन तुलनात्मक दृष्टिले पनि अनौठो छ । आफ्नो राजनीतिक सन्तुलन, भागबन्डा र एकअर्को समूहलाई तह लगाउने हिसाबमा प्रधानमन्त्री ओलीले महासेठलाई परराष्ट्र मन्त्रालयमा भित्र्याएका हुन् भने त्यो अर्को दुर्भाग्य मात्रै हुनेछ । परराष्ट्र मन्त्रालय भनेको संवेदनशीलता र गम्भीरताका अर्थमा उच्च प्राथमिकतामा रहनुपर्ने मन्त्रालय हो । विगतको नजिर हेर्दा पनि परराष्ट्रको जिम्मेवारी वहन गर्न जाने पात्रहरूमा केही फरक दृष्टिकोण तथा कूटनीतिक सामान्य ज्ञान रहने गरेको देखिन्थ्यो । स्वभावतः प्रधानमन्त्रीय राजनीतिक प्रणालीमा प्रधानमन्त्रीले चाहेको र रोजेको व्यक्तिलाई कुनै पनि मन्त्रालयको जिम्मा दिन सकिने प्रावधान छ । र, त्यसबेला कुन प्राविधिक मन्त्रालय अथवा कुन कूटनीतिक सरोकारको भनेर छुट्याइने गरेको पाइन्न । तर, पार्टीगत पद्धतिमा पनि आफ्नै संयन्त्रको विदेश मामिला विभाग र कूटनीतिक मामिलाका जानकारको समूह पनि हुन्छ । कम्तीमा एउटा पद्धति बसाल्न पनि पार्टीगत तहबाट खारिएर आउने विदेश मामिलाका जानकार प्रतिनिधि पात्रले पछि गएर परराष्ट्र मन्त्रालय हाँक्ने अवस्था आएमा स्वाभाविक र सहज देखिन्छ । किनभने परराष्ट्र, अर्थजस्ता सम्बन्धित क्षेत्रको जानकारी वा योग्यता चाहिने प्राविधिक प्रकृतिका मन्त्रालयमा गएर सिक्नेछु भन्ने अवस्था उचित मानिँदैन । त्यसमाथि अहिले नेपालले छिमेकी मुलुकहरूको असामान्य प्रतिस्पर्धाले गर्दा ठूलो भूराजनीतिक दबाब झेल्नुपरिरहेको अवस्था छ । यस्तो बेलामा कूटनीति र अन्तर्राष्ट्रिय सम्बन्धका जानकार व्यक्तिले नै परराष्ट्र संस्थापनको राजनीतिक नेतृत्व लिनु बढी उपयुक्त हुन्छ । भूराजनीतिक र भूरणनीतिक मामिला एवम् कूटनीतिको स्वार्थघेराका बारेमा मन्त्रीको कुर्सीमा गएर बसेपछि सिक्ने अथवा बुझ्ने भनेको आफैंमा दुरूह कुरा हो । यसो भन्दैमा त्यही राजनीतिक पृष्ठभूमिबाट आएका निवर्तमान परराष्ट्रमन्त्री ज्ञवाली पनि कूटनीतिक मामिलाका जानकार थिए र, उनलाई त्यसैअनुसारको पदीय जिम्मेवारी दिइएको थियो भन्न मिल्दैन । तर, आफ्नै अध्ययनशीलता, बौद्धिक अन्तरक्रिया र सिक्न चाहने सरोकारले ज्ञवालीलाई केही हदसम्म कूटनीतिक वृत्तमा देखिने र सुनिने बनाएको थियो । तर, विज्ञहरूले औंल्याएझैं अनुभव र विषयगत सरोकारको ट्र्याक भएन भने मुलुकको कूटनीतिक पाटोमा बेहालको स्थिति उब्जन सक्छ । महासेठको नियुक्ति र उनले पाएको अमिल्दो अवसरप्रति चौतर्फी चिन्ता जाहेर हुनुमा यी कारणहरू विद्यमान छन् । यो सरोकार किन पनि हो भने एक वर्षअघि मात्रै ओली नेतृत्वको यही सरकारमा भौतिक पूर्वाधार तथा यातायातमन्त्री रहेका बेला कार्यदक्षता सन्तोषजनक नरहेको भन्दै हटाइएका महासेठले यसबीचको अवधिमा केकस्तो कार्यदक्षता बढाए, जसका कारण उनी पदोन्नतिसहित परराष्ट्रको जिम्मेवारी हाँक्न आएका हुन् भन्ने जिज्ञासा स्वभावतः उब्जिने नै भयो । लिखतहरूमा एउटा कमा र फुलस्टप प्रयोगका सवालमा समेत जिम्मेवार हुनुपर्ने मन्त्रालयमा विभागीय प्रमुखको जिम्मेवारी बोकेर आएका पात्रलाई लिएर हेरिने र गरिने सार्वजनिक बहस स्वाभाविक हो । अहिले परराष्ट्र मन्त्रालयभित्रै परराष्ट्र नीति, कूटनीतिक आचारसंहिता, कार्यसम्पादन मूल्यांकनदेखि एमसीसी, बीआरआई, बिमस्टेक, सार्कलगायत आफैंमा बृहत्तर महत्त्व राख्ने विषयहरूमा घनीभूत छलफल तथा राजनीतिक तहको निर्देशन जरुरी देखिन्छ । अब यी सबै सवालहरूको पृष्ठभूमिमा परराष्ट्र मामिलामा शून्य विन्दु मा रहेका, ठेक्कापट्टा र व्यापारिक पृष्ठभूमिका नयाँ विभागीय मन्त्रीलाई कुरा बुझाउनैमा समय खर्चने कि अकूटनीतिक शैलीका निर्देशन पर्खेर बस्ने भन्ने प्रश्नले मन्त्रालय वृत्तमै असमञ्जस्य छाएको देखिन्छ । हाम्रो प्रशासनिक पद्धतिमा हरेक मन्त्रालय र विभागीय निर्णयमा समेत केन्द्रीयता हावी भएको देखिन्छ । प्रशासनयन्त्र अझै पनि दिगो र स्थिर देखिन्न, सबै तहमा राजनीतिक प्रभावपहुँच हावी छ । कुन देशमा को राजदूत भयो अथवा, कसलाई फिर्ता बोलाइएको हो भन्नेबारे कहिलेकाहीं परराष्ट्रमन्त्री वा परराष्ट्रसचिवले समेत थाहा पाइरहेको अवस्था हुन्न । यसकारण यो गलत पद्धतिको यस म्यान बन्नैका लागि महासेठलाई परराष्ट्रमन्त्रीमा नियुक्त गरिएको हो भने यो नेपालको कूटनीतिक जगत्का निम्ति अर्को दुर्गति मात्रै हुनेछ । त्यसैले कमा, इफ र बट मा अन्तर देख्न सक्ने क्षमता मन्त्री महासेठ आफैंले देखाए भने मात्रै परराष्ट्रमन्त्रीमा उनको साख जोगिनेछ । अन्यथा विगतमा अक्षम भनेर पदमुक्त भएकै अवस्थामा उनको अर्को अक्षम कीर्तिमान थपिनेछ ।"
व्यवस्था र पात्रहरूको भूमिका,"प्राकृष्ण खनाल, नेत्रविक्रम चन्द विप्लव र आहुतिले व्यवस्था दोषी कि पात्र भन्ने विषयमा सामयिक बहसको उठान गरेका थिए । यद्यपि त्यसले निरन्तरता पाउन सकेन । त्यसैले मैले यहाँ फेरि त्यही विषयलाई छोटकरीमा उठाउने प्रयत्न गरेको छु । आजको राजनीतिक सन्दर्भले यसकै माग गरेको छ ।व्यवस्थामाथिको बहस राजनीतिको थालनीसँगै हुँदै आएको हो । प्राचीन ग्रीसका दार्शनिक प्लेटो र अरस्तुले विभिन्न प्रकारका व्यवस्थामाथि गहन अध्ययन र सिफारिस पनि नगरेका होइनन् । अझ तीभन्दा अघिकाले समेत राजनीतिक विषयमा विचार दिएका हुन् । पछि के निष्कर्ष निकालियो भने, कुनै पनि व्यवस्था अतिवादी सोच र गराइले चल्दा विकृति पैदा हुने खतरा बढ्ने हो । लोकतन्त्र अँगाल्ने हो भने कानुनी शासनको मान्यता लिनैपर्ने भन्ने जिकिर गरियो । रोमन कानुनविद्ले यस परिपाटीको वकालत गरे र पछि लोकतन्त्रमा विश्वास गर्नेहरूले यही मान्यतालाई परिष्कृत गर्दै अघि बढाए । विश्वमा संविधान, कानुनको शासनलाई यस्तै सिद्धान्तले प्रेरित गरेको हो । नेपालमा कस्तो लोकतान्त्रिक व्यवस्था र कस्ता पात्र उपयुक्त होलान् भन्ने बहसमा संविधानको सही कार्यान्वयन र स्थायित्व जोडिएका छन् । संसदीय व्यवस्थाका आलोचकमा उदार राजनीतिक संस्कारमा चुर्लुम्म डुबेका गान्धीदेखि अति उग्रवादी साम्यवादी या अधिनायकवादीसम्म सबै पर्छन् । गान्धीले सय वर्षभन्दा पहिले नै संसदीय प्रणालीलाई दूध नदिने बाँझी गाई भनेका थिए भने, मार्क्सवादीहरूले शोषण गर्ने यन्त्रका रूपमा लिई यसको पतनका लागि वकालत गरिरहे । यस्तो व्यवस्थाले सर्वसाधारणको भलो नगर्ने उनीहरूको धारणा रह्यो । आज यहाँका कतिपय कम्युनिस्ट यही तर्क समाएर व्यवस्थालाई नै सबै खराबीको जड मानी यसको विकल्प वैज्ञानिक समाजवाद हो भन्छन् । तर त्यस्तो वैज्ञानिक समाजवाद भनेको के हो, विश्वका कुनकुन देशमा चलेका नमुनाहरूचाहिँ वैज्ञानिक हुन् र तिनले जनताको समग्र विकास गर्न सकेका छन् त भन्ने प्रश्नको उत्तर भने तिनले दिएको पाइन्न । मार्क्सका कतिपय मान्यता शोषण अन्त्य गर्नका लागि सहयोगी भए पनि यसको प्रयोग लोकतन्त्रका लागि सहायक नहुने निष्कर्षमा विश्वका कैयौं देश पुगेका छन् । विकल्पमा तिनले उदार लोकतन्त्रलाई नै आलोचना गर्दै प्रयोग गर्ने गरेको पाइन्छ । चीनको पनि सही रूपको मार्क्सवादी प्रयोग होइन किनभने उसको एकदलीय तानाशाही व्यवस्थाअन्तर्गत चलाइएको राज्यनियन्त्रित अर्थव्यवस्था बजारमुखी प्रयोगका साथ आजको विश्वअर्थतन्त्रसित जोडिन गएको छ । देङ स्याओपिङको उदयपछि यस्तो मिश्रित परिपाटीले मान्यता पाएको र यसका आधारमा आज चीन एक शक्तिशाली अर्थव्यवस्थाका रूपमा उदाएको हो । संसदीय व्यवस्थाको विकल्पमा हामी केही व्यक्तिले राष्ट्रपतीय प्रणालीबारे बहस चलाएका थियौं । यसको मुख्य ध्येय त्यसले संसदीय व्यवस्थामा देखिएका विकृतिले पैदा गरेको अस्थिरताको अन्त्य गर्ला कि भन्ने थियो । हामीले अमेरिकाको राष्ट्रपतीय प्रणाली, फ्रान्सको अर्धराष्ट्रपतीय प्रणाली र अन्य कतिपय देशले समेत चलाएका प्रणालीका आधारमा स्थिरता दिने प्रणालीका रूपमा यहाँ पनि बहस चलायौं । तर नेपालको राजनीतिक, आर्थिक र सामाजिक धरातलको भने गहन अध्ययन नगरी राष्ट्रपतीय प्रणाली या सोझै निर्वाचित प्रधानमन्त्रीलाई विकल्पका रूपमा लियौं । आज म के निष्कर्षमा पुगेको छु भने, लोकतान्त्रिक व्यवस्थामा यदि सबै खाले जनताको समावेशीकरण र सबलीकरणका साथै विभेदको अन्त्य हुन्छ भने संसदीय व्यवस्था अन्य व्यवस्थाभन्दा बढी उपयोगी हुने रहेछ । यसलाई आफ्नै परिवेशमा परिमार्जन गरिनुपर्ने बाटामा अघि बढ्दा यो अझ प्रभावकारी हुन सक्ने आधार धेरै छन् । यो बाटो नै नेपालका सन्दर्भमा ठीक हो, तर नागरिक भने यसको सही प्रयोगका लागि सचेत भैरहनुपर्ने रहेछ । आखिर लोकतन्त्रको रक्षा गर्न र यसलाई चलायमान बनाइराख्न जनता सधैं सचेत भैरहनुपर्ने तथ्य यसको अभ्यासक्रमसँगै उजागर भएको हो । के आज संवैधानिक प्रक्रियामा देखिएका विकृति व्यवस्थापकीय दोष हुन् ? नाच्न नजान्ने आँगन टेढो उखान यो सन्दर्भमा पनि लागू हुन्छ । संविधानमा सबै कुरा नलेखिए पनि भावना (स्पिरिट) अनुसार व्यवस्था चल्न नसके लोकतन्त्रको जति गुड्डी हाँके पनि त्यस्तो संविधान कार्यान्वयनमा आउन सक्तैन । प्रधानमन्त्री खड्गप्रसाद शर्मा ओली संविधानको धारा ७६ का सबै उपधाराको भावना र लेखिएका अक्षरप्रति अनभिज्ञ छन् भन्न सकिने आधार छैन । संविधानमा यी धारा राख्ता उनी र उनका वरिपरिका जान्नेबुझ्नेले यी प्रावधानको आशय नबुझेको भन्न कसरी सकिन्छ ? त्यसमा पनि आठ वर्ष सभामुख भई सविधान बनाउँदा अहम् भूमिका खेल्ने सुवास नेम्बाङलाई राजनीतिक स्थायित्वका लागि यो धारा ७६ राखिएको भन्ने ज्ञान थिएन होला ? अर्काको दल फुटाई अध्यादेश ल्याउने र सबै काम संसद्बाहिरबाटै चलाउने हो भने संसदीय व्यवस्था किन चाहियो ? राजा ज्ञानेन्द्रले बाधाअड्काउ फुकाउने दफाको दुरुपयोग गरेझैं आज ओलीले धारा ७६ को अपव्याख्या गर्दै राष्ट्रपतिको संवैधानिक भूमिकाको दुरुपयोग गरिरहेका छन् । संविधानको सबैभन्दा ठूलो व्याख्याता आफैं भएको दाबी गर्दै ओली आज राष्ट्रपतिबाट संविधानको अक्षर र भावनाविपरीत गरिएका कामको सर्वोच्च अदालतले समेत केही गर्न नसक्ने बखान गर्न पछि पर्दैनन् । यसमा संवैधानिक व्यवस्थाको के दोष छ ? आजको प्राथमिकता कोरोना महामारीको चपेटामा परेका जनताको उद्धार गर्नतिर खट्नुपर्ने हो कि आफ्नै दल व्यवस्थापन गर्न नसकी दलको विखण्डन, संविधानको चीरहरण र लोकतान्त्रिक अभ्यासलाई व्यक्तिकेन्द्रित राजनीतिमा बदली सबै खाले अस्थिरता बढाउन अहोरात्र लाग्ने ? संवैधानिक अपव्याख्या र गलत प्रयोगले पाइएका लोकतान्त्रिक उपलब्धि तहसनहस हुन लागेको र त्यसको प्रमुख पात्र ओली नै रहेको सबै जनताले बुझेका छन् । त्यसैले संविधान जस्तोसुकै भए पनि यसको कार्यान्वयनमा लाग्ने पात्र लोकतन्त्रप्रति समर्पित भए तानाशाह जन्मन सक्तैन । भारतजस्तो समस्याग्रस्त मुलुक अरू नभए पनि संवैधानिक परिपाटी बसाउन त्यहाँका खारिएका र प्रतिबद्ध नेताहरूको भूमिका उदाहरणीय रह्यो । आज लोकतन्त्रबाहिरको विकल्पबारे भारतीयहरू सोच्न पनि सक्तैनन् । लोकतन्त्रमा पात्रको नकारात्मक भूमिकाले पार्ने दुष्परिणामको ज्वलन्त उदाहरण हुन् संयुक्त राज्य अमेरिकाका भूतपूर्व राष्ट्रपति डोनाल्ड ट्रम्प । उनले अमेरिकालाई विभाजित मात्र गरेनन्, संविधान र लोकतान्त्रिक मर्यादाको धज्जीसमेत उडाए । पात्र पत्रु र अलोकतान्त्रिक हुँदा व्यवस्था नै धरापमा पर्ने रहेछ भन्ने तथ्य पनि ट्रम्पको चारवर्षे शासनकालमा देखियो । राष्ट्रपतीय प्रणालीले मात्र संवैधानिक या राजनीतिक समाधान गर्ने होइन । भोलि नेपालमा राष्ट्रपतीय प्रणाली लागू भए पनि हुने राष्ट्रपतिको भूमिका आजको ओलीको भन्दा फरक पर्लाजस्तो लाग्दैन । अमर्यादित शासन चलाउने राष्ट्रपतिको प्रतिकार गर्न जनता सडकमा आएका उदाहरण आज दक्षिण अमेरिका र अन्य कतिपय एसियाली र अफ्रिकी देशहरूमा पाइन्छन् । अमेरिकाका ट्रम्पको तुलना अन्य देशका अधिनायकवादीसित गरिएका अनेक ग्रन्थ तयार भएका छन् । धेरै देशमा राष्ट्रपतिविरुद्ध आन्दोलनका लहर चलेका दृश्य सबैका सामु छन् । कुनै पनि प्रणालीको सफलता र असफलता त्यसलाई सञ्चालन गर्ने पात्रको क्षमता (डेलिभरी) र ऊ संवैधानिक भावनाअनुसार चलेको वा नचलेको भन्ने पक्षबाट जाँचिन्छ । नेपालका राजनीतिक पात्रहरूका पृष्ठभूमि, राजनीतिक अभिमुखीकरण र आर्थिक आधारले राजनीतिक संस्कार निर्देश गर्छन् । नेपालका सबै दलका नेता र कार्यकर्ताको पृष्ठभूमि एकै खालको भए पनि राजनीति धमिलो पार्ने मुहानले पछि तह (स्ट्राटिफिकेसन) भई नयाँ एलिट वर्गको निर्माण हुँदो रहेछ । अनि यी नयाँ क्लासमा, नयाँ धनीवर्ग (नोभोरिच) मा गनिने रहेछन् । चुनावका अनेक हतकण्डा प्रयोग गरी राजनीति गर्ने जमात जसलाई दलका नेता र कार्यकर्ता भनिन्छ ले राज्यको दोहन मात्र गर्दैनन्, दलाल पुँजीपतिको सहकार्यमा राजनीति झन् विकृत पार्दै व्यवस्थाको क्षयीकरण गर्न पनि सहयोग पुर्याउने रहेछन् । आज यस्तै क्षयीकरण भैरहेछ किनभने राजनीति गर्ने पात्रका लागि साधनस्रोतको पूर्ति गर्न यस्तै बिचौलिया र दलालहरूको आवश्यकता पर्छ । आज शक्तिमा बस्ने दलले राज्यको दोहन गरी चुनावी खर्च जुटाउने या कार्यकर्ता पाल्ने गर्न सक्छन् तर सत्ताबाहिर हुने राजनीतिक कार्यकर्ताले कसरी अति खर्चिलो चुनावमा भाग लिई व्यवस्थालाई बलियो पार्न सक्छन् ? सांसदको चुनाव जित्न ३ करोडदेखि ५ करोड रुपैयाँसम्म खर्च लाग्ने स्वयं सांसद हुने व्यक्तिबाटै सुन्नमा आउँछ । यस्तो खर्चिलो चुनावी तन्त्रलाई कसरी सुधार्ने भन्नेतिर कसैको पनि ध्यान गएको देखिँदैन । एकातिर राजनीति कमाइखाने भाँडो भएको छ, अर्कातिर चुनावबाट बन्ने सरकारको कार्यक्षमतामा ठूलो ह्रास आएको छ । भनाइ लोकतान्त्रिक व्यवस्था भए पनि गराइ यसको विपरीत छ । यस्तो परिस्थिति बनाउन नेताहरूको कुसंस्कार र अक्षमता जिम्मेवार छ, जसबाट जनता आजित भएका छन् । यसको विकल्प अब व्यवस्था परिवर्तन गर्नेभन्दा भएको व्यवस्थालाई व्यक्तिगत स्वार्थपूर्तिका लागि सञ्चालन गर्ने वर्गविरुद्ध लड्ने क्षमता बनाउन जनता सचेत हुने हो । त्यसैले ओली प्रवृत्ति अरूमा नसरोस् भन्नका लागि संवैधानिक व्यवस्थाको सही व्याख्या गर्दै जनमुखी नीति र तिनको ठोस कार्यान्वयन आजको आवश्यकता हो । अब जस्तोसुकै व्यवस्था ल्याए पनि समस्या समाधान हुँदैन किनभनेक टाउकोदुखाइ नाइटामा औषधि दलेर निको हुँदैन ।"
मिर्गौला प्रत्यारोपणमा कानुन बाधक,"कोरोनाले सारा विश्व तहसनहस बनायो भने, हाम्रोजस्तो विकासोन्मुख राष्ट्रलाई केही शिक्षा पनि सिकायो । यसले हाम्रो कमजोर र फितलो स्वास्थ्य सेवा सुधार्नुपर्ने सन्देश पनि दिएको छ । सामान्य बिरामीहरूले नेपालमै उपचार गरे पनि मिर्गौला, क्यान्सर र मुटुरोगजस्ता बिरामीहरूले भारत वा अन्य मुलुकमा गएर उपचार गर्नुपर्ने बाध्यता छ । समयसमयमा विभिन्न संघ र संगठनका कारण अस्पतालमा हुने हडतालसाथै उपकरण अभावले गर्दा बिरामीहरूले उपचारमा कठिनाइ बेहोर्नुपरेको हो । नेपालमै राम्रा र ठूला अस्पताल भएको दाबी गरे पनि, विभिन्न कारण लाखौं बिरामी उपचार गर्न भारतका विभिन्न ठाउँमा जाने गरेका छन् । क्यान्सर लागेका र मिर्गौला बिग्रेका बिरामीहरूको पीडा अति नै दर्दनाक र कहालीलाग्दो छ । लगभग अन्तिम अवस्थामा मात्र थाहा पाइने भएकाले पनि यी रोग लागेपछि सर्वस्व सकिन्छ भने बिरामीको बाँच्ने सम्भावना पनि न्यून हुन्छ । मिर्गौला प्रत्यारोपण गर्न नेपालमै दक्ष डाक्टरहरू भए पनि कानुनी अड्चन र व्यवधानले उपचारका लागि बिदेसिनुपर्ने बाध्यता छ । मिर्गौलारोगीले डाइलसिसको भरमा केही महिना धाने पनि प्रत्यारोपणलाई नै अन्तिम विकल्प मानिन्छ । मिर्गौलाका बिरामीलाई आफन्त र शुभचिन्तकहरूले मिर्गौला दान गर्छु भन्दा पनि सीमित व्यक्तिले मात्र दिन पाउने कानुनी अवरोध छ । जसले गर्दा लुकीचोरी, अवैध बाटोबाट अर्को मुलुकमा गएर अत्यधिक खर्चिलो तबरले उपचार गरिन्छ । मिर्गौला दिने र लिने दुवै नेपाली हुन्छन् । दलालहरूले अनेक प्रलोभन दिएर सोझासाझा र गरिबहरूलाई ४५ लाखमा मिर्गौला बेच्न विदेश पुर्याएको समाचार बेलाबेलामा छाइरहेकै हुन्छ । नेपालमा दसबाह्र लाखमा हुने उपचार अन्त ४०५० लाखले नभ्याउने हुन्छ । चेलीबेटी बेचबिखनसँगसँगै तस्करहरूले मानव अंगको तस्करी बढाउँदै लगेका छन् । दलालहरूले विदेश लगेर मिर्गौला लिनेसँग ५० लाख लिएर दिनेलाई ५ लाख मात्र दिने गरेको सुनिन्छ । हाम्रा प्रधानमन्त्री स्वयं मिर्गौला रोगबाट पीडित हुनुहुन्छ । यसको दुःख उहाँले राम्रोसँग बुझ्नुभएको छ । उहाँ सरकार प्रमुख भएकाले राज्यको सबै सुविधा पाउन सम्भव भयो, कुनै कानुनी व्यवधान भोग्नु परेन, जुन आमनागरिकले कल्पना पनि गर्न सक्दैनन् । कसैले मिर्गौला दिन्छु भन्दाभन्दै कानुनी उल्झनमा अल्झाएमा उसले विदेश गएर पनि दिन्छ । यहाँ कानुनी सहजता हुन सके बर्सेनि अवैध तरिकाले उपचारका नाममा बिदेसिने पैसा पनि रोकिने थियो । त्यसैले दिने र लिनेको सहमति छ भने राज्यले अंकुश लगाउनु उचित छैन । कानुनी अड्चन फुकाई मिर्गौलारोगीहरूले नेपालमै मिर्गौला प्रत्यारोपण गर्न सक्ने वातावरण यथाशीघ्र राज्यले बनाउनु जरुरी छ । रोशन भट्टराई, इनरुवा३, सुनसरी"
बाध्यताले ओलीमहतो एउटै रथमा,"लामो संघर्ष र बलिदानपछि २०७२ असोज ३ गते नेपालले नयाँ संविधान पायो । त्यसबेला सबै नेपालीले खुसियाली मनाउनुपर्ने थियो तर पहाड र मधेस दुई कित्तामा उभिन पुगे । संविधानको स्वागत गर्दै केपी शर्मा ओलीले दीपावली गरेका थिए भने राजेन्द्र महतोले संविधानै जलाएका थिए । आज त्यही संविधानमा टेकेर उपप्रधानमन्त्रीसहित उनै ओलीको सरकारमा महतो सहभागी भएका छन् । यो संविधान बनेपछि, असन्तुष्टि जनाउँदै भारतले नाकाबन्दी गरिदियो । त्यसको चर्को विरोध गर्नेमा ओली पहिलो नम्बरमा थिए । त्यसबेला ओली मधेसप्रति निकै रुष्ट थिए, अझै छन् । दोस्रो कार्यकालका लागि प्रधानमन्त्रीमा नियुक्त भएपछि ओलीलाई न संविधानको आवश्यकता पर्यो न त पार्टी विधानको नै । पार्टीमा विवाद उत्पन्न भइरहँदा ओलीले त्यसको रिस प्रतिनिधिसभा नै विघटन गरेर पोखे । उनी दोस्रो पटक प्रधानमन्त्री भएपछि, आफ्ना माग पूरा गराउन सरकारबाहिरबाटै तत्कालीन राजपा (अहिलेको जसपा महन्थराजेन्द्र समूह) ले समर्थन गरेको थियो । आफ्ना माग पटक्कै वास्ता नगरेपछि, समर्थन फिर्ता लिन राजपा बाध्य भयो । त्यति मात्रै होइन तत्कालीन समाजवादी पार्टी र राजपाबीच एकीकरणको कुरा चलिरहँदा, समाजवादी पार्टीलाई ओली सरकारबाट फिर्ता हुनुपर्ने सर्त राखिएको थियो । त्यतिबेला ओली आफ्नै पार्टीमा अनि प्रनिनिधिसभामा पनि बहुमतमा थिए, उनलाई मधेसवादी दलले अगाडि सारेका माग सुनुवाइ गरिरहनुपर्ने आवश्यकता थिएन, त्यसैले नागरिकता विधेयक संसद्मै थन्किरह्यो । अहिले ओलीको पार्टी तहसनहस छ, प्रतिनिधिसभामा उनको विश्वासको मत छैन, सत्ता जोगाउनकै लागि नागरिकता अध्यादेश जारी गरेर जसपाको महन्थराजेन्द्र समूहलाई आफ्नो पक्षमा पारेका छन् । तर, अहिले अध्यादेश ल्याए पनि, त्यसले नागरिकताको समस्या समाधान भएको छैन । अझै मागहरू अपुरा नै छन्, अब ओलीले बाँकी माग पूरा गर्दैनन् । अहिलेको सरकारी गठबन्धनको मध्यस्थकर्ता भारत हो भन्ने हल्ला छ । संविधान जारी हुँदा ओलीको मधेसप्रति जस्तो दृष्टिकोण थियो अहिले पनि उस्तै छ । त्यसैले यो कसैको इसारामा मञ्चन भइरहेको नाटक मात्रै हो । महतोलाई सरकारमा पुग्ने बाटो चहिएको थियो अनि ओलीलाई सत्ता टिकाउन परेको, यसैको संयोगले आजको स्थिति बनेको हो । बाध्यात्मक अवस्थामा जोडिएका ओलीमहतोको रथले लामो मेलो पार गर्ने भने देखिँदैन । सुजन देवकोटा, पालुङ्टार४, गोरखा प्रतिनिधिसभा विघटन गरेर निर्वाचन घोषणा गर्ने प्रधानमन्त्री ओलीको असंवैधानिक कदमको विरोध भइरहेको छ, यससम्बन्धीको मुद्दा सर्वोच्च अदालतमा विचाराधीन छ । उक्त मुद्दामा फैसला नै नआई फेरि ओलीले मन्त्रिपरिषद्को व्यापक फेरबदल गरेका छन् । चुनावको घोषणा गरिसकेको सरकारले कसरी आफूलाई पायक पर्ने गरी मन्त्रिमण्डल हेरफेर गर्न पाउँछ ? कामचलाउ सरकारले एकपछि अर्को गैरसंवैधानिक निर्णय गर्दै जानु ठीक होइन । हुन त, हामीलाई ठीक नलागेर के भयो र, प्रधानमन्त्री र राष्ट्रपतिलाई ठीक लागेपछि भइहाल्यो नि ! प्रधानमन्त्री संविधानविपरीत जाँदा पनि कसैले कारबाही गर्न नसक्ने कस्तो शासन व्यवस्था हो यो ? यो त राणाको शासन व्यवस्थाभन्दा कडा भएन र ? २४० वर्ष अझ त्योभन्दा पनि लामो समयदेखि नेपालमा जरा गाडेर बसेका राजालाई जनताले राजगद्दी छाड भन्दा सर्लक्क छाडे तर लोकतान्त्रिक शासन व्यवस्था मान्छु भन्ने वर्तमान प्रधानमन्त्रीले जसले जेजे भने पनि सुन्नेवाला छैनन्, न त सहजै कुर्सी छोड्नेछन् । कसैले भनेको सुन्दै नसुन्ने पनि लोकतान्त्रिक प्रधानमन्त्री हुन सक्छ ? ओलीले संविधानको मात्र होइन, लोकतान्त्रिक व्यावस्थाकै खिल्ली उडाएका छन् । संविधानभन्दा प्रधानमन्त्रीमाथि भएकाले उनले नीति, नियम कानुन केही मान्नै पर्दैन । उनले आफ्नै पार्टीको साख पनि गिराएका छन्, एमाले भनेकै ओली मात्र रहेछ, बाँकी नेता बेकारका रहेछन् भन्ने आमजनतालाई लाग्न थालेको छ । हिजो संविधान जलाउने व्यक्ति अहिले ओली सरकारको उपप्रधानमन्त्री छन् । आफू शक्तिशाली भइरहनुपर्छ भन्ने भ्रममा परेर ओलीले के गर्न हुन्छ, के हुँदैन सबै भुले । जनताभन्दा कुर्सीलाई सर्वेसर्वा ठाने, जसको परिणाम लोकतान्त्रिक गणतन्त्रप्रति नै जनविश्वास कमजोर भइरहेको छ । उनको गैरसंवैधानिक कदममा राष्ट्रपतिले साथ दिँदै आइन् । पद पाउँदा सबै ठीक, नपाउँदा सबै गलत देख्ने राजनीतिज्ञहरूको सद्बुद्धि कहिले आउला ? ओलीले किन एकपछि अर्का गलत निर्णय गर्दै छन् ? संविधान जारी गर्ने बेला एकअर्काको कट्टर विरोधी ओली र महतो किन अहिले एकै थलोमा छन्, बुझ्न सकिएको छैन । पुरुषोत्तम घिमिरे, जोरपाटी, काठमाडौंसंविधानको रक्षा गर्ने एउटै थलो, न्यायालय हो तर न्यायालय पनि मुकदर्शक बस्दा ओलीको निरंकुश राज निस्फिक्री चलिरहेको छ । संसद्बाट विश्वासको मत नलिए पनि, कामचलाउ सरकारको पदवी पाए पनि, खड्गप्रसादको अश्वमेध यात्रा जारी छ । कहीँ कतैबाट छेकबार, लगाम र रोकावट छैन । नैतिकताले उनलाई छेक्नै सक्दैन, कानुन र संविधानमा प्रस्ट रूपमा यो काम गर्न पाउँदैनस् भन्नेबाहेक नलेखिएको सम्पूर्ण कुरा उनलाई गर्ने हक रहेको दाबी गर्छन् । लोकलाज नभएपछि यहाँ जे गर्न पनि सम्भव छ भन्ने उदाहरण प्रस्तुत गरेका छन् ओलीले । यसैले उनले कामचलाउ नै भए पनि पूर्ण विश्वासप्राप्त वैधानिक सरकारले झैं मन्त्रिमण्डल पुनर्गठन गरेर देखाइदिए । त्यसमाथि पनि कुनै दिन आफैंलाई मधेसको सबैभन्दा ठूलो दुश्मन भनेर संज्ञा दिएको मधेसवादी पार्टीलाई नै सामेल गराइदिएर । वास्तवमै सत्ताको रापताप निकै हुँदो रहेछ, जसले गर्दा एकातिर आफैंले जलाएको संविधानकै शपथ लिएर मन्त्री बन्न मधेसी नेताहरू लालायित भए अर्कातिर जसरी भए पनि आफ्नो कुर्सी नफुस्कोस् भन्न ओली सफल भए । गोपाल देवकोटा, गौरीनगर, कामनपा७"
चुरे दोहन नीति अस्वीकार्य,"वातावरणीय दृष्टिकोणमा अत्यन्तै महत्त्वपूर्ण चुरे क्षेत्र दिनप्रति संकटमा परिरहेको छ । कहिले माफियाको जालोमा त कहिले छिमेकीका स्वार्थले विनाशतर्फ अग्रसर चुरे बचाउनका लागि पूर्वराष्ट्रपति रामवरण यादवले निकै तदारुकता देखाउनुभएको थियो । जसका कारण चुरे क्षेत्रको संरक्षणका निकै काम पनि भएका थिए । सिंगो तराईको जीवन चुरे, आज सरकारको अदूरदर्शिताका कारण पुनः संकटतर्फ अग्रसर छ । सामान्य मानिसलाई पनि पत्याउन गाह्रो पर्ने गरी वैदेशिक व्यापार घाटा कम गर्ने तर्क अगाडि सारेर वैधानिक रूपमै सरकारले चुरे दोहनलाई अनुमति दिएको छ, जुन अत्यन्तै गलत छ । चुरे दोहनलाई रोक्नुपर्छ, हाम्रो पर्यावरण जोगिनुपर्छ । अन्यथा भोलि हामीले ठूलो मूल्य चुकाउनुपर्ने हुन्छ । हिजो सरकारले खुला नगर्दासमेत चुरे दोहन रोकिएको थिएन, माफियाहरू चलायमानै थिए । चुरे क्षेत्रमा आज सरकारै ठेक्का लगाउन आइसकेपछि अब यसको अवस्था कस्तो होला । तराईंमा बाढीले ल्याउने विनाश कस्तो होला, त्यहाँको खेतीयोग्य जमिनको अवस्था कस्तो रहला, त्यसैले सरकारले खुला गरेको चुरे दोहनको नीति आमनागरिकलाई स्वीकार्य छैन । सरकारले छिटोभन्दा छिटो आफ्नो निर्णय फिर्ता लिनु जरुरी छ । अन्यथा, हाम्रो तराईको खेतीयोग्य जमिन मरुभूमिमा परिणत हुने निश्चित छ । रामकृष्ण बराल, जोरपाटी५, काठमाडौं"
समथर नेपालतिरको यात्रा,"नेपाल समथर छैन । यहाँ जनताजनता, मान्छेमान्छेबीच आर्थिकसामाजिक विभेदका पहाड छन् । तर जसरी भारत र चीनका विभिन्न कम्पनी अमेरिकी अर्थतन्त्रसँग एकीकृत (इन्टिग्रेट) भएको देखेर सन् २००५ मा थोमस फ्रिडम्यानले संसार समथर हुँदै गएको छ भनी लेखे, नेपालमा भएका केही गतिविधिले यो मुलुक पनि बिस्तारै समथर हुँदै गएको छ कि भन्ने देखिन्छ । तर समथर नेपाल बनाउनेतर्फको हाम्रो यात्रा तय गर्न अझै धेरै बाँकी छ । लामो समयसम्म साधारण मान्छेका छोराछोरीले जागिरसम्म नपाउने र हुनेखानेका छोराछोरीले हुकुमप्रमांगी ल्याएर जागिर खान सक्ने, काठमाडौंमा बस्नेले मात्र सबै खाले लाइसेन्स र आयातका कोटाहरूमा कब्जा गर्ने अनि बिर्ताहरूमा दरबारका छेउछाउमा बस्नेहरूको मात्र हालीमुहाली हुने मुलुकलाई पूर्ण रूपले समथर बनाउन कसरी लाग्ने भन्ने प्रश्नको उत्तर सजिलो छैन । काठमाडौंका धेरै सम्पन्न मानिसको सम्पत्तिको राजनीतिक जरो छ । सम्पन्न र धेरै जग्गा भएका अधिकांश व्यक्तिको जग्गाजमिन पुराना दरबारका केन्द्रको छेउछाउमा छ । विसं १९४२ को काण्डमा विजयी पक्षका समर्थकहरू र तिनका नजिकका मान्छेहरूकै अधीनमा अझसम्म काठमाडौंको केन्द्रको धेरैजसो जग्गा छ । यसले धेरैलाई आश्चर्य पनि नपार्ला हाम्रो मुलुकमा विसं २०४६ को परिवर्तनसम्म पनि ठूलो बजार थिएन र जमिन नै उत्पादनको साधन थियो । आयको स्रोत भनेकै बिर्ता, जमिन, ठेक्कापट्टाजस्ता सरकारी आशीर्वादले पाइने विषयहरू मात्र थिए र त्यो आशीर्वाद पाउने समूह सीमित थियो । तीबाहेक सीमानाकाको व्यापारमा लागेका, भारत वा चीनबाट सामान ल्याएर यहाँ बेच्ने केहीले थोरै सम्पत्ति कमाएका थिए । तर बजारको विकास नभएको मुलुकमा व्यापारबाट कमाउन सकिने सम्पत्ति सीमित थियो । गुणस्तरयुक्त शिक्षाको अभावले नयाँ वस्तु आविष्कार गर्न सक्ने क्षमता हामीमा भएन, जसले गर्दा प्रमुख रूपमा जमिन नै सम्पत्तिको तथा मुलुकको उत्पादनको स्रोत भयो । यसमा शक्तिमा भएको समूहको नियन्त्रण हुनु अनपेक्षित भएन । त्यसबाहेक लगभग नियन्त्रित आयातनिर्यात भएको मुलुकमा त्यो क्षेत्र पनि सत्तानिकटस्थहरूलाई नै गयो । त्यसबाहेक अरू आर्थिक अवसरहरू यहाँ थिएनन् । मुलुक त थियो, तर ठूला बजारहरू थिएनन्, बजारको खेल स्पष्ट थिएन र त्यसमा सबैको बराबर पहुँच थिएन । यसले आर्थिक क्षेत्रमा पनि पहाडैपहाड भएको मुलुक बन्यो, जहाँ अवसरहरूसम्मको यात्रा साधारण मानिसका लागि दुर्गम्य थियो ।विसं २०४८ पछि सुनामी आएजस्तो गरी नयाँ बजारमैत्री कानुनहरू आए । त्यसअघि पासपोर्टलाई युवाहरूको नैसर्गिक अधिकारका रूपमा कृष्णप्रसाद भट्टराईको अन्तरिम सरकारले मान्यता दियो । यसले धेरै नेपालीलाई विदेश पुर्यायो, बिस्तारै मुलुकमा विदेशी मुद्राको कमी हुन छोड्यो र वार्षिक आयात गर्न सक्ने हाम्रो क्षमता पनि ह्वात्तै बढायो ।आयात उपभोगको बलमा आव २०५९६० देखि आव २०७७७८ का बीचमा अर्थतन्त्र लगभग साढे ४ खर्बबाट दस गुना बढ्दा को धनी भए हेरौं । यो आवको पहिलो दस महिनामा साढे १२ खर्बको आयात गरिएको छ, जुन हेर्दा मुलुकमा चालु आवमा कुल १५ खर्बको वस्तु आयात हुने स्थिति देखिन्छ । यसरी विसं २०६० देखि २०७८ को अवधिमा वार्षिक आयात १ खर्ब रुपैयाँजतिबाट बढेर १५ खर्ब पुग्न थालेकाले स्पष्ट छ, आयातकर्ता र मुलुकभित्र वितरण नेटवर्क राम्रो भएका या बनाउन सकेका व्यक्ति नै अहिलेको बीस वर्षमा सबैभन्दा सम्पन्न भएका व्यक्ति हुन् । हङकङ बजारको खराब प्रतिष्ठा भएकाले चिनियाँ सामानका आयातकर्ताहरूमा ठूला व्यापारी घरानाका कम थिए, चीनबाट सामान आउने तातोपानी नाकाबाट काठमाडौं आउने बाटामा ट्रकहरूले कार्टेलिङ गरेर ३ लाख रुपैयाँसम्म भाडा पुर्याए, तर पनि धेरै गैरघरानियाँ मानिसहरूले त्यो व्यापारबाट सम्पन्न हुने मौका पाए । प्रतिष्ठित विदेशी कम्पनीहरूका उत्पादनको आयातमा भने प्रतिष्ठित र सम्पन्न परिवारका व्यक्तिहरू नै आबद्ध भए । त्यसैले विसं २०५८ को दरबार हत्याकाण्ड पनि १९४२ सालको दरबार हत्याकाण्डजस्तै महत्त्वपूर्ण वर्ष बनेको छ, मुलुकभित्रको औद्योगिकीकरण र असमानताका लागि । त्यो हत्याकाण्डको वर्ष हामीसँग विदेशी मुद्राको सञ्चिति १ खर्ब रुपैयाँ पुगेको थियो । आयात गर्न सक्ने जुन क्षमता त्यसपछि बढ्यो, त्यसको बलमा त्यो वर्ष निर्यात र आयातको अनुपात ५५ प्रतिशत भएकामा अहिले यो १० प्रतिशतभन्दा तल पुगेको छ । विप्रेषण, आयात र यससँग आबद्ध कारोबारहरू नै मुलुकको सम्पत्ति केन्द्रीकरण हुने प्रक्रियाको प्रमुख ड्राइभर भएका छन् ।आयातजस्तै महत्त्वपूर्ण अर्को सम्पत्ति केन्द्रीकरणको बाटो पुँजी बजारमा सहभागी हुने अवसर हो । विसं २०५१ सालमा ६ करोडको लगानीमा सुरु गरिएको काठमाडौंको एभरेस्ट बैंकका सेयरधनीसँग अहिले त्यसको १५० गुणा बढी सेयर छ र त्यसको हरेक सेयरको मुल्य पनि सात गुणा बढी छ । सम्भवतः बोनसलगायत अन्य प्रतिफल हेर्दा बैंकको प्रवर्द्धक सेयरको कुल भ्यालु यसबीच केही सय गुणासम्म बढेको छ । त्यस्तो मौका सम्भवतः बिमा कम्पनीहरूमा पनि उत्तिकै छ । तर बिमा, इन्स्योरेन्स, फाइनान्स कम्पनी, मदिराका कम्पनीजस्ता सबै कम्पनीहरूका सुरुआती लगानीकर्ताहरू काठमाडौंकै हुने भएकाले आयातकर्ताजस्तै यी कम्पनीका प्रवर्द्धकहरू पनि मुलुकका अन्य भागका व्यक्तिभन्दा झन्झन् धनी हुँदै गएका छन् । आयातको नियन्त्रणमा चिनियाँ सामानको व्यवसाय अपवाद भएजस्तै पुँजी बजारमाथि पहुँचमा लघुवित्त, क्षेत्रीय विकास बैंकहरू केही हदमा अपवाद छन् जसको चर्चा पछि गरिनेछ ।अर्कातिर, काठमाडौंबाहिरका मानिसले सुरु गरेका उत्पादनशील उद्योगहरू हेरौं । धेरै साधारण मानिसले सुरु गर्ने उद्योग या त कृषिमा आधारित हुन्छन् या डर्टी श्रममा आधारित (इँटाभट्टा वा गिट्टीबालुवा उत्खननसँग आधारित) । ती उद्योगहरू निकै जोखिमपूर्ण त हुन्छन् नै, तिनलाई अपग्रेड गरेर सेयर बजारमा दर्ता हुने स्थितिसम्म पुर्याउन कसैले जोड दिएको देखिँदैन । साधारण मान्छेहरूको स्वामित्व हुने उद्योग भएकाले राष्ट्रिय मिडियामा तिनले राम्रोभन्दा नराम्रो प्रचार पाउँछन् । मिडियामा धेरैले ती उद्योगीलाई डन भनिदिन्छन् र तिनीहरूमा भएको विविधतालाई मतलब गर्दैनन् । त्यसबाहेकका उद्योगलाई हेर्दा अहिलेको औद्योगिकीकरणको मोडल भनेको काठमाडौंका मान्छेले बाहिर उद्योग खोल्ने र काठमाडौंमै ल्याएर बेच्ने हो । त्यो त्यति आश्चर्यजनक पनि छैन किनकि काठमाडौंमा बस्नेहरूलाई स्थानीय बजारको माग थाहा हुन्छ र पुँजी पनि उपलब्ध हुन्छ । अर्कातिर, मोफसलकाले काठमाडौंको बजारमा चढाइ गर्नुपरेमा बेसिक र डर्टी उद्योग (कृषि, खाद्यान्न, इँटा, सिमेन्ट आदि) बाट सुरु गर्नुपर्ने हुन्छ । डर्टी उद्योगले गाली खाए पनि मुलुकमा असमानता कम गर्ने ड्राइभर फेरि तिनै हुन् । तिनको अभावमा असमानता बढेको बढ्यै हुन पनि सक्छ ।यस्तो अवस्थामा के केन्द्र (अर्थात् काठमाडौं) र मोफसलबीचको आर्थिक दूरी घटाउन सकिन्छ ? के अवसरका दृष्टिले नेपाललाई समथर बनाउन सकिन्छ ? त्यसका के उपाय हुन सक्लान् ?आर्थिक दृष्टिले समथर नेपाल बनाउन कम्तीमा तीन सर्त छन् । एक, द्रुत यातायात लगायतका पूर्वाधारको व्यापक फैलावट । वर्तमान सरकार गठन हुने बेला मलाई प्रधानमन्त्री ओली धेरै भाग्यमानी हुनुहुँदो रहेछ जस्तो लागेको थियो । मेलम्ची, तामाकोशीजस्ता आयोजना सकिँदै थिए । सिँचाइका प्रमुख आयोजनाहरू पनि सकिने अनुमान थियो । नागढुंगाको सुरुङ निर्माणमा हस्ताक्षर गरिसकिएको थियोÙ सूर्यविनायकधुलिखेल द्रुतमार्गको लगानी गर्न जाइका तयार भएर बसेको थियो भने, आर्मीले चार वर्षमा काठमाडौंनिजगढ द्रुतमार्ग सक्ने भनेर आयोजना लिएको थियो । नागढुंगामुग्लिनको डीपीआर सकिएको थियो । बुढीगण्डकी जलविद्युत् आयोजनाको रिसेटलमेन्टका लागि पेट्रोलियम करबाट पैसाको समस्या थिएन । त्यसैले त्यो काम पनि चाँडै सकिने स्थिति थियो । बिजुलीको समस्या त समाधान हुने क्रममा थियो हजारौं मेगावाटका जलविद्युत् आयोजनाहरू बन्ने क्रममा थिए, एमसीसीको ५५ अर्बको ट्रान्समिसन लाइन निर्माण सुरु हुने क्रममा थियो र यी आयोजनामा हजारौं दक्ष प्राविधिकले जागिर पाउने निश्चित थियो । पोखरा र लुम्बिनीका एयरपोर्टहरू लगभग बनेका थिए । मुलुकसँग १० अर्ब डलर बराबरको विदेशी मुद्रा थियो भने ४ अर्ब डलरभन्दा कम विदेशी ऋण । त्यसमाथि सरकार अति कम विकसित मुलुकबाट स्तरोन्नति हुने क्रममा थियो । अर्थतन्त्र ७ प्रतिशतको दरले वृद्धि भैरहेको थियो । प्रधानमन्त्री आफैं पनि, भाषणहरू सुन्दा, विकास गर्न इच्छुक देखिनुहुन्थ्यो । बहुमतको सरकार थियो, चाहेमा सुरु गर्न सकिने धेरै कुरा थिए । प्रधानमन्त्री त्यो बेला जनता जोड्ने पूर्वाधारमा जोड दिएर मुलुकभित्र प्रमुख सहरहरू जोड्ने द्रुतमार्ग, टनेल र रेलहरूको संयुक्त सञ्जाल बनाउन अहोरात्र खट्नुभएको भए सम्भवतः अहिलेसम्म हामीले एउटा यस्तो मुलुकको खाका बनाइसकेका हुन्थ्यौं, जहाँ सानोसानो पहुँचका लागि काठमाडौं आएर ढुकेर बस्नुपर्ने स्थितिबाट धेरैले मुक्ति पाउँथे । काठमाडौंको बजारमा धेरै मानिसको पहुँच बढ्थ्यो । धादिङको घ्यालचोकमा वा पूर्वी चितवनको चैनपुरमा तरकारी खेती गर्नेहरू पनि एक घण्टामा काठमाडौं आउन सक्थे । मुलुकको प्रमुख बजार काठमाडौंसम्म धेरैको दैनिक पहुँच पुग्थ्यो । यो गर्न अझै ढिलो भएको छैन । यो बजेटमा घोषणा गरिएका नौबिसेमुग्लिन सडक चौडा गर्ने, विभिन्न टनेल बनाउने, काठमाडौंधुलिखेल सडक चौडा गर्ने योजना सुरु गर्नेलगायत अहिले काम भैरहेका काठमाडौंनिजगढ जोड्ने आयोजनाले काठमाडौंको बजारलाई धेरै मान्छेको एकदुई घण्टाको दूरीमा ल्याइदिन्छन् । यो जनताबजार इन्टिग्रेसनबाट क्षमतावान् व्यक्तिलाई ठूलो बजार उपलब्ध हुन्छ भने, यसले सम्पत्तिका केन्द्रहरू काठमाडौंदेखि बाहिर लान सहयोग गर्छ ।दुई, प्रशासनिक केन्द्रहरूको यथासम्भव विकेन्द्रीकरण । नेपालमा अर्थशास्त्र पढ्नेहरूले सम्भवतः सबैभन्दा कम बुझेको क्षेत्रमध्ये एक आयातकर्ताहरूको चरित्र पनि हो । कुन मान्छे कसरी आयातकर्ता बन्छ, कसरी मुलुकभित्रको बिक्री संयन्त्रमा उसको पहुँच बन्छ र कसरी उसले सामान बेच्न सक्छ ? यी प्रश्नहरूको उत्तर अझै बुझिएको छैन । २०४८ सालपछि कतिपय आयातसम्बन्धी नियन्त्रण हटाइदिइएको पनि छ । यसको असर के पनि भएको छ भने, ठूलठूला कन्ज्युमर गुड्स, कार वा आइफोन वा सामसुङजस्ता ब्रान्डनेमले घरानियाँ व्यापारीहरूलाई आयातकर्ताका रूपमा रोजे पनि चितवन वा रूपन्देहीमा फिड उद्योग वा ह्याचरी खोल्ने साधारण किसानबाट भर्खर उद्योगी बन्दै गरेका व्यक्तिहरू पनि कच्चा पदार्थ तथा प्यारेन्ट स्टक आफैं आयात गर्न सक्ने भएका छन् । तर के गर्दा झापा, मोरङ, रूपन्देहीजस्ता जिल्लाका साधारण आयातकर्ताहरू मुलुककै बजार कब्जा गर्न सक्ने क्षमताका उद्यमी बन्न सक्छन् भन्नेबारे अध्ययन भएको छैन । के राम्रो भयो र के अझ राम्रो गर्न सकिन्छ, हेरौं । आयातकर्ताहरू अहिले नजिकैको बैंकको शाखामा गएर बैंक ग्यारेन्टी लिने, एलसी खोल्ने गर्न सक्छन् । भर्खरै कुखुरापालन लगायतका उद्यमीका लागि आयात अनुमति अनलाइनबाटै लिन सकिने पनि गरिएको छ । यसैले कतिपय बेला चितवन वा रूपन्देहीका उद्यमीलाई आयात गर्नुपरेमा काठमाडौं आउनुपर्ने भनेको सामान आयात गरेर एयरपोर्टमा आइपुग्दा मात्र हो । अझै राम्रो गर्न सकिने पक्षमा एयरपोर्टदेखि मुलुकभित्रका अन्य प्रमुख सहरसम्मको आवागमन सरल गर्ने, वातावरणीय मूल्यांकन अध्ययन गर्नेसहित हाल भएको एकद्वार प्रणालीको सुविधा काठमाडौंबाहिरका केही व्यापारिक केन्द्रमा विकेन्द्रीकरण गर्ने र वैदेशिक व्यापारसम्बन्धी सुविधाहरूमा काठमाडौंबाहिर पनि नियमित अन्तरक्रिया राख्ने आदि हुन् । सरकारी अनुमति आफैंमा बहुमूल्य हुने मुलुकमा अनुमति प्रक्रियाको विकेन्द्रीकरण नै सम्पत्तिको भौगोलिक विकेन्द्रीकरणको ड्राइभर हो । प्रशासनिक विकेन्द्रीकरणले मुलुकमा हुँदै गएका अन्य आर्थिक परिवर्तनलाई पनी सम्बोधन गर्न सक्छ । उदाहरणका लागि, अबको दस वर्षमा बिक्री नेटवर्कको स्थिति के हुन्छ र त्यसले मुलुकभित्रका आर्थिक अवसरहरूको असमानतालाई झन् खराब बनाउँछ कि राम्रो बनाउँछ भन्ने प्रश्न हेरौं । यदि अर्को दस वर्षमा भाटभटेनीले काठमाडौंबाहिर थप बीसवटा आउटलेट खोल्यो भने, बिगमार्टहरू पनि काठमाडौं बाहिर आक्रामक रूपमा विस्तार भए भने त्यसले स्थानीय उत्पादन र विक्रेतालाई कसरी असर पार्ला ? यसले वर्तमान असमान मौकाको स्थितिलाई झन् खराब बनाउला या यी स्टोरहरूको वृद्धि स्थानीय उद्यमीका लागि वरदान बनेर आउला ? भाटभटेनीजस्तो स्टोर यदि सेयरमार्केटमा सूचीकृत भयो भने उसलाई बोनस र हकप्रद सेयर निकालेर व्यवसाय वृद्धि गरिरहन दबाब भैराख्छ । यसैले यो प्रश्न सम्भवतः स्थानीय र केन्द्रीय सरकारले चाँडै झेल्नुपर्नेछ । यसमा वालमार्टजस्ता विशाल वितरण कम्पनीसँग अमेरिकाका विभिन्न साना सहरले कसरी काम गरे भन्नेजस्ता विदेशी अनुभवहरू पनि काम लाग्नेछन् । मुख्य गरी स्थानीय निकायले यस्ता धेरै ठाउँमा सञ्चालित हुने चेनस्टोरले स्थानीय उत्पादक वा वितरकलाई दिनुपर्ने सेल्फसम्बन्धी केही कानुन ल्याउनुपर्ने बेला भएको छ । कस्ता खालका उत्प्रेरणा डिजाइनले यस्ता स्टोरहरू साना सहरहरूसम्म खुल्ने र स्थानीय उत्पादक तथा वितरकलाई पनि अवसर सृजना हुने स्थिति उत्पन्न हुन्छ भनी सोच्नुपर्ने बेला आएको छ ।तीन, पुँजी बजार र पुँजीमा पहुँचमा गुणात्मक फड्को ।पुँजी बजारले मुलुकलाई कति समथर बनाएको छ, त्यसको उत्तर त्यति सजिलो छैन । बैंकहरू मुख्य गरी काठमाडौंका मान्छेहरूको कब्जामा रहे भने, विकास बैंक र माइक्रोफाइनान्स बाहिरसम्मका मानिसको पहुँचमा थिए । महुली, सप्तरीमा केन्द्रीय कार्यालय भएको महुली लघुवित्तको पुँजी २२ करोड रुपैयाँ हो तर आज यसको मार्केट भ्यालु भने २ अर्ब रुपैयाँभन्दा बढी छ । प्रतिकित्ता साधारण सेयरको मूल्य २,२०० रुपैयाँ पुगेको छ । यसरी अर्ब रुपैयाँको कम्पनी त्यस्तो सानो ठाउँमा स्थापित हुनु मुलुक समथर हुँदै गएको संकेतचाहिँ हो । तर त्यत्तिकैमा सबै थोक ठीक भैसकेको छैन । मुलुकको सबैभन्दा प्रमुख खाद्य व्यवसायमध्येको एक कुखुरापालनको उदाहरण पुनः हेरौं । यो व्यवसाय जति फाइदाजनक छ, त्यति नै जोखिमपूर्ण पनि छ । बर्डफ्लु, हडताल, पर्यटनमा असर, भारतीय नाकाबन्दी सबैबाट यो व्यवसायमा केही न केही असर परेको हुन्छ । उक्त व्यवसायलाई अमेरिकाको क्याल मेन, टाइसन फुड्सजस्तै सूचीकृत गर्ने हो भने किसानहरूको जोखिम लगानीकर्ताले सेयर गर्थे । अर्कातिर, यी कम्पनीहरूलाई बोनस र राइट सेयर जारी गर्न दबाब पर्ने भएकाले मुलुकभरि आउटलेट खोल्ने, चिसो भण्डारण गर्ने सुविधा बनाउनेजस्ता सृजनात्मक र उत्पादनशील काम पनि अघि बढ्थे जसले मुलुकको समग्र अर्थतन्त्रलाई राम्रो गर्थ्यो र मुलुकलाई समथर पनि बनाउँथ्यो । मुलुक समथर बनाउन यसैले नब्बेको दशकका तीनवटा निर्णय निकै महत्त्वपूर्ण थिए एक, लघुवित्त कम्पनीहरूको स्थापनाÙ दुई, क्षेत्रीय बैंकहरूको स्थापनाÙ र तीन, यी संस्थाहरूलाई मुलुकको पुँजी बजारभित्र जोड्ने निर्णय । तर यसमा केही सेटब्याक पनि भए । उदाहरणका लागि, अपवादका रूपमा पहिला केही वाणिज्य बैंकलाई काठमाडौंबाहिरबाट लाइसेन्स दिइएको थियो । लुम्बिनी र एनआईसी बैंकहरू नारायणघाट र विराटनगरबाट खुले र पनि ती काठमाडौंमै केन्द्रीय कार्यालय बनाएर सरे जुन एक अर्थमा समथर नेपाल बनाउने लक्ष्यका लागि प्रतिकूल कुरा हो । अब पुँजी बजारमा काठमाडौंबाहिरका औद्योगिक परिवार र कम्पनीको पहुँच बढाउनुपर्ने भएको छ । सातै प्रदेशमा स्टक एक्सचेन्ज बनाउन उपयुक्त नहोला तर बहुएक्सचेन्ज, धेरै ब्रोकरेज र पुँजी बजार सूचीकृत गर्ने प्रक्रियाको सरलीकरण अबको आवश्यकता हो । पुँजी बजार, पूर्वाधार विकास र सरकारी प्रक्रियाको सरलीकरण र विकेन्द्रीकरणले यो मुलुकलाई चाँडै बढीभन्दा बढी समथर बनाउनेछ ।जन्मँदा नै हामी सबैलाई समानताको आकांक्षा हुन्छ । हाम्रो मुलुकमा धेरै विविधता छ । कोही मनाङमा स्याउ उमारेर बसेका छौं, कोही कलैयामा आँप र खजुरको रूख रोपेर, कोही कर्णालीमा खेती गरेर ठूलो व्यवसाय गर्ने आकांक्षा पालेर बसेका छौं भने कोही बाँकेमा उच्च गुणस्तरको इँटा बनाएर बसेका छौं । मुलुकमा लामो समयसम्म को कुन घरमा कुन थर लिएर जन्मेको थियो भन्नेले उसको आर्थिक हैसियत निर्धारण गर्थ्यो । अब मुलुक समथर बनाएर कर्म र ज्ञानले मानिसको आर्थिक स्थिति आफ्नै जीवनमा परिवर्तित हुने स्थिति बनाउनुपर्ने आवश्यकता छ । मुलुक जति समथर भयो, त्यति मुलुकको दिगो शान्ति र समृद्धिको सपनालाई आडभरोसा हुन्छ ।"
अस्पताल तोडफोडको उपचार,एन्जेला रेग्मी नेपाल
रोकिएन अपांगता भएका महिलामाथिको यौन हिंसा,"वैशाख ९ मा काभ्रेको बनेपामा बौद्धिक अपांगता (डाउन सिन्ड्रोम) भएकी २७ वर्षीया युवती बलात्कृत भइन् । काममा गएकी आमा छोरीलाई खाजा खुवाउन डेरा फर्कंदा छिमेकी देव दोर्जे लामाले बलात्कार गरिरहेको भेटेपछि छिमेकीको सहयोगमा उनलाई पक्राउ गरी बनेपा प्रहरीमा बुझाइयो । लामा वैशाख ३० मा कारागार चलान भएका छन् ।बोल्न, अरूले बोलेको राम्ररी बुझ्न र सहजै हिँडडुल गर्नसमेत नसक्ने महोत्तरीकी २० वर्षीया युवतीमाथि वैशाख २६ मा बलात्कार भयो । छिमेकी टोलका ट्र्याक्टर चालक ३० वर्षीय ताहिर शेखले ती युवती घरमा एक्लै भएको मौका छोपेर बलात्कार गरेको परिवारको आरोप छ । आफूहरू मेला गएको बेला अपराह्न ४ बजेतिर सामान ढुवानीवापतको भाडा लिन शेख घरमा आएको र छोरीलाई एक्लै देखेपछि उक्त अपराध गरेको युवतीका आमाबाबुको दाबी छ । बेलुका घर फर्कंदा छोरी छटपटाउँदै रोइरहेको भेट्यौं । छोरीले आफूमाथि भएको घटनाबारे इसाराले बताउन र बुझाउन खोजिन् । तर स्पष्ट पार्न सकिनन्, युवतीकी आमाले भनिन् ।भोलिपल्ट शेख भाडा लिन फेरि घर आउँदा युवतीले उनीतिर औंला तेर्स्याउँदै आफूलाई दिएको पीडाबारे आमालाई बताउन खोजिन् । तर उनले स्विकारेनन् । बरु पोल खुल्ने डरले तुरुन्तै त्यहाँबाट हिँडिहाले, युवतीकी आमाले भनिन्, छोरीले भक्कानिँदै घटनाबारे बारम्बार भनिरहेपछि छरछिमेकमा सुनायौं । उसलाई पक्रन हारगुहार गर्यौं तर छिमेकीले सहयोग गर्नुको साटो केस गाउँमै मिलाउन दबाब दिन थाले । तर पीडित पक्षले घटना भएको तीन दिनपछि जलेश्वरस्थित जिल्ला प्रहरी कार्यालय पुगेर जाहेरी दियो । घटनाका आरोपित हालसम्म पक्राउ परेका छैनन् । महोत्तरी प्रहरीका एसपी दिनेशकुमार आचार्यले खोजीकार्य भइरहेको बताए ।अपांगता भएका युवती निषेधाज्ञाकै बेला बलात्कृत हुनुपरेको यी केही प्रतिनिधिमूलक घटना मात्रै हुन् । निषेधाज्ञामा अपांगता भएका किशोरी, युवती तथा महिलामाथि यौनहिंसा र दुर्व्यवहारको जोखिम बढेको नेपाल अपांग महिला संघकी अध्यक्ष टीका दाहाल बताउँछिन् । अपांगता भएका महिला पहिल्यैदेखि असुरक्षित छन्, निषेधाज्ञाका बेला झन् निसानामा परेका छन्, दाहालले भनिन्, ८१० जना एकै परिवारमा सीमित कोठामा बस्नुपरेको हुन्छ, हिंसा हुने सम्भावना धेरै हुन्छ । त्यसमाथि उनीहरू प्रतिकार गर्न सक्दैनन् । न्याय खोज्न जाऊन् भने खानलाउन उनीहरूकै भर पर्नुपर्छ ।उनका अनसार गत वर्षको लकडाउनयता अपांगता भएका २६ महिला यौनहिंसा तथा बलात्कारको चपेटामा परेको तथ्यांक छ । गत वैशाखमा मात्रै अपांगता भएका महिलामाथि बलात्कारका ५ वटा घटना जानकारीमा आएको राष्ट्रिय अपांग महासंघ नेपालकी अञ्जना श्रेष्ठले बताइन् । संघले गत अक्टोबरमा प्रकाशन गरेको अदृश्य वास्तविकता ः ग्रामीण नेपालका अपांगता भएका महिलाहरूले भोगेका जीवनकथा प्रतिवेदनमा अधिकांशले अशक्तताकै कारण यौनहिंसा र दुर्व्यवहार खेप्नुपरेको उल्लेख छ । प्रतिवेदनअनुसार अशक्ततालाई नै कारक मानिने, परिवार र समाजको इज्जतमाथि प्रश्न गरिने हुँदा यस्ता घटना प्रायः लुकाउने गरिन्छ । न्याय प्रक्रियामा गइहाले पीडित पक्षमाथि नै उल्टो आक्षेप लगाइन्छ ।पीडित भएँ भनेर बाहिर अरूलाई भन्न सक्दैनन्, भनिहाले पनि कसले पत्याउने ? भन्ने बलियो मानसिकता अपराधीमा हुन्छ, अधिकारकर्मी मीना पौडेलले भनिन्, त्यसमाथि पीडितकै इज्जतको प्रश्न उठाइन्छ । कानुनी उपचार लिन्छु भन्दा मुद्दा लड्नलाई खर्च धान्ने आर्थिक अवस्था हुँदैन । यस्तै कमजोरी पहिल्याएर अपराधीले निसानामा पारिरहेका छन् । संघले गत डिसेम्बरमा प्रकाशन गरेको अपांगता भएका महिला तथा बालिकाहरूमा कोभिड१९ को प्रभावसम्बन्धी द्रुत अध्ययन ले लकडाउनको समयमा हिंसामा पर्नेहरूको संख्या ५६१८ प्रतिशत रहेको देखाएको छ । बौद्घिक अपांगता, बहुअपांगता, बहिरा, शारीरिक अपांगता भएकाहरू अशक्तताकै कारण पीडकमाथि जाइलाग्न सक्दैनन् । सामाजिक प्रतिष्ठाको डरले आफूमाथि भएको अपराधबारे सहजै भन्न सक्दैनन् । भन्ने आँट गरिहाले पनि बुझ्ने गरी भन्न सक्दैनन् । यसले गर्दा त्यस्ता अपराधविरुद्ध उजुरी गर्न कठिनाइ हुन्छ । अपांगतामैत्री प्रहरी, प्रशासन नहुनुका साथै कोरोना महामारीमा मात्रै ध्यान केन्द्रित हुँदा झनै मुस्किल परेको बताउँछिन् अधिकारकर्मी सिर्जना केसी । पीडित उजुरी गर्न जानलाई सहज छैन । सबै प्रहरी, प्रशासनमा दोभाषेको व्यवस्था नहुने, भए पनि सांकेतिक भाषा नसिकेका पीडितले बयान दिन नसक्ने, उनको भाषा बुझ्ने परिवारका सदस्यले दिएको बयान नपत्याइने हुँदा न्यायको पहुँच छैन, उनले भनिन् ।अधिवक्ता यमकुमार योञ्जनले कानुनी उपचार र सजायबारे सबैमा जानकारी नभएकाले पनि समस्या रहेको बताउँछन् । मुलुकी अपराध संहितामा अपांगता भएका महिलामाथि यौनहिंसा र दुर्व्यवहार गर्नेलाई गम्भीर सजायको व्यवस्था भए पनि सबै नागरिक त्यसबारे सचेत छैनन् । कार्यान्वयन फितलो छ, उनी भन्छन्, कति कानुनी व्यवस्था अपांगमैत्री बन्नै सकेका छैनन् । यसले गर्दा पीडकलाई कसुर गर्न अवसर मिल्ने, पीडितलाई झन् पीडा थपिने भइरहेको छ ।मुलुकी अपराध संहिता २०७४ को दफा २१९ को उपधारा ३ (क) मा पूर्ण अशक्त, अपांगता भएका महिलालाई करणी गर्नेलाई जन्मकैदको सजाय छ ।"
खोपका लागि अन्तर्राष्ट्रिय साझेदारलाई पत्र,"काभ्रे (कास) कोरोनाविरुद्धको खोपका लागि नेपाल नगरपालिका संघले आफ्ना अन्तर्राष्ट्रिय साझेदारलाई पत्र लेखेको छ । संघले नेपालस्थित अमेरिकी दूतावास, युरोपेली संघ, स्विस दूतावास, बेलायत, क्यानडा, नेदरल्यान्ड्स, जर्मनीका नगरपालिका संघलगायत अन्य साझेदारलाई पत्र लेखेर संघको सदस्य रहेका नगरपालिकालाई खोप उपलब्ध गराउन आग्रह गरेको हो ।प्रधानमन्त्री, राष्ट्रपति नै लागिपरेको अवस्थामा खोप सामान्य पहलबाट आउन सक्दैन भन्ने थाहा हुँदाहुँदै पनि आफैं खोप खरिद गर्न चाहने नगरपालिकाका लागि पत्राचार गरेका हौं, संघका अध्यक्षसमेत रहेका धुलिखेल नगर प्रमुख अशोककुमार व्याञ्जु श्रेष्ठले भने, धेरै पालिकाले एकल प्रयास पनि गर्नुभएको छ, पालिकाहरूको अनुरोधमा संघले सामूहिक प्रयास गरेको हो । संघले लेखेको पत्रमा कोरोना संक्रमणको दीर्घकालीन समाधान खोप नै भएको उल्लेख गर्दै नेपालमा बढ्दो संक्रमण र डरका कारण खोपको मागसमेत बढेको दाबी गरिएको छ । खोप उपलब्ध गराउन स्थानीय सरकारहरूलाई चर्को दबाब रहेको भन्दै त्यसमा सघाउन संघले अनुरोध गरेको छ ।"
भारी कुरेरै बित्छ दिन,"सडकमा फाट्टफुट्ट मात्रै सवारीसाधन गुडिरहेका छन् । औषधि बेच्नेबाहेक अधिकांश पसल बन्द छन् । सडकपेटीमा पैदल हिँड्नेको उपस्थिति भने अलिअलि छ । उमेरले ६ दशक पार गरेका उदयपुरका भक्तबहादुर राई भने सूर्यविनायक चोकस्थित सडक किनारमा एक हातमा नाम्लो लिएर भारी बोक्ने काम पाइन्छ कि भन्दै कुरेर बसिरहेका भेटिए । भोकको सवालका कारण भक्तबहादुरलाई सडकमा निस्कन न निषेधाज्ञाले रोकेको छ, न त घामपानीले नै ।३५ वर्ष थाप्लोमा नाम्लो राखेरै बिताएँ, छोराछोरी हुर्काउने, पढाउने पनि नाम्लोले नै गर्यो, उनले भने, अब बुढेसकालमा कुन काम गरेर हातमुख जोर्नु खै । हातखुट्टा चलुन्जेल भारी बोक्न पाए हुन्थ्यो । निषेधाज्ञाअघि पसलहरू खुल्दा उनले धेरथोर काम पाएकै थिए । कोही पसलको सामान मिलाउन त कोही कोठा सार्न बोलाउँथे, आजकल यी सब ठप्प छन्, उनले आशा व्यक्त गरे, साँझसम्म काम पाइएला कि !कोरोना संक्रमणको जोखिम बढ्ने भन्दै अत्यावश्यक काममा बाहेक घरबाहिर निस्कन प्रतिबन्ध लगाइएको छ । निषेधाज्ञाले उच्च तथा मध्यम वर्ग घरभित्रै सीमित भए पनि दैनिक ज्याला मजदुरी गरेर जीवन धानिरहेका श्रमिकहरू भने काम खोज्दै भौंतारिरहेका भेटिन्छन् । भक्तबहादुरका छोराबुहारी घर ढलानको काम गर्छन् । निषेधाज्ञायता उनीहरू काममा जान पाएका छैनन् । भक्तबहादुर भने भारी बोक्न पाइने आशामा दिनहुँ बिहान ७ बजे चोकमा निस्कन्छन् । पहिलेपहिले जस्तो ठूलो भारी बोक्न त सक्दिनँ, अब बुढेसकाल लागिसक्यो, उनले भने, दैनिक डेढ सयदेखि ५ सय रुपैयाँ त कमाएकै थिएँ । निषेधाज्ञायता भने फाट्टफुट्ट मात्रै काम पाएको उनी बताउँछन् ।साढे तीन दशकदेखि भारी बोक्दै आएका भक्तबहादुरको निधारमा परेको मुजाले पनि बताउँछ उनको संघर्षका कथा । उदयपुर अशोकटीका घर बताउने भक्तबहादुरले युवा अवस्थामै श्रीमती गुमाए । ससाना छोराछोरीको बिचल्ली हुने चिन्ताले उनले दोस्रो विवाह गरेनन् । निमोनियाका कारण बुढीको मृत्यु हुँदा छोरा वर्ष दिन पनि पुगेको थिएन, छोरी तीन वर्षकी थिई, उनले भने, त्यसपछि गाउँ छोडेको अझै यतै छु । छोरी विवाह गरेर पठाइयो । म छोराबुहारीसँगै बसिरहेको छु । पाखो बारीमा उब्जेको अन्नले तीन महिना पनि खान नपुग्ने भएपछि उनी नाम्लो बोकेर सहर छिरेका थिए । छोराछोरीलाई धेरै पढाउन त सकिनँ तर दुःखसुख गरेर हुर्काएँ, उनले भने ।महिना लामो निषेधाज्ञाका कारण उनको परिवारलाई साँझबिहान हातमुख जोर्नै समस्या पर्न थालेको छ । सूर्यविनायक नगरपालिका६ पाण्डुबजार बस्दै आएका भक्तबहादुरले समयमै कोठा भाडा तिर्नसमेत नसकेको बताए । यसअघि लकडाउनमा पालिकाले १० केजी चामल, एक प्याकेट नुन, आधा किलो चिनी, आधा लिटर तेल दिएको थियो । अहिले त त्यही दिन पनि कोही आएनन्, उनले भने ।"
फेरि नयाँ स्टक एक्सचेन्जको तयारी,"धितोपत्रको दोस्रो बजारलाई अझ व्यवस्थित र प्रतिस्पर्धी बनाउन निजी क्षेत्रको लगानीमा नयाँ स्टक एक्सचेन्ज आवश्यक रहेको धितोपत्र बोर्डको एक अध्ययन प्रतिवेदनले देखाएको छ । हालै धितोपत्र बोर्डका डेपुटी कार्यकारी निर्देशक नवराज अधिकारीको संयोजकत्वमा गठित अध्ययन समितिको प्रतिवेदनले यस्तो सुझाएको हो । नेप्से परिसूचकसँगै, बजारको आकार, पहुँच र लगानीकर्ताको संख्या बढ्नुका साथै हालको नेपाल स्टक एक्सचेन्जले राम्रो काम गर्न नसकेकाले निजी क्षेत्रको लगानीमा नयाँ एक्सचेन्ज कम्पनी आवश्यक रहेको प्रतिवेदनको निष्कर्ष छ । समितिले बोर्ड व्यवस्थापनसमक्ष प्रतिवेदन बुझाइसकेको छ । तर आइतबारसम्म उक्त प्रतिवेदन सञ्चालक समितिमा पेस भएको छैन ।पहिले सञ्चालक समितिबाट पारित हुनुपर्यो । अनि अर्थ मन्त्रालयको अनुमति चाहियो, बोर्ड स्रोतले भन्यो, त्यसपछि मात्र नयाँ एक्सचेन्ज लाइसेन्सको प्रक्रिया सुरु हुने देखिन्छ । यस पटक पनि बोर्डले आन्तरिक रूपमा अध्ययनसमेत गरिसकेकाले फेरि एक पटक कोसिस गर्ने बोर्डको योजना रहेको बताइएको छ । कम्तीमा पनि एउटा एक्सचेन्ज कम्पनी ल्याउनैपर्ने देखियो, स्रोतले भन्यो, एकातिर बजारलाई प्रतिस्पर्धी पनि बनाउनुपर्यो भने अर्कातिर कसै गरे पनि नेप्सेमा सुधारको गुञ्जायस देखिएन ।धितोपत्र बोर्डले धेरै पहिलेदेखि नै नयाँ स्टक एक्सचेन्ज कम्पनी भित्र्याउने तयारी गरेको थियो । त्यसका लागि अनेक प्रयास भएका थिए । तर अर्थ मन्त्रालयबाट सकारात्मक संकेत नपाएपछि प्रक्रिया अघि बढ्न सकेको थिएन । यसअघिका दुई आर्थिक वर्षका नीति तथा कार्यक्रममा बोर्डले निजी क्षेत्रको लगानीमा नयाँ एक्सचेन्ज कम्पनी ल्याउने उल्लेख गरेको थियो । चालु आर्थिक वर्षको नीति तथा कार्यक्रममा भने उक्त विषय हटाइएको छ । बरु यो आर्थिक वर्षमा नीति तथा कार्यक्रममा नेप्सेको संरचनात्मक सुधार गर्ने उल्लेख छ । नेपाल धितोपत्र बोर्ड, नेपाल स्टक एक्सचेन्ज र सीडीएस एन्ड क्लियरिङको संरचनात्मक सुधार गरिनेछ, नीति तथा कार्यक्रममा उल्लेख छ । यसअघिका नीतिमा नेपाल स्टक एक्सचेन्ज (नेप्से) ले प्रभावकारी रूपमा काम गर्न नसकेर नयाँ ल्याउनुपरेको बताउँदै आएको बोर्डले यसपटक भने नेप्सेको संस्थागत र संरचनात्मक सुधारलाई समेटेको छ । तर आगामी नीति तथा कार्यक्रममा यो विषयले प्राथमिकता पाउने बोर्ड स्रोतले बताएको छ । आगामी आर्थिक वर्षको बजेटमा निजी लगानीमा स्टक एक्सचेन्जको कुरा उल्लेख छैन । तर अर्थमन्त्रीले यो क्षेत्रमा गर्नुपर्ने केके काम छन्, ल्याउनुस् भन्नुभएको छ, स्रोतले भन्यो, त्यही बेला स्टक एक्सचेन्जको विषय पनि समेटिनेछ ।नेप्से सरकारी स्वामित्व भएकाले बोर्डले चाहेअनुसार सुधार गर्न सकेको छैन । यहीकारण पटकपटक नयाँ एक्सचेन्ज कम्पनीको चर्चा उठ्ने गरेको छ । यसकारण यसलाई बजारको आवश्यकतासँग पनि जोडेर हेर्ने गरिएको छ । तर अहिले मुलुकको राजनीतिमा पुनः अस्थिरता उत्पन्न भएको छ । यही बेला नयाँ एक्सचेन्जको कुरा उठेकाले राम्रो तथा योग्य कम्पनी छनोटमा समस्या हुन सक्ने जानकारहरू बताउँछन् ।नयाँ एक्सचेन्जका लागि बोर्डले दशकअघिदेखि नै प्रक्रिया थालेको थियो । २०६६ सालमा शूरवीर पौड्याल बोर्ड अध्यक्ष हुँदा नयाँ एक्सचेन्ज थप्न अनुमतिपत्रका लागि आवेदन आह्वान गरिएको थियो । त्यतिबेला चार कम्पनीको आवेदन परेको थियो । अर्थ मन्त्रालयका तत्कालीन सहसचिव लालमणि जोशीको संयोजकत्वमा एक्सचेन्ज कम्पनी थप्नेबारे अध्ययन गर्न समिति बनाइएको थियो । यही क्रममा टोलीले मेलसियालगायत राष्ट्र भ्रमण पनि गरेको थियो । त्यतिबेला समितिले पहिलो चरणमा नेपाल स्टक एक्सचेन्जलाई सुधार गर्ने र दोस्रो चरणमा नयाँ कम्पनी भित्र्याउने सुझाव दिएपछि प्रक्रिया रोकिएको थियो । त्यति बेला करिब ४० वटा सूचीकृत कम्पनीको लगानीमा ४ वटा एक्सचेन्ज कम्पनीका लागि आवेदन आएको थियो । तत्कालीन समयमा अर्थ मन्त्रालय पनि खासै सकारात्मक नभएकाले प्रक्रिया अघि नबढेको हो । सरकारी लगानीमा सञ्चालित नेप्सेलाई सरकारले एकाधिकारबाट प्रतिस्पर्धामा लैजान नचाहेकै कारण नयाँ एक्सचेन्ज आउन नसकेको जानकारहरू बताउँछन् ।धितोपत्र बोर्डले करिब दुई वर्षअघि नै निजी क्षेत्रको लगानीमा नयाँ एउटा एक्सचेन्जलाई सैद्धान्तिक सहमति दिने निर्णय गरेको छ । सोही निर्णयका आधारमा बोर्डले अर्थ मन्त्रालयको सहमिति पनि मागेको थियो । यसबारे अर्थ मन्त्रालयबाट ग्रिन सिग्नल नपाएपछि बोर्ड पछि हटेको थियो । धितोपत्र बजार सञ्चालन नियमावली २०६४ अनुसार एक्सचेन्ज कम्पनी स्थापनाका लागि न्यूनतम चुक्ता पुँजी ५० करोड रुपैयाँ हुने र आवश्यकताअनुसार बोर्डले तोक्न सक्ने व्यवस्था छ । यसका आधार नयाँ कम्पनीका लागि न्यूनतम १ अर्ब रुपैयाँ चुक्ता पुँजी तोक्ने तयारी बोर्डले गरेको थियो । बैंक, वित्तीय संस्था, धितोपत्र व्यवसायी तथा सूचीकृत संगठित संस्थाले मात्र धितोपत्र बजारको सेयर ग्रहण गर्न सक्नेछ, नियमावलीमा भनिएको छ, कुनै एक कम्पनी वा संगठित संस्थाले धितोपत्र बजारको कुल सेयर पुँजीको १० प्रतिशतभन्दा बढी अंश ग्रहण गर्न पाउनेछैन ।२०३३ सालमा सेक्युरिटी खरिदबिक्री केन्द्र स्थापना भएपछि सरकारी ऋणपत्रको दैनिक खरिदबिक्रीको व्यवस्थाबाट धितोपत्र बजारको संस्थागत विकासको सुरुवात भएको हो । उक्त केन्द्रलाई धितोपत्र खरिदबिक्री ऐन, २०४० लाई २०४९ मा संशोधन गरी २०५० सालमा नेपाल स्टक एक्सचेन्ज लि (नेप्से) मा रूपान्तरण गरिएको थियो । हालसम्म पनि यो संस्था सरकारी स्वामित्वका रूपमा सञ्चालित छ ।"
स्टार्टअप कर्जा कार्यविधि बनाउन कार्यदल,काठमाडौं (कास) युवा उद्यमीलाई परियोजना धितोमा एक प्रतिशत ब्याजदरमा प्रदान गरिने स्टार्टअप कर्जा सम्बन्धमा कार्यदल बनाउन एक समिति गठन भएको छ । अर्थ मन्त्रालयमा सरोकारवालासँगको छलफलमा आइतबार कार्यदल बनाइएको हो । अर्थ मन्त्रालयका सहसचिव महेश भट्टराई संयोजक रहेको कार्यदलमा उद्योग वाणिज्य तथा आपूर्ति मन्त्रालय र राष्ट्रिय योजना आयोगका साथै नेपाल उद्योग वाणिज्य महासंघ र नेपाल उद्योग परिसंघका प्रतिनिधि छन् । आर्थिक वर्ष २०७८७९ को बजेटमा युवा उद्यमीलाई स्टार्टअप व्यवसायमा संलग्न हुन उत्प्रेरित गर्ने उद्देश्यले परियोजना धितो राखी एक प्रतिशत ब्याजदरमा २५ लाख रुपैयाँसम्म बीउ पुँजी कर्जा उपलब्ध गराइने र यसका लागि १ अर्ब रुपैयाँको च्यालेन्ज फन्ड स्थापनालगायत उल्लेख गरिएको छ । सोही कार्यक्रम कार्यान्वयनका लागि कार्यविधि निर्माणमा अर्थ मन्त्रालय जुटेको हो । स्वदेशी उद्योगको आवश्यकताअनुरूपको सीपयुक्त जनशक्तिको विकास गर्न निजी क्षेत्रको साझेदारीमा उत्पादन तथा सेवामूलक उद्योगमा प्रशिक्षार्थी कामदारलाई तीन महिनाको न्यूनतम पारिश्रमिक बराबरको अनुदान उपलब्ध गराउने सम्बन्धमा पनि छलफल भएको छ । बजेटमा स्वदेशी उद्योगको आवश्यकता अनुरूपको सीपयुक्त जनशक्तिको विकास गर्न निजी क्षेत्रको साझेदारीमा उत्पादन तथा सेवामूलक उद्योगमा प्रशिक्षार्थी कामदारलाई तीन महिनाको न्यूनतम पारिश्रमिक बराबरको अनुदान उपलब्ध गराई कार्यस्थलमा आधारित तालिम सञ्चालन गर्न १ अर्ब रुपैयाँ छुट्याएको छ । तालिम प्राप्त गर्ने प्रशिक्षार्थी कामदारलाई आधारभूत तालिम दिई सोही उद्योगमा न्यूनतम २ वर्षको रोजगारी सुनिश्चित गर्ने व्यवस्था मिलाउने सरकारको योजना छ ।
एमाले विवादले बजेट अधिवेशन प्रभावित,"सुदूरपश्चिम प्रदेशसभामा आइतबार निर्धारित बैठकमा प्रिबजेट छलफलको कार्यतालिका थियो । तर, आर्थिक मामिला तथा योजना मन्त्रालयले आवश्यक तयारी नपुगेको जानकारी गराएपछि प्रदेशसभा सचिवालयले सूचना टाँस गरेर बैठक नै स्थगित गर्नुपर्यो ।सरकारले आगामी आर्थिक वर्षको बजेट प्रस्तुत गर्नै पर्ने दिन आउन एक साता मात्रै बाँकी छ । तर, आइतबारसम्म बजेटको नीति, प्राथमिकता र सिद्धान्त (प्रिबजेट) नै प्रस्तुत गर्न सकेको छैन । संविधानले प्रदेश सरकारहरूलाई असार १ गते बजेट प्रस्तुत गर्नुपर्ने प्रावधान छ । मन्त्रालयको आग्रहमा कार्यतालिका सोमबारका लागि सारेको प्रदेशसभा सचिवालयले जनाएको छ ।केन्द्रमा एमालेभित्र देखिएका दुई ओली र खनाल नेपाल पक्षबीचको घम्साघम्सीको असर प्रदेश व्यवस्थापिका र कार्यपालिकामा समेत परिरहेको छ । अहिले सुदूरपश्चिममा भइरहेको अलमल त्यसैको परिणाम हो, माओवादी केन्द्रका प्रदेशसभा सदस्य महेशदत्त जोशीले भने, केन्द्रमा अध्यादेशबाट बजेट ल्याइएको देखिहाल्नुभयो, अब प्रदेशमा बिथोल्ने प्रयास भइरहेको देखिन्छ ।एमालेभित्र टकराव बढ्दै गएसँगै एक पक्षले अर्को पक्षलाई कारबाही गर्ने प्रक्रिया निरन्तर जारी राखेका छन् । त्यसैमा पनि जेठ १० गते नेकपा एमाले स्थायी कमिटीले माओवादी नेतृत्वमा रहेको सुदूरपश्चिम प्रदेश सरकारबाट समर्थन फिर्ता र पार्टीबाट सहभागी मन्त्रीलाई पनि बाहिरिन निर्देशन दिएपछि अवस्था जटिल गएको हो । एमाले स्थायी कमिटीको निर्देशनविपरीत प्रदेश संसदीय दलले समर्थन फिर्ता नलिने र सरकार विस्तारमा सहभागी भएपछि अवस्था झन् पेचिलो बनेको हो । सुदूरपश्चिममा एमाले संसदीय दलका नेता प्रकाशबहादुर शाह नै आर्थिक मामिला तथा योजनामन्त्री छन् ।एमाले अध्यक्ष केपी ओलीले बिहीबार शाहलाई पाँचबुँदे स्पष्टीकरण पत्र पठाएर विभिन्न आठ प्रश्न सोधेका छन् । मन्त्री शाहले आइतबार पार्टी र प्रदेश संसदीय दलको विधानविपरीत कुनै काम नगरेको दाबी गर्दै स्पष्टीकरण पेस गरेका छन् । पार्टीभित्रको किचलोकै कारण बजेट निर्माण प्रक्रिया पनि ओझेलमा परेको हो । पार्टीभित्र उत्पन्न जटिल अवस्थाले सरकारका नियमित काममा केही न केही असर त पर्ने नै भयो, सरकारका प्रवक्ता सामाजिक विकासमन्त्री पूर्णा जोशीले भनिन्, समय साँघुरिएको भए पनि बजेट निर्माणको काम अन्तिम तयारीमा छ । तर समय अभावकै कारण नीति तथा कार्यक्रम प्रस्तुत गर्ने दिन पनि सरकारले यकिन गर्न सकेको छैन । समयको चेपुवाका कारण सरकारले अध्यादेश ल्याएर १५ दिनअघि नै प्रिबजेट र नीति तथा कार्यक्रम प्रस्तुत गर्नुपर्ने प्रावधानलाई संशोधन गरेर समय सीमा हटाइसकेको छ । सुदूरपश्चिम प्रदेशसभामा माधव नेपाल पक्षको बहुमत छ । सभामुखबाहेक २४ जना सांसद रहेको एमालेमा हालसम्म नौ जना अध्यक्ष ओली र १५ जना नेपाल पक्षमा रहेको एक सांसदले बताए । आफ्नो पक्षमा खुलेका नेपाल पक्षका सांसदलाई कायम राखेर बजेट पारित गर्ने रणनीतिमा सरकार पक्ष छ । एक सांसदका अनुसार त्यही कारण सरकार छोटो बाटोबाट बजेट ल्याउने र पास गर्ने मनसायमा छ ।"
जोर्डनलाई स्तब्ध पार्ने लक्ष्य,"जित्नकै लागि खेल्नेएसियन कप छनोट (तेस्रो चरण) मा पुग्ने हाम्रो लक्ष्य हो र त्यसका लागि हामीले जोर्डनलाई पराजित गर्नुपर्छ, फिफा वरीयतामा ७६ स्थानमाथिको जोर्डनविरुद्ध हुने खेलबारे अब्दुल्लाहले भर्चुअल प्रिम्याच कन्फ्रेन्समा आइतबार भने, धेरैले हामीलाई अन्डरडग भन्दै जोर्डनविरुद्ध नेपालको सम्भावना नभएको भनेका छन् । तर, हरेक खेल ०० बाट सुरु हुन्छ । नतिजा मैदानमा गर्ने प्रदर्शनमा निर्भर हुन्छ । हामी हरेक मिनेट राम्रो प्रदर्शनको कोसिस गर्नेछौं । सुरुबाटै हाम्रो लक्ष्य जित हात पार्ने हुनेछ ।नेपालले जोर्डनविरुद्ध ३ खेल खेलेको छ । जोर्डनले २ जित र एक खेल बराबरी खेलेको छ । विश्वकप २०१४ को छनोटमा महादेशीय प्लेआफमै पुगेको टिम हो जोर्डन । उसलाई त्यो बेला विश्वकपमा पुग्नबाट लुइस स्वारेज र एडिन्सन काभानीको टिम उरुग्वेले रोकेको थियो । अब्दुल्लाहले भनेजस्तै फुटबलको प्रतिस्पर्धा सधैं ०० बाटै सुरु हुन्छ । तर, इतिहास र अहिलेको वास्तविकता हेर्ने हो भने नेपालभन्दा धेरै बलियो टिम हो जोर्डन । यो खाडी देशले एसियन कपको पछिल्ला चारै संस्करणको फाइनल चरण खेलेको छ ।दुई टिमको स्तर र सम्भावित नतिजा लिएर प्रशिक्षक अब्दुल्लाहले युरोपको विश्वकप छनोटमै दुई महिनाअघि उत्तरी मेसेडोनियाले चारपल्टको विश्वकप विजेता जर्मनीलाई २१ ले पराजित गरेको उदाहरण दिए । ग्रिसले नसोचिएको रूपमा युरो कप २००४ को उपाधि जितेको पनि बताए । जोर्डन बलियो टिम हो । ताइपेईविरुद्धजस्तै उसका लागि पनि हामीले मिहिनेत गरिरहेका छौं, उनले भने, नतिजाभन्दा पनि उच्च प्रदर्शन गर्ने लक्ष्यसाथ खेल्नेछौं । मिहिनेतअनुसारै नतिजा हासिल गर्नेछौं । उनले नेपाली टिमलाई ४३३ को आक्रामक रूप दिएका छन् । ठूला टिमविरुद्ध डराएर खेल्ने परम्परा तोड्दै आक्रामक खेल्ने रणनीति लिएका छन् । यसले सकारात्मक परिवर्तन ल्याएको छ ।अब्दुल्लाहले टिम सम्हालेयता नेपालले पहिलो खेल वरीयतामा १०३ स्थानमाथिको इराकविरुद्ध खेल्यो । बासरामा भएको मैत्रीपूर्ण खेलमा ६२ ले हारेको नेपालले प्रतिस्पर्धाले आधा घण्टा छुँदा अञ्जन विष्ट र मनीष डाँगीको गोलमा २१ को अग्रता लियो । त्यसपछि बिहीबार विश्वकप छनोटमा ताइपेईमाथि २० को जित रच्यो । अञ्जन र नवयुग श्रेष्ठले गोल गरे । त्यसैले नेपाली टिम राम्रो लयमा छ । खेलाडीहरूको मनोबल उच्च भएको अब्दुल्लाहले बताए । उनले खराब नतिजा आयो भने खेलाडीलाई दोष नदिन आग्रह गर्दै त्यसको जिम्मेवारी आफैंले लिने बताए, यसको मतलब हामी डराएको होइन, प्रतिस्पर्धाअघि नै खेल सुम्पिएको होइन । गोर्खालीले कहिल्यै हार मान्दैन ।नेपालको स्तर र प्रणालीमा परिवर्तनविश्वकप छनोटको तेस्रो चरणमा पुग्ने लक्ष्यमा रहेको जोर्डन पनि नेपालविरुद्ध अंक गुमाउन चाहँदैन । बेल्जियन प्रशिक्षक भिटाल बुर्केलम्यान सोमबार जित हात पार्दै कुवेतमाथि ३ अंकको अग्रता लिएर दोस्रो स्थानमा उक्लिने योजनामा छन् ।सबैले हामीले जित हासिल गर्दै ३ अंक जोड्ने अपेक्षा गरेका छन् । तर, यो फुटबल हो । यहाँ जे पनि सम्भव हुन्छ, तीन वर्षयता जोर्डनी टिम सम्हालिरहेका भिटालले भने, नेपालले ताइपेई र इराकसँग खेलेको हेरेको छु । नेपालको स्तर र खेल्ने प्रणालीमा परिवर्तन भएको छ । उनी सन् २०१२ देखि २०१६ सम्म बेल्जियमको सहायक प्रशिक्षक थिए । जोर्डनले कुवेत र अस्ट्रेलियाविरुद्ध पनि खेल्दै छ । विश्वकप छनोटको तेस्रो चरणमा पुग्न तीनै खेल जित्न आवश्यक रहेको भिटालले बताए ।जोर्डन दुबईमा तयारी गरेर कुवेत सिटी पुगेको टिम हो । उसले त्यहाँ दुई मैत्रीपूर्ण खेल खेल्यो । यूएईविरुद्ध ५१ ले हारेको उसले भियतनामसँग ११ को बराबरी गरेको थियो । उसलाई बेल्जियम, कतार, कुवेत, इराक र यूएईको लिगमा आबद्ध ९ खेलाडीको साथ छ । त्यो स्तरका खेलाडी नेपाली टिममा छैनन् । तर, फुटबलमा सधैं उत्कृष्ट खेलाडीको टिमले मात्रै जित्दैन ।"
कीर्तिमान पछ्याउँदै रोनाल्डो,"पोर्चुगलले युरो २०२० को आफ्नो पहिलो खेलमा हंगेरीको सामना गर्नेछ । दिन हो, जुन १५ । बुढापेस्टमा हुने खेलमा पोर्चुगाली टिमको नेतृत्व फेरि एकपल्ट क्रिस्टियानो रोनाल्डोले गर्नेछन् । यसक्रममा उनी कीर्तिमानको इतिहास बनाउने बाटोमा हुनेछन् । सन् २०१६ मा पोर्चुगलले उनकै नेतृत्वमा उपाधि जितेको थियो । अहिले उनी ३६ वर्षका भए । यसपल्टको प्रतियोगितासँगै रोनाल्डोलाई दाबी गर्न सकिनेछ, यी युरोपकै महान फुटबल खेलाडी हुन् । त्यो पनि सर्वकालीन । प्रतियोगिताको इतिहासमा उनी सबैभन्दा बढी खेल खेल्ने खेलाडी हुन् । उनले जत्तिको गोल छनोटमा अहिलेसम्म कसैले गर्न सकेका छैनन् । यसपल्टको प्रतियोगितामा उनले एकै गोल मात्र गर्न सके युरोपमा सर्वाधिक गोल गर्ने खेलाडी सूचीको शीर्षमा हुनेछन् । युरोको इतिहासमा अहिले सर्वाधिक गोलकर्ताको सूचीमा रोनाल्डो फ्रान्सका मिचेल प्लाटिनीसँग बराबरीमा छन् । उनले चार संस्करणका २१ खेलमा ९ गोल गरेका छन् । उनी चार संस्करणमा गोल गर्ने एक्ला खेलाडी पनि हुन् । प्लाटिनीले सन् १९८४ को एउटै संस्करणमा ९ गोल गरे, तर उनले त्यसपछि अर्को प्रतियोगिता नै खेल्न पाएनन् । सन् १९६० देखि १९९२ बीच फ्रान्सले युरो जितेको त्यही एक अवसरमात्र थियो । फ्रान्सका एन्टोइन ग्रिजमनले यसपल्ट राम्रो खेल्न सके भने रोनाल्डो र प्लाटिनी दुवैलाई उछिन्न सक्नेछन् । उनले ६ गोल गरेका छन् । यो सबै सन् २०१६ मा सम्भव भएको थियो, त्यसैले उनले गोल्डेन बुट पनि जितेका थिए । युरो छनोटमा रोनाल्डोले ३१ गोल गरेका छन् । यो त युरो छनोटको इतिहासमै केही नयाँ नै हो, किनभने उनले सन् २०१९ को सेप्टेम्बरमै मात्र यो कीर्तिमान आफ्नो नाममा लेखाएका थिए । यसअघि यो कीर्तिमान रोबी किनको नाममा रहेको थियो । सन् २०१६ को फाइनलमा पोर्चुगलले आयोजक फ्रान्सलाई हराएको थियो । यसक्रममा उनले आफ्नो देशका लागि पहिलो ठूलो उपाधि जिते । संयोग कस्तो भने उनका व्यक्तिगत प्रतिस्पर्धी लियोनल मेसीले एकै ठूलो उपाधि पनि जित्न सकेका छैनन् । घाइते भएपछि उनले २५ मिनेटपछि मैदान छाडेका थिए, तर उनलाई पूरा खेल अवधिमा आफ्ना साथी खेलाडीलाई साइडलाइन बाट निर्देशन गर्ने छुट दिइएको थियो । त्यो खेलमा पोर्चुगल अतिरिक्त समयमा १० ले विजयी रहेको थियो । रोनाल्डोले चार संस्करणको युरो त खेले नै, यसपल्ट पाँचौं पनि खेल्नेछन् र यसक्रममा उनी यस्तो उपलब्धि चुम्ने एक मात्र खेलाडी हुनेछन् । अहिलेसम्म उनले युरोका २१ खेल खेलिसकेका छन् । यो जर्मनीका बास्टियन स्वान्सटाइगरको भन्दा तीन खेल बढी हो । यस्तै इटालीका जियानलुइजी बुफोनको भन्दा चार खेल बढी । मिनेटकै आधारमा पनि रोनाल्डो अगाडि छन्, उनले १ हजार ७ सय ९५ मिनेट युरोका लागि मैदानमा बिताइसकेका छन् । अझ त्योभन्दा रमाइलो तथ्यांक रोनाल्डोको पक्षमा छ । उनले गोलका लागि १ सय २२ पल्ट प्रहार गरेका छन् । यो आफैमा कीर्तिमान हो । यस्तै उनी युरोका दुई उपाधि जित्ने खेलाडी सूचीमा पनि रहने सक्नेछन् ।"
