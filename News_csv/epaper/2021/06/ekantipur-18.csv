शीर्षक,विवरण
कान्तिपुरकर्मी पौडेललाई पितृशोक,"काठमाडौं (कास) कान्तिपुरकर्मी भूमिश्वर पौडेललाई पितृशोक परेको छ । पौडेलका ८७ वर्षीय बाबु शोभाखर पौडेलको बागलुङको जैमिनी१ बाँसटारीस्थित निवासमा बिहीबार साँझ निधन भएको हो । उनलाई लामो समयदेखि दमको समस्या थियो । शोभाखरका श्रीमती, चार छोरी र दुई छोरा छन् ।"
बाढीले जलविद्युत्मा व्यापक क्षति,"(पोखरालमजुङ)  केही दिनदेखिको भारी वर्षाका कारण नदी र खोलाहरूमा आएको बाढीले निर्माण सम्पन्न र निर्माणाधीन १० जलविद्युत् आयोजनामा व्यापक क्षति भएको छ । बाढीले आयोजनाहरूका इन्टेक, पावरहाउस, स्विचार्ड, सुरुङ, पेनस्टक, टेलरेसलगायत संरचनामा क्षति पुर्याएको छ । करोडौंको निर्माण सामग्री र सवारीसाधन पनि बगाएको छ । केन्द्रीय प्रसारण लाइनमा जोड्न बनाइएका टावर पनि बगेका छन् । कास्कीको मादी नदीमा आएको बाढीले एक निर्माणाधीन र सञ्चालनमा रहेका तीन जलविद्युत् आयोजनामा अर्बौं रुपैयाँ बराबरको क्षति पुर्याएको छ । १२ मेगावाटको नामार्जुङ मादी हाइड्रो, २५ मेगावाटको अपर मादी, १३ मोगावाटको सिक्लेस हाइड्रो र ४४ मेगावाटको निर्माणाधीन सुपर मादी हाइड्रोमा क्षति पुगेको हो । सबैभन्दा बढी क्षति नामार्जुङ मादी र सुपर मादीमा भएको छ । गत भदौबाट केन्द्रीय प्रसारण लाइनमा जोडिएको नामार्जुङ मादीको ड्याम र विद्युत् गृहमा नराम्ररी क्षति पुर्याएको हिमालय हाइड्रोपावर कम्पनीका प्रमुख कार्यकारी अधिकृत अभिषेक केसीले बताए । उनका अनुसार मादी नदीले बाटो बगाउँदा ड्यामसम्म पुग्न सकिने अवस्था छैन । यति नै क्षति भयो भन्ने पानी घटेपछि मात्रै भन्न सक्छौं, उनले भने ।निर्माणको अन्तिम चरणमा पुगेको सुपर मादी हाइड्रोको मुहानदेखि विद्युत्गृहसम्मै क्षति पुगेको छ । पावरहाउस पुरिएको छ । बाढीले आयोजनाका ब्याचिङ प्लान्ट, क्रसर एक्स्काभेटर, ह्विल लोडर, ४ एक्स्काभेटर, ४ टिप्पर, २ ट्रान्जिट मिक्स्चर, ६ वटा कम्प्रेसर, ४ सय ५० टन बढी डन्डी, १० हजार बोरा सिमेन्ट, ३ वटा क्रसर बगाएको छ । विद्युतगृह र ड्यामतर्फको मजदुर क्याम्प पनि सबै बगाएको छ । आयोजना अध्यक्ष पुष्पज्योति ढुंगानाका अनुसार सिभिलतर्फ मात्रै ६० करोड रुपैयाँ बराबरको क्षति पुगेको छ । २० करोड बराबरका निर्माण सामग्री, २० करोड बराबरका सवारीसाधन, उपकरण, १५ करोड बराबरको भौतिक संरचना, ५ करोड बराबरको पहुँच सडक र मजदुर क्याम्पमा क्षति पुगेको उनको दाबी छ । इलेक्ट्रोमेकानिकलतर्फ २० करोड र हाइड्रोमेकानिकलतर्फ १० करोड रुपैयाँ बराबरको क्षति पुगेको छ, उनले भने, अब आयोजना ६ महिना पछाडि धकेलिँदा अहिलेको क्षति एक अर्ब रुपैयाँभन्दा बढी हुन जान्छ । आयोजनाको सिभिलतर्फ ८० प्रतिशत र इलेक्ट्रोमेकानिकलतर्फ ५० प्रतिशत काम सकिएको थियो । उत्पादित विद्युत् आगामी चैतमा केन्द्रीय प्रसारण लाइनमा जोड्ने गरी ट्रान्समिसन लाइन निर्माण सुरु भइसकेको थियो । टावर गाड्न तयार पारिएका सबै सामान बाढीले बगाएको अध्यक्ष ढुंगानाले बताए । १५ सय घनमिटर प्रतिसेकेन्ड पानीको बहाव थेग्ने गरी संरचना बनेका थिए, उनले भने, निर्माण सकिएको हुन्थ्यो भने यति ठूलो क्षति हुँदैनथ्यो । बनाउँदा बनाउँदै आएकाले सुरक्षित गर्न सकेनौं । बाढी आउन सक्ने सम्भावित जोखिमलाई मध्यनजर गर्दै मजदुरलाई भने पहिले नै सुरक्षित गरिएको उनले बताए । उनका अनुसार ३ सय ५० मजदुर निर्माणमा संलग्न थिए । साढे सात अर्ब रुपैयाँको लागत निर्माण भइरहेको आयोजनामा झन्डै साढे ५ अर्ब रुपैयाँ खर्च भइसकेको थियो । २५ मेगावाटको अपर मादी हाइड्रोको ड्याम बाढीले पुरिएको छ । पावर हाउसमा पनि क्षति पुगेको छ । साढे ४ वर्षअघि केन्द्रीय प्रसारण लाइनमा जोडिएको आयोजनामा चिनियाँ लगानी छ । हाइड्रोका बजार व्यवस्थापक गंगादत्त सापकोटाका अनुसार क्षतिको विवरण आउन अझै ३४ दिन लाग्ने छ । १३ मेगावाटको सिक्लेस हाइड्रोको ट्रान्समिसन लाइन र स्विचयार्ड मादीको बाढीले बगाएको छ । ड्याम र पावर हाउसमा पनि क्षति पुगेको छ । यसैगरी लमजुङको दोर्दीखोलाको सबैभन्दा माथि निर्माणाधीन ५४ मेगावाटको सुपरदोर्दी जलविद्युत् आयोजना ख मा व्यापक क्षति पुर्याएको छ । पिपुल्स हाइड्रोपावर कम्पनी लिमिटेडले ८ अर्ब ८० करोड रुपैयाँमा निर्माण गर्न लागेको आयोजनाको ८५ प्रतिशत काम सकिएको थियो । आयोजना निर्देशक अर्जुनप्रसाद गौतमका अनुसार १ अर्बभन्दा बढीको क्षति भएको अनुमान छ । इन्टेकमा भएका उपकरण र सामग्री सबै बगायो । सुरुङमा पानी पसेको छ । बाँध क्षेत्रमा पुग्न सकेको छैनौं, उनले भने । हिमालयन पावर पार्टनर लिमिटेडले निर्माण गरिरहेको २७ मेगावाटको दोर्दीखोला जलविद्युत् आयोजनाको इन्टेक र पावरहाउसमा पनि व्यापक क्षति पुगेको छ । कार्यकारी निर्देशक गुरुप्रसाद ढकालले इन्टेकमा दोर्दीखोला र पावरहाउसमा मर्स्याङ्दीले क्षति पुर्याएको बताए । ४ अर्ब २३ करोड ३५ लाखमा निर्माण गर्ने प्रक्षेपण गरेको उक्त आयोजनाले विद्युत् उत्पादन तयारीका लागि संरचनाको परीक्षण थालिसकेको थियो । आयोजनाको निर्माण सकेर परीक्षण थालेको २५ मेगावाटको माथिल्लो दोर्दी ए जलविद्युत् आयोजनामा बाढीले क्षति पुर्याएको छ । लिबर्टी इनर्जी लिमिटेडले निर्माण गरिरहेको आयोजना यही असारबाट व्यावसायिक विद्युत् उत्पादनको तयारीमा थियो ।"
कुसेपाटनमा ७ जना बेपत्ता,"(जाजरकोट)  हावाहुरीका कारण कुसे गाउँपालिकास्थित कुसेपाटनमा सात जना बेपत्ता भएका छन् । भेडाबाख्र्रा र गाईभैंसीलगायत पशुचौपायालाई पाटन छोड्न गएका कुसे८ र ९ का सात जना पाटनको जलजला क्षेत्रबाट हराएका हुन् । कुसे८ औलरिजाका ३५ वर्षीय डिलबहादुर खड्का, २५ वर्षीय विक्रम खड्का, २८ वर्षीया चन्द्रा खड्का र १८ वर्षीय भविन्द्र खड्का बेपत्ता भएका छन् । त्यस्तै, ८ नम्बर वडाका १२ वर्षीय मिमबहादुर खड्का, १० वर्षीया धनसरा खड्का र कुसे९ का ४० वर्षीय कृष्ण रोकाया बेपत्ता भएको प्रहरीले जनाएको छ । पाटनमा गत मंगलबारदेखि हावाहुरी सुरु भएको थियो । पशुचौपाया लिएर स्थानीय ११ जना गत जेठ ३१ गते पाटन पुगेका थिए । २४ वर्षीय भक्तबहादुर रोकाया, १० वर्षीय ईश्वर रोकाया, १४ वर्षीया दुर्गा रोकाया र ५५ वर्षीय गंगा रोकाया भने घर फर्केका छन् । उनीहरूले नै सात जना बेपत्ता भएको खबर दिएको जिल्ला प्रहरी प्रमुख डीएसपी मधुकुमार थापाले बताए । कुसेमा टेलिफोन नेटवर्क नहुँदा बुधबार राति मात्रै घटनाबारे खबर आएको हो । बेपत्ताको खोजी गर्न जिल्ला प्रहरी कार्यालयबाट प्रहरी निरीक्षक शिवकुमार क्षत्रीसहित ७ जनाको टोली पाटनतर्फ गएको छ । घटनास्थल पुग्न प्रहरीचौकी पैंकबाट दुई दिन हिँड्नुपर्छ । भारी वर्षा र हावाहुरीका कारण खोजी गर्न कठिनाइ भएको डीएसपी थापाले बताए । उनका अनुसार प्रतिकूल मौसम, हाई अल्टिच्युट, कठिन भूगोल, टेलिफोन सुविधा नहुनुलगायत कारण बेपत्ताको खोजी गर्न समस्या भएको छ । हावाहुरी र चट्याङले कुसेपाटनमा १० भैंसी, २२ गाई र ५५ भेडाबाख्रा मरेका छन् । कुसेका स्थानीयले जेठदेखि भदौसम्म हजारौं पशुचौपाया चरिचरनका लागि पाटनमा लैजाने गरेका छन् । पाटन करिब ४ हजारदेखि ४ हजार ८ सय मिटरको उचाइमा छ ।"
नार्पाभूमिको लेकमा ६० जना सम्पर्कविहीन,"लमजुङ (कास) मनाङको विकट फू गाउँको लेकमा यार्चागुम्बा संकलन गर्न गएका ६० जना स्थानीयवासी सम्पर्कविहीन छन् । सोमबार रातिदेखिको अविरल वर्षापछि उनीहरू आफन्तसँग सम्पर्कविहीन बनेका हुन् । उनीहरू गएको ठाउँमाथि हिमालमा हिमपात भएको र यार्चागुम्बा खोज्ने ठाउँमा पानी परेर बाढी आएपछि उनीहरूको अवस्थाबारे थाहा नभएको मनाङ प्रशासनले जनाएको छ ।फू गाउँबाट दुई दिन लाग्ने लेकमा गत जेठ १५१६ तिर गएका १ सय १० जनामध्ये नामयुङ लेक गएका ५० जनामात्रै सम्पर्कमा रहेको डीएसपी सुवास खड्काले बताए । उनका अनुसार लघु लेक र कुलुङ लेकमा गएका ३०३० जना सम्पर्कविहीन छन् । यो क्षेत्र समुद्री सतहदेखि ५ हजार मिटर उचाइमा छ । कोरोना संक्रमणको जोखिमले मनाङमा स्थानीयबाहेक बाहिरकालाई यार्चागुम्बा टिप्न प्रतिबन्ध लगाइएको छ । फू लेकमा नार र फू गाउँका स्थानीयमात्रै यार्चागुम्बा टिप्न पुगेका छन् । बाढीका कारण उनीहरू गाउँ फर्किन सकेका छैनन् । मनाङका विघटित प्रतिनिधिसभा सदस्य पोल्देन छोपाङ गुरुङ, डीएसपी खड्का र चामे गाउँपालिका अध्यक्ष लोकेन्द्र घलेलेसहितको टोली बिहीबार हेलिकप्टरमार्फत निरीक्षणमा गएका थिए । लेकमा जान सकिँदैन, ठाउँठाउँमा बाढी बगेको छ, पहिरो खसेको छ, डीएसपी खड्काले भने । नार्पाभूमिको फू गाउँ जान सदरमुकाम चामेनजिकै कोतोबाट दुई दिन लाग्छ । फू गाउँबाट यार्चा संकलक सम्पर्कविहीन भएको ठाउँ जान दुई दिन लाग्छ । पोल्देन छोपाङ गुरुङका अनुसार हेलिकप्टरबाट हेर्दा लेकमा मानिसहरू देखिएका छन् । ठूलो हेलिकप्टर जान नसक्ने अवस्था र मौसममा आएको खराबीले उद्धार हुन नसकेको उनले बताए । चामे गाउँपालिका अध्यक्ष लोकेन्द्र घलेले भने, पानी परिरहेको छ, हिमालमा हिमपात भइरहेको छ । कुहिरो र बाढीपहिरो छ । मौसममा सुधार आएपछि भोलि (शुक्रबार) देखि उद्धारमा लाग्छौं । वर्षाले कोतादेखि नार्पाभूमि जाने मर्स्याङ्दी नदीमाथिको एकमात्र झोलुंगे पुल बगाएको छ । बाढीले नार्पाभूमिको नार र फू क्षेत्र साथै तल्लो क्षेत्रका पुलहरूसमेत बगाएको उनले बताए । नार्पाभूमिमा न बिजुली छ, न टेलिफोन । चामेमा पनि बिजुली छैन । सबै बाढीले बगायो, उनले भने ।"
दुई साताभित्र कोभाक्सको खोप,"(काठमाडौं)  कोभाक्स सुविधाअन्तर्गत कोभिड१९ विरुद्घको खोप दुई साताभित्र ल्याउने गरी तयारी भइरहेको सरकारी अधिकारीहरूले दाबी गरेका छन् । उक्त खोप आइपुगे कोभिसिल्डको पहिलो मात्रा लगाइसकेका १३ लाख ६४ हजार ७ सय १ ज्येष्ठ नागरिकलाई लगाइनेछ । कोभाक्सअन्तर्गत गत मे महिनामै १९ लाख २० हजार मात्रा खोप पाउनुपर्ने भए पनि विश्वमै देखिएको अभावले गर्दा उक्त समयसीमा टरेको हो । जुन अन्तिमसम्म कोभाक्स सुविधाको खोप पाउने जानकारी आएको स्वास्थ्य मन्त्रालयले जनाएको छ । कोभाक्सअन्तर्गत हालसम्म ३ लाख ४८ हजार मात्रा कोभिसिल्ड आइसकेको छ । कोभिसिल्डको विकल्पका रूपमा अस्ट्राजेनेकाको बेलायत, कोरिया, डेनमार्कर्लगायत मुलुकमा उत्पादित खोप कति मात्रामा पाउने हो भन्ने जानकारी जुन अन्तसम्म दिइने भनिएको छ, स्वास्थ्य मन्त्रालय परिवार कल्याण महाशाखाका निर्देशक डा तारानाथ पोखरेलले भने, कुन कम्पनीद्वारा उत्पादित, कति मात्रा खोप पाउने भनेर जानकारी आएपछि त्यसकै आधारमा हामी उक्त कम्पनीबाट खोप ल्याउनेछौं । अक्सफोर्डअस्ट्राजेनेकाद्वारा विकसित एजेडडी १२२२ खोपलाई सिरम इन्स्टिच्युट अफ इन्डियाले कोभिसिल्ड नाममा उत्पादन गर्ने गरेको छ । कोभाक्सअन्तर्गत ३ लाख ४८ हजार मात्रा, भारतीय अनुदान ११ लाख र खरिदबाट १० लाख गरी २४ लाख ४८ हजार मात्रा कोभिसिल्ड खोप नेपालमा भित्रिइसकेको छ । कोभाक्स र भारतबाट खरिद गरिने खोपको आधारमा गत फागुन २३ देखि ६५ वर्षमाथिको उमेर समूहका लागि खोप अभियान सुरु गरिएको डा पोखरेलले बताए । भारतले सन् २०२१ को अन्त्यतिर (मंसिरपुस) मात्र कोभिसिल्ड दिन सक्ने भनेकाले कोभाक्ससँग खोप सुनिश्चितताका लागि तीव्र गतिमा पहल गरिरहेका छौं, उनले भने । कोभिसिल्ड खोप सुरुमा ४ सातापछि दोस्रो मात्रा लगाउने भनिए पनि पछि ८ देखि १२ साता र पछिल्लो समय १२ सातापछि कुनै पनि बेला जति सक्दो चाँडो लगाउने समय निर्धारण गरिएको छ । नेसनल एड्भाइजरी ग्रुप अन इम्युनाइजेसनको प्रस्तावमा भारतले कोभिसिल्डको पहिलो र दोस्रो मात्राबीचको समय ४ देखि ६ साता, ६ देखि ८ साता, ८ देखि १२ साता हुँदै पछिल्लो दिन १२ देखि १६ साता बनाएको छ । नेपालमा करिब १३ लाख ६५ हजार ज्येष्ठ नागरिकले अस्ट्राजेनेकाको खोप लगाएका थिए । उनीहरूले पहिलो मात्रा लगाएको बिहीबार १०३ दिन भइसकेको छ । पछिल्लो गाइडलाइनअनुसार उनीहरूले पहिलो खोप लगाएको ८४ दिनदेखि एक सय १२ दिनभित्र दोस्रो मात्रा खोप लगाइसक्नुपर्छ । नेपालमा हालसम्म २४ लाख ७१ हजार ३ सय ८८ जनाले पहिलो मात्रा र ६ लाख ९१ हजार ४ सय ९४ जनाले दुवै मात्रा लगाइसकेका छन् । भारतमा उत्पादित कोभिसिल्ड र चीनमा उत्पादित भरोसेल खोप नेपालमा प्रयोग भइसकेको छ ।ॅ१६ साता नाघे पनि दोस्रो मात्राविश्वमै खोपको व्यापक अभाव भएकाले दोस्रो मात्रा पर्खिरहेकाले १६ सातापछि खोप पाए पनि यसले फाइदा नै गर्ने दाबी सरकारी अधिकारीहरूको छ । १२ साता नाघे पनि कुनै बेला दोस्रो मात्रा लगाउन सकिन्छ, डा पोखरेलले भने, दोस्रो मात्रा लगाउने बेलासम्म १६ साता नाघे पनि महामारीको अवस्थामा यो बुस्टर मात्राले धेरै फाइदा नै गर्छ । विभिन्न अध्ययनले पहिलो मात्रा लगाएको एक महिनादेखि ६ महिनासम्म दोस्रो मात्रा लिनु प्रभावकारी बुस्टर मात्रा हुन सक्ने औंल्याएको उनले बताए । प्रस्तावित समयभित्रै खोपको दोस्रो मात्रा लगाउँदा शरीरमा उत्पन्न भएको प्रतिरोधी क्षमता कम हुन नपाउने कोभिड भ्याक्सिन एक्सपर्ट एड्भाइजरी कमिटीका कोअर्डिनेटर डा श्यामराज उप्रेती बताउँछन् । तर दोस्रो मात्रा लगाउन ढिलो गर्दा खोपको प्रभावकारिता विस्तारै कम हुँदै जाने हुँदा यो समय जोखिम बढ्न सक्छ, उनले भने, ढिलो भए पनि दोस्रो मात्रा लगाउँदा शरीरमा भएको मेमोरीले तुरुन्त प्रतिरोधक क्षमता बढाएर लामो समयसम्म यसलाई कायम राख्छ । गत वर्षको दाँजोमा ज्येष्ठ नागरिकको मृत्यु धेरै कम देखिनुमा खोप नै कारक रहेको उनको भनाइ छ । डा पोखरेलले पनि दोस्रो लहरमा ६५ वर्ष माथिकामा मृत्युदर अपेक्षितभन्दा धेरै न्यून देखिएको बताए । एक मात्रा खोप लगाएर शरीरमा प्रतिरोधी क्षमता आइसकेपछि दोस्रो लहर सुरु भएकाले यस्तो अवस्था आएको हो, उनले भने ।"
"२६०७ संक्रमित थपिए, ३९ को मृत्यु",काठमाडौं (कास) कोरोना संक्रमणबाट पछिल्लो २४ घण्टामा ३९ जनाको मृत्यु भएको छ । १२ हजार ४ सय ८४ जनाको परीक्षण गरिएकोमा २ हजार ६ सय ७ जनामा संक्रमण पुष्टि भएको छ । सोही अवधिमा २ हजार १ सय ४१ जना निको भएका छन् । कुल संक्रमितमध्ये सक्रिय संक्रमित १००२ प्रतिशत रहेको स्वास्थ्य मन्त्रालयले जनाएको छ ।
बेथितिकै बाटोमा प्रदेश बजेट,"प्रदेश सरकारहरूले आगामी आर्थिक वर्षका लागि ल्याएका बजेटमा केही सकारात्मक पक्ष भए पनि समग्रमा यी प्रशंसनीय छैनन् । केही कार्यक्रमहरूमार्फत जारी कोभिड महामारीलाई सम्बोधन गर्न खोजिएको जस्तो देखिए पनि देशको प्रतिकूल परिस्थितिमा ल्याइएका यी बजेट सामान्य अवस्थाका जस्तै छन् । अझ सामान्य अवस्थामा समेत विवादित मानिएका र राज्यकोषमा अनावश्यक खर्च भार पार्ने कार्यक्रमलाई यस्तो बेलाको बजेटमा पनि समावेश गर्नुले प्रदेश सरकारहरूले प्राथमिकता ठम्याउन नसकेको प्रस्टै देखिन्छ । संघीयता कार्यान्वयनका केही वर्षमै प्रदेशहरूको बजेट यसरी बेथितिको बाटोमा हिँड्नु दुःखद छ । बजेटको सकारात्मक पक्ष, प्रदेशहरूले कोभिड१९ विरुद्ध खटिएकाहरूको मनोबल उच्च बनाउन खोजेका छन्, संक्रमितहरूको उपचारका निम्ति रकम छुट्याएका छन् । वाग्मतीले कोभिड१९ को प्रतिरोधात्मक खोप खरिद गर्न २ अर्ब रुपैयाँ नै छुट्याएको छ । यो प्रदेशले आमाबुबा दुवै गुमाएका विद्यार्थीलाई तीन हजार रुपैयाँको दरले शैक्षिक तथा सामाजिक भत्ता रकम उपलब्ध गराउने भनेको छ । गण्डकीले पनि दुवै अभिभावक गुमाएका बालबालिकालाई मासिक ५ हजार रुपैयाँका दरले भत्ता उपलब्ध गराउने जनाएको छ । सुदूरपश्चिमले त विपन्न नागरिकको निःशुल्क औषधोपचार गर्नेसमेत जनाएको छ । संघीय सरकारले समेत नल्याएको वा ल्याए पनि प्रभावकारी कार्यान्वयन गर्न नसकेको कार्यक्रमलाई प्रदेशहरूले प्राथमिकता दिनु सही छ । अब यिनको कार्यान्वयनका निम्ति भने प्रदेशहरूले उचित ध्यान दिनु जरुरी छ । यस्ता केही राम्रा कार्यक्रमका बाबजुत प्रदेशहरूले आफ्नो वित्तीय प्रणालीको सुरुआती चरणमै बेथितिलाई टेवा पुग्ने कार्यक्रमहरूसमेत समावेश गरेर बजेट ल्याएका छन्, जुन विडम्बनापूर्ण छ । सर्वप्रथम त, खर्च क्षमता र स्रोत नहुँदा पनि यिनीहरूले ठूलो आकारको बजेट ल्याएका छन् । लगातार तीन वर्षसम्म कमजोर खर्च क्षमता नहुँदा नहुँदै पनि कोभिड१९ संक्रमणले निम्त्याएको आर्थिक संकटबाट सृजित स्रोत संकुचनलाई बेवास्ता गर्दै ठूलो बजेट ल्याउनुको कुनै तुक छैन । सातमध्ये तीनवटा प्रदेशले मात्रै बजेटको आकार घटाएका छन् । सबैभन्दा बढी बजेटको आकार वाग्मतीले बढाएको छ, जसलाई लुम्बिनी, कर्णाली र प्रदेश २ ले पछ्याएका छन् । जबकि, चालु आर्थिक वर्षको गत ८ महिना (साउनफागुन) सम्ममा प्रदेशहरूको औसत खर्च विनियोजित बजेटको २४ प्रतिशत हाराहारी मात्रै छ । अनि, बजेटको ठूलो हिस्साका लागि पनि आन्तरिक स्रोत (राजस्व) भन्दा संघीय सरकारकै अनुदान तथा राजस्व र प्राकृतिक स्रोतको बाँडफाँटबाट आउने रकममा निर्भर पर्नुपर्ने देखिन्छ । यसबाट यी प्रदेशहरूले घाँटी हेरी हाड निल्न नचाहेजस्तो बुझिन्छ । विनियोजित बजेटै खर्च गर्न नसक्दासमेत कमजोर स्रोतका बाबजुद ठूलो आकारको बजेट ल्याउनुलाई बुद्धिमतापूर्ण निर्णय मान्न सकिन्न । प्रदेश १, गण्डकी, सुदूरपश्चिम प्रदेश भने चालु वर्षको तुलनामा कम आकारको बजेट ल्याएर उदाहरणीय बनेका छन् । आफ्नो खर्च क्षमता र स्रोतको उपलब्धताका आधारमा मात्रै बजेटको आकार तय गर्ने यो प्रवृत्तिले आगामी वर्षमा र अन्यत्र पनि निरन्तरता पाउनुपर्छ । दोस्रो, सांसदहरूको तजबिजमा खर्च हुने अत्यन्त विवादास्पद कार्यक्रमलाई निरन्तरता दिएर प्रदेशहरू स्वयंले संघीयता र शक्ति पृथकीकरणको लोकतान्त्रिक सिद्धान्तको पुनः धज्जी उडाएका छन् । लुम्बिनीबाहेक सबै प्रदेशहरूले प्रत्यक्ष र समानुपातिक दुवै सांसदहरूका लागि छुट्टाछुट्टै बजेट कार्यक्रमलाई निरन्तरता दिएका छन् । यस क्रममा प्रदेशहरूले प्रतिसांसद तीन करोड रुपैयाँसम्म हुने गरी बजेट छुट्याएका छन् । मुलुक प्रादेशिक संरचनामा गइसकेपछि पनि सांसदहरूको तजबिजमा खर्च हुने यो कार्यक्रम निरन्तरताको औचित्य कुनै पनि दृष्टिकोणबाट पुष्टि हुन सक्दैन । स्थानीय सरकारहरूको क्षेत्राधिकारसँग बाझिने गरी यो कार्यक्रमार्फत समानान्तर संरचना खडा हुनुले संघीयताको मर्ममा प्रहार गरेको तथ्य मनन गर्न प्रदेशहरूले फेरि अस्वीकार गर्नु उदेकलाग्दो छ । लुम्बिनी प्रदेशले भने दुई वर्षअघि ५० लाख रुपैयाँका दरले प्रदेश निर्वाचन क्षेत्रमा यस्तो बजेटको व्यवस्था गरेको भए पनि चालु आर्थिक वर्षबाटै यसलाई खारेज गरिसकेको छ । अध्यादेशबाट ल्याइएको संघीय सरकारको बजेटमा पनि यो कार्यक्रमलाई निरन्तरता दिइएको छैन । यही पृष्ठभूमिमा अन्य प्रदेश सभाहरूले यो विवादास्पद र अनावश्यक कार्यक्रमबारे पुनर्विचार गर्न सक्नुपर्छ । तेस्रो, प्राकृतिक स्रोतहरूमाथिको कारोबारमा कर लगाई राजस्व संकलन बलियो पार्ने रणनीतिमा प्रदेश सरकारहरू देखिन्छन् । उनीहरूले ढुंगा, गिट्टी, बालुवा, रोडा, माटोलगायतको उत्खनन, बिक्री वितरणमा लाग्ने कर बढाएका छन् । लुम्बिनी प्रदेशले त बजेट वक्तव्यमै प्रदेशको करिब आधा क्षेत्र ओगटेको वन, चुनढुंगालगायत महत्त्वपूर्ण खनिज पदार्थले भरिएका पहाडहरू, उब्जाउ समथर भूमि, सयौं नदीनालालाई विकास र समृद्धिको आधार बनाउनुपर्ने भन्दै प्राकृतिक स्रोतमाथिको दोहनलाई नै जोड गरेको देखिन्छ । प्राकृतिक स्रोतमाथिको दोहनबाट संकलित करले सांसदको तजबिजमा बजेट खर्च, अनुत्पादनक क्षेत्रमा लगानी, राजनीतिक नेतृत्वका लागि तलबभत्ता र सुविधा वृद्धि गर्नु देश विकासको सही बाटो हुनै सक्दैन । समग्रमा, महामारी प्रभावित समूहलाई सम्बोधन गर्ने सकारात्मक कार्यक्रमहरूलाई छाड्ने हो भने प्रदेशहरूले उचित अर्थ राजनीतिक दस्ताबेज प्रस्तुत गर्न सकेका छैनन् । बजेट प्रस्तुत गर्ने क्रममा उनीहरूले आफ्नो प्रदेशको खर्च क्षमता र स्रोतको उपलब्धतालाई भुलेका छन् । कार्यान्वयनयोग्य कार्यक्रम ल्याउनेभन्दा पनि लोकरिझाउनपट्टि लाग्ने संघकै प्रवृत्तिलाई पछ्याएका छन् । खासमा, राजनीतिक नेतृत्वको ध्यान कुनै कुरा घोषणा गर्नेभन्दा पनि त्यसको कार्यान्वयनको महसुस जनताले गर्न पाए कि पाएनन् भन्नेमा बढी केन्द्रित हुनुपर्छ । त्यसैले बजेटको आकार बढाउने, खर्च गर्न नसक्ने, स्रोतको उपलब्धताबारे जथाभावी अनुमान गर्ने विषयमा हरेक प्रदेशका प्रतिपक्ष दल र समग्र संसद्लगायतका सरोकारावालाले सरकारलाई खबरदारी गर्नुपर्छ । प्रदेश सरकारहरू आफैं पनि सचेत हुनुपर्छ, उनीहरूलाई सर्वथा हावादारी नीति अघि सार्ने छुट छैन । हावादारी हैन भन्नका लागि घोषणा गर्नेले कार्यान्वयन गरेर पनि देखाउनुपर्छ, जो आगामी दिनमा थाहा भैहाल्ने नै छ ।"
मधेसवादी नेताहरूको चक्रव्यूह,"चन्द्रकिशोरको मधेसी राजनीतिको आकार लेखले अहिलेको मधेसी राजनीतिका आयामबारे बुझाउँछ । मेधसको आकांक्षा एउटा तर वास्तविकता अर्कै छ भन्नेतर्फ लेखकले पाठकलाई मोड्न खोजेका छन् । हुन पनि हो, मधेसवासीको चाहनाअनुरूप मधेसवादी नेताले कामै गरेनन् । उनीहरूले सत्ताको लोभमा परेर मधेसी एजेन्डालाई छोडेका छन् । तैपनि मधेसीजनले तिनैलाई मत दिएर काठमाडौं पठाउँछन् । लेखकले भनेझैं यो मधेसीजनको बाध्यता पनि हो । मधेसकेन्द्रित दल आफ्नो पहिचानको र मधेसको विकासको राजनीति भुलेर ठूला दलको प्रयोगका लागि मात्र अस्तित्वमा छन् । जब संघ सत्ताको खिचातानीमा रुमलिन्छ तब मधेसी राजनीति पनि भाताभुंग हुन्छ । अघिपछि कसैको पक्षमा पनि नदेखिएजस्तो गर्ने मधेसवादी नेताहरू एक्कासि सलबलाउन थाल्छन् । विश्वासको मतदेखि प्रतिनिधिसभा विघटनसम्मको राजनीतिक घटनाक्रम हेर्दा यस्तै देखिन्छ । जसपामा देखिएको अस्तित्व र स्वाधीनताको लडाइँले मधेसवादी नेताहरू दुई कित्तामा विभाजित छन् । तैपनि बाध्यताले अहिले विभाजित भए पनि आन्दोलनताका एक हुन्छौं भन्न छाडेका छैनन् । मधेसको विकासभन्दा पनि उनीहरूलाई आफ्नै विकास चाहिएको छ । उनीहरू काठमाडौंका ठूला दलहरूको अन्तिम निर्णयको पर्खाइमा हुन्छन् अनि जसको पछि लाग्दा आफ्नो फाइदा हुने देख्छन्, उतै ढल्कन्छन् । र, मौका पाउनासाथ मन्त्रीपद आफ्नो पोल्टामा पारिहाल्छन् । आफ्नो यस्तो कमजारी वा वास्तविकता लुकाउन फेरि मौका पाउनासाथ ठूला दललाई गाली गरिहाल्छन् । उनीहरूलाई मधेसमा आफ्नो छवि बिगार्नु छैन किनभने तिनका भोट बैंक मधेसवासी हुन् । मधेसीजनलाई झुक्याएर आफ्नो दुनो सोझ्याउनपट्टि मात्रै मधेसवादी नेताहरूको ध्यान जान्छ । जनतालाई कसरी प्रयोग गर्नुपर्छ भन्ने उनीहरूलाई राम्ररी थाहा छ । कहिलेसम्म मधेसवासीहरू मधेसवादी नेताको चक्रव्यूहमा परिरहने ? कहिलेसम्म पार्टीको झन्डामुनि आफ्नो पहिचान र मधेसको विकासको सपना देखिरहने ? अब मधेसवासी सचेत भइसकेका छन् । जसलाई आफ्नो अस्तित्व जोगाइदिन माथि पुर्याएका हुन्, तिनलाई फेरि तल झार्न मधेसवासीहरूले क्षणभरमै सक्छन् । लेखले भनेझैं जबसम्म मधेसीजन र एजेन्डा एक ठाउँमा हुन्छन्, तबसम्म मधेसको आन्दोलन गर्ने ऊर्जा सकिँदैन । प्रमोद पौडेल, पेप्सीकोला, काठमाडौं"
ग्रामीण पठनपाठनका चुनौती,"वैशाखदेखि कोरोनाको दोस्रो लहरका कारण शैक्षिक संस्था बन्द छन् । यतिखेर, स्थानीयबाहेक सबै शिक्षक आआफ्नै ठेगानामा पुगिसकेका छन् । विद्यालय बन्द भएपछि, खासगरी अरू बेला पनि खेतीपाती र जजमानीमा व्यस्त रहने शिक्षकहरूलाई ठूलै राहत मिलेको छ । विद्यार्थीहरूले भने पढ्न र परीक्षा दिन पाएका छैनन् । शैक्षिक गतिविधि ठप्प भए पनि कक्षा ११० को नतिजा प्रकाशन भइसक्यो । सबैजसो विद्यार्थी पास भए । सरकारले असार १ बाट शैक्षिक सत्र सुरु भएको घोषणा पनि गरिसक्यो । अनलाइन, टेलिफोन वा अन्य माध्यमबाट भए पनि असार १५ सम्म विद्यार्थी भर्ना गरेर नयाँ पाठ्यपुस्तक वितरण गर्ने सरकारी कार्यक्रम छ । त्यसपछि पनि भौतिक उपस्थितिमा पठनपाठन हुने गरी शैक्षिक क्रियाकलाप सञ्चालन होला भन्ने छैन । अनि उहीअनलाइन, रेडियो, टीभीकै माध्यमबाट वैकल्पिक सिकाइ सञ्चालन गर्नुपर्छ । सहरतिर वैकल्पिक शिक्षाको यो प्रक्रिया पोहोरदेखि नै सञ्चालन भइआए पनि गाउँतिर अझै भएको छैन । विद्यार्थी र शिक्षकले सिक्ने र सिकाउने वातावरण पाएका छैनन् । यसो हुनुमा दुवै पक्षका आआफ्नै बहाना र बाध्यता पनि होलान् । वैकल्पिक सिकाइको सहजीकरण विद्यालयले गर्ने हो अनि विद्यालय भनेका शिक्षक हुन् । सहरी क्षेत्रका शिक्षकहरू मात्र यस्तो काममा सक्रिय छन् भन्ने कुरा विगतको अनुभवले देखाएको छ । वैकल्पिक सिकाइमा आफ्नो सक्रियता नहुने भएपछि, लकडाउन भन्नासाथ बिदा र वैकल्पिक सिकाइ भन्नासाथ आफूले पढाउनु नपर्ने भन्ने बुझेका छन्, गाउँतिरका शिक्षकहरूले । असार १५ सम्म विद्यार्थी भर्नाको कार्यक्रम तोकिएको हुँदा त्यतिन्जेल त केही भएन । तर त्यसपछिका दिनमा भने गाउँतिर पनि वैकल्पिक माध्यमबाट पठनपाठन गराउने हो भने दसपन्ध्र जना विद्यार्थी भएका र कोभिडको प्रभाव नभएका गाउँका विद्यालय भौतिक उपस्थितिमै सञ्चालन गरिनुपर्छ । यतिन्जेल विद्यालयबाहिर रहेका शिक्षकहरूलाई पनि विद्यालयमा हाजिर हुन निर्देशन दिइनुपर्छ । विद्यालय नखुले पनि नयाँ किताब पाएका विद्यार्थीहरूलाई, आफ्नै वरिपरि शिक्षक देख्दा पठनपाठनमा रुचि बढ्न सक्छ । यो समयलाई विद्यार्थीहरूले प्रकृति, संस्कृति, सीप र मानवीय मूल्यमान्यताका कुराहरू सिक्ने अवसरका रूपमा पनि लिन सक्छन् । यसका लागि पनि शिक्षकले अभिभावकसँग सहकार्य गरी सहजीकरण गरिदिन सक्छन् । नत्र, शिक्षकको सक्रियता र विद्यार्थीको सहभागिताबिनाको वैकल्पिक सिकाइको कार्यक्रम भनाइमा मात्र सीमित हुन्छ । इन्द्रकुमार श्रेष्ठ, ओखलढुंगा"
प्रकोपको पीडा,"असार लागेसँगै अविरल वर्षात्ले ठूलो जनधनको क्षति भइरहेको छ । सिन्धुपाल्चोक, मनाङ, गोरखा, कास्की, लमजुङलगायत दर्जनौं जिल्लामा आएको बाढी, पहिरोले सबैलाई स्तब्ध बनाएको छ । सडक तथा जलविद्युत् आयोजनाहरूमा क्षति पुगेको छ भने सयौं परिवारका हजारौं व्यक्ति घरवारविहीन भएका छन् । यो विपत्तिको कारक तत्त्व के हो भन्ने प्रश्न सधैंझैं अहिले पनि उठिरहेको छ । प्रकृतिलाई उचित तरिकाले उपभोग र संरक्षण गर्न नजान्दा वा नसक्दा हामी बर्सेनि प्रकोपको पीडा भोग्न बाध्य छौं । विकासका नाममा गरिएका विनाशका कारण आज प्रकृति तहसनहस भएको छ । हामीले अभ्यास गरिरहेको विकासको अवधारणाबारे अब समीक्षा हुनुपर्छ । राज्यकै संरक्षण र स्वीकृतिमा प्रत्येक खोला तथा नदीहरूको दोहन तीव्र भइरहेको छ । तर, सरकारले त्यसको दीर्घकालीन असरबारे कहिल्यै सोचेन । खोला किनारका गिट्टी, ढुंगा बालुवा पैसासँग साट्दा त्यसको परिणाम वा आफ्नै भविष्यका बारे हामी किन सोच्दैनौं ? पछिल्लो समय खोला किनाराको सहरीकरणले तीव्रता पाएको छ, योसँगै मानवीय क्रियाकलाप पनि बढ्छ, जुन बाढी, पहिरोको विभिन्न कारणमध्येको एउटा हो । त्यस्तै स्थानीयस्तरमा विकासका नाममा विनियोजित बजेटले डोजर लगाएर डाँडाकाँडा भत्काउने, जंगल मास्दै सडक बनाउने प्रवृत्ति फस्टाएको छ । यो पनि पहिरो र बाढी बढ्नुको एउटा कारण हो भन्दै छन्, विज्ञहरू । पछिल्लो केही दशकको विकास निर्माण हेर्दा, कतै हामी विकासका नाममा दिनप्रतिदिन प्रकृतिलाई ध्वस्त पारिरहेका त छैनौं भन्ने लाग्न थालेको छ । सहर आसपासका हरियाली मासेर ठूलाठूला घरहरू बनाउँदै गर्दा त्यसको परिणाम के हुन सक्छ भनेर हामीले बेलैमा सोचेनौं । जनताले तिरेको करबाट उठाएको पैसाले सरकारले बजेट विनियोजन गर्छ, तर त्यो कहाँकहाँ, कसरी खर्च भइरहेको छ भनेर जनताले सोध्न पाउँदैनन् । ठूला आयोजना ठेकेदारहरूले पाउँछन् भने स्थानीय स्तरका योजनाहरूको काम उपभोक्ता समितिमार्फत गरिन्छ । ठेकेदारले गरेको काममा सरोकारवालाले प्रश्न उठाउनै सक्दैनन्, किनभने ठूला ठेकदारहरू कथित डनहरू लिएर दलबलसहित आक्कलझुक्कल योजनास्थलमा देखिन्छन् । त्यस्तै उपभोक्ता समितिलाई पनि प्रश्न गर्न गाह्रो छ, किनभने त्यहाँ पनि पहुँचवालै पुग्ने हुन् । उपभोक्तालाई प्राथमिकतामा राखेर कहिल्यै योजना बनेन । रकम निकासा गर्न योजना पारिदिने दललाई पैसा खुवाउनुपर्ने चलन छ । ठेकेदारले पनि योजना बनाउँदा नाफा राख्नैपर्यो, यी र यस्ता कारण विनियोजित रकममा गुणस्तरीय आयोजनाहरू बन्दैनन् । जनहितभन्दा शासकहरूको हितमा हुने विकासले विनाश निम्त्याइरहेको छ । विकासका नाममा विनाश निम्त्याउनु हुन्न, पूर्वाधार बनाउँदा प्राकृतिक सम्पदाको संरक्षणमा पनि ख्याल गनुपर्छ भन्ने चेतना फैलाउनु जरुरी छ । अहिलेको प्रकोप प्रकृतिमाथि मानिसको अतिक्रमणले गर्दा भइरहेको छ । नागरिकहरूको सम्पत्ति तथा ज्यानै जोगाउन प्रकोपको रोकथामका लागि सरकारले दीर्घकालीन सोचका साथ अग्रसरता लिन ढिला भइसक्यो । विपत्तिमा परेकाहरूको पक्षमा तत्काल काम गर्न सरकारजनताले हातेमालो गर्नुपर्छ । विपत्तिलाई सबै मिलेर सामना गर्नुपर्छ । र, यसको न्यूनीकरणका लागि हामीले गरेको विकासलाई प्रकृतिमैत्री बनाउनुपर्छ । यदि यसो गर्न सकिएन भने, प्रकोपले हामीलाई सधैं लखेटिरहन्छ । नोदनाथ त्रिताल, चौबिसे गापा३, धनकुटा कोरोनाको दोस्रो लहरले ग्रस्त भैरहेका नागरिकहरूलाई फेरि बाढी र पहिरोले दुःखमाथि दुःख थपिदिएको छ । असारमा बाढी आउँछ भन्ने सबैलाई थाहै थियो, प्रत्येक वर्ष बाढी र पहिरोले हजारौंलाई घरविहीन बनाइदिन्छ । तैपनि त्यसको रोकथामका लागि सरकारी स्तरबाट चालिएका कदमहरू प्रभावकारी हुन सकेका छैनन् । किन यस्तो भयो भन्नेबारे अब छलफल हुनुपर्छ । यसपालि पनि समयमै सजगता अपनाउन नसक्दा हामीले ठूलो धन जनको नोक्सानी बेहोर्नुपर्यो, अझै पर्नेछ । गत वर्षको तुलनामा यो वर्ष बाढी, पहिरोले धरै क्षति गर्छ भन्ने पूर्वानुमान मौसमविदहरूले गरेका थिए तर सरकारले त्यसलाई गम्भीर रूपमा लिएन । मनसुन भर्खर सुरु भएको छ, तसर्थ अझै पनि सरकार सक्रिय भएर लाग्ने हो भने धेरैको ज्यान जोगाउन सक्छ । विकास आयोजनाहरू तथा नागरिकको जनधन जोगाउनु सरकारको दायित्व हो, यसबाट सम्बन्धित निकाय पन्छन् पाउँदैन । अहिले तत्कालका लागि बाढी र पहेरोको जोखिममा रहेका स्थानका बासिन्दाहरूलाई समयमै सुरक्षित ठाउँमा सार्नु अति आवश्यक छ । अच्युतमानसिंह प्रधान, बालुवाटार, काठमाडौं"
भूराजनीतिको साधारण परख,"भूराजनीतिक तानाबाना आम नागरिकको पहुँचभन्दा परका खोपीहरूमा बुनिन्छ । बाहिर चुहिने सूचना कति विश्वसनीय हुन्, यसै भन्न सकिन्न । परिणामका रूपमा प्रत्यक्ष देखिने वा अनुभूति हुने घटना भएमा ती यसकारण भए होलान् भनेर अनुमान लगाउन सकिन्छ । परिणाम प्रकट नभइन्जेल रहस्यकै खेती भइरहन्छ । भूराजनीतिक विश्लेषकका रूपमा पहिचान बनाएका विद्वान्का गफले पनि उति भेउ दिँदैनन्Ù तिनका सामर्थ्यभन्दा ज्यादा सीमा हुन्छन् । चनाखा पत्रकारले स्रोत बाट थुतेका सूचनाले नागरिकलाई कति सुसूचित गरेभन्दा पनि कसको राजनीतिलाई सघाए भनेर सोच्नुपर्ने हुन्छ । त्यसैले षड्यन्त्र सिद्धान्तको बजारभाउ आकासिन्छ । षड्यन्त्र सिद्धान्तको मेहरोमा फस्नुभन्दा विश्वसनीय माध्यममा आएका सही सूचनाका ससाना विन्दु जोडेर अवस्थाको आकलन गर्नु श्रेयस्कर हुन्छ । यति काम गर्नका लागि खास प्राज्ञिक तालिम वा नेपथ्यमा रचिने षड्यन्त्र सुँघ्न सक्ने विशिष्ट घ्राणशक्ति आवश्यक हुँदैन । जस्तो, हामी आम नागरिकले थाहा पाएका केही सूचनाको कसीमा केपी ओली नेतृत्वको नेपाल सरकार र नरेन्द्र मोदी नेतृत्वको भारत सरकारको सम्बन्ध र सो सम्बन्धले नेपालको राजनीतिमा पारेका प्रभाव बुझ्न सक्छौं । ठूलो भविष्यवेत्ता भएको स्वाङ नपारी आगामी राजनीतिक बाटोबारे सामान्य अनुमान लगाउन सक्छौं । हामीले थाहा नपाएका कुनै षड्यन्त्र वा विशिष्ट घटनाका कारण अलग परिणाम आउन सक्ने सम्भावना भने सधैं रहन्छ । केपी ओलीले आफ्नो पूर्ण सक्रियतामा गरेका केही कामका आधारमा ढुक्कले भन्न सकिन्छ, उनी आफूलाई हिन्दुवादको प्रवर्द्धकका रूपमा प्रकट गर्न चाहन्छन् । ठोरीमा राम मन्दिर बनाउन उनले देखाएको सक्रियता र त्यसका लागि उनले प्रदर्शन गरेको इतिहासविद्वत्ता आफैंमा एउटा रोचक प्रमाण हो । ठोरीवाले रामका लागि छुट्याइएको बजेटले उनको हिन्दुवादलाई नै प्रस्ट्याउँछ । भारतका हिन्दुवादीले उछालिरहने राम जन्मभूमिबारे भ्रमको नयाँ संस्करणस्वरूप ठोरी अघि सार्दा एकैसाथ राष्ट्रवादी पनि देखिन सक्ने उनको अनुमान पूरै गलत छैन । साथै, पशुपतिमा करोडौं खर्च गरेर सुनको जलहरी राख्न उनले देखाएको सक्रियता हिन्दुवादी रुझान प्रस्ट्याउन चालिएको बिलकुल राजनीतिक कदम नै हो । यसअघि ओलीले आफूलाई पञ्चायती राष्ट्रवादको बलियो अनुयायीका रूपमा प्रस्ट्याइसकेका थिए । समावेशिता र संघीयताबारे उनले सार्वजनिक रूपमा व्यक्त गरेका धारणा र प्रधानमन्त्रीका रूपमा उनले गरेका निर्णयहरू राम्रोसँग नियाल्नेले उनको विचारधारात्मक रुझान नबुझेको हुँदैन । त्यसैले हिन्दुवादीका रूपमा प्रकट हुनुलाई असाध्यै ठूलो आकस्मिकताका रूपमा व्याख्या गर्नु पूर्णतया सही हुँदैन । पञ्चायती राष्ट्रवादको एक बलियो आधारस्तम्भ हिन्दुवाद हो । विचारधाराको निरन्तरताका रूपमा उनको हिन्दुवादलाई बुझ्दा सही हुन्छ । तर, ठोरी र जलहरीजस्ता निर्णय भने भड्किला तमासा सृजनाका निम्ति उनलाई जरुरी लागेका हुन् । यस्ता तमासाले देशभित्रको हिन्दु मतलाई राम्ररी प्रभावित तुल्याउनेछ भन्ने उनलाई थाहा छ । सन् २००६ पछि नेपालमा भइरहेका परिवर्तनलाई पश्चिमा षड्यन्त्रका रूपमा व्याख्या गर्नेहरूको मन जित्न पनि यी तमासा लाभदायक छन् । र, भारतीय हिन्दुवादसँग साँठगाँठ गर्ने प्रस्ट वैचारिक भूमि पनि यस्ता प्रकट तमासाले तयार बनाइदिन्छन् । राष्ट्रवादका लागि सधैं एउटा दुस्मन आवश्यक हुने बुझेका नरेन्द्र मोदी र अमित शाहले ठोरीको राष्ट्रवाद स्विकारिदिएको हुन सक्छ । उता उनीहरूलाई मुस्लिम धर्मावलम्बी र पाकिस्तानजस्ता दुस्मन हरू आवश्यक भइरहन्छन् भने यता पनि भारत र पश्चिमा क्रिस्चियनका भूतमा प्रहार गरिरहँदा नै राष्ट्रवाद सान्दर्भिक भइरहन्छ । अन्यघृणाबिना राष्ट्रवाद बलियो हतियार बन्न सक्दैन र यसको प्रयोग गर्नेले बुझेको हुन्छ, त्यस्तो घृणा उछाल्न नसक्दा इच्छाएको परिणाम हात पार्न सम्भव हुँदैन । आफैंले बारम्बार सफलतापूर्वक प्रयोग गरेको हतियारको यस यथार्थलाई हृदयंगम गरेका कारण ओलीको ठोरीराजनीतिलाई मोदी कोटरीले प्रतिकूल मान्दैन । आफूलाई प्रस्ट हिन्दुवादीका रूपमा प्रकट गरेका कारण नै ओलीको अवैध सत्ता टिकाउन भारतले सहयोग गरेको हुन सक्छ । त्यही सिलसिलामा मधेसी जनताका नाममा थाती रहेका केही मुद्दामा मोलाहिजा गरेको सतही नाटक मञ्चनपछि महन्थ ठाकुर र राजेन्द्र महतोहरू ओलीकूमा सामेल भएका हुन् । ठाकुरलाई तराई मधेस लोकतान्त्रिक पार्टी (तमलोपा) गठन गर्ने बेलादेखि नै भारतले सहयोग गरेको यथार्थ कसैका सामु छिपेको छैन । उपेन्द्र यादवको उदयबाट खासै खुसी हुन नसकेको उस बेलाको भारतीय सत्ता मधेसमा अर्को शक्ति उदाएको हेर्न चाहन्थ्यो । परिणाम, तमलोपाको जन्म भयो । यी घटनाका सम्पूर्ण सिलसिला उल्लेख गरेर किताबहरू नै लेखिएका छन् र ती विवरणहरू असत्य भएको स्वयं ठाकुरहरूले पनि बताएका छैनन् । उहिल्यैदेखि गरेका सहयोगको ब्याज उठाउने यस्तै बेला त होला ! मधेसकै लागि त्यो बदनाम नाकाबन्दी गरिदिएको भारतीय दाबीले पनि ठाकुरहरूलाई लघारेर ओलीको शरणमा पुर्याएको बुझ्न विलक्षण विद्वत्ता आवश्यक पर्दैन । सत्ता मोलाहिजाबाट मधेसका नाममा केही हातलागी भइहाले कुनै दिन चुनावमा भजाउन सकिएला भन्ने अनुमान पनि पक्कै छ, महतोहरूको । त्यही हात लागेको भनेर प्रचारित उपलब्धिमा अदालतले व्यवधान सृजना गर्दा पनि सत्ताबाट उनीहरू टसमस हुँदैनन् । आफ्नै पार्टी चकनाचुर भइसक्दा पनि उनीहरू ओलीको बचाउमा दृढतापूर्वक डटिरहन्छन् । त्यति मात्रै होइन, ओलीले बजेटमार्फत औपचारिक रूपमा चुरे बेच्ने निर्णय सुनाउँदा पनि महतोहरू उनकै मतियार बनिरहन्छन् । चुरे नासिँदा सिंगो तराई मरुभूमि हुन्छ । मधेसको मरुभूमीकरण गर्ने उद्देश्य राखेको सरकारमा मधेस मुक्तिका लागि राजनीति गरेको दाबी गर्ने ठाकुरमहतोहरू किन सामेल भइरहन्छन् त ? केवल केही दिनको मन्त्री पदको न्यानोका लागि यो हदको जोखिम उठाएका हुन् उनीहरूले ? पक्कै होइन । ओलीसत्ताको दीर्घायुका लागि उनीहरू सत्तामा गएका हुन् । यहाँनेर एउटा सामान्य प्रश्न उब्जिन्छ, ओलीको सत्ता टिकाइरहँदा मोदीको भारतलाई के लाभ हुन्छ ? विशाल भारतको एउटा सहर बनाउन आवश्यक गिट्टी र बालुवा मात्रैका लागि ओलीसत्ताको दीर्घायु उसको चाहना होला ? कुनै खास ठोकुवा गर्न सकिन्न । तर अनुमान लगाउन सकिने केही ठाउँ छन् । नेपाललाई हिन्दु राष्ट्र बनाउने चाहना भारतीय जनता पार्टी (भाजपा) र खासगरी राष्ट्रिय स्वयंसेवक संघ (आरएसएस) का नेताहरूले बारम्बार प्रकट गरेका हुन् । पूर्वराजा ज्ञानेन्द्र शाहलाई हिन्दु सम्राट्का रूपमा सम्मान गर्ने उपक्रम उनीहरूले अझै जारी राखेका छन् । कोरोना संक्रमणको जोखिम झेलेर शाहले कुम्भमेला इत्यादिको भ्रमण गर्ने रहर त्यसै प्रदर्शन गरेका होइनन् । योगी आदित्यनाथ भनिने अजय विष्टजस्ता आरएसएस पृष्ठभूमिका हिन्दुवादी नेताहरू नेपाललाई हिन्दु राष्ट्र बनाउने सपना अझै बुनिरहन्छन् ।यहाँ बिर्सन नहुने एउटा यथार्थ छ, सन् २००६७ पछि नेपालमा भएका परिवर्तनलाई नरुचाउने केपी ओली प्रवृत्तिका कम्युनिस्ट मात्र होइनन्, कमल थापा मार्काका दक्षिणपन्थी मात्रै होइनन्, हिन्दुवादी कांग्रेसी मात्रै पनि होइनन्, अजय विष्टजस्ता भारतीय दक्षिणपन्थीहरू पनि उत्तिकै बेखुस र निराश भएका हुन् । खासगरी गणतन्त्र र धर्मनिरपेक्षताप्रति विष्टहरू रुष्ट थिए । एउटै उद्देश्य र विचारधारा भएका व्यक्ति, समूह र प्रवृत्ति अहिले शक्ति र सत्तामा छन् । समान उद्देश्यका लागि यी सबैले मिलेर भूराजनीतिलाई खास आकार दिन चाहे भने नेपालमा केही समयदेखि फणा उठाउन खोजिरहेको दक्षिणपन्थी राजनीतिले प्रश्रय पाउनेछ । यीमध्ये केहीले आफ्नो शक्ति र सत्ता अविच्छिन्न राख्न र केहीले सत्तामा पुग्न समझदारी बनाएका हुन सक्छन् । कमल थापा अचेल ओलीको समर्थनमा खुलेर बोल्छन् भने, ओलीविरोधी हुन पुगेका माधव, प्रचण्ड र झलनाथहरूलाई खिसी गर्छन् । साथै, आफ्नो पार्टीले पहिले छोडेको राजतन्त्रको माग ब्युँताएको बारम्बार बताइरहन्छन् । आफ्नो हिन्दुवादको अक्षुण्णताबारे पनि सबैलाई सम्झाइरहन्छन् । साथै, कांग्रेसका राष्ट्रवादी र हिन्दुवादीले ओलीप्रतिको अनुराग सार्वजनिक रूपमा प्रकट गरेको र ओलीलाई सघाउन हरसम्भव प्रयत्न गरेको सम्झनु उपयुक्त हुन्छ । स्वयं सभापति शेरबहादुर देउवा लामो समयसम्म ओलीप्रति नरम रहनु र संसद् विघटनजस्ता बवन्डर गरिसकेका ओलीलाई नै निरन्तरता दिने पक्षमा देखिनु उनको सदाशय होइन । देउवाको राजनीतिबारे सामान्य सूचना राख्ने जोकोहीले यस्तो नाटकीय सदाशयलाई पचाउन सक्दैनन् । खासगरी, आगामी महाधिवेशनमा बाजी मार्न मोदीको साथ र ओलीको आड अत्यन्त आवश्यक रहेको देउवाको ठम्याइ छ । आजपर्यन्त उनी त्यही ठम्याइमा अडिएका हुन सक्छन् । यद्यपि केही दिनपहिले भारतको कुत्सित खेलले नेपालमा समस्या पैदा भइरहेको संकेत गर्दै जारी भएको पूर्वप्रधानमन्त्रीहरूको विज्ञप्तिमा देउवाको समेत हस्ताक्षर थियो । नेपाललाई हिन्दु राष्ट्र बनाउन आफूले खेलेको भूमिका चुनावी कमोडिटी बन्ने आकलन मोदीशाहविष्टको हुन सक्छ । खस्कन थालेको जनाधारलाई केही दिन भए पनि तरंगित पार्न उनीहरूका लागि यो सफलता लाभदायक हुन सक्छ । भाजपा र आरएसएसको समेत आडमा ओलीले आफ्नो सत्ता अक्षुण्ण रहन्छ भन्ने अनुमान गरेका हुन सक्छन् । राप्रपाजस्ता शक्तिले पनि यसमा आफ्नो स्पेस बनाउने सम्भावना देखेका हुन सक्छन् । मधेसकेन्द्रित नेताहरूबारे माथि नै भनिसकियो । लोकतान्त्रिक वा वामपन्थी खोल ओढेका सुकिला नेपाली राष्ट्रवादीलाई मन नपरेको धर्मनिरपेक्षता, समानुपातिक समावेशिता र संघीयताजस्ता प्रावधान कमजोर बनेको वा नष्ट भएको हेर्ने रहर यही मौकामा पूरा हुन सक्छ । देउवा नेतृत्वको कांग्रेसको अदूरदर्शी अवसरवाद र विचारशून्यता यो गठजोडलाई सफल बनाउने असली कारक बन्ने त छँदै छ । ओलीले सत्ता निरन्तरताका लागि गरेका सबै कृत्यका कारण उनैद्वारा हदै महिमामण्डित संविधान संकटग्रस्त बनिसकेको छ । दिनप्रतिदिन असान्दर्भिक बन्दै जाने खतरा पनि छ । समाजको लोकतान्त्रिक रूपान्तरण अवरुद्ध हुन थालेको त अझै धेरै भयो । सो अवरोधको स्पष्ट अनुहार र अभिव्यक्ति भने ओली नै बनेका छन् । युट्युबतिर चल्तीमा रहेका सेलेब्रिटी विश्लेषकका जस्ता कुनै विशेष सूचना वा विलक्षण प्रज्ञाका आधारमा होइन, सतहमा देखिएका सूचनाको अत्यन्तै सामान्य परखको भरमा यी अनुमान गरिएका हुन् । अनुमान साँचो हुने संकेतहरू बढी प्रस्ट हुँदै गएमा धेरैभन्दा धेरै नागरिकले लोकतन्त्रको मजबुतीका लागि आन्दोलनको खाँचो महसुस गर्लान् ।"
कोभिडव्यवधान र बीआरआई,"कोभिड१९ को महामारीले विश्वसमुदाय अझै आक्रान्त भइरहँदा चीनले बेल्ट एन्ड रोड इनिसियटिभ (बीआरआई) अन्तर्गत अगाडि बढाएका मुख्य गरी पूर्वाधारसम्बद्ध परियोजनाहरूको कार्यान्वयनमा विविध अड्चन आइरहेको स्पष्ट देख्न सकिन्छ । धेरै देशमा अझै लकडाउनको अवस्था, यातायातभ्रमणमा समस्या र सप्लाई चेनमा देखा परेको जटिलताबाट स्वाभाविक रूपमा बीआरआई प्रोजेक्टहरूमा कठिनाइ उत्पन्न भएको छ । महामारीसँगै ऋणको भार, आर्थिक बोझ, न्यून लगानी र आयातनिर्यातमा कठिनाइले धेरै देश विषम आर्थिक अवस्थामा छन् । यस्तो अवस्थामा अर्बौं डलर लगानी भइसकेका बीआरआई प्रोजेक्टहरूलाई कसरी अगाडि बढाउने र पूर्वाधार निर्माणका कामहरूलाई चाँडै सम्पन्न गरेर विभिन्न अवसरको वातावरण तयार गर्ने भन्ने सन्दर्भमा चीन एवं सम्बन्धित मुलुकहरूले नयाँ शिराबाट छलफल गरी निष्कर्षमा पुग्नुपर्ने देखिएको छ । अहिलेसम्मको अवस्था हेर्दा बीआरआई प्रोजेक्टहरूमा बढी लगानी वा ऋण प्रवाह गर्नेहरूमा चिनियाँ डेभलपमेन्ट बैंक, सिल्क रोड फन्ड, न्यु डेभलपमेन्ट बैंक र एसियन इन्फ्रास्ट्रक्चर इन्भेस्टमेन्ट बैंकलगायत छन् । कोभिड महामारीसृजित अड्चनहरूसॅग जुधिरहेका प्रोजेक्टहरूले थप समय लिन सक्ने र लागत पनि बढ्ने भएकाले नयाँ समझदारी गर्नुपर्ने हुन सक्छ । साथै महामारीले अप्ठ्यारोमा परेका अर्थतन्त्रहरू थप ऋण धान्न सक्ने नभएकाले ऋण प्रवाहकर्ता र ऋणी दुवैले पुनः सहमति गर्नुपर्ने हुन्छ । जस्तो, चीनपाकिस्तान इकोनोमिक करिडोर (सिपेक) कार्यान्वयनमा आएको सात वर्षसम्म पनि अझै एकतिहाइ काम सम्पन्न हुन सकेको छैन भने, पहिलेबाटै धर्मराउँदो पाकिस्तानी अर्थतन्त्रमा महामारीले थप जटिलता सृजना गरिदिएको छ । बीआरआई प्रोजेक्टहरू पहिले पूर्वाधारसम्बद्ध बढी हुन्थे भने, सन् २०१९ यता बजार संयोजन, भ्यालु चेन निर्माण, विश्वव्यापी सुशासन र सभ्यताहरूबीचको संवादजस्ता विषयहरू पनि समेटिएका छन् । पश्चिमा विश्लेषकहरूका भनाइमा चीनले कम्युनिटी अफ कमन डेस्टिनी को नारालाई योजनाबद्ध रूपमा बीआरआई कार्यान्वयनसॅगै अगाडि बढाएको छ । विश्व व्यापार विस्तारका क्षेत्रमा बीआरआईको योगदान पनि उच्च छ । सन् २००१ सम्म आईएमएफका ८० प्रतिशतभन्दा बढी सदस्यहरूको अमेरिकासँगको व्यापार उच्च थियो भने, सन् २०१९ सम्म आइपुग्दा १९० मध्ये १३० मुलुकको चीनसॅॅगको व्यापार उच्च छ अमेरिकाको भन्दा । यस्तै बीआरआई साझेदार मुलुकहरूमा चीनको लगानी सन् २०१४ देखि २०१९ सम्म सय अर्ब डलरभन्दा माथि थियो, तर सन् २०२० कोभिड महामारीको असरसॅगै लगानीमा केही गिरावट आएको छ । बीआरआई साझेदार मुलुकहरूसँग चीनको विविध किसिमका समझदारी एवं आदानप्रदान निकै बढेर गएको छ, अनेक जटिलताका बाबजुद । तर पनि आफ्ना वित्तीय स्रोतबाट व्यापक रूपमा पैसा प्रवाह भएपछि र धेरै प्रोजेक्टमा लगानीको जोखिम बढ्ने संकेत देखिएपछि बेइजिङले यसलाई सम्बोधन गर्न केही नयाँ तरिका अवलम्बन गर्ने भएको छ । बिनागहन अध्ययन भएका लगानीहरू अनुत्पादक हुनेमा बेइजिङ पुगेको देखिन्छ । सन् २०१८ सम्म उच्च देखिएको बाह्य लगानी तथा ऋण सन् २०२० को अन्तिमसम्म आइपुग्दा केही घटेको छ । ग्रिन बेल्ट एन्ड रोड सेन्टर, ओईसीडी, बर्ल्ड बैंकलगायतले गरेको अध्ययनले अहिलेसम्मका अनुभवहरूबाट निष्कर्ष निकालेर नीतिगत एवं प्राविधिक सुधारहरूसँगै नयाँ आर्थिक मूल्य र सिद्धान्तहरूमा टेकेर अगाडि बढ्ने हो भने लगानी, व्यापार, वित्तीय परिचालन, डिजिटल सूचना सञ्जाल, प्रविधि विकासलगायतमा धेरै प्रभावकारी एवं नतिजामूलक कार्यहरू सम्पन्न हुन सक्छन् । तर यसका लागि बेइजिङ बीआरआईमा सुधारका लागि तयार रहनु पहिलो सर्त भएको उनीहरूको सुझाव छ । त्यसो त चीनको अर्थ मन्त्रालयले विभिन्न पक्षबाट आएका सुझावहरूलाई मनन गर्दै सन् २०१९ मा बेल्ट एन्ड रोड डेब्ट सस्टेनेबिलिटी फ्रेमवर्क सार्वजनिक गरेको थियो, जसले दीर्घकालीन ऋणको परिचालन र सामर्थ्य, ऋण विश्लेषण, ऋणभार चुनौती व्यवस्थापन, नीतिगत व्यवधानलगायतलाई सम्बोधन गर्न स्पष्ट आधार, नियम तथा संयन्त्रहरूको व्यवस्था गरेको छ । पश्चिमाहरूले अरूलाई प्रभाव पार्न सक्ने चीनको नरम शक्तिका आधारहरू कमजोर भएको आरोप लामो समयदेखि लगाउँदै आएको स्थितिमा चीनले बीआरआईलाई पब्लिक गुडका रूपमा एक्स्पोज गर्न खोजेको देखिन्छ । चिनियाँ नेतृत्वले अगाडि सारेको चिनियाँ सपना को नारालाई सन् २०४९ सम्म साकार पार्न बीआरआईको आन्तरिक एवं बाह्य योगदान उच्च रहने नेतृत्वले विश्वास लिएको छ । पश्चिममा चीनप्रति ज्यादा नकारात्मक धारणा बताइए पनि अन्य मुलुकमा केही अपवादलाई छोडेर त्यस खालको नकारात्मक धारणा पाइँदैन, सकारात्मक एवं अपेक्षा नै देखिन्छ । पिउ रिसर्च सेन्टरले २०२० मा गरेको अध्ययनमा पश्चिम युरोपेली मुलुकहरूमध्ये ५१ प्रतिशितले चीनलाई विश्वको प्रमुख आर्थिक शक्तिका रूपमा स्वीकार गरेको देखिएको छ । दक्षिण एसियाको कुरा गर्दा, पाकिस्तान, श्रीलकां र बंगलादेशमा बीआरआईअन्तर्गत उच्च लगानीहरू छन् । चिनियाँ राष्ट्रपति सी चिनफिङको सन् २०१६ मा भएको बंगलादेश भ्रमणताका २४ अर्ब डलर लगानीको प्रतिबद्धता भएको थियो । श्रीलंकामा हम्बनटोटा पोर्ट, विशेष आर्थिक क्षेत्र निर्माण, कोलम्बो पोर्ट सिटी योजनालगायतका विभिन्न बीआरआई प्रोजेक्ट अगाडि बढिरहेका छन् । विकासको प्रमुख आधार मानिएको पूर्वाधार निर्माणमा नेपाल भने बीआरआईबाट लाभ लिन चुकिरहेको छ । हालसम्म १४० मुलुकले बीआरआई समझदारीपत्रमा हस्ताक्षर गरेका छन्, जसमध्ये १८ मुलुक युरोपेली संघका सदस्य छन् । कोभिडले बाह्य व्यापार एवं लगानीमा असर पुर्याइरहेको सन्दर्भमा चीनले आन्तरिक खपत, लगानी एवं अन्य विविध आर्थिक गतिविधिमा योगदान पुर्याउने योजनाअनुसार डुअल सर्कुलेसन नयाँ विकास रणनीति सार्वजनिक गरेको छ । चीनको चचियाङ प्रान्तको भ्रमणताका गत वर्ष राष्ट्रपति सीले कोभिड महामारीका कारण धेरै मुलुकको अर्थतन्त्रलाई नराम्रोसँग प्रभावित पारिरहेको सन्दर्भमा आन्तरिक अर्थतन्त्रको सृदृढीकरण र बाह्य साझेदारीलाई अगाडि बढाउन नयाँ सन्दर्भमा नयाँ विकास रणनीतिको आवश्यकता रहेको बताएका थिए । त्यसअन्तर्गत नै चीनको चौधौं पञ्चवर्षीय योजना निर्माण एवं नयाँ विकास रणनीति तयार भएको थियो । अबका बीआरआईअन्तर्गतका गतिविधिहरू यसै नयाँ रणनीतिअनुसार अगाडि बढ्नेमा शंका छैन । चिनियाँ अधिकारीहरूले बाह्य विश्वको चाहना र आवश्यकताअनुसार समझदारी गरेर अगाडि बढ्न नयाँ विकास योजनाले थप सहयोग पुग्नुका साथै वस्तुगत ढंगबाट निष्कर्षमा पुग्न सान्दर्भिक हुने तर्क गरेका छन् । डिजिटल अर्थतन्त्रको ढाॅचालाई अगाडि बढाउन चीनले २० भन्दा बढी मुलुकसँग सिल्क रोड ईकमर्स प्लेटफर्म निर्माण गरेको छ । सन् २०२० मा चीनको कुल जीडीपीमा डिजिटल अर्थतन्त्रको योगदान दुईतिहाइ हाराहारी थियो । यो स्थितिले बीआरआई कार्यक्रमहरूलाई जटिलतम अवस्थामा पनि अगाडि बढाउन नयाँ आधार तयार गरेको छ । चीनले बीआरआई सदस्य मुलुकहरूसमक्ष सन् २०२० मा ग्लोबल डाटा सेक्युरिटी इनिसियटिभ प्रस्ताव गर्दै सूचना प्रविधिको दुरुपयोग नियन्त्रण, सप्लाई चेनको स्थायित्व, पूर्वाधारसम्बन्धी डाटाहरूको सुरक्षा, गोपनीयताको सुरक्षालगायतलाई सम्बोधन गर्ने प्रयास गरेको छ । कोभिडको असरलाई रोक्न सफल चीनको अर्थतन्त्रमा सन् २०२१ को पहिलो क्वाटरको आर्थिक वृद्धिदर १८ दशमलव ३ प्रतिशत हुनुले चिनियाँ नेतृत्वलाई थप आत्मविश्वासी र चुनौती सामना गर्न सकिन्छ भन्ने बलियो आधार दिएको छ । चीनको नेसनल ब्युरो अफ स्टाटिस्टिकका प्रवक्ता लिउ आइहुवाका अनुसार आन्तरिक र बाह्य मागमा वृद्धि, प्रभावकारी लगानी, गुणस्तरीय वस्तु एवं सेवाको प्रभाव र गतिशील बजार कायम हुनुलगायतले गर्दा कोभिड महामारीको कठिनतम अवस्थामाझ पनि चीनले यो किसिमको उपलब्धि हासिल गरेको हो । चीनको अर्थतन्त्रमा आएको नवीनतम बढोत्तरीले बीआरआईलाई थप प्रभावकारी रूपमा अगाडि बढाउन चीन समर्थ हुने चिनियाँ अर्थशास्त्रीहरूको टिप्पणी छ । चिनियाँ अधिकारीहरू कोभिड महामारी बढेसँगै सन् २०२० को मध्यसम्म बीआरआई प्रोजेक्टहरूमा अलि बढी व्यवधान रहे पनि त्यसयता जटिलता कम हुँदै गएको दाबी गर्छन् । तर अझै पनि विभिन्न देशमा महामारीको प्रकोप उच्च रहेकाले ढुक्कको वातावरण तयार हुन केही समय लाग्ने उनीहरूको भनाइ छ । महामारीद्वारा उत्पन्न संकट र वित्तीय जटिलताका कारण बीआरआईअन्तर्गतका प्रोजेक्टहरू जस्तो, इन्डोनेसिया र नाइजेरियाका द्रुत गतिका रेलमार्गका निर्माण कार्य रोकिएका छन् । कम्बोडियामा स्थापना गर्न लागिएको विशेष आर्थिक क्षेत्र र पावर प्लान्टमा जटिलता देखिएको छ । म्यानमार र बंगलादेशमा निर्माणाधीन पावर प्लान्टमा पनि केही अप्ठ्यारा सिर्जना भएका छन् । थाइल्यान्डमा निर्माण गर्ने भनिएको द्रुतगतिको रेलमार्ग र कुवेतमा स्थापना गर्न लागिएका सिल्क सिटी तथा पाॅॅच आइल्यान्ड प्रोजेक्टहरूमा समेत केही अप्ठ्यारा देखा परेका छन् । कोभिडको आन्तरिक आर्थिक गतिविधिमा भयानक असर र विश्व आर्थिक जटिलताको आन्तरिक प्रभावका कारण धेरै बीआरआई सदस्यहरू तत्काल आर्थिक रूपमा जुर्मुराउने अवस्थामा छैनन् । यो अवस्थाले पनि अर्बौं डलरका बीआरआई प्रोजेक्टहरूलाई अगाडि बढाउने सन्दर्भमा चिनियाँ अधिकारी एवं ऋणदातासँग पुनः वार्ता गरेर सहुलियतका लागि समझदारी गरेर मात्र अगाडि बढ्नुपर्ने स्थिति छ । जस्तै, बीआरआई प्रोजेक्टहरूलाई यथास्थितिमा निरन्तरता दिन कम्बोडिया, किर्गिस्तान, श्रीलंका, पाकिस्तान, जिबोटी, मन्टेनिग्रोलगायतलाई तत्काल ठूलो मात्रामा ऋण सहुलियत एवं कतिपय शीर्षकमा मिनाहासम्मको सहयोग चाहिने देखिएको छ । यो अवस्थालाई सूक्ष्म अध्ययन गरिरहेका चिनियाँ अधिकारीहरू बीआरआई प्रोजेक्टहरूमा लगानीका लागि थर्ड पार्टीहरूलाई पनि समाहित गरेर अगाडि बढ्नु उपयुक्त हुने निष्कर्षमा पुगेका छन् । यसले गर्दा प्रोजेक्टहरू असफल वा लम्बिने स्थिति भए पनि ठूलो घाटाको मार एउटा पक्षलाई मात्र नपर्ने, ऋणको भार कम हुने, रिस्क कम हुने र पारदर्शिता कायम हुने उनीहरूको ठहर छ । त्यस्तै बृहत् प्रोजेक्टहरूलाई लिएर कतिपय मुलुकभित्र भइरहेका विरोधहरूलाई सम्बोधन गर्न पनि बहुपक्षीय रूपमा सहज हुन्छ । अध्ययनहरूका अनुसार, करिब १५० मुलुकमा चीन सरकार र सरकारी स्वामित्वका वित्तीय संस्थाहरूले प्रवाह गरेको करिब ५२० अर्ब डलरको ऋणको ठूलो हिस्सा पछिल्ला चार वर्षमा बीआरआई प्रोजेक्टहरूमा गएको छ । पछिल्लो पटक चीनले हेल्थ सिल्क रोडको योजनाअनुसार कोभिड प्रभावित विभिन्न मुलुकलाई भारी मात्रामा सहयोग उपलब्ध गराइरहेको छ । चीनको यस किसिमको सहयोग अमेरिकाको भन्दा कैयौं गुणा बढी रहेको अर्थशास्त्रीहरू बताउँछन् । पहिले बीआरआई प्रोजेक्टहरूमा चिनियाँ कम्पनीहरूले स्थानीय बासिन्दाहरूलाई रोजगारीलगायतको अवसर नदिएको आरोप खेप्दै आए पनि पछिल्लो पटक तिनले ठूलो मात्रामा अवसरहरू पाएको देखिएको छ । म्याकिन्सेले अफ्रिकाका विभिन्न देशमा गरेको फिल्ड सर्भेअनुसार, चिनियाँ कम्पनीहरूमा ८९ प्रतिशत कामदार सम्बन्धित मुलुककै छन् । पहिले योग्य कामदार पाउन गाह्रो भए पनि पछिल्लो पटक प्रोजेक्टहरूले आवश्यक तालिम दिएर स्वदेशी कामदारहरूलाई दक्ष बनाउँदै अवसरहरू दिएका छन् । यस अवस्थाले प्रोजेक्टहरूको स्थानीयकरणमा पनि सहजता आएको छ । गत महिना पाँचौं सिल्ड रोड इन्टरनेसनल एक्सपोजिसन एन्ड इन्भेस्टमेन्ट एन्ड ट्रेड फोरम फर कोअपरेसन कार्यक्रममा चिनियाँ विदेशमन्त्री वाङ यीले कोभिड महामारीका असरहरूका बाबजुद चीनले नयाँ विकास रणनीतिअनुसार बीआरआई प्रोजेक्टहरूलाई अगाडि बढाउने र व्यापक अवसरहरूको सृजना गरिने स्पष्ट पारेका छन् । चिनियाँ मिडियाहरूका अनुसार, कोभिड महामारीका बाबजुद एक वर्षयता बीआरआईअन्तर्गतका प्रोजेक्टहरूमा अग्रसरता एवं वृद्धि देखिएको छ । गत वर्ष चीन र बीआरआई मुलुकहरूबीचको व्यापार १ दशमलव ४ ट्रिलियन डलर थियो ।विकासशील मुलुकहरू आन्तरिक विकासलाई बढावा दिन र पूर्वाधारमा व्यापक लगानी बढाउनका लागि बीआरआईप्रति निकै आशावादी देखिएका छन् । सन् २०३० सम्म एसियाली मुलुकहरूको पूर्वाधार विकासका लागि मात्र २६ ट्रिलियन डलर बराबरको लगानी आवश्यक रहेको एसियाली विकास बैंकले बताएको छ । बीआरआईप्रति आकर्षण बढेपछि अमेरिका ब्लु डट नेटवर्क र पछिल्लो पटक बिल्ड एक्टमार्फत अगाडि बढ्न खोजे पनि त्यति प्रभावकारी देखिने स्थिति छैन । गत हप्ता सम्पन्न जीसेभेन मुलुकहरूको बैठकमा अमेरिकी राष्ट्रपति जो बाइडेनको अग्रसरतामा जीसेभेनका नेताहरूले बीआरआईको कडा विकल्प दिने गरी बिल्ड ब्यांक बेटर वर्ल्ड (बी३डब्लू) को प्रस्तावमा छलफल अगाडि बढाएका छन्, जसअनुसार पहिलो चरणमा सन् २०३५ सम्म विकासशील मुलुकहरूको पूर्वाधार विकासलगायतमा सहयोग गर्न आवश्यक स्रोत उपलब्ध गराइनेलगायतको छ । यसबारे विस्तृत जानकारी सार्वजनिक भइसकेको छैन । चिनियाँ वित्तीय संस्थाहरूले जसरी ऋण एवं लगानी गर्न अमेरिकीहरू सहजै नसक्ने अर्थविद्हरू बताउँछन् । त्यसमाथि अमेरिकाका अनेकौं सर्त हुने हुँदा धेरै देशका लागि स्वीकार्य नहुने स्थिति छ । नेपालमा एमसीसीबारे देखिएको संशय र नागरिक विरोधका पछाडि पनि एमसीसी प्रस्तावमा उल्लेख विविध हस्तक्षेपकारी सर्तहरू नै प्रमुख जिम्मेवार छन् । अहिले आन्तरिक व्यापक पूर्वाधार निर्माणमा ठूलो रकम बाइडेन प्रशासनलाई नै चाहिएको छ । बाइडेनको करिब ६ ट्रिलियन डलरको बृहत् योजना कार्यान्वयन हुन सक्नेमा अमेरिकीहरूसमेत विश्वस्त छैनन् । गत मार्चमा पत्रकार सम्मेलनका क्रममा बाइडेनले आफ्नो कार्यकालभर अमेरिकालाई उछिनी चीनलाई पहिलो शक्ति बन्न आफूले नदिने ठोकुवा गरेका थिए । त्यसका लागि आन्तरिक पूर्वाधार निर्माण, आर्टिफिसियल इन्टेलिजेन्स, क्वान्टम कम्प्युटिङ, बायोटेक्नोलोजी लगायतमा बृहत् लगानी बढाउने उनले बताएका थिए । केही पश्चिमा मुलुकले चीनले बीआरआईमार्फत आफ्नो मोडल अन्य मुलुकमा थोपरिरहेको आरोप लगाए पनि अमेरिकी संस्था सिटी ग्रुपले गरेको अध्ययनमा बीआरआई बहुआयामिक, इन्क्लुसिभ र बहुपक्षलाई केन्द्रमा राखेर अगाडि बढेको निष्कर्ष निकालिएको छ । कोभिड महामारीले नेपालसहित धेरै मुलुक वित्तीय रूपमा आक्रान्त भइरहेको अवस्थामा आर्थिक संरचनालाई ट्र्याकमा ल्याउन, आर्थिक गतिविधिहरूलाई चलायमान बनाउन र चालु बीआरआई प्रोजेक्टहरूलाई गति दिँदै थप प्रोजेक्टहरू वार्ताद्वारा सहुलियतमा भित्र्याउन सकेमा कोभिडपछिको अवस्थामा राष्ट्रिय अर्थतन्त्रहरूले लय समाउनेमा कुनै शंका छैन । कोभिडसृजित जटिलताका बाबजुद बीआरआई प्रोजेक्टहरूलाई गति दिने चिनियाँ नेतृत्वको प्रतिबद्धता आइसकेको अवस्थामा नेपालजस्ता विकासशील मुलुकहरूले बीआरआईबाट मुलुकको आवश्यकता र प्राथमिकताअनुसार लाभ लिँदै अर्थतन्त्रलाई तीव्र गति दिँदै मुलुकभित्र व्यापक विविध अवसरको सृजना गर्न ढिलो गर्नु हुँदैन । शर्मा चीनको सिचुवान प्रान्तस्थित लसान नर्मल विश्वविद्यालयका सहप्राध्यापक एवं सेन्टर फर ट्र्रान्सहिमालय स्टडिजका सिनियर रिसर्च फेलो हुन् ।"
पर्यावरण पर्व : बरसाइत,"सरसरी हेर्दा परम्परागत रूढिवादिताले गाँजिएर थिलथिलिएको देखिन्छ, मिथिला समाज । पछिल्ला समयमा अनेकौं कुप्रथा यत्रतत्र यस्ता रूढिवादी विद्रूपताहरूको साक्ष्य बनी प्रकट हुने गरेका छन् । तर यहाँका सांस्कृतिक अवयवहरूको उत्खननअध्ययन, संश्लेषणविश्लेषण गर्ने हो भने आजको समयलाई समेत मार्गदर्शन गर्ने प्रकृतिका अनेकौं मानवीय, लोकहितकारी, जीवनदायी, उदाहरणीय परम्पराहरू अदौ कालदेखि यसको गर्भमा सम्पोषित भइरहेको पाउन सकिन्छ । कतिपय सांकेतिक पाटाहरू त यस्ता पनि छन् जसलाई विसंकेतीकरण (डिकोड) गर्दा सहसा रूढजस्तो देखिने यस समाजले सयौं वर्षअघि नै आधुनिकताको प्रकाश प्रखर रूपले पस्किसकेको भेउ पाइन्छ । अझ केही त यस्ता पाटा पनि छन्, जो समाजको देखिने चरित्रभन्दा सर्वथा विलोम प्रकृतिका छन् । यस्ता समुन्नत र युगान्तकारी पक्षलाई परम कर्मकाण्डी देखिने समाजले एउटा पूजाविशेषमा आबद्ध गरी बर्सेनि त्यसको महिमागान गर्ने गरेको सुन्दा जोकोहीलाई पनि घोर आश्चर्य लाग्न सक्छ । वस्तुतः समाजमा यस्ता पक्ष ती मन्त्रझैं प्रयोगमा छन्, जसको जप त मानिसहरू गर्छन् तर आशय, अर्थ तथा अभीष्ट नबुझीकन ।अहिलेसम्म पनि जातीयताको साङ्लोमा जबर्जस्त ढंगले जकडिएको हाम्रो समाजमा सयौं वर्षअघि अन्तरजातीय विवाहको कुरा सोच्न सकिन्छ ? त्यस्तो अन्तरजातीय विवाह पनि जातीय श्रेष्ठताको सुरमा दम्भको दुन्दुभि बजाइरहेको ब्राह्मण परिवारसँग जोडेर कल्पना गर्न सकिन्छ ? त्यसमा पनि ब्राह्मणको विवाह हालको समयमा दलित समुदायभित्र पर्ने कुनै जातिसँग हुने कुरा चिताउनसम्म पनि सकिन्छ ? यी सबै जिज्ञासाको सहजै जवाफ उपस्थित हुन्छ अहँ, किमार्थ सकिन्न । तर अचम्म, घोर पुरातनपन्थीजस्तो देखिने मिथिलाको संस्कृतिले अन्तरजातीय विवाहको दह्रो पक्षपोषण गरेको छ ! मिथिलामा नवविवाहिताहरूले निकै निष्ठा र उल्लासका साथ मनाउने पर्व बरसाइत मा अन्तरजातीय विवाह भएको कुरा मात्र नल्याई त्यसको महिमामण्डनसमेत गरिएको छ । ब्राह्मणपुत्रले धोबीपुत्रीसँग गरेको विवाहका कारण उनीहरूको दाम्पत्य जीवन सफल भएको मात्र नभई ती धोबी जातिकी युवतीका कारण ब्राह्मणको परिवारबाट लुटिएको खुसी फिर्ता भई सिंगो परिवारकै जीवन आनन्द र उल्लासले भरिएको प्रसंग बरसाइतको कथामा प्रमुख रूपले आउँछ । त्यसैले नवविवाहितालाई सौभाग्यको आशिष दिँदा पनि धोबीकन्यालाई आदर्श प्रतिमानका रूपमा उपस्थित गराइन्छ ।बरसाइत शब्द वटसावित्री को अपभ्रंश हो । यो वटसावित्री पर्वकै मैथिली रूप हो । पारम्परिक रूपमा वटसावित्री पर्व मनाउने प्रचलन मिथिलाका साथै महाराष्ट्र लगायतका भारतीय क्षेत्रमा पनि पाइन्छ । सावित्रीसत्यवान्को पौराणिक कथालाई यस पर्वको सर्वव्यापक स्रोत मानिन्छ । तर मिथिलामा प्रचलित कथा भने मौलिक र लौकिक प्रकृतिको छ । यहाँ बरसाइतमा ब्राह्मणपुत्र र धोबीपुत्रीको विवाह तथा धोबीपुत्री (सोमा धोबिन) को बुद्धिचातुर्यका कारण, सर्पदंशबाट मृत उनका छ जना जेठाजुले पुनर्जीवन पाएको कथा प्रमुख रूपले प्रस्तुत गरिन्छ । सोमाले आफ्नो व्यवहारकुशलताबाट सिंगो परिवारको कल्याण गरेको प्रसंगलाई मुख्य रूपले प्रस्तुत गर्दै सबैको सोमा धोबिनजस्तै सोहागभाग होस् भन्ने कामना गरिन्छ ।यो त बरसाइतसँग जोडिएको एउटा पाटो हो जसलाई सरल रूपले मानवीय भन्न सकिन्छ भने राजनीतिक रूपमा क्रान्तिकारी पाटो, तर मिथिलामा प्रचलित अन्य थुप्रै चाडपर्वले झैं इकोसिस्टमको सन्तुलन तथा पर्यावरणको संरक्षणका सन्दर्भमा यस पर्वले पनि दिगो योजना बनाएर क्रियान्वयन गर्दै आएको छ । एउटा त सर्पलाई विषधर का रूपमा मात्र नहेरी विषहर का रूपमा पनि ग्रहण गरिन्छ । सर्प विषालु नै भए पनि यसलाई अनावश्यक रूपमा मार्ने, दुःख दिने काम गर्नु हुन्न, यसो गरे अनिष्ट हुन्छ भन्ने प्रकृतिको सन्देश यसको कथामार्फत प्रवाह गरिन्छ । सर्पको डसाइबाट मरेका ब्राह्मणका छ छोरालाई पुनर्जीवन दिलाउन सर्पकै प्रयोग गरिन्छ, जुन प्रकारान्तरले विज्ञानसम्मत उपक्रम हो । यस पर्वको अर्को महत्त्वपूर्ण पाटो वटवृक्षको संरक्षण तथा पूजन हो ।बरसाइत मनाउने महिलाहरूले विभिन्न प्रक्रिया पूरा गरिसकेपछि मैथिलीमा एउटा वाक्यको पुनरावृत्ति गर्छन्, जसलाई मन्त्रको संज्ञा पनि दिइन्छ वर लिअ मर दिअ । अर्थात्, वर (पति) लेऊ र मर (मृतक) देऊ (ब्युँताएर) । ज्येष्ठ औंसीका दिन नवविवाहिताले विशेष रूपले र अन्य सम्पूर्ण विवाहिताले सामान्य रूपले मनाउने बरसाइतको कथामा सोमा धोबिनले यस मन्त्रमार्फत साक्षात् मृत्युदाता (नागिन) सँग सौदाबाजी गरेको प्रसंग उल्लेख छ । यसैका आधारमा प्रत्येक महिलाले यस मन्त्रको पुनरावृत्ति गर्ने गर्छन् । यो सौदाबाजी वरको रूखमुनि बसेर भइरहेको हुन्छ । र अन्ततः यस सौदाबाजीमार्फत सोमा धोबिन आफ्ना पति ब्राह्मणपुत्रको जीवनरक्षामा सफल हुनुका साथै आफ्ना मृत (मृतप्रायः ?) जेठाजुहरूलाई पुनर्जीवन दिलाउन सफल हुन्छिन् ।यहाँ वर शब्द द्विअर्थी रूपमा प्रयोग भएको बुझ्न सकिन्छ । प्रत्यक्षतः वरका रूपमा पतिको कुरा त गरिन्छ नै, परोक्ष रूपमा वरको रूखलाई बचाउने संकल्प पनि यसमा सन्निहित छ । वरको बिरुवा लेऊ, हुर्काऊ र यसबाट प्राणवायु प्राप्त गरेर दीर्घजीवी होऊ भन्ने सन्देश पनि बरसाइत पर्वका यावत् प्रक्रियाले दिन्छन् । वरकै रूखमुनि गएर पूजा गरिनु भनेको घर छेउछाउमा वटवृक्षको उपलब्धता हुनुपर्ने कुराको पैरवी हो भने, वरको रूखलाई धागोले बेर्नु भनेको यसको सुरक्षा गर्नुपर्छ भन्ने सन्देश हो । त्यस्तै पूजा गरिसकेपछि वरको रूखलाई अंकमाल गर्ने परिपाटीले कतै न कतै पछिल्लो समयमा पर्यावरण संरक्षणका लागि भारतमा सुन्दरलाल बहुगुणाले चलाएको चिपको आन्दोलन को प्रारूप प्रदर्शन गरिरहेको हुन्छ ।नेपाल र भारतमा कोरोनाको दोस्रो लहर चलिरहँदा सबैभन्दा बढी चर्चा र आवश्यकता भएको वस्तु अक्सिजन हुन गयो । यसै मेसोमा हरियालीको महिमागान र पर्यावरण संरक्षणतर्फ पनि अचानक मानिसको चासो बढ्यो । सामाजिक सञ्जालहरूमा वर्तमान अक्सिजन संकटलाई पर्यावरणीय विनाशसँग जोडेर पनि खुबै व्याख्या गरे मानिसले । यद्यपि सामान्य रूपले सोच्दा, अक्सिजनको समस्या वातावरणमा त्यसको अभाव भएर होइन अपितु फोक्सोले सहज रूपमा काम नगरेर वा हावामा भएको अक्सिजन लिन नसकेर भएको हो, तथापि हावामै अक्सिजनको मात्रा पर्याप्त भयो भने कमजोर फोक्सोले पनि सहुलियतपूर्वक अक्सिजन ग्रहण गर्न सक्छ । यसरी सुदूर भविष्य (वर्तमान) मा आउने र आइरहने यस्ता भयावहताको आकलन र विश्लेषणसमेत उहिल्यै गरी हाम्रा पुर्खाहरूले यस्तो विशिष्ट पक्षलाई धर्मसंस्कृतिको धागोमा उनेर जीवन्तता दिइरहेका रहेछन् । मानिस सबैभन्दा बुझ्ने प्राणी भए पनि सहज रूपमा दिइने शिक्षालाई उसले त्यति मनोयोगले मनन र ग्रहण गर्दैन । तर लोभरूपी मिठाई वा अन्धविश्वासरूपी चटनीको लेप लगाएर दिइएको कुरालाई बडो चाख मानेर स्वीकार गर्छ । त्यसैले यी दूरगामी लाभकारी योजनालाई मिथिलाका तत्कालीन चिकित्साशास्त्रीयोजनाविद् ऋषिमुनिहरूले अलिकति धर्मको चास्नीमा डुबाएर संस्कृतिको पत्तलमा पस्किदिए । यदि यस्तो नभइदिँदो हो त खासगरी तराई क्षेत्रमा एउटै रूखले एकडेढ कट्ठा जग्गा ओगटेर आर्थिक उपार्जनमुखी उपयोगिताका दृष्टिले शून्य महत्त्व राख्ने वरलाई मानिसले बाँच्न दिन्थे होलान् त ? धन्न, लोककल्याणलाई सर्वोपरि ठान्ने विदेह परम्परा, तिनमा आबद्ध यस्ता चाडबाडले गर्दा जनजनको जीवन र प्राणवायु प्राप्त गर्ने नैसर्गिक अधिकार सुनिश्चित भएको छÙ अन्यान्य अनेकौं प्रतिकूलतामा पनि जीवनलाई अनुकूल बनाउने कला मानिसले साँच्न सकेका छन्Ù अभावमै भए पनि बाँच्न सकेका छन् । कुनै पनि संस्कृतिसभ्यता फगत प्राचीनता वा प्रदर्शनमूलक भव्यताका कारण समृद्ध हुन सक्दैन । त्यसमा भएको जनहितकारी पक्ष, सामयिक चिन्तन, अग्रगामी सोच, सर्वस्वीकार्यता जस्ता कारणहरू यसको मूलमा रहेका हुन्छन् । मिथिलाको संस्कृति अद्यापि जीवन्त र व्यापक रहनुको मुख्य कारण यिनै हुन् । पछिल्लो समय राज्यविहीनता, आक्रान्तताहरूको विनष्टकारी क्रियाकलाप, नेपाल र भारतले मिथिलाको अन्तर्वस्तुमा दायित्व वा स्वामित्व नलिने परिपाटीजस्ता कारणले यस संस्कृतिका यावत् सकारात्मक पक्षहरूलाई या अपव्याख्या गरियो या त ओझेलमा पारियो । परिणामस्वरूप संस्कृतिलाई निरन्तरता दिइरहेकै पात्रहरू पनि फगत कर्मकाण्डमा सीमित देखिन थाले । त्यही संस्कृति मानेर हुर्केका मानिसमा पनि संस्कृतिको सन्देशलाई आत्मसात् गर्ने समुचित बोध पाइएन । जहाँ जातीय विभेदीकरणलाई मेटाउने कुराले शताब्दियौंदेखि धार्मिकसांस्कृतिक निरन्तरता पाएको छ, त्यहाँ धर्मसंस्कृतिकै नाममा जातीय विभेदको ताण्डवले मञ्च पाइरह्यो । जहाँ जीवनको हरेक चरणमा पर्यावरणप्रति चिन्तन र संरक्षणका अनुष्ठानहरू हुने गर्छन्, त्यहीँ हरियो वन नेपालको धन, चारकोसे झाडीमा ठुटा मात्र छन् चरितार्थ हुन गयो ।समय त निकै घर्किसकेको छ तर पनि सहज भावमा बाँच्ने प्रयत्न छाडिहाल्नुपर्नेजस्तो निराशाजनक समय पनि आइसकेको छैन । बाँच्नका लागि प्रकृति बुझे र प्रकृतिका लागि संस्कृति बुझे अहिले पनि थुप्रै समस्याको निदान हामी सुसंस्कृत जीवनशैलीबाटै गर्न सक्षम हुन सक्छौं ।"
योजना छनोट भर्चुअल विधिबाट,"(काभ्रे)  कोरोना संक्रमण जोखिमका कारण टोलटोलमा भेला, बैठक गरेर योजना छनोट गर्न सम्भव नभएपछि जिल्लाका स्थानीय तहहरूले भर्चुअल विधि मार्फत योजना माग गरेका छन् । स्थानीय तहहरूले सूचना जारी गरेर सामाजिक सञ्जाल, इमेललगायतका माध्यमबाट योजना माग गरेका हुन् । कतिपयले जनप्रतिनिधि परिचालन गरेर नजिकका टोल र बस्तीबाट स्थानीयका आवश्यकता को सूची संकलन गरेका छन् ।रोशी गाउँपालिकाले फेसबुकमा सूचना राखेर भौतिक रूपमा उपस्थित भई छलफल तथा भेला गर्न असम्भव भएकोले निवेदन वा भर्चुअल माध्यमबाट योजनाहरू पेस गर्न अनुरोध गरेको छ । प्रमुख प्रशासकीय अधिकृत डमरु दाहालले भने, विभिन्न गैससका कार्यक्रम, बजेट, नीति तथा कार्यक्रममा समेटिनुपर्ने विषयहरू पनि इमेल, फेसबुकमार्फत सुझावका रूपमा प्राप्त भएका छन् । स्थानीय तहलाई जेठ मसान्तसम्म एकीकृत बजेट तथा कार्यक्रम तर्जुमा गरी असार ५ सम्म कार्यपालिकाबाट स्वीकृत गराएर असार १० भित्र गाउँ वा नगर सभामा पेस गर्नुपर्ने समयसीमा छ ।केही स्थानीय तहमा वडा समितिमार्फत योजनाहरू संकलन गरिएको छ । जनप्रतिनिधिद्वारा प्राथमिकताप्राप्त वडास्तरीय र नगरस्तरीय योजनाहरू संकलन र छलफल भइरहेको छ, पाँचखालका प्रमुख प्रशासकीय अधिकृत शिवप्रसाद हुमागाईंले भने, टुक्रे योजनाभन्दा पनि काम देखिने खालका ठूला योजना छनोट गर्ने गरी छलफल अघि बढेको छ । पनौती नगरपालिकाका प्रमुख प्रशासकीय अधिकृत रामप्रसाद वाग्लेले बस्ती र टोलमा पुगेर योजना छान्ने काम प्रभावित भए पनि वडाले बजेटको सिलिङ र योजना पठाएपछि विषयगत समितिमार्फत छनोट हुने बताए । भुम्लु गाउँपालिकाले योजना छनोट र सुझावका लागि वडाध्यक्षलाई पत्र लेखेको जनाएको छ । यसपल्ट गाउँगाउँमा जान सकिएन, वडाध्यक्षको नेतृत्वमा वडा समितिले टोल, बस्तीमा गएर योजनाबारे सुझाव लिनुहुन्छ, प्रमुख प्रशासकीय अधिकृत ढाकाराम अर्यालले भने ।नमोबुद्ध नगरपालिकाका प्रमुख प्रशासकीय अधिकृत राजन पौडेलले यस पटक केही व्यक्तिगत चाहनाका योजनाहरू बढी आउन सक्ने स्विकार्छन् । व्यक्तिको क्षेत्र, चाहनाअनुसार केही योजनाहरू आउन सक्छन्, उनले भने, वडाबाट आएका योजना विषयगत समितिमा छलफल गरेर सबैको साझा बनाउँछौं, प्राथमिकता प्राप्त योजना नै बजेटमा समावेश हुन्छ । चौरीदेउराली गाउँपालिकाका प्रमुख प्रशासकीय अधिकृत महानदास लामाले भने सबै टोल, बस्तीमा पुगेर सुझाव संकलन गरिने भएकाले एकपक्षीय नहुने तर्क गरे ।"
दुर्गममा सुविधायुक्त स्वास्थ्य चौकी,"(हेटौंडा)  पानी परेपछि स्वास्थ्य चौकीभित्र छाता ओडेर बस्नुपर्थ्यो । औषधि र उपकरणलाई प्लास्टिकले छोपेर राख्नुपर्ने । बर्थिङ सेन्टरसमेत रहेको जिल्लाकै विकट राक्सिराङ गाउँपालिका६ शिलाधुनीस्थित स्वास्थ्य चौकीको जीर्ण अवस्था र सेवा देखेपछि अन्तर्राष्ट्रिय गैरसरकारी संस्था यूएसएआईडीले सुविधायुक्त भवन निर्माण गरेर समुदायलाई हस्तान्तरण गरिदिएको छ ।समुद्री सतहबाट १६ सय मिटरको उचाइमा रहेको सिलाधुनीमा करिब ५ करोड रुपैयाँको लागतमा सुविधायुक्त स्वास्थ्य चौकी भवन निर्माण भएको हो । ३ रोपनी जग्गामा फैलिएको चट्याङ प्रतिरोधी भवनमा २२ कोठा छन् । २५ वाटको सोलार प्यानलसमेत जडान गरिएको छ । आवश्यक स्वास्थ्यका उपकरणहरू सबै उपलब्ध गराएका छौं, नेपाल रिकन्स्ट्रक्सन इन्जिनियरिङ सर्भिसेजका इन्जिनियर सुदीप थकालीले भने, बिरामीलाई भर्ना गरेर उपचार गर्नुपर्ने भए बेडको पनि व्यवस्था गरेका छौं ।सीमान्तकृत चेपाङ समुदायको बाहुल्य रहेको विकट बस्तीमा यतिका सुविधायुक्त स्वास्थ्य चौकी भवन भनेकोमा स्थानीयवासी एवं संविधानसभा सदस्य गोविन्दराम चेपाङले खुसी व्यक्त गरे । यसअघि यहाँ २०५२ सालमा स्वास्थ्य चौकी स्थापना गरिएको थियो । तर उपचारका लागि भवन र र उपकरणको अभाव थियो । अहिले भवन र उपकरणहरू पनि छन्, वरिष्ठ अहेव सूर्यबहादुर थिङले भने, अब सामान्य रोगको उपचारका निम्ति गाउँलेहरू अन्यत्र धाउनु पर्दैन । आफ्नो वडामा सुविधायुक्त स्वास्थ्य चौकी भवन बनेकामा वडाध्यक्ष सिंहलाल चेपाङ पनि दंग छन् ।राक्सिराङ६, ७, ८ र ९ तथा चितवनको राप्ती नगरपालिका१, ११, १२ र १३ का बासिन्दाले समेत उक्त स्वास्थ्य चौकीबाट सेवा लिन सक्नेछन् । यहाँका विपन्न चेपाङ, तामाङ समुदाय गाउँमै सुविधासम्पन्न अस्पताल बनेपछि खुसी छन्, राक्सिराङ गाउँपालिका अध्यक्ष राजकुमार मल्लले भने, यहाँ अब एक जना डाक्टरको खाँचो छ, गाउँपालिकाले त्यो आवश्यकता पूर्ति गर्ने प्रयास गर्नेछ । हाल स्वास्थ्य चौकीमा वरिष्ठ अहेव थिङसहित ६ जना स्वास्थ्यकर्मी छन् । भवन निर्माणका लागि स्थानीय बुद्धिमान थिङ र गर्वुसिंह मोक्तानले ३ रोपनी जग्गा दान गरेका थिए । यूएसएआईडीले सर्भिसेजअन्तर्गत जिल्लामा १० वटा विद्यालय तथा स्वास्थ्य चौकी भवन निर्माण गरेको छ ।"
"शिलान्यास नाघीमा, बजेट खिम्तीलाई",रामेछाप (कास) पालिकाको केन्द्र धोबी बजारनजिक नाघीमा निर्माण गर्ने भनिएको अस्पताल भवनको बजेट फरक स्थानमा विनियोजन भएपछि रामेछापको लिखु तामाकोसी गाउँपालिकामा निर्माण हुने १५ शय्याको अस्पतालको काम यो वर्ष सुरु नहुने भएको छ ।स्वास्थ्य तथा जनसंख्या मन्त्रालयले हरेक स्थानीय तहमा १५ शय्याको अस्पताल निर्माण गर्ने कार्यक्रमअन्तर्गत यहाँ पनि योजना परेको थियो । देशभरका ३ सय ९ पालिकामा एकैसाथ अस्पताल शिलान्यास हुने क्रममा नाघीमा पनि गरिएको थियो । गाउँपालिका अध्यक्ष गोविन्दबहादुर खड्काले शिलान्यास गरिएकै स्थानमा निर्माण प्रक्रिया अघि बढाउन खोजे पनि तोकिएको कार्यक्रम र बजेट खिम्तीस्थित प्राथमिक स्वास्थ्य केन्द्रको स्तरोन्नतिका लागि छुट्याइएको पाएको बताए । कार्यक्रम र निर्माणस्थल संशोधन गरी नाघीमै अस्पताल बनाउन स्वास्थ्य मन्त्रालयबाट निर्णय गराई अर्थ मन्त्रालयमा फाइल पुर्याए पनि चलखेल भएको उनको आरोप छ । खिम्तीस्थित केन्द्रका लागि यसअघि नै सुविधासम्पन्न भवन बनिसकेको छ ।
दाउरा टिप्न खोज्दा भेलले बगाएर मृत्यु,काभ्रे (कास) सुनकोसी नदीमा बाढीले बगाएर ल्याएका दाउरा टिप्न खोज्दा भेलले बगाएर बिहीबार एक युवतीको मृत्यु भएको छ । मृत्यु हुनेमा तेमाल७ की २३ वर्षीया गीताकुमारी शाह छिन् । उनको रामेछापमा सुनकोसी किनारमा शव फेला परेको डीएसपी हरि खतिवडाले जानकारी दिए । शव पोस्टमार्टमको लागि धुलिखेल अस्पतालमा राखिएको प्रहरीले जनाएको छ ।
दोलालघाटका दर्जन घरटहरा डुबानमा,"काभ्रे (कास) इन्द्रावती र सुनकोसी नदीमा आएको बाढीका कारण काभ्रेको दोलालघाटका दर्जन घरटहरा डुबानमा परेका छन् । बुधबार राति र बिहान नदीमा जलसतह बढेपछि दोलालघाटको पुरानो बजारका घर, टहरामा बाढी बसेको हो । डुबानपछि सशस्त्र प्रहरीको टोलीले खाद्यान र लत्ताकपडा घरबाट निकाल्न मद्दत गरेको थियो । विस्थापितहरू अहिले आफन्तकोमा आश्रय लिइरहेका छन् । डुबानग्रस्त क्षेत्रको अवलोकनपछि बसेको जिल्ला विपद् व्यवस्थापन समितिको बैठकले पीडितलाई सुरक्षित बसोबास, खाद्यान्नलगायतको व्यवस्थापन गर्ने निर्णय गरेको प्रमुख जिल्ला अधिकारी शिवराम पोखरेलले जानकारी दिए ।"
मेलम्ची र हेलम्बुलाई सहयोग घोषणा,"काठमाडौं (कास) बाढी र पहिरोले ठूलो जनधनको क्षति बेहोरेको सिन्धुपाल्चोकको मेलम्ची नगरपालिकालाई राहत र उद्धारका लागि काठमाडौंका स्थानीय तहहरूले सहयोगको घोषणा गरेका छन् । जसअनुसार काठमाडौंले दुई करोड, गोकर्णेश्वरले ५ लाख र कागेश्वरी मनोहराले १० लाख रुपैयाँ सहयोग दिने भएका हुन् । कागेश्वरीले हेलम्बु गाउँपालिकालाई पनि १० लाख दिने निर्णय गरेको छ ।"
मोटरसाइकल ठोक्किँदा चालकको मृत्यु,भक्तपुर (कास) अरनिको राजमार्गअन्तर्गत मध्यपुर थिमि नगरपालिका४ चारदोबाटोमा मोटरसाइकल दुर्घटना हुँदा चालकको मृत्यु भएको छ भने २ जना घाइते भएका छन् । बुधबार राति काठमाडौंबाट भक्तपुरतर्फ आउँदै गरेको तीन जना सवार बा७७प ५६०५ नम्बरको मोटरसाइकल अनियन्त्रित भई सडकबीचको आइल्यान्डमा ठोक्किएर दुर्घटना भएको हो । दुर्घटनामा सोलुखुम्बु लिखुपिके गाउँपालिका३ चौलाखर्क घर भई काठमाडौं काँडाघारी बस्ने २७ वर्षीय रमेशकुमार बस्नेतको मृत्यु भएको महानगरीय प्रहरी भक्तपुरका प्रवक्ता दीपक गिरीले बताए । घाइते भएका उदयपुर ताप्ली गाउँपालिका५ का २२ वर्षीय लोकेन्द्र मग्राती र सिन्धुली तीनपाटन गाउँपालिका५ का २५ वर्षीय अमित जैरुको शिक्षण अस्पताल महाराजगन्जमा उपचार भइरहेको छ ।
कर बुझाउने समयावधि बढाउन माग,"ललितपुर (कास) ललितपुर उद्योग वाणिज्य संघले सरकारलाई मूल्य अभिवृद्धि, अन्तःशुल्क, अग्रिम आयकरलगायत बुझाउने समयावधि थप गर्न माग गरेको छ । संघले नेपाल राष्ट्र बैंकलाई पनि व्यवसायीहरूले व्यवसाय सञ्चालन गर्न लिएको कर्जा भुक्तानीको समयावधि बढाउन पनि अनुरोध गरेको छ । सरकारले कर र बैंक ऋणको साँवा तथा ब्याज भुक्तानी असार मसान्तभित्र गर्न भनेको थियो ।"
स्वाट्टै घट्यो तरलता,"(काठमाडौं)  पछिल्ला एकदुई सातायता बैंक तथा वित्तीय संस्थामा रहेको अधिक तरलता (लगानीयोग्य रकम) मा एक्कासि कमी आएको छ । यही समयमा सरकारले आन्तरिक ऋण उठाएकाले बजारको तरलता चापमा परेको जानकारहरू बताउँछन् । पैसा नभएपछि बैंकहरूले बैंकबीचको सापटी (अन्तरबैंक कारोबार) पनि पाउन छाडेका छन् । गत आर्थिक वर्षको यही समयमा बैंक तथा वित्तीय संस्थामा करिब २ खर्ब रुपैयाँ अधिक तरलता थियो । राष्ट्र बैंकका अनुसार मंगलबारसम्म वित्तीय प्रणालीमा करिब २१ अर्ब रुपैयाँ मात्रै अधिक तरलता छ । यो रकम बैंक तथा वित्तीय संस्थाले राष्ट्र बैंकबाट एसएलएफ सुविधामार्फत लिएको समेत हो । एसएलएफमार्फत लिएको रकम एक सातापछि फिर्ता गर्नुपर्छ । एसएलएफमार्फत बजारमा गएको रकम घटाउँदा बैंकहरूमा रहेको अधिक तरलता झन् कम देखिने राष्ट्र बैंक अनुसन्धान विभाग प्रमुख तथा अर्थमन्त्रीका आर्थिक सल्लाहकार प्रकाश कुमार श्रेष्ठले बताए । एसएलएफ हटाउने हो भने अधिक तरलता कम हुन्छ, उनले भने ।कर्जा निक्षेप तथा पुँजी (सीसीडी) अनुपात कायम गर्नकै लागि बैंक तथा वित्तीय संस्थाले राष्ट्र बैंकबाट स्थायी तरलता सुविधा (एसएलएफ) लिनुपरेको छ । अन्तरबैंक ब्याजदर बढेर मंगलबारसम्म ४७ प्रतिशत पुगेको छ । उल्लिखित कारणले तत्कालका लागि वित्तीय प्रणालीमा तरलता अभाव भएको पुष्टि हुन्छ । एसएलएफ अप्ठ्यारो परेको अवस्थामा राष्ट्र बैंकबाट बैंकहरूले लिने सापटी सुविधा हो । सामान्यतः अन्तरबैंक ब्याजदरभन्दा एसएलएफको दर महँगो हुन्छ । तरलता पहिलेभन्दा कम छ । निक्षेप संकलन दर पनि कम भयो । निक्षेप संकलनको तुलनामा कर्जा धेरै गयो । यही समयमा सरकारले आन्तरिक ऋण पनि उठाएको छ, श्रेष्ठले भने, अल्पकालका लागि अधिक तरलतामा चाप परेको देखिन्छ । आर्थिक वर्षको अन्तिम महिनामा सरकारी खर्च बढ्ने भएकाले यो समस्या छिट्टै समाधान हुने उनको दाबी छ । लकडाउनका कारण बैंक तथा वित्तीय संस्थाबाट धेरै कर्जा प्रवाह नभएकाले पनि तरलतामा दबाब नहुने उनले बताए । केही दिन यही अवस्था रहिरहे राष्ट्र बैंकले अरू उपायमार्फत बजारमा पैसा प्रवाह गर्ने उनले जानकारी दिए ।बैंकले सरकारी ऋणपत्रमा गरेको लगानीको ९० प्रतिशतसम्म एसएलएफ लिन पाउँछन् । स्रोतका अनुसार बुधबारसम्म ९ वटा बैंकले १८ अर्ब ८५ करोड रुपैयाँ बराबर एसएलएफ सुविधा लिएका छन् । सोही अवधिमा बैंककहरूले ट्रेजरी बिल्समा करिब सवा १० अर्ब रुपैयाँ लगानी गरेका छन् । बैंकहरूले ट्रेजरी बिल्समा गरेको लगानी र उनीहरूले एसएलएफमार्फत लिएको रकम हेर्दा करिब ९ अर्ब जति रकम वित्तीय प्रणालीमा ग्याप देखिएको एक वाणिज्य बैंकका प्रमुख कार्यकारी अधिकृतले बताए ।अहिलेको तरलताको प्रकृति हेर्दा अवस्था लामो समयसम्म जाने त देखिँदैन, उनले भने, तर, बैंकहरूले अन्तरबैंक सापटी पाउँदैनन् । अहिलेको संकटले आश्चर्यमा पारेको छ । यो समयमा राष्ट्र बैंकले रिपोमार्फत बजारमा पैसा पठाउनुपर्ने हो । राष्ट्र बैंकले रिपोमार्फत बजारमा पैसा नपठाएर एसएलएफका लागि बैंकहरूलाई प्रोत्साहन गरिरहेको उनको आरोप छ । यसो गर्दा राष्ट्र बैंकलाई बढी ब्याज आउँछ । बैंकर्स संघका अध्यक्ष भुवन दाहाल भने तत्कालका लागि बैंकहरूमा अधिक तरलता घटेको देखिए पनि कर्जा प्रवाहका लागि बैंक तथा वित्तीय संस्थासँग पर्याप्त रकम रहेको बताउँछन् । पछिल्ला दुईतीन सातामा बैंकहरूले सरकारी धितोपत्रमा करिब ६० अर्ब लगानी गरेकाले अधिक तरलतामा कमी देखिएको उनको भनाइ छ । असारमा सरकारी खर्ब बढ्ने भएकाले कर्जा प्रवाहका लागि समस्या नहुने अनुमानका आधारमा सरकारी ऋणपत्रमा लगानी गरिएको उनको दाबी छ ।आउँदो दुईतीन साताका लागि भने सीसीडी कायम गर्न र कर्जा दिन पनि एसएलएफ सुविधा लिनुपर्नेछ, उनले भने, अहिले सीआरआर कायम गर्न बैंकहरूलाई एसएलएफ लिनुपरेको हो । मंगलबारसम्म बैंकहरूको तरलता कर्जा (एलडी) अनुपात करिब साढे २३ प्रतिशत छ । यो भनेको बैंकहरूसँग अझै पनि करिब साढे १ खर्ब रुपैयाँ कर्जा प्रवाह गर्ने क्षमता भएको उनले प्रस्ट्याए । अहिले बैंकहरूले चारदेखि साढे चार प्रतिशतका दरमा सरकारी ऋणपत्रमा लगानी गरिरहेका छन्, उनले भने, एसएलएफ लिँदा उनीहरूले ५ प्रतिशत ब्याज तिर्नुपर्छ । यसरी हेर्दा केही समय बैंकहरूले आधा एक प्रतिशत नोक्सान बेहोर्छन् । अहिले त्यत्तिकै पैसा राखिरहनुभन्दा छोटो अवधिका लागि सामान्य नोक्सान भए पनि बेहोर्ने गरी जाने बुझेरै बैंकहरूले ऋणपत्रमा लगानी गरेको उनले दाबी गरे ।तरलता घट्दै गएपछि बैंकहरूको सीसीडी अनुपातमा पनि दबाब देखिएको छ । राष्ट्र बैंकका अनुसार मंगलबारसम्म बैंकहरूको औसत सीसीडी अनुपात ८० प्रतिशत भए पनि केही बैंकको त्योभन्दा बढी छ । २३ वटा बैंकको सीसीडी अनुपात ८३ देखि ८४ प्रतिशत पनि पुगेको स्रोतले बताएको छ । हालको निर्देशनअनुसार बैंकहरूले कर्जा निक्षेप र पुँजी अनुपातको ८५ प्रतिशतसम्म कर्जा प्रवाह गर्न पाउँछन् । केही बैंकले भने निक्षेपको ब्याज बढाउन थालेका छन् । तर, धेरै बैंक आर्थिक वर्षको अन्त्यसम्म पर्खिने अवस्थामा छन् ।पछिल्ला सातामा सरकारले करिब ३७ अर्ब रुपैयाँ आन्तरिक ऋण उठाएको छ । यो आर्थिक वर्षको तेस्रो चौमासमा (यही असारभित्रै) १ खर्ब १२ अर्ब रुपैयाँ आन्तरिक ऋण उठाउने लक्ष्यअनुरूप हालसम्म सरकारले उक्त ऋण उठाएको हो । यो वर्ष सरकारले वर्षभर नै आन्तरिक ऋण उठाएको छ । चालु आर्थिक वर्षमा सरकारले २ खर्ब २५ अर्ब रुपैयाँ बराबर आन्तरिक ऋण उठाउने लक्ष्य तय गरेको थियो । यसअनुसार आर्थिक वर्षको पहिलो चार महिनामा ५७ अर्ब, दोस्रो चार महिनामा ५६ अर्ब र अन्तिम चार महिनामा १ खर्ब १२ अर्ब रुपैयाँ आन्तरिक ऋण उठाउने तालिका राष्ट्र बैंकको थियो । सोहीअनुसार अहिले राष्ट्र बैंकले ऋण उठाइरहेको छ । यही कारण पनि अहिले बैंकहरूको तरलता एक्कासि घटेको बताइएको छ ।"
जलविद्युत् कम्पनीले कमाए ३५ अर्ब,"काठमाडौं (कास) नेपाल धितोपत्र बोर्ड (सेबोन) ले २३ वटा जलविद्युत्सम्बन्धी कम्पनीसहित ५१ वटा कम्पनीलाई जोखिम सूचीमा राखेकै दिन मंगलबार विद्युत् विकास विभागले जलविद्युत् आयोजनाले विगत तीन वर्षमा गरेको आय विवरण सार्वजनिक गरेको छ । सेबोनले जोखिम सूचीमा राखेको कम्पनीबारे थप अध्ययन गरिरहेको भन्दै यस्ता कम्पनीको सेयर कारोबार गर्दा सतर्क रहन आग्रह गरेको छ ।विभागले सार्वजनिक गरेको विवरणअनुसार आर्थिक वर्ष २०७६७७ मा जलविद्युत् आयोजनाहरूले कुल ३५ अर्ब ८ करोड रुपैयाँ आम्दानी गरेका छन् । अनुमतिपत्र लिएर सञ्चालनमा रहेका ९४ वटा विद्युत् आयोजनाले विगत तीन वर्षमा ऊर्जा बिक्रीबाट गरेको आय मंगलबार विभागले सार्वजनिक गरेको हो । यी आयोजनामध्ये ७५ वटा निजी क्षेत्रबाट प्रवर्द्धित हुन भने बाँकी १९ आयोजना नेपाल विद्युत् प्राधिकरण मातहतका हुन् । विभागका महानिर्देशक नवीनराज सिंहले भने बोर्डले जलविद्युत् कम्पनीलाई समेत जोखिम सूचीमा राखेर विज्ञप्ति निकाल्नु र विभागले आय विवरण एकै दिन सार्वजनिक गर्नु संयोग मात्रै भएको प्रतिक्रिया दिए । अहिले सबै साथीहरू खाली बस्नुपर्ने अवस्था छ, उनले भने, यस कारण तीन वर्षयताको आम्दानी विवरण तयार पारेर सार्वजनिक गरेका हौं । आर्थिक वर्ष २०७५७६ मा विद्युत् आयोजनाले कुल २७ अर्ब ५४ करोड आम्दानी गरेको विभागको तथ्यांक छ । आर्थिक वर्ष २०७४७५ मा विद्युत् आयोजनाले २५ अर्ब २ करोड ४७ लाख रुपैयाँ आम्दानी गरेका थिए । बोर्डले मंगलबार जारी गरेको विज्ञप्तिमा एक वर्षमा सेयर मूल्य ३ सय प्रतिशतभन्दा बढीले वृद्धि भएको, मूल्यआम्दानी अनुपात एक सय र सोभन्दा बढी भएको, प्रतिसेयर आम्दानी ऋणात्मक भएका, प्रतिसेयर अंकित मूल्यभन्दा प्रतिसेयर नेवर्थ कम भएका, कम्पनीको वर्तमान वित्तीय क्षमताको मूल्यांकनको आधारमा जोखिमयुक्त सूचीमा राखिएको जनाइएको छ ।बोर्डले जोखिम सूचीमा राखेको कम्पनीमा ४ सय ५६ मेगावाटको माथिल्लो तामाकोसी, रसुवागढी हाइड्रोपावर कम्पनी, सान्जेन जलविद्युत् आयोजनासहित सरकारी स्वामित्वको हाइड्रो इन्भेस्टमेन्ट डेभलपमेन्ट कम्पनी लिमिटेड (एचआईडीसीएल) सहित २३ वटा जलविद्युत् कम्पनी छन् ।"
जोखिम सूचीमा राख्नु अन्यायपूर्ण,"काठमाडौं (कास) नेपाल धितोपत्र बोर्डले जलविद्युत् कम्पनीलाई जोखिमयुक्त सूचीमा राखेको विषय अन्यायपूर्ण भएको स्वतन्त्र ऊर्जा उत्पादकहरूको संस्था, नेपाल (इप्पान) ले जनाएको छ । बोर्डले जलविद्युत् कम्पनीको प्रकृति नबुझी यस्तो निर्णय गरेको इप्पानले जनाएको हो । बोर्ड आफैंले सेयर निष्कासनको अनुमति दिएर सूचीकृत भएका कम्पनीको प्रकृतिलाई ख्यालै नगरी २१ जलविद्युत् कम्पनीमा गरिएको लगानीलाई जोखिमयुक्त भनेको भन्दै इप्पानले दुःख व्यक्त गरेको छ ।कम्पनीको प्रकृतिलाई ख्यालै नगरी मूल्य आम्दानी अनुपात, प्रतिसेयर आम्दानी र प्रतिसेयर नेटवर्थलाई मात्र आधार बनाएर दोस्रो बजारमा कारोबार भइरहेको जलविद्युत् कम्पनीमा गरिएको लगानीलाई बोर्डले जोखिमुक्त भनेकामा इप्पान दुःख व्यक्त गर्दछ, इप्पानद्वारा जारी विज्ञप्तिमा भनिएको छ । धितोपत्र बजारमा अहिलेसम्म ४० वटा जलविद्युत् कम्पनी सूचीकृत छन् । तीमध्ये २१ वटा कम्पनीलाई बोर्डले मंगलबार जोखिमयुक्त सूचीमा राखेको थियो । बोर्डले कुल ५१ वटा कम्पनीको सेयर कारोबार अस्वाभाविक भन्दै जोखिमयुक्त सूचीमा राखेको थियो ।"
किसानलाई सुनको हलो अंकित तक्मा,काठमाडौं (कास) कर्णाली प्रदेश सरकारले कृषि पेसालाई मर्यादित बनाउन मुख्यमन्त्री कृषक सम्मान कार्यक्रम लागू गर्ने भएको छ । यसअन्तर्गत प्रदेशभरबाट सर्वोत्कृष्ट एक जना किसानलाई सुनको हलो अंकित तक्मा दिइनेछ । आर्थिक मामिला तथा योजनामन्त्री गोपाल शर्माद्वारा मंगलबार प्रस्तुत बजेटमा सर्वोत्कृष्ट एकसहित उत्कृष्ट २ सय जनालाई उक्त कार्यक्रमबाट सम्मान गरिने उल्लेख छ । यसका लागि ४० लाख रुपैयाँ विनियोजित गरिएको छ । सरकारले घुम्ती गोठ सञ्चालन गर्ने हिमाली क्षेत्रका ५० भन्दा बढी भेडाच्याङ्ग्रा पाल्ने कृषकलाई भेडाच्याङ्ग्राको औषधि उपचार खर्च दिने बताएको छ । प्रतिकृषक वार्षिक १२ हजार रकम दिने गरी २ करोड ५८ लाख रुपैयाँ विनियोजन गरिएको छ । सरकारले किसानलाई लक्षित गरी प्रत्येक घर स्वरोजगार कार्यक्रम पनि लागू गर्ने भएको छ । यसका लागि स्थानीय बैंक तथा सहकारी संघसंस्थाबाट सहुलियतपूर्ण कर्जा दिन १ अर्ब रुपैयाँ विनियोजन गरिएको बजेटमा उल्लेख छ ।
महामारी पुनरुत्थानलार्ई विश्व बैंकको १७ अर्ब ऋण,"काठमाडौं (कास) कोभिड१९ को महामारीबाट उत्थानशील पुनरुत्थानका लागि विश्व बैंकले नेपालका लागि १५ करोड अमेरिकी डलर (१७ अर्ब ५५ करोड) विकास नीति ऋण प्रदान गर्ने भएको छ । विश्व बैंकका कार्यकारी निर्देशकहरूको बैठकले बिहीबार ऋण स्वीकृति दिएको विश्व बैंकले जारी गरेको विज्ञप्तिमा जनाइएको छ ।महामारीको सामाजिक र आर्थिक प्रभावको अवस्थामा हाम्रो प्राथमिकता प्रभावित जनसंख्यालाई तत्काल राहत पुर्याउने र नेपालको हरित, उत्थानशील र समावेशी पुनरुत्थानमा सघाउने हो, विश्व बैंकका लागि नेपालसहित श्रीलंका र माल्दिभ्सका निर्देशक फारिस हदाद जर्भोसलाई उद्धृत गर्दै विश्व बैंकद्वारा जारी विज्ञप्तिमा जनाइएको छ । वृद्धि, पुनरुत्थान र उत्थानशीलताका लागि पद्धतिगत वित्तीय नीति कार्यक्रमले नेपालको कर र भन्सार प्रणाली, ऋण व्यवस्थापन र सार्वजनिक पुँजी खर्चसहित संस्थागत र नियमनकारी भूमिका सुदृढीकरणका लागि सहयोग पुग्ने विश्व बैंकको अपेक्षा छ ।यो ऋणले तत्काललाई स्वास्थ्य उत्तरदायित्वका लागि सहायता गर्नुका साथै सामाजिक सुरक्षा कार्यक्रमको आधुनिकीकरण, निजी क्षेत्रलाई पुँजी तथा डिजिटल समाधानमा पहुँच पुर्याउन साथै हरित पुनरुत्थान गर्न नियमनकारी जग बसाल्न सहयोग पुग्ने विज्ञप्तिमा जनाइएको छ ।"
युक्रेनको आशा,"बुखारेस्ट (एएफपी) आन्द्रेइ यार्मोलेन्कोले एक गोल गर्नुका अलावा रोमन यारेमचुकलाई अर्को गोलका लागि पास मिलाइदिएपछि युक्रेनले बिहीबार उत्तरी मेसेडानियालाई २१ ले पराजित गरी युरो २०२० को अन्तिम १६ मा पुग्ने आशा जीवितै राखेको छ । वेस्ट ह्यामका फरवार्ड यार्मोलेन्कोले बुखारेस्टमा २९ औं मिनेटमा खाता खोलेका थिए । त्यसको ५ मिनेटपछि नै उनले यारेमचुकलाई पास मिलाइदिएर युक्रेनको अग्रतालाई दोब्बर बनाएका थिए । एज्जान अलिओस्कीले ५७ औं मिनेटमा मेसेडोनियालाई खेलमा फर्काउने प्रयास गरेका थिए । उनको पेनाल्टी प्रहारलाई युक्रेनका गोलरक्षक जर्ज बुस्चानले फर्काइदिए पनि रिबाउन्डमा उनले गोल गरेका थिए ।युक्रेनले पनि पेनाल्टी पाएको थियो । तर खेलको अन्त्यतिर मिडफिल्डर रुस्लान मालिनोभस्कीले गरेको पेनाल्टी प्रहार मेसेडोनियाका गोलरक्षक स्टोल डिमिट्रिभस्कीले बचाए । यस युरोमा ४ पेनाल्टी अवसर जुरेका छन्, त्यसमा केवल एक गोलमात्र सम्भव भएको छ । पेनाल्टीमा गोल गर्ने पोर्चुगलका क्रिस्टियानो रोनाल्डोमात्र हुन् । आन्द्रेइ सेभचेन्कोको युक्रेनले लगातार ६ खेलको पराजित यात्रालाई टुंग्याएको छ । युक्रेन पछिल्लो खेलमा नेदरल्यान्ड्ससँग ३२ ले पराजित भएको थियो । अन्तिम खेलमा अस्ट्रियालाई पराजित गरेमा युक्रेनको समूह सी बाट नकआउट चरणमा पुग्ने सम्भावना बलियो हुनेछ । यता पहिलो पटक प्रमुख प्रतियोगितामा खेलिरहेको उत्तरी मेसेडोनियाको लगातार दुई हारपछि नकआउट चरणमा पुग्ने आशा गतिणीय हिसाबमा मात्र अल्झेको छ ।"
एरिक्सनको मुटुमा आईसीडी राखिने,"कोपनहेगन (एएफपी) डेनिस फुटबल स्टार क्रिस्टियन एरिक्सनको मुटुमा हर्ट डिफिब्रिलेटर जडान गरिने डेनिस फुटबल संघले बताएको छ । गत शुक्रबार युरो कपमा फिनल्यान्डसँग खेल्दा उनलाई मैदानमा नै हृदयाघात भएपछि यो निर्णय लिइएको हो ।इन्टर मिलानका २९ वर्षीय मिडफिल्डर हृदयघातका कारण खेलको ४३ औं मिनेटमा मैदानमै अचेत भएर ढल्न पुगेका थिए । त्यसलगत्तै स्वास्थ्यकर्मीले एरिक्सनको १६ हजार दर्शकमाझ सीपीआर (कार्डियो पल्मनरी रिस्सिटेसन) गरेका थिए । सीपीआर बन्द भएको मुटु पुनः चलाउने प्राथमिक उपचार विधि हो । लगभग १५ मिनेट मैदानमा नै प्राथमिक उपचार गरिएपछि होसमा आएका एरिक्सनलाई अस्पताल लगिएको थियो । अस्पतालले उनलाई हृदयघात भएको पुष्टि गरेको थियो । क्रिस्टियनको मुटुको विभिन्न परीक्षणपछि मुटुको चालमा रहेको गडबढी नियन्त्रण गर्न आईसीडी प्रत्यारोपण गर्न निर्णय भएको छ, डेनिस फुटबल संघले ट्वीटरमार्फत भनेको छ, यो हृदयघातपछि मुटुको चालमा हुने गडबढीका लागि आवश्यक हुन्छ ।आईसीडी मुटुको चालमा रहेको गडबढी नियन्त्रण गर्ने पेसमेकरकै सुधारिएको संस्करण हो । पेसमेकरले मुटुको चाल कारणवश ढिलो भएमा त्यसलाई आवश्यकताअनुसार विद्युतीय झट्का दिएर ठीक अवस्थामा ल्याउने कार्य गर्छ । जसले पेसमेकर राखेका व्यक्तिलाई हृदयघात हुनबाट जोगाउँछ । आईसीडीले भने त्यसको अलावा मुटुको चाल छिटो भएमा त्यसलाई पनि ठीक अवस्थामा ल्याउन मदत गर्छ ।संघले आईसीडी प्रत्यारोपणपछि एरिक्सनको खेल भविष्य के हुन्छ भन्नेबारे भने केही जानकारी दिएको छैन । यद्यपि उनको र परिवारको गोप्यता र शान्ति भंग नगरिदिन संघले सबैमा आग्रह गरेको छ । डेनिस फुटबल संघका अनुसार राष्ट्रिय र अन्तर्राष्ट्रिय विशेषज्ञहरूको परामर्शमा एरिक्सनले यो उपचार विधिलाई आत्मसात गर्न सहमति जनाइसकेका छन् । यसअघि मुटुमा आईसीडी प्रत्यारोपण गरेका डच खेलाडी डेले ब्लाइन्ड पुनः खेलमा फर्कन सफल भएका छन् । उनी जारी युरोमा नेदरल्यान्ड्सबाट खेलिरहेका छन् ।"
बेल्जियमको गति,"कोपनहेगन (एएफपी) केभिन डी ब्रुयनप्रेरित बेल्जियम पुनरागमन गर्दै युरो २०२० को नकआउट चरणमा पुगेको छ । एक गोलले पछाडि परेको बेल्जियमले बिहीबार कोपनहेगनमा डेनमार्कलाई २१ ले पराजित गरेको हो । लगातार दोस्रो विजय हात पार्दै बेल्जियमले अन्तिम १६ मा स्थान पक्का गरेको छ ।बेल्जियमको समूह बी मा ६ अंक छ । डेनमार्कले दुवै खेल हारेको छ । फिनल्यान्डविरुद्ध शनिबार अघिल्लो खेलमा मैदानमै हृदयघात भएका डेनिस मिडफिल्डर क्रिस्टियन एरिक्सनप्रति खेलाडी र समर्थकले ठूलो सम्मान दर्शाएका थिए । डेनमार्कका सदाबहार १० नम्बर यी खेलाडीको नाममा खेल सुरु हुनुअघि र खेल दौरान सम्मान दिइएको थियो । उनले लगाउने गरेको १० नम्बर जर्सीसँग मिल्ने गरी १० औं मिनेटमा खेल रोकेर दुवै टोलीका खेलाडी, पदाधिकारी र समर्थकले एरिक्सनको सम्मान र स्वास्थ्यलाभको कामना गर्दै एक मिनेट ताली बजाएका थिए ।मैदानभित्र डेनमार्कलाई अग्रता लिन एक सय सेकेन्ड पनि लागेन । बेल्जियमका रक्षकले गरेको गल्तीमा युसुफ पाउलसेनले डेनमार्कको खाता खोलेका थिए । मध्यान्तरमा म्यानचेस्टर सिटीका मिडफिल्डर डी ब्रुयन मैदानमा प्रवेश गरेसँगै खेलको नक्सा परिवर्तन भएको थियो ।उत्कृष्ट गोल गरी बेल्जियमले ५४ औं मिनेटमा खेल बराबरीमा ल्याएको थियो । रोमेलु लुकाकुले एक्लै अगाडि बढाउँदै लगेर दिएको बलमा डी ब्रुयनले थोर्गन हाजार्डलाई पास दिए । हाजार्डले सजिलै ट्यापिङ गर्दै खेल बराबरीमा ल्याए । खेल समाप्त हुन २० मिनेटअगाडि लुकाकुले त्यस्तै अघि लगेको बल इडेन हाजार्डलाई दिए । हाजार्डले दिएको पासमा डी ब्रुयनले सानदार गोल गरे । मार्टिन ब्रेथवेटले खेलको अन्तिमतिर गरेको हेड प्रहार बारमा लाग्दै बाहिरिएपछि डेनमार्कको खेल बराबरीमा ल्याउने प्रयास असफल भयो । बेल्जियमले पहिलो खेलमा रुसलाई ३० ले पराजित गर्दा डी ब्रुयनले खेलेका थिएनन् । च्याम्पियन्स लिगको फाइनलमा चेल्सीविरुद्ध खेल्दा घाइते भएयता उनी पहिलो पटक मैदान उत्रेका हुन् ।"
वेम्बलीमा अर्थपूर्ण खेल,"क्रोएसियाविरुद्ध चेक गणतन्त्रग्लास्गो युरो २०२० मा कायम रहने हो भने क्रोएसियाले समूह डी मा शुक्रबार हुने आफ्नो दोस्रो खेलमा जित निकाल्नुपर्ने हुन्छ । यसपल्ट उसको प्रतिद्वन्द्वी छ चेक गणतन्त्र । क्रोएसिया इंग्ल्यान्डविरुद्धको खेलमा १० ले पराजित भएको थियो । तर विश्वकपको उपविजेता टिमका लागि सबै बाटो बन्द भएको भएको छैन । क्रोएसियालाई एउटा तथ्यमा के विश्वास छ भने समूहको अर्को खेलमा इंग्ल्यान्डले स्कटल्यान्डलाई हराउने छ । त्यसैले क्रोएसियाले दोस्रो चरण पुग्ने सपना बुन्न छाडेको छैन । चेक गणतन्त्रले अर्को खेलमा स्कटल्यान्डलाई दुई गोलले हराएको थियो, त्यसैले यो टिम लगातार दोस्रो जितको लक्ष्यमा हुनेछ । यो टिमले विश्वास गर्नेछ, इंग्ल्यान्ड अर्को खेलमा विजयी रहनेछ । यही नतिजामा टिकेर चेकले पनि क्रोएसियालाई हराउन सक्छ भने यिनै दुई टिमले नकआउट चरणको यात्रा तय गर्नेछ । जतिबेला दुवै टिम जित्नलाई खेल्नेछ, यस्तो खेल रोमाञ्चक हुन्छ नै ।"
इटालियन टिममा जेमनको प्रभाव,"इटाली नकआउट चरणमा रोम (एएफपी) इटाली जारी युरोको नकआउट चरण पुग्ने पहिलो राष्ट्र बनेको छ । इटालीले बुधबार राति रोममा स्विट्जरल्यान्डलाई ३० ले हरायो । रोबर्टो मान्चिनीको इटाली प्रतियोगितामा लगातार दोस्रो खेल्न जित्न सफल भयो । इटालीले पहिलो खेलमा टर्कीमाथि ३० कै जित हात पारेको थियो । सासौलोका मिडफिल्डर म्यानुयल लोकाटेलीले २६ र ५२ औं मिनेटमा उत्कृष्ट दुई गोल गरेका थिए । लाजियोका स्ट्राइकर सिरो इमोइबलले ८९ औं मिनेटमा लामो दुरीबाट अर्को गोल थप्दै इटालीको जित निश्चित गरेका थिए । अन्तिम खेलमा वेल्ससँग बराबरीको नतिजा निकाले पनि इटाली समूह सी विजेता बन्नेछ । उत्कृष्ट लयमा रहेको इटालीले स्विस टिमविरुद्धको खेलमा निरन्तरता दिएको थियो । इटालीको यो लगातार दसौं जित हो । पछिल्लो पटक टोलीले कम गोल खर्चेयता ३१ गोल गरिसकेको छ । पछिल्ला १९ खेलमा ५९ गोल गर्दा इटालीले ३ गोलमात्र खर्चेको छ । इटाली २९ खेलमा अपराजित छ । यसक्रममा टोलीले ८० गोल गरिसकेकाले टोलीलाई यस युरोमा दाबेदारको रूपमा हेरिएको छ ।इटालीलाई युरो २००० को फाइनल पुर्याउँदाका खेलाडी जियानलुका जाम्ब्रोटाले भनेका छन्, यो खेलअगाडि इटालीमाथि धेरै विश्वास गरिएको थियो र यो विश्वास झनै बढेको छ । खेलाडीहरूले जुन हिसाबले खेलिरहेका छन्, त्यसले हामीलाई सपना देखाइरहेको छ ।"
प्लेयर्स टु वाच,"रहिम स्टर्लिङ (इंग्ल्यान्ड) युरो २०२० को आफ्नो सुरुआती खेलमा विश्वकप फाइनलिस्ट क्रोएसियाविरुद्ध गोल गरेका रहिम स्टर्लिङ स्कटल्यान्डसँग अधिक आत्मविश्वासी हुनेछन् । नकआउट चरणको लक्ष्य पूरा गर्न स्कटल्यान्डमाथिको जित इंग्ल्यान्डका लागि महत्त्वपूर्ण छ । म्यानचेस्टर सिटीबाट सन् २०१९२० को तुलनामा गत सिजन केही फिक्का रहे पनि यी स्ट्राइकरले जब आफ्नो उच्च लय भेट्टाउनेछन्, तब उनी इंग्लिस टिमको मुख्य हतियार हुनेछन् । बायाँ क्षेत्रबाट तीव्र गतिमा बल लैजाने र विपक्षी डिफेन्डरलाई नियन्त्रणमा राख्नसक्ने उनको खुबी दर्शनीय हुन्छ । जमैकामा जन्मिएका २६ वर्षे यी स्ट्राइकरले २०१२ यता इंग्ल्यान्डबाट ६२ खेलमा १५ गोल गरेका छन् ।"
