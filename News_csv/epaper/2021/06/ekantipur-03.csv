शीर्षक,विवरण
निकासी फुकुवाले चुरे तहसनहस हुने चिन्ता,"राष्ट्रसंघीय जलवायु परिवर्तनसम्बन्धी पक्षमा रहेका मुलुकहरूको महासन्धि (यूएनएफसीसीसी) अन्तर्गतको हरित जलवायु कोष (जीसीएफ) ले चुरे क्षेत्रमा काम गर्न करिब साढे दुई वर्षअघि नेपाललाई ४ अर्ब रुपैयाँ सहयोग गरेको थियो । त्यो रकमबाट वन तथा वातावरण मन्त्रालयले चुरे उत्थानशील आयोजना सञ्चालन गरिरहेको छ । यो रकम सिन्धुलीदेखि झापासम्मको चुरे र तल्लोतटीय क्षेत्रको चुरे संरक्षण र जोखिम न्यूनीकरणमा खर्च हुन्छ । हरित जलवायु कोषबाट कार्यक्रम सञ्चालन गर्न नेपालले पाएको त्यो नै पहिलो रकम हो । उक्त आयोजनाका राष्ट्रिय आयोजना निर्देशक (एनपीडी) सहसचिव पशुपतिनाथ कोइरालाका अनुसार यो आयोजनामार्फत सिन्धुलीदेखि इलामसम्मका ११ जिल्लाको चुरे क्षेत्रमा हुने सम्भावित जोखिम घटाउने गतिविधिमा जोड दिइन्छ । चुरे क्षेत्र संरक्षण र व्यवस्थापनमा काम गर्न सरकारले २०७१ सालदेखि राष्ट्रपति चुरे तराईमधेस संरक्षण समितिमार्फत करिब १० अर्ब रुपैयाँ खर्च गरिसकेको छ । आगामी आर्थिक वर्षमा पनि चुरे क्षेत्रका लागि सरकारले १ अर्ब ५३ करोड रुपैयाँ विनियोजन गरेको छ । चुरे संरक्षण कार्यक्रमलाई प्रभावकारी बनाउन समितिका पदाधिकारीलाई राज्यमन्त्री (अध्यक्ष) र सहायकमन्त्री (सदस्यहरू) सरहको हैसियत दिनुका साथै उनीहरूमाथि सरकारले स्रोतसाधन (सवारीतलबभत्तालगायत) समेत खर्चिएको छ । प्रधानमन्त्री केपी शर्मा ओलीकै चाहनाअनुसार दुई महिनाअघि समितिमा अध्यक्ष किरण पौडेलसहित अधिकांश एमालेनिकट नियुक्त भएका छन् । समितिको सदस्यमा कमला ओली सिवाकोटी, शशिकुमार शर्मा, सुस्मिता ढकाल र भेषराज आचार्य छन् । वनविज्ञ भट्टले व्यापार घाटा न्यूनीकरण गर्ने भनेर सरकारले निकासी खुला गर्नुलाई मूर्ख निर्णय भनी प्रतिक्रिया दिए । ढुंगा, गिट्टी र बालुवाजस्ता वस्तुमा भ्यालु एड नगरी सोझै निकासी गर्दा राज्यलाई केही फाइदा हुँदैन भन्ने गतिलो उदाहरण जडीबुटी भएको उनले बताए । सिधै ढुंगा निकासी गर्नुको साटो त्यसलाई प्रोसेसिङ (भ्यालु एड) गरेर बेच्न सके मात्र अर्थतन्त्रमा प्रभाव पर्न सक्ने भट्टको विश्लेषण छ । खानी चलाउने नै भए पहिला विस्तृत अध्ययन गर्नुपर्थ्यो, उनले भने, हचुवामा निकासी खुलाउँदा पहिलाजस्तै विकराल अवस्था निम्तिन्छ ।तत्कालीन संसदीय समितिले एक दशकअघि ढुंगा, गिट्टीका लागि तिनाउ खोला उत्खनन गर्दा राज्यले एक अर्ब रुपैयाँ कमाइ गरेको र त्यो उत्पादन निकासीका क्रममा सडकलगायतका संरचनामा ११ अर्ब रुपैयाँभन्दा बढी रकम बराबरको क्षति भएको भनी निकालेको निष्कर्षलाई बिर्सन नहुने भट्टले बताए । प्राकृतिक स्रोत बिक्रीबाट प्राप्त हुने राजस्वको परिमाणभन्दा त्यस्ता सामग्री उत्खनन र निकासीका क्रममा भएको वातावरणीय क्षतिको परिमाण कैयौं गुणा बढी हुन्छ, उनले भने । चुरेको २० वर्षे गुरुयोजनामा दीर्घकालीन संरक्षण कार्यक्रम सम्पन्न गर्न २ खर्ब ४९ अर्ब ७० करोड १ लाख ९६ हजार लगानी आवश्यक पर्ने उल्लेख छ । त्यसमा चुरे तराईमधेस भूपरिधि संरक्षण, व्यवस्थापन र योजना समेटिएका छन् । पहिलो ५ वर्षमा ६४ वटा नदी प्रणालीको एकीकृत व्यवस्थापनको योजना समेटिएको छ । त्यस्तै, जिल्लास्तरीय योजनासमेत समावेश छ । सरकारले २०६७ सालमा तयार गरेको रोडा, ढुंगा, गिट्टी तथा बालुवा नियमनसम्बन्धी प्रतिवेदन मा ती सामग्रीको विदेश निकासी गर्दा सरकारलाई भन्दा व्यक्ति (स्वार्थ समूह) लाई प्राप्त हुने आर्थिक लाभ धेरै हुने र रातारात फैलेको बजारका कारण बैंक तथा वित्तीय संस्थाले पनि राम्ररी नबुझी लगानी गर्ने गरेको उल्लेख छ । त्यतिबेला उद्योगी व्यवसायीले २८ देखि ४० अर्ब रुपैयाँ बैंक र वित्तीय संस्थामार्फत क्रसरमा लगानी गरेका थिए । अन्तर्राष्ट्रिय व्यापारका नियम आकृष्ट हुने व्यवसायमा खरिदकर्ता मुलुकको प्रत्याभूति नभई बैंक तथा वित्तीय संस्थाले ठूलो परिमाणमा रकम लगानी गर्नु जोखिमको विषय हो, प्रतिवेदनमा भनिएको छ, यसमा राष्ट्र बैंकको हस्तक्षेपकारी भूमिका आवश्यक देखिन्छ ।भन्सार विभागका अनुसार आर्थिक वर्ष २०७७७८ को सुरुका १० महिनामा मुलुकले ११ खर्ब ४५ अर्ब रुपैयाँ व्यापार घाटा बेहोर्नुपरेको थियो । यस अवधिमा साढे १२ खर्ब रुपैयाँ जतिको आयात हुँदा निर्यात मुस्किलले १ खर्ब नाघेको थियो । यसरी कुल विदेश व्यापारको ९२०४ प्रतिशत आयात र केवल ७९६ प्रतिशत निर्यात भएको देखिन्छ । यो घाटा न्यूनीकरण गर्न कति परिमाणमा ढुंगा, गिट्टी र बालुवा निकासी गर्ने भन्ने खाका सरकारसित छैन । अर्थ मन्त्रालयले बुधबार विज्ञप्ति निकालेर निकासी खुला गरिए पनि चुरे क्षेत्रको संरक्षण र संवर्द्धनमा प्रतिबद्ध भएको र चुरे क्षेत्रको दोहन हुन नदिन र वातावरण संरक्षणमा नकारात्मक असर पर्न नदिन सरकार सचेत रहेको दाबी गरेको छ । खानी तथा भूगर्भ विभागले पहिचान गरेका र वातावरणीय प्रभाव मूल्यांकन प्रतिवेदनबमोजिम चुरेभावरसिवालिक र नदी प्रणालीबाहेकका उपयुक्त क्षेत्रमा खानी उत्खनन गर्ने नीतिगत दृष्टिकोण प्रस्तुत गरिएको हो, मन्त्रालयका प्रवक्ता महेश आचार्यले भनेका छन्, चुरे क्षेत्रमा ढुंगा, गिट्टी र बालुवालगायत निर्माण सामग्रीको दोहन हुन नदिने नीतिको मूल मर्म हो । पहिलो संविधानसभा चुनाव २०६४ पछि तराई, चुरेको खोंचफेदी र भावर क्षेत्रमा अनियन्त्रित चलेका असंख्य क्रसरका कारण चुरेभावर क्षेत्रमा अत्यधिक दोहन भएपछि संसदीय समितिहरूले भारत निकासी बन्द गराउन सरकारलाई घचघच्याएका थिए । सर्वोच्च अदालतले समेत निकासी बन्द गराउन सरकारलाई आदेश दिएको थियो । त्यसपछि सरकारले २०७१ सालमा सरकारले निकासी बन्द गरेको थियो । त्यतिबेला चुरेमा समस्या भयो भनेर रोकिएको ढुंगा, गिट्टी र बालुवा निकासी नियमन र अनुगमनको कुनै बलियो संरचना खडा नगरी खुला गर्नुले धेरै शंका जन्माएको छ, भट्टले भने । संसदीय समितिको निर्देशनपछि सरकारले ढुंगा, गिट्टी र बालुवाका लागि खानी सञ्चालन गर्ने प्रस्ताव गरेको थियो । खानी तथा भूगर्भ विभागले खानीका लागि १४ जिल्लाका ९२ स्थान पहिचानसमेत गरेको छ । ती स्थानमा खानी सञ्चालन भने अहिलेसम्म गरिएको छैन ।"
दोहन गर्ने समूह सलबलाउँदै,"मनलाग्दी उत्खननमहोत्तरीको गौशाला नगरपालिकाको मरहा नदीमा सञ्चालित क्रसर उद्योगले राजस्व नै नबुझाई मनलाग्दी उत्खनन गरिरहेको छ । क्रसरले दिनहुँॅ नदी खोतल्दा पनि कारबाही गरिएको छैन । जबकि वातावरणीय प्रभाव मूल्यांकन (ईआर्ईए) नभएको भन्दै नगरपालिकाले चालु आर्थिक वर्षमा बालुवागिट्टी उत्खननका लागि ठेक्का प्रक्रिया नै अगाडि बढाएको छैन । इलाका प्रहरी कार्यालय गौशालाले बेलाबेला क्रसरका लोडर र टिपर नियन्त्रणमा लिने गरेको छ तर जिल्ला समन्वय समितिमा जरिवाना बुझाएर व्यवसायीले सहजै छुटाउने गरेका छन् । मरहा नदी ठेक्कासम्बन्धी मुद्दा चलिरहेको र ईआईए नभएकाले चालु आर्थिक वर्षमा उत्खननका लागि ठेक्का नलगाइएको गौशालाका प्रमुख प्रशासकीय अधिकृत वीरेन्द्रजंग थापाले बताए । क्रसर सञ्चालकले आर्थिक प्रभावमा पारेकाले सुरक्षा र प्रशासनिक अधिकारीले अवैध उत्खननमा आँखा चिम्लिने गरेको स्थानीयको गुनासो छ । समयसमयमा अनुगमन, कारबाही र पक्राउ गरे पनि सुरक्षा निकायकै संरक्षणमा उत्खनन मौलाएको छ ।इलाका प्रहरी कार्यालय गौशालाका प्रहरी निरीक्षक विष्णु प्रदीप बस्यालले राति २ बजेसम्म नदीमा निगरानी गर्ने गरेको बताए । क्रसर उद्योगको अनुगमन समयमा नहुँदा अवैध उत्खनन मौलाएको जिल्ला समन्वय समितिका अध्यक्ष सुरेशप्रसाद सिंहले बताए । लकडाउनका कारण अनुगमन फितलो छ, उनले भने, नदी उत्खननका लागि ठेक्का लगाउने स्थानीय तहलाई अनुगमन गरी कारबाही गर्ने अधिकार छ तर कारबाही गर्ने जनप्रतिनिधि अवैध उत्खननबारे मौन बस्दा समस्या भएको छ ।"
चुरेमा १० हजार ८ सय पहिरो,"राष्ट्रपति चुरे तराईमधेस संरक्षण विकास समितिले चुरे क्षेत्रको दीर्घकालीन संरक्षण गर्न त्यस पूर्वपश्चिममा कति र कत्रा पहिरा छन् भनेर विशेषज्ञहरू परिचालन गरी अध्ययनसमेत गराएको थियो । त्रिविको केन्द्रीय वातावरण तथा विज्ञान विभागले २०७४ सालसम्म गरेको अध्ययनअनुसार सप्तरीदेखि डडेलधुरासम्मका २२ जिल्लाको चुरे क्षेत्रमा ४ सय वर्ग किलोमिटरभन्दा ठूला १० हजार ८ सय ३३ वटा पहिरो पहिचान गरिएको छ । हामीले पहिरो नियन्त्रणउपचारका लागि लाग्ने लागतसमेत दिएका थियौं, अध्ययनको नेतृत्व गरेका इन्जिनियरिङ भूगर्भविद् सुबोध ढकालले भने, सरकारले लहडमा गर्ने निर्णयले त्यस्ता वैज्ञानिक अध्ययनको समेत खिल्ली उडाएको जस्तो देखिन्छ । विशेषज्ञहरूले ठूला पहिरा बेलैमा नियन्त्रण नगर्ने हो भने झनै विकराल अवस्था निम्तिने भएकाले वर्ष नै तोकेर नियन्त्रण गर्न सुझाएका थिए ।"
मनपरी चुरे दोहन,"चुरे नचलाउन स्थानीयको माग सिन्धुलीको चुरे आसपासका बासिन्दाले ढुंगा, गिट्टी, बालुवाका लागि चुरे क्षेत्रमा उत्खनन नगर्न आग्रह गरेका छन् । जिल्लाको आधाभन्दा बढी वन क्षेत्र ओगटेको चुरेमा कमजोर भूबनोटका कारण हुने भूक्षयले बर्सेनि सयौं बिघा खेतीयोग्य जमिन बगरमा परिणत हुँदै गएको र खानेपानीको समस्या उस्तै विकराल भइरहेको उनीहरूले बताएका छन् । त्यसमै उत्खनन बढाए आफूहरूको बिल्लीबाठ हुने उनीहरूको भनाइ छ । चुरे क्षेत्रको माटो अत्यन्तै कमजोर प्रकृतिको हुने भएकाले त्यसलाई चलाउनासाथ सबै बग्ने गरेको कमलामाई१० का बासिन्दा तथा पत्रकार महासंघका जिल्ला अध्यक्ष कृष्णहरि घिमिरे बताउँछन् । वन पैदावार र ढुंगा, बालुवा र गिट्टीका लागि चुरे क्षेत्र उपयोग गर्दा कमलाखोंच र मरिणका फाँटहरू बगर बन्दै गएको घिमिरेले बताए । ढलापडा सुक्खा खडाका नाममा चुरे क्षेत्रको वन मास्दै लाने क्रम अझै रोकिएको छैन, त्यसमाथि चुरे दोहन गरी ढुंगा, बालुवा र गिट्टी निकासी भन्दै क्रसर उद्योगहरू ठडिन थालेका छन्, उनले भने । कमलाखोंच तथा मरिण क्षेत्रको चुरे खहरेबाट दशकअघि अवैध ढुंगा संकलन गरी भारत निकासी गरेको मार स्थानीयले अहिलेसम्म व्यहोरिरहेको उनले बताए । चुरेखहरेबाट ढुंगा उत्खनन गरी कमलामाई नगरपालिकाको भिमानमा संकलन गरेर दशकअघि भारत निकासी भएको थियो । स्थानीयको ठूलो विरोधपछि त्यो क्रम रोकिएको थियो । कमलाको बगर उक्सिएर फाँट खेतहरू बगर बन्ने र हिउँदको मौसममा पानीको हाहाकार भई काकाकुल बन्नुपर्ने अवस्था आएको फँडानी र दोहनले गर्दा नै भएको उनीहरूको ठम्याइ छ । डिभिजन वन कार्यालय सिन्धुलीका अनुसार दुई लाख ४७ हजार ८ सय ३४ हेक्टर वन क्षेत्रमध्ये एक लाख ६४ हजार २ सय ५८ हेक्टर चुरे क्षेत्रमा पर्छ । त्यसमध्ये एक लाख चार हजार ९ सय ९७ हेक्टर वन क्षेत्रमा पर्छ भने ४४ हजार १ सय ९ हेक्टर जमिनमा खेती हुँदै आएको छ । चार हजार दुई सय ८६ हेक्टर बुट्यान छ । कार्यालयकी वन अधिकृत कुसुम नेपाल चुरे क्षेत्रको माटो पानी अडिन नसक्ने खालको भएकाले त्यसलाई चलाउँदा बगिहाल्ने बताउँछिन् । चुरेलाई चलाए त्यसबाट विपत्ति निम्तिन सुरु भइहाल्छ, ठुल्ठूला खहरे बन्छ, खेतीयोग्य जमिन बगर नै बनाउँछ, उनले भनिन् । पछिल्लो पटक चुरे क्षेत्रमा एकातिर खहरे बढेका छन् भने अर्कोतर्फ खेतीयोग्य जमिन बगर बनेको छ । यससँगै सुक्खा मौसममा खानेपानीको हाहाकार हुने गरेको जनज्योति मावि भिमानका पूर्वप्रअ शालिग्रामप्रसाद पौडेल बताउँछन् । हामीले देखेका बेला चुरे क्षेत्रबाट एकाधबाहेक खहरे निस्किएका थिएनन्, वन कटानी र ढुंगा, बालुवा निकाल्ने गरेपछि अहिले दर्जनौं नयाँ खहरे बनेका छन्, उनले भने । चुरे क्षेत्र दुधौली नगरपालिकादेखि हरिहरपुरगढी गाउँपालिकासम्म पर्छ । सिन्धुलीमा पर्ने चुरेको एक सय किलोमिटर क्षेत्रमा निर्माणधीन मदन भण्डारी लोकमार्गले समेत ट्र्याक खोल्दा धेरै विनाश भएको छ । सडक बिस्तारले चुरे क्षेत्र कमजोर भएकाले उत्खननभन्दा संरक्षणमा जोड दिनुपर्ने वन उपभोक्ता महासंघका अध्यक्ष हितलाल श्रेष्ठ बताउँछन् । सामुदायिक वन बनाएर चुरे क्षेत्र उपभोक्तालाई देऊ भन्दा सुनुवाइ नै भएन, उनले भने, यतिखेर त्यही चुरेमा सबैका आँखा गडेका छन् । चुरेमा दोहन सुरु हुनासाथ अर्को प्राकृतिक विपत्ति आइलाग्छ ।मदन भण्डारी राजमार्गलाई लक्षित गरेर चुरे क्षेत्रमा खुलेका क्रसरहरूले यतिखेर जरा गाड्न थालेका छन् । डिभिजन वन कार्यालय प्रमुख थीरबहादुर कार्कीका अनुसार जिल्लाभरिमा करिब ८ हजार हेक्टर वन अतिक्रमण भइसकेको छ । चुरे जंगलको तल्लो फाँटको तीन हजार ३ सय ८३ हेक्टर वन पूर्ण रूपमा नष्ट भइसकेको कार्यालयको तथ्यांकमा छ ।"
तटीय क्षेत्रमा पानीका स्रोत सुके,"(उदयपुर)  चुरे क्षेत्रबाट नदीजन्य पदार्थको अवैध उत्खनन र निकासीले उदयपुरका नदी तटीय क्षेत्रमा पानीको स्रोत सुकेका छन् । चुरे क्षेत्रबाट बगेर आएका झन्डै १९ खोला खहरेमा बर्सेनि आउने बाढीले खेतीयोग्य जमिन बालुवाले पुरिएर मरुभूमि बनेका छन् । त्रियुगा नदीले ९१० वर्षमा झन्डै ५० हजार हेक्टर खेतीयोग्य जमिन मरुभूमि बनायो, चौदण्डीगढी नगरपालिका५ सुन्दरपुरका पूर्वउपाध्यक्ष राधेश्याम प्रसाईंले भने, खेतीमात्रै होइन, दर्जनौं बस्ती बगाइसकेको छ । खेती मरुभूमि बनेपछि र बस्ती बगाएपछि सुन्दरपुरका मात्रै झन्डै ११ सय परिवार अहिले सुकुम्बासी भएको उनले बताए । चुरेका वनको पनि तीव्र क्षयीकरण भइरहेको छ । सम्पदाको दिगो संरक्षणका लागि स्थानीय स्तरमा आवाज उठ्दै आए पनि सरकारले त्यसको सम्बोधन गर्नुको साटो ढुंगा, गिटी, बालुवाको निकासी खोलिदिँदा सर्वसाधारण चिन्तित छन् । तत्कालीन जिल्ला विकास समितिको राजस्वको प्रमुख स्रोतको रूपमा ढुंगा, गिट्टी, बालुवालाई नै लिने गरिएको थियो । अहिले स्थानीय तहले त्यसैलाई राजस्वको स्रोत मानेका छन् । जिविसले उत्खननको केही मापदण्ड निर्धारण गरे पनि त्यो लागू हुन सकेको थिएन । हाल स्थानीय तहले मापदण्ड त बनाएका छन् तर आफैंले लागू गर्न सकेका छैनन् । दर्ता नभएका र नवीकरण नगरिएका क्रसर उद्योग अहिले पनि निर्बाध चलिरहेका छन् । नदीजन्य पदार्थ उत्खननमा राजनीतिक दबाबले पनि काम गरेको छ ।ढुंगा, गिटी र बालुवा भारत निकासीले चुरेभावरमा अत्यधिक दोहन भएपछि २०७१ सालमा सरकारले निकासी रोक लगाएको थियो । तर हालैको बजेट वक्तव्यमार्फत सरकारले निकासी रोकलाई हटाउने घोषणा गरेपछि चिन्ता थपिएको स्थानीयले बताए ।"
घर जलाएर खरानीको व्यापार !,"काठमाडौं (कास) विभिन्न राजनीतिक दल र नेताहरूले ढुंगा, गिट्टी र बालुवा निकासीमा लगाइएको प्रतिबन्ध खुला गरेर सरकारले तराईमधेस क्षेत्रलाई मरुभूमीकरण गर्ने गम्भीर षड्यन्त्र गरेको भन्दै आपत्ति जनाएका छन् । कांग्रेस, माओवादी केन्द्र, जसपा, एमालेको माधव नेपाल समूहका नेताहरूले बजेट अध्यादेशमार्फत ल्याएका प्रावधान तत्काल फिर्ता लिन चेतावनी दिएका छन् । कांग्रेस सभापति शेरबहादुर देउवाले बुधबार विज्ञप्ति जारी गर्दै व्यापार घाटा न्यून गर्ने नाममा चुरे दोहनको ढोका खोल्नु घर जलाएर खरानीको व्यापार गर्नुजस्तै हो भन्दै देउवाले यसलाई समान्य रूपमा लिन नसकिने बताएका छन् । विगतमा चुरे क्षेत्रबाट ढुंगा, गिट्टी र बालुवा उत्खनन गरिँदा त्यसले पानीका स्रोत सुक्न थालेको, भूक्षय बढेको र समग्रमा पर्यावरणलाई गम्भीर असर परेको अध्ययन विश्लेषण गरिएका हुन् । विगतका गल्ती सच्याएर अघि बढ्न निश्चित गरिएको नीतिलाई विस्थापित गरेर पुनः दोहनलाई प्रोत्साहन सामान्य गल्ती होइन, देउवाले विज्ञप्तिमार्फत भनेका छन्, यस्तो कार्य प्रकृतिविरुद्धको अपराध र देशको तराईमधेस क्षेत्रलाई भविष्यमा मरुभूमीकरण गर्ने गम्भीर षड्यन्त्र हो ।चुरे दोहनलाई मार्गप्रशस्त गर्न लिएको नीति गम्भीर अपराध भएकाले राष्ट्रका लागि दूरगामी घात हुने कदम फिर्ता लिन कांग्रेसले सरकारलाई चेतावनी दिएको छ । देउवाले पार्टीका तत्कालीन सभापति सुशील कोइरालाको नेतृत्वको सरकार छँदा राष्ट्रपति चुरेतराई मधेस संरक्षण समिति गठन गरेर चुरे दोहन रोकेर संरक्षण गर्न विकास समितिमार्फत विभिन्न मापदण्ड निर्धारण गरेको स्मरण गरेका छन् । सोही मापदण्ड र नीतिअन्तर्गत चुरे क्षेत्रमा ढुंगा, गिट्टी, बालुवा उत्खनन र निकासीमा रोक लगाएको उनको भनाइ छ । ढुंगा, गिट्टी र बालुवा निकासीको कार्यक्रम ल्याउनु खरानीको व्यापार गर्न घर जलाए जस्तोमात्रै हो, देउवाको भनाइ छ, देशले वर्षौंदेखि व्यापार घाटा बेहोरिरहेको छ तर त्यसलाई न्यून गर्न या सन्तुलनमा ल्याउन समग्र देशलाई नै दीर्घकालीन असर पर्ने कदम चाल्नु किमार्थ स्वीकार्य हुन सक्दैन र त्यो नै उचित विकल्प होइन ।माओवादी केन्द्रका अध्यक्ष पुष्पकमल दाहालले ढुंगा, गिट्टी र बालुवा निकासी गरेर व्यापार घाटा कम गर्ने सरकारको नीति राष्ट्र र जनविरोधी निर्णय भएको उल्लेख गरेका छन् । सरकारले बजेटमार्फत ल्याएको यो नीति कुर्सर् ीबचाउने र तराईलाई मरुभूमीकरण गर्ने योजनाको हिस्सा भएको उनको भनाइ छ । जनता समाजवादी पार्टर्कीा अध्यक्ष उपेन्द्र यादवले खानीजन्य ढुंगा, गिट्टी, बालुवा निर्यात वा निकासी गरी व्यापार घाटा कम गर्ने सरकारको नीति राष्ट्रघाती भएको उल्लेख गरेका छन् । उनले बुधबार प्रेस विज्ञप्ति जारी गर्दै सरकारको यो नीति वातावरणीय हिसाबले घातकसमेत रहेको ठहर गरेका छन् । यसले नकारात्मक पर्यावरणीय असर पार्नेछ जसको मूल्य तराई र मधेसमा बसोबास गर्ने जनताले चुकाउनुपर्नेछ, उनले विज्ञप्तिमा भनेका छन्, यसले चुरे विनाश गर्ने र तराईमधेसलाई मरुभूमीकरण गर्ने निश्चित छ । सरकारको नीतिले नवधनाढ्यदेखि व्यवसायीलाई फाइदा भए पनि यसबाट सबैभन्दा बढी प्रभाव चुरेको संवेदनशील क्षेत्रमा पर्ने र यसले तराई र मधेसमा ठूलो प्राकृतिक संकट आउने दाबी उनले गरेका छन् ।एमाले नेता एवं पूर्वप्रधानमन्त्री माधवकुमार नेपालले चुरे दोहन खुला गर्नु मुलुकको आधा जनसंख्यालाई भोकमरी, भूक्षय र डुबानमा पार्ने जनघाती योजना भन्दै आपत्ति प्रकट गरेका छन् । यस्तो देश हितविपरीतको र जनघाती निर्णय तत्काल सच्याउन माग गर्दछु, उनले जारी गरेको वक्तव्यमा छ, यो खुलमखुला तराईमधेस क्षेत्रलाई मरुभूमि बनाउने घोषणा हो । आधाभन्दा बढी नागरिकको बसोबास रहेको तराई क्षेत्रको जीवन र शिवालिक सभ्यता नै चुरे क्षेत्रमा निर्भर रहेको र त्यही चुरे मासेर ढुंगा, गिट्टी र बालुवा निर्यात गरी व्यापार घाटा कम गर्ने योजना गम्भीर भएको नेपालको ठहर छ । पूर्ववनमन्त्रीसमेत रहेका कांग्रेस नेता महेश आचार्यले सरकारको निर्णयले चुरे क्षेत्रमा अहिले जीवन गुजारिरहेका जनता मात्रै नभई आउने सन्ततिको भविष्यसमेत जोखिममा पार्ने काम भएको बताएका छन् । उनले प्रदेश सरकारका मुख्यमन्त्री र स्थानीय सरकार प्रमुखलाई सम्बोधन गर्दै जारी गरिएको विज्ञप्तिमा भनेका छन्, विज्ञको अनुभव र बाबुबाजेको अनुभव ज्ञानलाई समेत बेवास्ता गरी सरकारले गरेको यो निर्णय तत्काल फिर्ता गराउनु तराईमधेसका स्थानीय सरकार र प्रदेश सरकारको गम्भीर जिम्मेवारी भएको छ ।"
ब्ल्याक फंगसप्रति सतर्क रहौं,"कोरोना भाइरस संक्रमणको संकटले सताइरहेका बेला मुलुकमा ब्ल्याक फंगसको नामले चिनिने म्युकोमाइकोसिस रोगका बिरामीसमेत देखिन थालेका छन् । आँखा, नाकलगायत अनुहारमा गम्भीर हानि पुर्याउने र ज्यानैसमेत लिन सक्ने भएकाले नेपालीमा कालो ढुसी भनिने यो रोगबारे बेलैमा सतर्क रहन आवश्यक छ । खासगरी कोरोना निको भइसकेका मधुमेहपीडित र रोग प्रतिरोधक क्षमता कम भएकाहरू यो ढुसीको आक्रमणमा पर्ने गरेका छन् । पछिल्लो समय भारतलाई यो समस्याले निकै गाँजिरहेको र नेपालमा पनि बिरामीको ज्यानै जान थालिसकेकाले सम्बन्धित सरकारी निकायहरूले यसको प्रतिकार्यका निम्ति यथाशीघ्र पर्याप्त तयारी गर्नुपर्छ । र, सोहीअनुरूप जनसचेतना वृद्धिमा पनि ध्यान दिइनुपर्छ । ब्ल्यांक फंगसले धेरैलाई सताउन नपाउँदै सरकारले आवश्यक सावधानी अपनाएर र औषधि जोहो गरेर यसबाट हुन सक्ने अप्रिय क्षति रोक्ने पहल गर्नुपर्छ । अहिलेसम्म थाहा भएअनुसार मुलुकमा ब्ल्याक फंगसबाट कम्तीमा ३ जनाको मृत्यु भैसकेको छ भने १० जनाभन्दा बढी यसबाट पीडित छन् । यो रोग लागेकामध्ये केहीको दृष्टिसमेत गुमेको छ । त्यसैले बेलैमा उचित ध्यान दिइएन भने यसले गम्भीर क्षति पुर्याउन सक्ने तथ्यप्रति सबैले हेक्का राख्नुपर्छ । नेपालमा यतिखेर यो रोगविरुद्ध उपयोग हुने औषधि एम्फोटेरिसिनबी को अभाव छ । यसको पर्याप्त मात्रामा जोहो गर्न चिकित्सकहरूले सरकारलाई सुझाव दिइसकेका छन् । बिरामीलाई ४ देखि ८ सातासम्म यो औषधि दिनुपर्छ र एक जनालाई यो सयदेखि एक सय २० भाइलसम्म आवश्यक पर्न सक्छ । तसर्थ, सम्बद्ध निकायले अविलम्ब यसको व्यवस्था गर्न आवश्यक छ । अहिले वीरगन्जजस्ता सीमावर्ती सहरमा फाट्टफुट्ट यसका बिरामी भेटिँदासमेत औषधि अभावमा चिकित्सकले उनीहरूलाई पटना र लखनउ पठाउनुपरेको छ । यही परिस्थिति सधैं रहिरहनु हुँदैन । काठमाडौंमा पनि यसको बिरामी भेटिइसकेकाले सरकार सम्पूर्ण रूपमा तयारी अवस्थामा रहनुपर्छ । यसको औषधि तुलनात्मक रूपमा महँगो भएकाले पनि सरकार यसमा बढी नै संवेदनशील बन्नुपर्छ । र, कोभिड निको भइसकेको एक डेढ महिनासम्ममा पनि यो समस्या देखिन सक्ने भएकाले यसबारे सम्बन्धित सबै उच्च सतर्क रहनुपर्छ ।ब्ल्याक फंगसले नाक, आँखा र अनुहारमा आक्रमण गर्नुका अतिरिक्त मस्तिष्कमा समेत क्षति पुर्याउन सक्छ । यो रोग लागेकालाई ज्वरो आउने, टाउको दुख्ने, नाक बन्द हुने, नाकबाट रगत बग्ने, पिनास दुख्ने, अनुहार सुन्निने, आँखाको ढकनी सुनिनेझुक्ने, आँखाले धमिलो देख्ने, दाँत दुख्नेहल्लिनेजस्ता लक्षण देखिन्छन् । त्यसैले यस्ता लक्षण देखिने बिरामी तुरुन्त अस्पताल पुग्नुपर्छ ।ब्ल्याक फंगस कुनै नयाँ रोग भने होइन, केवल यो बेला अलि बढी मात्रामा देखिएको हो । कोरोना निको भैसकेका तर प्रतिरोधी क्षमता कमजोर भएका, मधुमेहका रोगी र कोभिड लाग्दा अक्सिजनको मात्रा कम हुँदा स्टेरोइडजस्ता औषधि उपयोग गरेका बिरामीहरूलाई यो ढुसीले आक्रमण गर्न सकेको हो । बढी मात्रामा ४५ देखि ६५ वर्ष उमेर समूहमा यो समस्या देखिएको छ । त्यही भएर, कोभिड बिरामीले जथाभावी स्टेरोइड र एन्टिबायोटिक प्रयोग गर्नु हुँदैन, स्वास्थ्यकर्मीको सल्लाहमा मात्रै औषधि प्रयोग गर्नुपर्छ । यो रोगबाट जोगिन जोखिमपूर्ण समूहमा रहेकाहरू विशेष होसियार रहनुपर्छ । चिकित्सकहरूका अनुसार आइसोलेसनमा बस्दा यसबाट बच्न विभिन्न उपाय अपनाउन सकिन्छ । बिरामीले सफा र सुक्खा मास्क प्रयोग गर्ने, डिस्पोजेबल मास्क पुनः प्रयोग नगर्ने, नियमित रूपमा हात धुने वा स्यानिटाइजर प्रयोग गर्ने, सरसफाइमा ध्यान दिने गर्नुपर्छ । साथै, धेरै धूलो भएको र ओसिलो ठाउँमा बस्नु पनि हुँदैन । मधुमेह भएका बिरामीले सुगर नियन्त्रणमा राख्नु पनि उत्तिकै आवश्यक छ । अंग प्रत्यारोपण गरेकालगायत गम्भीर प्रकृतिका बिरामीमा पनि यो समस्या पाइएकाले उनीहरू पनि सतर्क रहनुपर्छ ।यस अतिरिक्त, अस्पताल तथा उपचारमा संलग्न स्वास्थ्यकर्मीहरूले पनि ब्ल्याक फंगसको जोखिमबारे सावधानी अपनाउनुपर्छ । कोभिड बिरामीको उपचार गर्दा प्रयोग गर्ने सरसामग्रीलगायतको स्वच्छता र सरसफाइमा विशेष ध्यान दिनुपर्छ । सबैभन्दा महत्त्वपूर्ण कुरा त, अवस्था गम्भीर नहुँदै उपचार हुन सक्यो भने यो रोग निको हुन सक्छ । ढिलो गरेमा कुनै अंगमा स्थायी क्षति हुने मात्र होइन, ज्यानै जाने पनि सम्भावना हुन्छ । त्यसैले यो रोगको शंका लागेमा बिरामीले तत्काल उपचार गराउनुपर्छ । र, सरकारले पनि ब्ल्याक फंगसबारे जनचेतना अभिवृद्धि गर्नुका साथै यसको उपचारका निम्ति जोखिम भएका क्षेत्रहरूमा अस्पतालहरूलाई तयारी अवस्थामा राख्नुपर्छ ।"
माधव पक्षको ढुलमुल,"नेकपा एमालेको संस्थापक र पन्ध्र वर्ष पार्टीको नेतृत्व गरेका नेता भए पनि माधवकुमार नेपालको निर्णय क्षमता निकै कमजोर रहेछ भन्ने पछिल्ला छ महिनाको राजनीतिक घटनाक्रमले देखाएको छ । यो अवधिमा केपी शर्मा ओलीले आफूलाई फनफनी घुमाएको छनक नेपालले पाएनन् । जब ओलीलाई सहयोगको खाँचो पर्छ, तब वार्ताको बहानामा सहमति नजिक पुगेजस्तो गरेर नेपाल पक्षलाई थचक्क बस्न बाध्य पारिदिन्छन् । नेपाल पक्ष अब आफ्नो माग पूरा हुने भो क्यारे, भनेर फुरुक्क पर्छन् । ओलीले आफ्नो दुनो अलिकति सोझियो भने, फेरि सराप्न थाल्छन्, उनै नेपाललाई । गएको पुस ५ देखि ओलीविरुद्ध मैदानमै उत्रिएका नेपालले धेरै पटक पार्टी फुटाउने धम्की दिइसकेका छन्, कहिले आफू र आफ्ना पक्षका सांसदहरूको राजीनामा खल्तीमा बोकेर हिँडेको छु भन्छन्, त कहिले नयाँ पार्टी दर्ता गर्न निर्वाचन आयोगमा जाने घुर्की लाउँछन् । तर, पटकपटक उनी यस्ता भनाइ, घुर्कीबाट पछाडि हटिरहेका हुन्छन् । यसबाट नेपालले आफ्नो भाग यसरी नै खोज्दा रहेछन् भन्ने बुझिन्छ । नेपालकै कारण राजनीति जटिल बन्दै गएको छ । वैशाख ३० मा नेपाली कांग्रेस, माओवादी केन्द्र र जसपाको उपेन्द्रबाबुराम पक्षलाई माधव नेपालले धोका दिएकाले मुलुकले आजको परिस्थति भोग्नुपर्यो । ओलीलाई विपक्षी गठबन्धन असफल बनाउनु थियो, त्यसैले उक्त दिन नेपाललाई दिनभरि चपली हाइटमा लगेर भुलाइदिए । आखिर उक्त बसाइबाट पनि एमाले एकाताले पूर्णता पाउन सकेन । ओली जतिका चतुर नेता देशले यस अगि कहिले देख्यो न त भोलिका दिनमै देख्नेछ । ओलीको चतुर्याइँले न संविधान देख्यो, न त पार्टीको विधि विधान नै । ओली निर्लज्जताका साथ असंवैधानिक कार्यमा गरिरहेका छन्, उनलाई तह लागाउने एक मात्र उपाय नेपालसहितको विपक्षी गठबन्धन एक ठाउँमा उभिनु हो । तर, नेपालको ढुलमुले पाराले अझै मुलुकले निकास पाउने हो कि होइन भन्ने छिटै टुंगो लाग्ने देखिएको छैन । केही दिनअघि नयाँ दल दर्ताका लागि निर्वाचन आयोगमा जान ठिक्क परेका नेपाल पुनः पार्टी एकताको पक्षमा भन्दै वार्तालाई अगाडि बढाउन लागिपरेका छन् । यदि एमालेको वार्ता मिलापतिर गयो भने सर्वोच्च अदालतमा नेपालसहित उनी पक्षका नेताले शेरबहादुर देउवालाई प्रधानमन्त्री बनाउन हस्ताक्षरसहित परेको मुद्दा के होला ? पटकपटकको घुर्की र वार्ताले के बुझिन्छ भने, नेपालमा नयाँ पार्टी खोलेर राजनीति गर्ने दह्रो मुटु रैनछ । सुजन देवकोटा, पालुङ्टार४, गोरखाखोप योजनाको अभाव साढे १३ लाखले कोभिसिल्डको दोस्रो मात्रा नपाउने जोखिम समाचारले नागारिकलाई निकै दुःखी बनाएको छ । सरकारले दोस्रो मात्राको खोप समयमै लगाउने प्रस्ट योजनाबिनै पहिलो मात्रा लगाएको देखियो । यदि कुनै योजना थिएन भने, पहिलो मात्रा किन लगाएको ? सरकारको गैरजिम्मेवारपूर्ण व्यवहारले गर्दा आज ज्येष्ठ नागारिकहरू जोखिममा पर्दै छन् । प्रधानमन्त्री केपी शर्मा ओलीले ३ महिनाभित्र सबै नेपालीलाई खोप लगाइसक्ने सावर्जनिक प्रतिबद्धता जाहेर गरेको धेरै भएको छैन । आफैंले बोलेका पूरा गर्न नसक्ने उनले पटकपटक गैरजिम्मेवार कार्यहरू दोहोर्याइरहेका छन् । पूरा गर्न नसकिने कुरा बोलेर सस्तो लोकप्रियतामा रमाउने ओलीको विशेषतै भएको छ । भीडबाट आउने तालीका लोभले मुखमा आएको जे पनि बोलिदिनाले आज जनताका मनबाट ओली बाहिरिने क्रममा छन् । कुन भीडमा के बोले, मैले बोलेको पूरा भयो कि भएन हेक्का ओलीलाई हुने भएको भए, कोभिसिल्डको दोस्रो मात्रा एक महिनाअघि आइसक्थ्यो । नसकिने भो, प्रयास जारी छ भनेर सरकार कति सजिलै भन्न सकेको ? दुवै मात्रा लगाएपछि मात्र खोपले काम गर्ने विज्ञहरूको भनाइप्रति ओली बेखबर रहे । यसरी जनतालाई जोखिममा धकेलेर गरेको राजनीति विफल हुने पक्का छ । सरकारसँग कहाँबाट कति खोप ल्याउने ? कुन कम्पनीको खोप पर्याप्त मात्रामा सबैलाई पुर्याउन सकिने ठोस आधारहरू के के हुन् ? खोप खरिदका लागि उच्च तहमा कसरी पहल गर्ने ? दुर्तमार्गबाट खोप कसरी उपलब्ध गराउने ? आफूसँगको पुँजी र जनताको आवश्यकतालाई कसरी मिलाउन सकिन्छ ? समयमा खोप उपलब्ध हुन सकेन भने विकल्प के हुन सक्छ ? यस्ता प्रश्नमा सरकारी निकाय घोत्लिएको देखिएन । संक्रमणबाट विकसित भनिएका राष्ट्रहरू पनि प्रभावित भएकाले, उनीहरूको खोप निर्यात गर्ने आधारहरू केलाउन जरुरी थियो कि थिएन ? दोस्रो मात्राको खोप उपलब्ध नहुने अवस्थाको विश्लेषण पहिल्यै हुन्थ्यो भने, पाँच लाखलाई मात्र पहिलो मात्रा दिइन्थ्यो होला । यसो गर्दा कम से कम पाँच लाख नागरिकले त पूर्ण मात्रा पाउँथे । त्यति बेला खोप लगाएँ भनेर जस लिने हतारोमा दोस्रो मात्र ल्याउने प्रस्ट योजना नहुँदानहुँदै आमनागरिकलाई खोप लगाइयो, अनि अहिले आएर दोस्रो मात्रा दिन नसकिने भो रे, योजस्तो लज्जास्पद अरू के हुन सक्छ ? गोविन्द विक, बूढानीलकण्ठ१२, काठमाडौं"
सम्भावनाको अकल्पनीय अस्त,"नेपाल बन्द, तोडफोड, ढुंगामुढा र टायर बाल्नु राजनीतिक दलको नियमित गतिविधि थियो । हाम्रा अधिकांश युवा नेताले आन्दोलनको नाममा आफ्नै सडकका रेलिङ भाँचेका छन्, बन्दको अवज्ञा गरेको भन्दै नागरिकका मोटरसाइकल र ट्याक्सी जलाएका छन् । अहिले पनि तिनलाई योग्यता या योगदान सोध्नुभो भने, सगर्व पुलिसलाई ढुंगा हान्दै गरेको फोटो देखाउनेछन् । अझ रगत बग्दै गरेको अनुहार पत्रिकामा छापिएको भए त तिनलाई यो जिन्दगीका लागि योग्यता पुग्यो ! मैले ढुंगा नबिसाउँदै विवेकशील नेपालीका नाममा केही युवा नेपाल खुला छ भन्ने प्लेकार्ड बोकेर सभ्य र भद्र रूपमा सडकमा देखिन थालेका थिए । सानो जत्था, हातमा इँटा र पत्थरको साटो प्लेकार्ड अनि चक्काजामको साटो सडकपेटीको प्रदर्शन ! हामी देख्नेलाई मजाक लाग्थ्यो । लाग्थ्यो, अरू सबै बन्द होला तर नेपाल बन्द भन्ने कहिल्यै बन्द हुँदैन । तर, बत्ती जति सानो भए पनि अँध्यारोभन्दा बलियो नै हुने रहेछ ! बिस्तारै तिनको स्वर बलियो बन्दै गयो, सुनिने बन्दै गयो र राजनीतिले आफूलाई नबदली सुख पाएन । मजस्ता कट्टर पुरातन पार्टीवादीमा पनि नेपाल बन्द अपराध हो र विरोधका नाममा सडकमा टायर बाल्नु जनस्वास्थ्यप्रति गम्भीर खेलबाड हो भन्ने चेत जाग्दै गयो र यो रोग अन्ततः निर्मूलजस्तै भयो । यसले देशको अर्थतन्त्रदेखि मजदुरको गाँससम्म कति मद्दत गरेको होला, त्यसको हिसाब मसँग छैन । तर, आज बन्दुक नबोकी क्रान्ति हुन्न भन्ने माओवादी नेता पुष्पकमल दाहाल र दशकभन्दा बढी एमाले हाकेका माधव नेपालसमेत विवेकशीलकै सिको गर्दै हामी यहाँ छौं भन्ने प्लेकार्ड बोकेर सडकमा आएको देख्दा राजनीतिको अलिकति भए पनि शुद्धीकरण त भएकै होजस्तो लाग्छ । आज त्यही विवेकशीलले देखाएको वैकल्पिक राजनीतिको सम्भावना पछ्याउँदै नयाँ दलहरू जन्मेका छन् । राजनीतिलाई बदल्न सकिन्छ र बदल्नुपर्छ भन्ने त्यो अठोट लिएर अव्यवस्थासँग लड्न तम्सिएका उज्ज्वल थापा आज हामीमाझ रहेनन् भन्ने खबरले मन बेसरी घोचेको छ । नारायण गाउँले, बेलायत"
राजनीतिक प्रणालीमाथि दक्षिणपन्थी घात,"ओलीको घातप्रधानमन्त्री ओलीको सर्वसत्तावादी शासक बन्ने लालसा र मोदीको हिन्दुराष्ट्रको आकांक्षाको तगारो ठानिएको छ नेपालको संसद् र संविधानलाई । ओली बीजेपी, आरएसएस र मोदीलाई खुसी पार्न राज्यकोष मासेर पशुपतिमा जलहरी, ठोरीमा राम मन्दिर स्थापना गर्ने अभियानमा छन् । राम मन्दिर बनाउन गरिएको बजेट विनियोजन ओलीले आफूलाई बीजेपीकरण गर्ने प्रक्रियाको भाग हो । ओली यति बेला बीजेपी, विश्व हिन्दु परिषद् र संघहरूलाई खुसी पार्ने मामिलामा पूर्वराजा ज्ञानेन्द्रसँग भित्री रूपमा प्रतिस्पर्धा गरिरहेका छन् ।नेपालको शासकीय व्यवस्थालाई नै धरापमा पार्न मोदीले हिन्दुवादी अभियान चलाएपछि अहिले भारतका धर्मनिरपेक्षता पक्षधरहरूमा खलबली मच्चिएको छ । त्यति मात्र होइन, हिन्दुराष्ट्रको मिसन पूरा गर्न ओली नभए ज्ञानेन्द्र विकल्प हुने हठ सुरु भएपछि झन् त्रास फैलिएको छ । महामारीको समयमा ज्ञानेन्द्रलाई हरिद्वार लगेर कूटनीतिक मूल्यमान्यताविपरीत महाराजाधिराजमहारानी को आसन ग्रहण गराउन थालेपछि मोदीको नेपाल योजना छरपस्ट हुन पुग्यो । नेपालमा मोदीका कारण धर्मनिरपेक्षता, लोकतन्त्र र सामाजिक न्याय मर्दा अन्ततः भारतमा पनि बाँच्दैन भन्ने कुरा नबुझ्ने सेक्युलर भारतीय कमै होलान् । भारतको परराष्ट्र मन्त्रालयले २६ मे २०२१ मा संसद् विघटनको घटनामाथि प्रतिक्रिया जनाउँदै नेपालको आन्तरिक मामिला भनेर थाहा नपाएजस्तो गर्यो । यो नेपालको आन्तरिक मामिला भएकाले उसको घरेलु फ्रेमवर्कभित्र र प्रजातान्त्रिक प्रक्रियाबाट समाधान गर्नुपर्छ भन्यो । तर महन्थ ठाकुर र राजेन्द्र महतो, ज्ञानेन्द्र शाह र कमल थापाहरूको राजनीतिक सलबलाहट हेर्दा केही पाक्दै छ भनेर अन्दाज गर्न गाह्रो छैन । नेपाली मिडिया मात्र होइन, यी कुरा भारतीय सञ्चारमाध्यममा छापिएका सम्पादकीय तथा आलेखहरू पढ्दा पनि थाहा लाग्छ ।अफगानिस्तान, इराक, सिरिया होऊन् या गाजापट्टी, छिमेक अस्थिर हुँदा त्यसको बाछिटाबाट ठूलाभन्दा ठूला मुलुकहरू पनि कसरी प्रभावित हुन्छन् भन्ने संसारमै लामो अनुभव छ । छिमेकको अस्थिरताले कुनै पनि छिमेकीलाई विकास र स्थिरता दिँदैन । झन्डै १८ सय किलोमिटर लामो खुला सिमाना भएको नेपाल अस्थिर हुँदा भारतमा पर्ने प्रभाव भारतीय बुद्धिजीवी र कूटनीतिज्ञलाई थाहा छैन भन्न मिल्दैन । हरेक प्रतिगमनका विरुद्ध स्थानीय विद्रोह अनिवार्य सर्त हुन्छ । सत्तरी वर्षदेखि प्रजातन्त्र र आर्थिक स्वतन्त्रताको लडाइँ लड्दै आएका नेपालीले कुनै पनि खाले सर्वसत्तावाद स्विकार्दैनन् भन्ने तिनले बुझेका छन् । भलै ओली, मोदी र ज्ञानेन्द्रहरूले बुझ पचाऊन् या कम आँकून् ।"
चुरेलाई मृत्युदण्ड अर्थात्,"संघीय सरकारले आर्थिक वर्ष २०७८७९ को बजेटमा ढुंगा, गिट्टी, बालुवा निकासी खोल्ने घोषणा गरेपछि, यसले चुरे क्षेत्रलाई मृत्युदण्ड दिएसरहको बुझाइ आमजनमा फैलिँदै छ । चुरे क्षेत्र हिमालयको उत्पत्तिका क्रममा निर्माण भएको हो । चुरेलाई नेपालका पहाडहरूमध्ये सबैभन्दा कान्छो पहाड भनिन्छ । भौगोलिक तथा सामाजिक रूपमा चुरे क्षेत्र तराई र महाभारतको सन्धि क्षेत्र हो । अधिकांश ठाउँमा तराई सकिएर उठेको पहिलो तथा महाभारतबाट ओर्लिंदा अन्तिम पहाडका रूपमा चुरे रहेको छ । दुवैलाई जोडे पनि केही स्थानमा महाभारत पर्वत शृंखला भित्री मधेस तथा दुनसँग जोडिएको छ । चुरेको भूगोलले आफ्नो वरिपरि बसोबास गर्ने तथा तल समथरका जनतामाथि पनि प्रभाव पार्छ ।चुरेको जलाधार तराईको पानीको प्रमुख स्रोत हो । तराईको भूमिगत जलस्रोतको तहलाई निरन्तरता दिन, कृषि उत्पादनमा सहयोग पुर्याउन र दून, भावर तथा तराई भूभागलाई बाढीबाट बचाउन चुरेले अत्यन्त महत्त्वपूर्ण भूमिका निर्वाह गर्दै आएको छ । त्यसैले त चुरे, भावर क्षेत्रलाई मधेसका लागि पानी जम्मा गर्ने प्राकृतिक भाँडो भनिन्छ । सन्धि क्षेत्र र उचाइमा निकै भिन्नता रहनुका साथै तराई तथा महाभारतका विशेषताहरूको सम्मिश्रण पाइने हुनाले चुरे क्षेत्र जैविक विविधतामा वैभवशाली छ । हिमालीपहाडी क्षेत्रबाट तराईतर्फ जाने नदीहरू यसै क्षेत्र भई बग्ने हुँदा प्राकृतिक रूपमा यो क्षेत्र अत्यन्त संवेदनशील छ । अर्थमन्त्रीले बजेटको बुँदा नं १९९ पढ्नेबित्तिकै चुरे दोहनको चिन्ता चारैतिर फैलिनु जायज हो । यसले चुरेको प्रकृतिबारे सरकारी पक्षले आँखा चिम्लेको प्रस्टिन्छ । चुरेलाई मृत्युदण्ड दिइँदा जैविक विविधतासमेत मासिन्छ ।चुरे आफैं बोल्न सक्दैन, ऊ स्वयंमा मुक छ तर त्यसको उपयोगिताले आफैंमा अनेकौं कुरा सम्प्रेषण गरिरहेको हुन्छ । चुरे पहाड भूजैविक, भौगर्भिक आदि दृष्टिले कमलो, संवेदनशील, वातावरण तथा वनवनस्पतिको भण्डार रहिआएको छ, जसको पछिल्ला केही दशकदेखि तीव्र दोहन भइरहेको छ । कतिपय कोणबाट पञ्चायती व्यवस्थामा नेपालको वन मासियो भनिन्छ तर बहुदलीय व्यवस्थामा तीन दशकमै चुरेमाथि बेपत्ता आक्रमण भएको छ, र त्यो राज्यकै संरक्षणमा भइरहेको छ । वन वा चुरे जोगाउने संघर्ष पहिलेको भन्दा बढी कठिन भइरहेको छ, किनभने यस्ता कार्यलाई विकास वा समृद्धिका नाम दिने सरकारी छलछाम बाक्लिएको छ । सत्तारूढ दलका भक्तहरूले यस्तो विकाससमृद्धि का उपक्रमहरूको जयगान गाउँछन् नै, अहिले पनि यही परम्परा दोहोरिएको छ ।चुरेका लागि कसले बोल्ने ? पहाड कि मधेसले ? चुरे मूल पहाड र मधेसको परिधिमा पर्ने हुनाले दुवैतिरबाट उपेक्षित छ । पहाडवासी ठान्छन् चुरेमाथिको संकटबारे मधेसले सोच्ने हो । यता, बहुसंख्यक तराईवासी चुरेको भौगोलिक स्थिति र बनावट हेरेर यो आफ्नो सरोकार नभएको मान्छ । यसरी चुरे अभिभावकविहीन हुन पुगेको छ । बिचौलिया सत्ताले यो कुरा मिहिन ढंगले बुझेको छ । त्यसैले यो वा त्यो निहुँमा चुरेका स्रोतमाथि नजर राखेका आन्तरिक वा बाह्य सिकारीहरू उपयुक्त समय कुरिरहेका हुन्छन्, मौका पाउनासाथ छोपी पनि हाल्छन् । लोकतान्त्रिक राजनीतिले मृत्युतर्फ धकेल्ने शक्तिहरूको खिलाफ मुक बहुमतलाई संगठित गरेर निर्णायक हस्तक्षेप गर्नुपर्ने हो, तर त्यस्तो भइरहेको छैन । नेपालको राजनीति आफ्नो भौगोलिक विशेषता, त्यसको सामर्थ्य र अन्तरभौगोलिक निर्भरताबाट परिचित छैन । जब परिचित नै छैन भने, त्यसका लागि संवेदनशीलता उत्पन्न हुने कुरै भएन । चुरेको संकट भूगोलविशेषको मात्र विपत् होइन । विकास र पर्यावरणमा सन्तुलन राख्नुपर्छ कि पर्दैन, व्यापार वृद्धिलाई विकासको लक्ष्य मान्ने कि नमान्ने, थाकेको चुरेलाई अब विश्राम दिने कि नदिनेजस्ता आधारभूत सवालबारे चुरेअनभिज्ञहरूले केही गर्नै सक्दैनन् । यस्तोमा सरकारले ढुंगागिट्टीको निकासीमा मुलुकको समृद्धि देख्न थाले भने स्वभावतः राजनीतिक क्षेत्र चूँ सम्म गर्दैन । अहिलेका प्रमुख राजनीतिक दलहरू विगतमा सरकारमा कुनै न कुनै बेला थिए नै, त्यसबखत सबै चुरे चौपट्ट गर्ने मतियार देखिए । खड्गप्रसाद शर्मा ओली सरकारलाई एकाएक दिव्य दृष्टि पलाएको होइन, एउटा खास राजनीतिक वृत्तले ढुंगाबालुवा कूटनीति वा ढुंगाबालुवा अर्थतन्त्र बारे निकै पहिलेदेखि जनमत बनाउँदै आएको थियो, त्यसको कार्यान्वयन अवधारणा अहिलेको बजेटमार्फत अभिव्यक्त भयो । सरकारी पक्षबाट निगरानीको अभाव पहिला पनि देखिएकै हो । यसैले अहिलेका अर्थमन्त्रीले जे तर्क दिए पनि ढुंगा र गिट्टीको निकासी खोल्नु भनेको चुरे सक्नु नै हो । विगतमा क्रसर उद्योगहरूको ताण्डव देखिएकै थियो । कस्तोसम्म भयो भने, टिपर व्यवसायमा बैंकहरूले ठूलो लगानी गरे, जसका कारण चुरेनदी क्षेत्रमा नियन्त्रित उत्खनन गर्न दिनुपर्छ भनेर भयानक पैरवी भयो । परिणामस्वरूप चुरेका विभिन्न हिस्सामा दोहन भइरह्यो । चुरेको संवेदनशीलतालाई सम्बोधन गर्न सक्ने नीति र त्यसको कार्यान्वयनको अभाव भयो । राजस्व वृद्धिभन्दा पनि यसले व्यक्ति वा संगठित समूहलाई बढी लाभ पुर्यायो । आपसमा जेलिएका यस्ता थुप्रै पक्ष र प्रक्रियाहरूको लेखाजोखा गर्नु आवश्यक छ । चुरेलाई राष्ट्रिय लुटको ढुकुटी बनाइयो । अधिकारवादी संगठन र आन्दोलनले यी कुरा जनसामान्यमा बुझाउन सकेनन् । अहिले समस्या धेरै जटिल भइसकेको छ ।चुरेको यति विघ्न दोहन हुनुमा, यो मात्रै कारण हो भनेर किटानी दोष दिन मिल्दैन, सबै आआफ्नो ठाउँमा दोषका भागीदार छन् । मुलुक संघीय ढाँचामा गइसकेपछि चुरे छलफल, विवाद र लेनदेनको विषय बन्ला भन्ने एक खालको बुझाइ थियो तर त्यस्तो केही भएन । बहुतहका सरकारमध्ये, जसले जहाँ पायो त्यहीँ लुट मच्चायो । चुरेसँग मानिसको के साइनो छ ? कसरी चुरे दुःखसुखको आधार बन्यो ? चुरे मासिँदा कति जनसंख्याको जीवन संकटमा पर्छ ? चुरे राजनीतिक मुद्दा किन बन्न सकेन ? तराईमा मरुभूमीकरण फैलिन थाल्दा हुन सक्ने सामूहिक पलायनबारे कसले सोच्दै छ ? चुरेको माटो चुरेलाई, सफा पानी सबैलाई उद्घोषमाथि कसले जवाफदेही निर्वाहन गर्दै छ ? चुरेमाथि मृत्युदण्डको हुकुम जारी गर्दा कमसेकम यी जिज्ञासाहरू यसबाट प्रभावित बासिन्दालाई सोधे हुन्थ्यो नि !प्रथम राष्ट्रपतिको आग्रहमा चुरे संरक्षण गर्न राष्ट्रपतिको नामै जोडेर संरचना खडा गरियो, त्यसले थोरबहुत चुरेको मौनतालाई भंग गर्यो पनि । चुरे त्यतिखेर राष्ट्रिय विमर्शमा पनि आयो । यतिखेर बजेटमार्फत त्यत्रो राजकीय व्यापारको सपना बेच्न थालिँदा, आफ्नो संस्थाको नाम जोडिएको संरक्षणको अभीष्टमाथि वज्र प्रहार हुँदासमेत राष्ट्रपति मौन बस्नु दुःखद छ । चुरेसम्बद्ध फाइदा र खतराहरूको असमान वितरणलाई रोक्नु र प्रत्येक व्यक्तिको बाँच्न पाउने अधिकारलाई सुनिश्चित गर्नु चुरेसँग जोडिएको वातावरणीय न्यायको अवधारणा हो । मुलुकको कुनै हिस्साको भूबनोटमा हेरफेर भयो भने, फेरि त्यसलाई साविककै अवस्थामा फर्काउन सकिँदैन तर त्यसको पीडाअसर पुस्तौंसम्म रहिरहन्छ । शक्तिवरिपरि रहनेहरू यहाँका स्रोतहरूको अत्यधिक दोहन गर्न तल्लीन छन्, त्यसको व्यवस्थापनमा भने उदासीन ।चुरेको व्यापार राष्ट्रिय भूगोलको व्यापार हो । यो लहडमा प्रतिनिधिसभा विघटन गरेजस्तो होइन, यसबारे संसद्मा व्यापक बहुकोणीय विमर्श हुनुपर्थ्यो तर यो अवधारणा सरकारले जनप्रतिनिधि संस्था नभएको बेला ल्याएको छ । यत्रो, राष्ट्रिय जीवनमरणसँग जोडिएको विषयमाथि खेलबाड गर्दै संघीय सरकार कुन शक्तिलाई रिझाउन खोजिरहेको छ ? यो निर्णय कार्यान्वयन तहमा आयो भने, यसले नयाँ खालको द्वन्द्व जन्माउँछ र त्यसको जिम्मेवार यो सरकार हुनेछ । अहिले सरकारमाथि आमनागरिकको भरोसा क्षयीकरण भइरहेको छ । यस्तोमा नीति तथा कार्यक्रममा समेत कुनै संकेत नदिई यस्तो विरोधाभासयुक्त प्रस्ताव आउनुले सरकारमाथि आशंका जन्माएको छ ।चुरे नेपालको धमनी हो, यसको प्राकृतिक चरित्र बुझेर नै संरक्षण र आर्जनको सोच ल्याइनुपर्छ अनि यसको सन्तुलनमा समेत ध्यान दिनुपर्छ । चुरे मासियो भने, यस क्षेत्रको कृषि, आजीविका, संस्कृति, पारम्परिक ज्ञान, बसोबास सबै संकटमा पर्छ । अहिलेका लागि केही समय चुरेलाई शान्त छाडौं, त्यहाँ संरक्षणका बहुपक्षीय यत्नहरू गरौं । चुरेलाई कमसेकम एक दशकका लागि शान्ति क्षेत्र घोषणा गरौं, तत्पश्चात् चुरेको समस्यालाई संरक्षणको एक्लो आँखाले हेरी यसभित्रका अनेक जटिलतालाई उपेक्षा गर्न बन्द गरौं । यससँग गाँसिएका मुद्दाहरूको पहिचान गरी सरकारी पहलहरूमा रहेको विरोधाभासलाई निफन्न जरुरी छ । अहिले मुलुकको आन्तरिक राजनीतिक नक्सा सात भागमा बाँडिए पनि, चुरे सातै प्रदेशको साझा सरोकार हो । यसबारे अन्तरप्रदेश सहकार्य र सहचिन्तनको खाँचो छ । चुरेबारे साझा दृष्टिकोण निर्माणले नेपालको पुनर्निर्माण साँच्चिकै सुरु हुन सक्छ ।"
सय वर्षीया वृद्धा कोरोनामुक्त,"सिन्धुली (कास) सिन्धुली अस्पतालअन्तर्गतको कोभिड अस्पतालमा उपचाररत सय वर्षीया वृद्धा बुधबार कोरोना संक्रमणमुक्त भएर घर फर्किएकी छन् । कमलामाई नगरपालिका६ की इन्दिराकुमारी थापालाई ज्वरो, खोकी र दम बढेपछि साताअघि अस्पताल भर्ना गरिएको थियो । छोरी निर्मला थापाका अनुसार अस्पताल लगिएपछि गरिएको पीसीआर परीक्षणमा उनमा संक्रमण पुष्टि भएको थियो । पछिल्लो रिपोर्ट नेगेटिभ आएपछि उनलाई डिस्चार्ज गरिएको हो । सय वर्ष पुगेकी आमा संक्रमित भएपछि परिवारजन सबै आत्तिएका थियौं, अहिले निको भएर फर्किंदा हर्ष लागेको छ, निर्मलाले भनिन् । उनलाई अक्सिजन दिएर उपचार गरिएको थियो । अस्पताल विकास समितिका अध्यक्ष प्रह्लाद पोखरेलले आत्मबल दह्रो भएकाले सय वर्षीया वृद्धाले पनि कोरोनासँगको लडाइँ जितेकी बताए । उनका अनुसार संक्रमणमुक्त भएपछि गत साता पाँचमहिने शिशुलाई पनि अस्पतालबाट डिस्चार्ज गरिएको थियो । अक्सिजन लेभल अत्यन्तै कम भएको अवस्थामा ती शिशुलाई अस्पताल ल्याइएको थियो । अस्पताल इन्चार्ज अमृत कार्कीका अनुसार बालरोग विशेषज्ञको प्रत्यक्ष निगरानीमा उपचार गरिएपछि उनलाई निको भएको हो ।१० दिनअघि कमलामाई७ खेरेनीकी ८१ वर्षीया चन्द्रकुमारी खड्का पनि कोभिड अस्पतालमा उपचारपछि निको भएर फर्किएकी थिइन् । स्वास्थ्य कार्यालयका अनुसार दोस्रो लहरयता जिल्लामा कोरोनामुक्त भएर २ सय ८८ जना घर फर्किएका छन् । हाल संस्थागत आइसोलेसनमा २२ जना र होम आइसोलेसनमा १ हजार २ सय २२ जना संक्रमित छन् । २५ जनाको मृत्यु भएको छ ।"
स्वास्थ्य सावधानीले कैदीबन्दी सुरक्षित,हेटौंडा (कास) मकवानपुरको सहरी क्षेत्रमा कोरोना संक्रमितको संख्या घट्दै गएको छ तर ग्रामीण भेगमा संक्रमण कायमै छ । हजार जनाभन्दा बढी कैदीबन्दी रहेको भीमफेदीस्थित क्षेत्रीय कारागार भने अहिलेसम्म सुरक्षित छ । कारागारका जेलर नारायण पाण्डेले स्वास्थ्यका सबै मापदण्ड अपनाइएका कारण कैदीबन्दीलाई सुरक्षित राख्न सकिएको बताए । वैशाख १६ देखि कैदीबन्दीसँग भेटघाट बन्द गरिएको छ । बाहिरबाट ल्याइने थुनुवा वा फरार अभियुक्तलाई जेल प्रशासनले बनाएको क्वारेन्टाइनमा १४ दिन राखेर मात्र कारागारभित्र छिराउने गरिएको छ ।
चितवनमा निषेधाज्ञा थप,भरतपुर (कास) चितवनमा जेठ २७ सम्म निषेधाज्ञा कायम रहने भएको छ । प्रमुख जिल्ला अधिकारी प्रेमलाल लामिछानेले बुधबार जारी गरेको आदेशमा जिल्लामा कोरोना संक्रमणको जोखिममा उच्च रहेकोले जेठ २७ सम्मका लागि निषेधाज्ञा लम्ब्याइएको उल्लेख छ । कोरोनाको दोस्रो लहरमा संक्रमण तीव्र भएसँगै चितवनमा वैशाख १६ बाट निषेधाज्ञा लगाउन थालिएको हो ।
छुटका नाममा झूट,"(काठमाडौं)  निषेधाज्ञाका बेला सरकारले खाद्य व्यवस्था तथा व्यापार कम्पनी र साल्ट ट्रेडिङ कर्पोरेसनबाट बिक्री गर्ने खाद्यवस्तु र ग्यासमा २० प्रतिशत छुट दिने घोषणा गरे पनि तत्काल कार्यान्वयन नहुने देखिएको छ । लोकप्रिय हुन बिनातयारी अनि हचुवाको भरमा कार्यक्रम ल्याउँदा २० प्रतिशत छुट घोषणामा मात्रै सीमित हुने देखिएको हो ।गत शनिबार अर्थमन्त्री विष्णु पौडेलले बजेट भाषणमा निषेधाज्ञाका क्रममा दाल, चामल, चिनी, पिठो, गेडागुडी, तेल र ग्यासमा २० प्रतिशत छुट दिने घोषणा गरेका थिए । तर यस विषयबारे कर्मचारीलाई जानकारी नै छैन । कोभिडकालमा छुट दिनु आवश्यक हो, दिनु पनि पर्छ । तर त्यसका लागि छलफल भएन, खाद्य व्यवस्था तथा व्यापार कम्पनीका एक कर्मचारीले भने, हामीले बजेट भाषणबाट थाहा पायौं । छलफलबिनै घोषणा हुँदा समस्या भइरहेको छ । सरकारले २० प्रतिशत छुट घोषणा गरेपछि खाद्यान्न अर्डर गर्ने सर्वसाधारणले छुट माग्न थालेका छन् । तर साल्ट र खाद्यका कर्मचारीले तत्काल दिन नसक्ने जवाफ दिइरहेका छन् ।छुट मागेर उपभोक्ताले हैरान परेका छन् । छुट दिनेबारेको जानकारी हामीले पनि बजेटबाट थाहा पायौं । उद्योग वाणिज्य तथा आपूर्ति मन्त्रालयलाई पनि यसबारे थाहा थिएन । बजेटअघि सल्लाह पनि भएन, बजेट भाषणपछि पनि सल्लाह गरिएको छैन, साल्ट ट्रेडिङ कर्पोरेसनका नायब कार्यकारी अधिकृत कुमारराज राजभण्डारीले भने, आपूर्ति मन्त्रालयमा बुझ्दा पनि जानकारी छैन । यस्तो अवस्थामा छुट कसरी दिन सकिन्छ ? २० प्रतिशत छुट दिने निर्णयले हामीलाई अलमलमा पार्यो ।सर्वसाधारणलाई छुट दिनु उचित भए पनि वितरण प्रणाली, एक व्यक्तिलाई कति किलोसम्मको वस्तुमा छुट दिने भन्ने कार्ययोजना चाहिने साल्टले जनाएको छ । खाद्य व्यवस्था तथा व्यापार कम्पनीका प्रमुख कार्यकारी अधिकृत मोहनप्रकाश चन्दले पनि छुटबारे आधिकारिक पत्र नआउँदा कार्यान्वयनमा समस्या देखिएको प्रतिक्रिया दिए । बजेटबाट छुटको कुरा आयो । तर नियामक निकायले लिखित रूपमा केही भनेको छैन । छुट दिनेबारे आधिकारिक पत्र आउनुपर्यो, चन्दले भने, कुन मोडलमा सर्वसाधारणलाई छुट दिने, कसरी दिने भन्ने कुरा पनि निर्क्योल हुन्छ । त्यसका लागि स्रोत कहाँबाट दिने भन्ने पनि हुन्छ । कोभिडको दोस्रो लहर देखिएपछि सरकारले वैशाख १६ देखि उपत्यकामा निषेधाज्ञा जारी गरेको छ । जेठ १४ देखि एक साता २० गतेसम्म लगाइएको निषेधाज्ञा कडा बनाउँदै सरकारले खाद्यान्न पसल पनि बन्द गरेको छ ।होम डेलिभरी सेवामा रोक लगाइएको छ । यद्यपि नेपाल खाद्य व्यवस्था तथा व्यापार कम्पनी र साल्ट ट्रेडिङ कर्पोरेसनबाट मोबाइल गाडीमार्फत बिक्रीको व्यवस्था मिलाइएको दाबी गरिएको छ । सरकारी स्वामित्वको यो कम्पनीले जारी गरेको सूचनाअनुसार चक्रपथभित्र कम्पनीले नै डेलिभरी गर्ने व्यवस्था गरिएको छ । खाद्यले कम्तीमा २ हजारदेखि १५ हजार रुपैयाँको अर्डर गर्नुपर्ने भनेको छ । खाद्य र साल्टले चामल, नुन, तेल, दाल, पिठो, एसटीसी ग्यासलगायत बिक्री गरिरहेका छन् । यी वस्तुमा निषेधाज्ञाका क्रममा २० प्रतिशत छुट दिने अर्थमन्त्री पौडेलले बताएका थिए ।खाद्यान्नमा छुट कहिलेबाट दिने भन्ने पनि अन्योल देखिएको खाद्य कम्पनीकी प्रवक्ता शर्मिला न्यौपानेको भनाइ छ । उद्योग वाणिज्य तथा आपूर्ति मन्त्रालयबाट छुटको निर्देशन आएपछि मात्र छुट दिन सक्ने उनले बताइन् । २० प्रतिशत छुट तत्काल आएको कार्यक्रम हो । तालुक मन्त्रालयबाट छुटबारे निर्देशन आइसकेको छैन, उनले भनिन्, भुक्तानी प्रक्रियाबारे अर्थ मन्त्रालयबाट पनि निर्देशन आउनुपर्यो । गत वर्ष कोभिडमा पनि सरकारले १० प्रतिशत छुट दिएर खाद्यवस्तु बिक्री गर्न निर्देशन दिएको थियो । तर गत वर्ष छुटमा बिक्री गरिएको खाद्यान्नको पैसा रकम भुक्तानी भएको छैन । निर्देशनअनुसार गत वर्ष पनि छुट दिएका थियौं । तर साढे ३ करोड जति भुक्तानी हुन बाँकी नै छ, कम्पनीका एक अधिकारीले भने, अर्थले स्रोतको व्यवस्थापन नगरी छुट दिने घोषणा गरेको छ । २० प्रतिशत छुट भनेको ठूलो रकम हो । व्यायभार कसरी थेग्नु ?साल्टका राजभण्डारीको भनाइ पनि उस्तै छ । साल्टले दसैंतिहारमा सहुलियत दरमा खाद्यान्न बिक्री गरेको करिब ११ करोड रुपैयाँ भुक्तानी पाएको छैन । त्यसैले २० प्रतिशत छुट तत्काल दिन सक्ने सम्भावना नरहेको उनको भनाइ छ । तत्कालीन उद्योग वाणिज्य तथा आपूर्तिमन्त्री सुनीलबहादुर थापा मन्त्री हुँदादेखिको साढे ११ करोड रुपैयाँ पाएका छैनौं, राजभण्डारीले भने, दाल, चामलमा करिब ३ प्रतिशत पनि नाफा छैन । २० प्रतिशत छुट कसरी दिनु ? अहिलेको निर्णयले अलमल बनायो । हामी आफैं चकित छौं । छुटका विषयमा आपूर्ति मन्त्रालयले पत्र पठाएपछि मात्र कार्यान्वयन गर्न सकिने उनले जानकारी दिए । वाणिज्य तथा आपूर्ति सचिव दिनेश भट्टराईले भने बजेट भाषण सामान्यतया साउन १ बाट लागू हुने बताए । अहिले विशेष परिस्थिति भए पनि २० प्रतिशत छुटबारे अर्थ मन्त्रालयबाट पत्र आउनुपर्ने उनको भनाइ छ । अर्थबाट विस्तृत रूपमा खुलाएर पत्र आएको भए सजिलो हुन्थ्यो, कार्यान्वयन गर्न सजिलो हुन्थ्यो, उनले भने, अर्थको पत्र कुरेका छौं । यता अर्थ मन्त्रालयका सचिव शिशिरकुमार ढुंगानाले भने सरकारले गरेको प्रतिबद्धताअनुसार सर्वसाधारणले सुविधा पाउने प्रतिक्रिया दिए । २० प्रतिशत छुटको निर्णय कार्यान्वयन हुन्छ । विशेष परिस्थिति छ, बजेटमा आएपछि कार्यान्वयन भइहाल्छ, उनले भने ।"
किसानले पाएनन् बीउ र मल,"(रूपन्देहीकपिलवस्तु)  रूपन्देहीको तिलोत्तमा६ का दीपक भुर्तेल प्रत्येक दिन उठेपछि फोन गरेर बीउ र मलबारे सोधपुछ गर्छन् । जेठ दोस्रो साता पानी परेपछि एक बिघा खेतमा धान रोप्ने तयारी थालेका छन् । तर, झार गोड्ने र बीउ राख्ने कामदार पाएका छैनन् । मल पाएको छैन, उनले भने, मन छट्पटिएको छ । घरवरपर धेरैले ब्याड तयार गरिसके । आफ्नो खेत टाढा भएकाले जानसमेत नपाएको उनले बताए । खेत देवदह नगरपालिकामा छ, उनले भने, त्यहाँ आउजाउ गर्दा कोरोना लाग्छ कि भनेर डराउनैपर्यो । आफैं नगए खेती गरिदिने कोही नभएको उनको भनाइ छ । छिमेकीलाई ट्र्याक्टर पाएका बेला खेत जोतिदिन आग्रह गरेको उनले बताए । तर, ट्र्याक्टर कहिले पाइएला थाहै छैन, उनले भने, केही उपाय नलागे आफैं गएर मेडी लगाउने, झार उखेल्ने र जोताइको काम सक्नुपर्ला । गत वर्ष पनि खेतीपातीका बेला लकडाउन थियो । यसपालि निषेधाज्ञा छ । बन्दाबन्दीले कामदार पाउनै छोडियो, उनले भने, यस्तै अवस्था रहे धेरै जमिन बाँझै रहने भो । यस्तो परिस्थितिमा बीउ र मलखाद उपलब्ध नहुने चिन्ता थपिएको उनले बताए ।रोहिणी२, बलराईका जयप्रकाश यादवलाई बीउ र मल नपाउँदा समस्या छ । गत वर्ष र यसपालि धान रोप्ने बेलामै बन्दाबन्दी परेको उनको भनाइ छ । गत वर्ष जसोतसो ६ बिघामा खेती गरे पनि घाटा सहनुपरेको उनले बताए । समयमै बीउ र मल पाइएन, धान फलेन, उनले भने, घरमा रहेको अलिकति बीउ त छरें, त्यसले पुगेन । यहाँ अभाव भएका बेला भारतबाट खरिद गरेर ल्याउने गर्थे । यसपालि सीमापारिका बस्तीमा कोरोना महामारी छ । त्यसैले गाउँमै किनेर बीउ राख्ने सोच बनाएको उनले बताए । भारतीय बजारमा उन्नत जातको बीउ सजिलै उपलब्ध हुन्छ । यस्तो महामारीमा पनि भारतीय मलकै भर पर्नुपर्ने चिन्ता लागेको उनको भनाइ छ । यहाँ सहकारीले कहिले ल्याउँछन्, उनले भने, ल्याए पनि सबैलाई पुग्दैन । बीउ २२ दिनमा तयार हुने तर खेताला नपाएर अर्को समस्यामा परेको उनले बताए । रूपन्देहीको पनि जिम्मा पाएको पश्चिम नवलपरासीस्थित कृषि ज्ञान केन्द्रका अनुसार रूपन्देहीको कुल ८५ हजार १ सय २२ हेक्टर खेतीयोग्य जमिनमध्ये ७२ हजार ५ सय हेक्टरमा धान खेती गरिन्छ । यस वर्ष पनि स्थानीय तह तथा कृषि सामग्री केन्द्रमार्फत बीउबिजन र मलखाद वितरणको काम भइरहेको केन्द्रकी कृषि प्रसार अधिकृत मनीषा पौडेलले बताइन् । यस वर्ष पनि बीउ र मलको हाहाकार हुने राष्ट्रिय कृषक महासंघ अध्यक्ष देव धवलको भनाइ छ । पाँच बिघामा धान खेती गर्दै आएका उनले १० प्रतिशत पनि बीउ र मलखाद उपलब्ध नभएको गुनासो गरे । ब्याड राख्ने काम सुरु भएको छ, उनले भने, केहीले भारत र नेपाली बजारबाट बीउ खरिद गरेर राखिसकेका छन् । आधाभन्दा बढीले पुरानै धानलाई बीउका रूपमा प्रयोग गर्ने तयारी गरेका छन् । घरमा रहेको पुरानो धानको बीउ राख्दा उत्पादनमा ह्रास आउने उनको भनाइ छ । स्थानीय सरकार र सहकारी संस्थाबाट वितरण गरिने मल अहिलेसम्म नआएको उनले बताए । धानको ब्याड राख्न एक साताअगाडि नै मलखाद संग्रह गरेर राख्नुपर्ने भए पनि सहकारीले नल्याएको धवलले बताए ।कपिलवस्तु३, सड्वाका मनगठ्ठु यादव धानको बीउ नपाएर तनावमा छन् । गत वैशाख १६ गतेबाट निषेधाज्ञा छ, उनले भने, बजारमा बीउ आएकै छैन । आफ्नो र अधियाँ गरेर चार बिघामा साँवा मन्सुली र राम धान लगाउने योजना थियो । तर, बीउको टुंगो छैन । भारततिर पनि आवतजावत बन्द छ । लुकेर भारतबाट बीउ ल्याउनुको विकल्प नरहेको उनले बताए । मायादेवी७, हरनामपुरका रामअवध यादवले बीउ राख्न खेत जोतिसकेका छन् । १८ किलो धानको बीउ चाहिन्छ, उनले भने, कहीं पाइएको छैन, सम्पूर्ण जातको बीउ राख्न ढिलो हुन थाल्यो । समयमै बीउ राख्न नपाइए उत्पादन कम हुने उनले बताए । यहाँका किसान बीउ राख्ने चटारोमा छन् । तर निषेधाज्ञाले अत्यावश्यकबाहेकका पसल बन्द छन् । समस्यामा परियो, कपिलवस्तु४, मलपरवाका खैरुल्लाह मुसलमानले भने, बजार डुले पनि बीउ पाइँदैन । अब भारतीय बजारमै जानुपर्ने बाध्यता आएको उनले बताए । भारतमा बीउ पाइए पनि गुणस्तरको विश्वास हुँदैन, उनले भने, त्यही भएर नेपाली बीउ किन्छु । तर, यहाँ नपाएपछि जोखिम मोलेर भए पनि जानुपर्ने अवस्था आयो । यहाँ बीउ राख्ने समय घर्किन थाल्यो । धेरै किसानले खेत जोताइसके । विगतमा स्थानीय तहले धानको बीउ अनुदान र लागत सहभागितामा वितरण गर्थे । यस वर्ष अहिलेसम्म कसैले प्रक्रिया सुरु गरेका छैनन् । कृषि सामग्री कम्पनी तौलिहवा केन्द्रले संक्रमणकै कारण दुई सातादेखि मल वितरण रोकेको छ । भीडभाड हुन्छ, केन्द्र प्रमुख प्रकाश ज्ञवालीले भने, जोखिमले गाह्रो भइरहेको छ । चाप बढेपछि अबको दुई चार दिनमा जनस्वास्थ्य मापदण्ड पालना गरेर वितरणको योजना बनाइएको उनले बताए ।"
सुरक्षा कोषमा जान बैंकका कर्मचारी अनिच्छुक,"(काठमाडौं)  सामाजिक सुरक्षा कोषमा जान वित्तीय क्षेत्रका कर्मचारी अनिच्छुक देखिएका छन् । आफूसँग आबद्ध हुन भन्दै कोषले बैंक तथा वित्तीय संस्थालाई पत्र लेखेर आग्रह गरिरहेका बेला कर्मचारीहरूले भने असहमति जनाएका हुन् । वित्तीय क्षेत्रमा आबद्ध संघसंस्थाको छाता संस्था नेपाल वित्तीय संस्था कर्मचारी संघले बिहीबार विज्ञप्तिमार्फत आफ्नो निर्णय सार्वजनिक गरेको हो । कोषले मंगलबार बैंक तथा वित्तीय संस्थालाई पत्रमार्फत कोषमा दर्ता हुन आग्रह गरेको छ । हालकै अवस्थामा सामाजिक सुरक्षा कोषमा जाँदा बैंकिङ क्षेत्रका कर्मचारीले खाइपाई आएको सुविधा पनि कटौती हुने भएकाले तत्कालका लागि बाध्य गर्न नहुने संघले बताएको छ । नेपाल सरकारद्वारा २०७६ साउनदेखि लागू भएको योगदानमा आधारित सामाजिक सुरक्षा योजनाले संविधान तथा श्रम ऐन र ट्रेड युनियन ऐनद्वारा प्रदत्त अधिकारबाट सम्बोधन गर्न सक्दैन, संघको विज्ञप्तिमा भनिएको छ । यस्तो अवस्थामा बैंक, बिमा तथा वित्तीय संस्था तथा संस्थाका कर्मचारीलाई उनीहरूको खाइपाई आएका सेवासुविधा कटौती हुने गरी जबर्जस्ती सामाजिक सुरक्षा योजनामा सहभागी गराउन कोषले अनुचित दबाब दिएको भन्दै संघको गम्भीर ध्यानाकर्षण भएको बताइएको छ । कोभिड१९ ले सबै क्षेत्र प्रभावित भइरहेका बेला आफूहरूको सुझावलाई बेवास्ता गरी कोष एकलौटी ढंगबाट अघि बढे आन्दोलनका कार्यक्रम गर्न आफूहरू बाध्य हुने संघको चेतावनी छ । तीन दशकभन्दा लामो समय संघर्ष गर्दै सामूहिक सौदाबाजीबाट पाएका र स्थापित गरेका सेवा सुविधालाई तिलाञ्जली दिएर सामाजिक सुरक्षा योजनामा सहभागी हुन वित्तीय संस्थाका कर्मचारीलाई बाध्य पार्न खोज्ने सामाजिक सुरक्षा कोषको यो कार्य अत्यन्त निन्दनीय र खेदपूर्ण छ, विज्ञप्तिमा भनिएको छ । सरकारले गत आर्थिक वर्षको बजेट वक्तव्यमार्फत सामाजिक सुरक्षा कोषमा आबद्ध श्रमिक तथा रोजगारदाताले जम्मा गर्नुपर्ने २०७८ जेठ र असार महिनाको योगदान रकम सरकारले व्यहोर्ने घोषणा गरेको छ । सोही व्यवस्थालाई आधार बनाएर कोषले मंगलबार बैंकर्स संघलाई पत्र काटेर कोषमा दर्ता हुन आउन आग्रह गरेको हो । सुरक्षा कोषमा आबद्ध श्रमिक र रोजगारदाताले जम्मा गर्नुपर्ने २०७८ जेठ र असारको योगदान सरकारले बेहोर्ने उल्लेख भएको हुँदा त्यस मातहत रहेका संस्थालाई समयमै कोषमा आबद्ध गराई लाभ लिन अनुरोध गरिन्छ, कोषले संघलाई काटेको पत्रमा भनिएको छ । वाणिज्य बैंकको छाता संगठन नेपाल बैंकर्स संघले पनि कर्मचारी अनिच्छुक रहेकाले तत्काल कोषमा जान नसकिने आन्तरिक निर्णय गरेको छ । कर्मचारीहरूले हाल पाइरहेको सुविधा नघट्ने सुनिश्चितता खोजेका छन्, स्रोतले भन्यो, हालकै अवस्थामा कोषले त्यो सुनिश्चितता गर्न सकेको छैन । हाल बैंक तथा वित्तीय संस्थाका कर्मचारीले परिवारकै बिमा सुविधा पाउँछन् । तर कोषमा आबद्ध भएपछि सम्बद्ध कर्मचारीको मात्र बिमा सुविधा पाइन्छ । हाल कर्मचारी सञ्चय कोषबाट कर्मचारीले सस्तो ब्याजदरमा विभिन्न कर्जा सुविधा पाउँछन् । तर, सामाजिक सुरक्षा कोषमा त्यस्ता कर्जाको सुनिश्चितता नभएको स्रोतले बताएको छ । नेपाल वित्तीय संस्था कर्मचारी संघमा मुलुकभरका बैंक, बिमा, लघुवित्त, पुँजी बजार तथा अन्य वित्तीय क्षेत्रमा कार्यरत १७ हजारभन्दा बढी कर्मचारी आबद्ध छन् ।"
टेलिकमको सेयर जारी गर्न छलफल,"काठमाडौं (कास) सेवाग्राहीलाई नेपाल टेलिकमको थप २२ प्रतिशत सेयर जारी गर्न तीन मोडालिटीमा छलफल भइरहेको अर्थ मन्त्रालय स्रोतले जनाएको छ । अर्थमन्त्री विष्णु पौडेलले शनिबार घोषणा गरेको आगामी वर्षको बजेटमा नेपाल टेलिकमका सेवा प्रयोग गर्नेहरूलाई कम्पनीको २२ प्रतिशत सेयर जारी गर्ने भनिएको छ ।अर्थ मन्त्रालयअन्तर्गतको निजीकरण समितिले सेयर जारी गर्न तीन मोडालिटीमा छलफल गरिरहेको मन्त्रालय स्रोतको भनाइ छ । हाल टेलिकममा सरकारको ९२ र सर्वसाधारणको ८ प्रतिशत सेयर छ । सरकारले बजेटमा घोषणा गरेको व्यवस्था कार्यान्वयन भए टेलिकममा सरकारी स्वामित्व ७० प्रतिशतमा झर्नेछ ।सरकारले बजेटमार्फत टेलिकमको ल्यान्डलाइन, मोबाइल वा इन्टरनेट सेवा उपभोग गर्ने ग्राहकलाई यसको २२ प्रतिशत सेयर जारी गर्ने घोषणा गरेको हो । सरकारले टेलिकमको ग्राहक बढाउन यस्तो घोषणा गरेको मन्त्रालय स्रोत बताउँछ । पहिलो मोडलमा हरेक सेवाग्राहीले टेलिकमको सेवा उपभोग गरेबापत तिरेको रकमका आधारमा सेयर दिने, दोस्रो मोडल हरेकपटक टेलिकमको सेवा भुक्तानी गर्दा निश्चित रकम सेयरबापत सेयर वालेटमा जम्मा गर्ने र तेस्रो मोडल सेयरका लागि जोकोही ग्राहकले आफूखुसी रकम जम्मा गर्न पाउने व्यवस्था हो । तीनमध्ये एक उपयुक्त मोडल कार्यान्वयनमा जानेछ ।मन्त्रालयअन्तर्गतको निजीकरण समिति र नेपाल धितोपत्र बोर्डको समन्वयमा उपयुक्त मोडालिटी तय गरिनेछ, स्रोतले भन्यो, यो फरक खालको अभ्यास भएकाले अहिले नै कार्यान्वयनको तरिका निर्क्योल गरिहाल्ने स्थिति छैन ।टेलिकमको स्वामित्व र प्रतिफलमा सेवाग्राहीको पहुँच विस्तार गर्न यस्तो व्यवस्था गरिएको बजेट वक्तव्यमा उल्लेख छ । टेलिकमको सेवा आगामी पुस मसान्तसम्म लिने ग्राहकले पनि यस्तो सेयर बाँडफाँटमा भाग लिन पाउनेछन् । सेयर विनियोजनको प्रक्रिया र मूल्यको विवरण असोज मसान्तभित्र तय गरिने बजेट वक्तव्यमा उल्लेख छ ।"
खेलकुदमा अपेक्षाअनुरूप बजेट आएन,"(काठमाडौं)  राष्ट्रिय खेलकुद परिषद्का पूर्वसदस्यसचिव केशवकुमार विष्टले आर्थिक वर्षका लागि विनियोजित खेलकुद बजेट अपर्याप्त रहेको टिप्पणी गरेका छन् । अर्थमन्त्रीले जेठ १५ गते गरेको बजेट भाषणमा युवा तथा खेलकुद मन्त्रालयका लागि २ अर्ब ७४ करोड रुपैयाँ बजेट विनियोजन गरेका थिए । पूर्वसदस्यसचिव विष्टले राखेपका वर्तमान सदस्यसचिव रमेशकुमार सिलवालले सम्बन्धका आधारमा राम्रो बजेट ल्याउने अपेक्षा गरे पनि पूरा हुन नसकेको बताए । खेलकुदमा पर्याप्त बजेट ल्याउन सजिलो छैन । किनभने मन्त्रालय र सम्बन्धित पक्षले खेलकुदलाई बजेट दिन इच्छा गर्नुहुँदैन, विष्टले कान्तिपुरसँग भने, खेलकुदको नेतृत्वको चतुर्याईं, सम्बन्ध र सम्बन्धित पक्षलाई सहमत गराउनसक्ने क्षमताले बजेट निर्धारण हुन्छ । हाम्रा सदस्यसचिव प्रभावशाली हुनुहुन्छ र उहाँ प्रधानमन्त्रीले पठाएर खेलकुदमा आएको बताउनुहुन्छ । यसो हुँदा हामीले बजेट बढ्ने अपेक्षा गरेका थियौं ।आर्थिक वर्षमा मन्त्रालयले पाएको बजेटमध्ये खेलकुदले पाउने बजेट अझै घट्नेछ । त्यसमध्ये करिब १ अर्ब राखेपको चालु खर्च हुन्छ । बाँकी विकास बजेटले खेलकुद प्रतियोगिता, पूर्वाधार र प्रशिक्षणमा खर्च गर्न अपुग रहने विष्टको भनाइ छ । २ अर्ब ७४ करोडमा झन्डै एक अर्ब युवाका लागि जान्छ । बाँकीमा चालु खर्च कटाएर ६०७० करोडले पूर्वाधार बनाउने कि प्रतियोगिता वा प्रशिक्षण गर्ने ? विष्टले धेरै खेल पूर्वाधारका लागि बजेट विकेन्द्रित हुँदा कुनै पनि पूर्वाधारले पूर्णता पाउन नसक्ने स्थिति बनेको स्वीकारे । २०७२ देखि २०७६ सम्म राखेपको बागडोर सम्हालेका विष्टले आफ्नो कार्यकालमा धेरैपल्ट सरकार फेरिएको र मन्त्रालयसँगको सम्बन्धका कारण पनि पर्याप्त बजेट ल्याउन नसकिएको स्वीकारे । अहिलेको बजेटमा उल्लिखित धेरै विषय मेरै कार्यकालको निरन्तरता हो । त्यतिबेला सरकार फेरिएपिच्छे समन्वय गर्नुपर्दा समस्या भएको थियो, उनले सुनाए ।उनले बजेटमा पूर्वखेलाडीलाई सहुलियन ऋण र खेलकुद विद्यालयको नयाँ विषय सूचीकृत भएकोमा स्वागत गरे । आर्थिक वर्ष २०७३७४ मा मेरो कार्यकालमा पनि पूर्वखेलाडीलाई खेलसम्बन्धी व्यवसायका लागि सहुलियत ऋणको प्रस्ताव लगेको थिएँ । त्यतिबेला पनि अर्थमन्त्री विष्णु पौडेल हुनुहुन्थ्यो । यो कुरा अहिलेको बजेटमा उल्लेख भएकामा खुसी छु । तर यसको कार्यान्वयन कसरी हुन्छ भन्ने कुरा हेर्न बाँकी छ, विष्टले थपे, खेल पर्यटनको रूपमा खेलकुद विद्यालयको अवधारणा आएको छ । यो सकारात्मक भए पनि अमूर्त छ । विद्यालय कि विश्वविद्यालय भन्नेमा प्रस्ट छैन । झापाको मदन भण्डारी रंगशाला, सातै प्रदेशमा प्रदेशस्तरीय खेलकुद रंगशाला, स्थानीय तहमा खेलग्राम, हाइअल्टिच्युड स्पोर्ट्स सेन्टरलगायतका परियोजना आफ्नै कार्यकालमा सुरु गरेकामा त्यसलाई निरन्तरता दिइएकोप्रति उनले खुसी व्यक्त गरे । बजेट अपर्याप्त भए पनि योजनाहरू प्रभावकारी कार्यान्वयन भएको अबस्थामा विकास खर्च थप गर्न सकिने अनुभव उनले सुनाए । यसमा खेल नेतृत्वको क्षमताले प्रभाव पार्नेछ । मैले मेरो कार्यकालमा विनियोजित बजेटभन्दा २३ अर्ब बढी निकासा गरेको छु । कार्यप्रगति विवरण दिएपछि अर्थ मन्त्रालय पैसा निकासा गर्न बाध्य हुनैपर्छ, उनले भने ।"
कोन्वेको शतक,लन्डन (एजेन्सी) डेभोन कोन्वेले आफ्नो पहिलो टेस्टमै शतक बनाएपछि न्युजिल्यान्डले इंल्यान्डविरुद्धको दुई टेस्ट शृंखलाको पहिलो टेस्टमा राम्रो सुरुआत गरेको छ । कोन्वेको १ सय ३६ रन मद्दतमा भ्रमणकारी न्युजिल्यान्डले पहिलो दिनको खेलमा ८५ ओभर समाप्तिमा ३ विकेट गुमाई २ सय ४६ रन बनाएको छ ।आफ्नो डेब्यु टेस्टमै विश्व क्रिकेटको मक्का मानिने लर्डस मैदानमा शतक बनाउने कोन्वे केवल छैटौं खेलाडी बने । उनले २ सय ४० बलको इनिङ्समा १६ चौका प्रहार गरिसकेका छन् । कोन्वेले अर्का ओपनर टम लाथमसँग ५८ रन जोडेर न्युजिल्यान्डलाई राम्रो सुरुआत दिलाएका थिए । लाथम २३ रन बनाई डेब्यू गरिरहेका ओले रोबिन्सनको बलमा आउट भए । लाथमले ७७ बल खेल्दै २ चौका प्रहार गरे । कप्तान केन विलियम्सनलाई भेट्रान जेम्स एन्डरसनले १३ रनमा बोल्ड गरे । रोबिन्सनले रस टेलरलाई १४ रनमा एलबीडब्लू आउट गरी इंग्ल्यान्डलाई तेस्रो सफलता दिलाए । हेनरी निकोलस ४६ रन बनाई खेलिरहेका छन् । उनले १ सय ४५ बल खेली ३ चौका प्रहार गर्नेक्रममा चौथो विकेटमा कोन्वेसँग १ सय ३२ रनको साझेदारी गरिसकेका छन् । न्युजिल्यान्डले इंग्ल्यान्डसँगको टेस्ट शृंखलापछि भारतसँग विश्व टेस्ट च्याम्पियनसिपको फाइनल खेल्नेछ ।
