शीर्षक,विवरण
सरकार र पार्टी नेतृत्व परिवर्तनको कुरा हल्ला मात्रै,"(संखुवासभा)  प्रधानमन्त्री केपी शर्मा ओलीले आफू रहरले नभई जनताले छानेर पठाएकाले प्रधानमन्त्री भएको बताएका छन् । उनले यति बेला सरकार र पार्टीको नेतृत्व परिवर्तनको कुरा हल्ला मात्रै भएकोसमेत बताए । संखुवासभाको किमाथांका नाका, बोर्डर आउट पोस्ट (बीओपी), जोगबनीखाँदबारीकिमाथांका सडक र ९ सय ४ मेगावाटको अरुण तेस्रो आयोजनाको बुधबार स्थलगत अनुगमनपछि प्रधानमन्त्री ओलीले अहिले नै पदबाट राजीनामा नदिने स्पष्ट पारेका हुन् ।पार्टीभित्र अहिले ओलीमाथि अर्का अध्यक्ष पुष्पकमल दाहाल र वरिष्ठ नेता माधव नेपालको समूहले दबाब बढाएका छन् । उनीहरूले बैठक बोलाउनका लागि सहमति माग गर्दै ओलीलाई लिखित पत्र दिएका छन् । दाहालनेपाल समूहले आफूविरुद्ध मोर्चाबन्दी गरिरहेको ओलीको बुझाइ छ । यही सन्दर्भमा उनीहरूले बैठक बोलाउन ओलीलाई बिहीबारसम्म समय दिएका छन् । बैठकको दबाब बढिरहेका बेला ओलीले बुधबार पहिलो पटक प्रधानमन्त्री हुँदादेखि नै महत्त्व दिएको किमाथांका नाका र अरुण तेस्रो परियोजना अवलोकन गर्दै आफूलाई पार्टी विवादभन्दा माथि राष्ट्र र जनताको पक्षमा काम गर्ने व्यक्ति भएको देखाउने कोसिस गरेका हुन् । ५० वर्षअघिदेखि टुटेफुटेको पार्टी मिलाउँदै यहाँसम्म आइपुगेको हुँ, उनले भने, जनताले आवश्यकता देखेर म प्रधानमन्त्री भएको हुँ ।प्रधानमन्त्री ओलीले जोगबनीखाँदबारीकिमाथांका सडक सुरक्षित भएको उल्लेख गर्दै यो सडक निर्माण भए चीनसँगको व्यापार झनै बढ्ने बताए । यो सडक खण्डको निर्माण छिट्टै सकिने र चीनबाट सहज ढंगले व्यापार सुरु हुने उनको भनाइ थियो । जोगबनीकिमाथांका सडक नेपालका लागि अत्यन्तै महत्त्वपूर्ण छ, उनले भने । प्रधानमन्त्री ओलीको अवलोकन भ्रमणका क्रममा भौतिक पूर्वाधार तथा यातायातमन्त्री वसन्तकुमार नेम्वाङ, प्रदेश १ का मुख्यमन्त्री शेरधन राई, संघीय सांसद राजेन्द्र गौतम, प्रदेश सांसदहरू पनि सहभागी थिए ।३ सय ६२ किलोमिटरको जोगबनीकिमाथांका सडकको चट्टानी भागमा मात्रै ट्र्याक खोल्न बाँकी छ । च्याम्ताङ घोङघोप्पाको १३ किलोमिटर सडक निर्माण भए जोगबनीकिमाथांका जोडिन्छ । भीर विस्फोट गरेर मात्रै सडकको ट्र्याक खोल्न सकिने भएपछि नेपाली सेनालाई निर्माणको जिम्मा दिइएको छ । विस्फोटक पदार्थ राख्न बंकर र सेना बस्नका लागि भवन निर्माणको काम नसकिएकाले सेनाले सडकको काम अघि बढाउन सकेको छैन । भोटखोला गाउँपालिकाका अध्यक्ष तेम्बा भोटेले दुई वर्षदेखि ट्र्याक खोल्ने काम ठप्प रहेको बताए । भीर फुटाएर छिट्टै सडक किमाथांका जोड्नुपर्छ, उनले भने । भर्खरै स्थापना भएको सशस्त्र प्रहरी बलको बीओपी पनि प्रधानमन्त्री ओलीले स्थलगत निरीक्षण गरेका थिए । दुई वर्षअघि प्रधानमन्त्री ओली र भारतीय समकक्षी नरेन्द्र मोदीले संयुक्त रूपमा अरुण तेस्रो आयोजनाको शिलान्यास गरेका थिए । अहिले करिब ४० प्रतिशत काम भइसकेको आयोजनाका सीईओ अरुण धिमानले जानकारी दिए ।"
भ्याक्सिन आयात सहज बनाउन अध्यादेश,"(काठमाडौं)  कोरोना भाइरस रोकथामको भ्याक्सिन तयार हुनेबित्तिकै आयात गर्ने कानुनी प्रक्रिया सहज बनाउन सरकारले अध्यादेश ल्याउने भएको छ । यसअघि विश्व स्वास्थ्य संगठनले मान्यता नदिएको रेमडेसिभिर ल्याउनसमेत अड्चन भएकाले कोरोनाविरुद्धको खोपलगायत औषधि पत्ता लाग्नासाथ ल्याउन सजिलो हुने गरी कानुन संशोधन गर्न अध्यादेश ल्याउन लागिएको हो । अहिले विभिन्न मुलुकमा कोरोना भ्याक्सिनको क्लिनिकल परीक्षण भइरहेको छ । नेपालमा कोरोना संक्रमितको संख्या बुधबार २ लाख नाघेको छ । स्वास्थ्य मन्त्रालयको तथ्यांकअनुसार कोरोनाबाटै मृत्यु हुनेको संख्या १ हजार १ सय ७४ पुगिसकेको छ । सार्क मुलुकमा कोरोनाबाट संक्रमित भएपछि निको हुने दर नेपाल छैटौं स्थानमा छ । निको हुने दर कमी हुनेमा नेपालभन्दा तल श्रीलंका र बंगलादेश मात्रै छन् । संक्रमित हुने संख्या रोक्न भ्याक्सिन बन्नेबित्तिकै ल्याउनका लागि कानुनी अड्चन फुकाउन अध्यादेश प्रस्ताव गरिएको हो, स्वास्थ्य मन्त्रालयका प्रमुख विशेषज्ञ डा रोशन पोखरेलले भने । एफडीए, डब्लूएचओ जस्ता आधिकारिक संस्थाबाट मान्यता प्राप्त औषधि र खोप मात्रै आयात गर्न मिल्ने कानुनी व्यवस्था भएकाले आकस्मिक रूपमा प्रयोग गर्न मिल्नेलाई पनि आयात सहज ढंगले गर्न अध्यादेशको प्रस्ताव गरिएको उनले बताए ।स्वास्थ्य मन्त्रालयले तयार गरेको अध्यादेशको मस्यौदा कानुन मन्त्रालयले समेत सहमति दिएपछि निर्णयका लागि प्रधानमन्त्री तथा मन्त्रिपरिषद् कार्यालयमा पेस भइसकेको छ । आकस्मिक रूपमा प्रयोग गरिने औषधि तथा खोप आयात गर्नेसम्बन्धी अध्यादेशमाथि मन्त्रिपरिषद्मा एक चरण छलफल भइसकेको छ, चाँडै स्वीकृत हुन्छ, निमित्त मुख्य सचिव खगराज बरालले भने । संघीय संसद्का दुवै सदनको अधिवेशन नभएका बेला सरकारले तत्काल केही गर्न आवश्यक परे मन्त्रिपरिषद्को सिफारिसमा राष्ट्रपतिबाट अध्यादेश जारी गर्न सक्ने संवैधानिक व्यवस्था छ । संविधानको धारा ११४ अनुसार जारी भएको अध्यादेश संसद्बाट पारित ऐनसरह मान्य हुने छ । अध्यादेश संसद् अधिवेशन सुरु भएपछि दुवै सदनमा पेस गर्नुपर्छ । सदनले अस्वीकार गरे स्वतः निष्क्रिय हुन्छ । अध्यादेशमा सरकारले आफैँ खरिद गर्नेभन्दा पनि निजी कम्पनीले सरकारको अनुमति लिएर आयात गर्न सक्ने प्रावधान रहेको स्रोतले जनाएको छ । रसियन फन्ड र नेपालको निजी कम्पनी ट्रिनिटी फर्मास्युटिकल्सबीच कोभिड१९ विरुद्ध रुसमा परीक्षण भइरहेको खोप स्पुतनिक ५ ल्याउन यसअघि नै सम्झौता भइसकेको छ । यो खोप आकस्मिक रूपमा प्रयोग गर्न मिल्ने हो भने पनि कानुन संशोधनबिना सरकारले अनुमति दिन सक्दैन । स्पुतनिक ५ खोप प्रमाणित भइसकेको छैन । यो रुसमा तेस्रो अर्थात् अन्तिम चरणको परीक्षणमा छ । रुसबाट २ करोड ५० लाख डोज खोप नेपालमा ल्याउने सम्झौता भएको बताइएको छ ।औषधि व्यवस्था विभागमा सूचीकृत कम्पनी वा संस्थाले मात्रै भ्याक्सिन तथा औषधि ल्याउन सकिने अध्यादेशमा उल्लेख छ । औषधि ऐनको दफा ८ (क) मा कुनै पनि भ्याक्सिन तथा उत्पादक कम्पनी नेपालमा दर्ता हुनुपर्ने व्यवस्था छ । तर अध्यादेश आएपछि आकस्मिक रूपमा प्रयोग गर्नुपर्ने औषधि तथा भ्याक्सिनका लागि दर्ता गरिरहनुपर्दैन । औषधि तथा भ्याक्सिनलगायत स्वास्थ्य सामग्री आयातका लागि स्वास्थ्य सेवा विभागबाट स्वीकृति लिनुपर्छ । मन्त्रिपरिषद्को सोमबार बसेको बैठकले कोभिड१९ भ्याक्सिन समयमै आपूर्ति गर्न अर्थ, स्वास्थ्य र परराष्ट्र सचिव सम्मिलित तीन सदस्यीय समितिसमेत गठन गरेको छ । यो समितिले कहाँकहाँ भ्याक्सिन बनिरहेको छ, कहिले र कुन प्रक्रियाबाट ल्याउने भन्नेबारे अध्ययन तथा तयारी गर्नेछ । बेलैमा आपूर्तिका लागि सहयोग गर्न तीन मन्त्रालयका सचिवको टोली बनाइएको हो ।"
उपप्राध्यापक छनोटको लिखितमा मागभन्दा थोरै उत्तीर्ण,"२४० परीक्षार्थीको परीक्षा रद्दत्रिवि सेवा आयोगले २ सय ४० परीक्षार्थीको परीक्षा रद्द गरिएको जनाएको छ । परीक्षकलाई आफ्नो पहिचान खुल्ने गरी उत्तरपुस्तिकामा संकेत गनेको परीक्षा रद्द गरिएको हो । उत्तरपुस्तिकामा कतिपय परीक्षार्थीले फोन नम्बरसमेत लेखेको पाइएको आयोगका प्रमुख केदारनाथ ढकालले जानकारी दिए ।चिकित्सा शिक्षा अध्ययन संस्थानतर्फका १६ परीक्षार्थीको उत्तरपुस्तिका रद्द गरिएको छ । इन्जिनियरिङ अध्ययन संस्थानका १० परीक्षार्थीको पनि परीक्षा रद्द गरिएको छ । कृषि तथा पशु विज्ञान अध्ययन संस्थानका ६ वटा उत्तरपुस्तिका रद्द गरिएको छ । विज्ञान तथा प्रविधि अध्ययन संस्थानका ७७ र मानविकी संकायका ५८ उत्तरपुस्तिकामा पनि पहिचान खुल्ने संकेत भेटिएपछि रद्द गरिएको छ । शिक्षा संकायका ३०, व्यवस्थापनका ३८ र अन्य केही विषयका परीक्षा रद्द भएका छन् ।"
कोरोना निको भएकाले के गर्ने ?,"(काठमाडौं)  कोरोना संक्रमण हुँदा नआत्तिएकी काठमाडौंकी २४ वर्षीया एक युवतीको मन आजभोलि पिरोलिरहन्छ । एक महिनाअघि उनको पीसीआर रिपोर्ट पोजिटिभ आयो । घाँटी खसखस गर्ने, टाउको दुख्नेबाहेक उनमा अन्य कुनै गम्भीर लक्षण थिएन । १४ दिनपछि संक्रमणमुक्त भइन्, काममा फर्किइन् । अहिले फेरि स्वास्थ्यमा समस्या देखिन थालेपछि बिदा लिएर घरमै बसिरहेकी छन् ।अलिकति हिँडेपछि पिँडुला फर्किन्छ । मुटुको ढुकढुकी पनि बढिरहन्छ, उनले भनिन्, मान्छेहरू सामान्यभन्दा तीन गुणा धेरै ठूलो देख्छु, कोरोनाले मेरो दिमागमै असर गर्यो जस्तो लाग्छ । धेरै दिनसम्म यस्तो समस्या देखिएपछि उनी टेकुस्थित शुक्रराज ट्रपिकल तथा सरुवारोग अस्पताल पुगिन् । रगतको जाँच, छातीको एक्सरे गर्दा कुनै समस्या देखिएन । रिपोर्टमा केही देखिँदैन, शरीरलाई कुनै पल सन्चो अनुभव छैन, उनले चिन्ता जनाइन् ।वीर अस्पतालका ३८ वर्षीय एक स्वास्थ्यकर्मी एक महिनाअघि कोरोना संक्रमित भए, कुनै लक्षण देखिएन । १४ दिन आइसोलेसन बसे तर दोस्रो रिपोर्टमा पनि पोजिटिभ आयो । २१ दिनपछि उनी काममा फर्किए तर पहिले जस्तो सक्रिय हुन सकिरहेका छैनन् । पहिले म अस्पतालको चार तला २० पटकसम्म लतमाथि गरिरहन्थें, केही हुन्थेनँ । अहिले अस्पतालको एक तला चढ्नेबित्तिकै धेरै थाक्छु, उनले भने, राति निद्राबाट बिउँझिएँ भने आफ्नै हातखुट्टा हात्तीको पञ्जाभन्दा ठूला देखेर तर्सिन्छु । राति बिउँझिनुपर्ला र आफैंलाई देखेर डराउनुपर्ला भने उनी निद्राको औषधि खाएर सुत्ने गरेको बताए ।सरुवा रोग विशेषज्ञ डा शेरबहादुर पुनका अनुसार कोरोना निको भए पनि मानिसहरू विभिन्न समस्या भयो भन्दै अस्पताल पुगिरहेका छन् । यस्ता समस्या भोग्नेमा दीर्घरोगी र वृद्धवृद्धाभन्दा पनि युवा वर्गको संख्या बढिरहेको उनले बताए । भाइरसमुक्त भएपछि पनि संक्रमित भएकाहरूमा शारीरिक र मानसिक समस्या आइरहेको विदेशी अध्ययनले पनि देखाएको छ । हाम्रोमा भने कतिलाई यस्तो भइरहेको र किन भन्ने अध्ययन गरिएको छैन, उनले भने, ओपीडीमा आएका बिरामीको अवस्था मात्रै बुझ्दा कोरोना निको भएकालाई छाती, मुटु, मिर्गौला र अन्यका अंगमा पनि केही असर गरेको देखिएको छ ।उनका अनुसार संक्रमणमुक्त भएपछि पनि थकाइ लाग्ने, शरीरको तापक्रम बढ्ने, लहरेखोकी, भ्रम र शंका लाग्नेजस्ता समस्या भएको गुनासो आए पनि रिपोर्टहरू भने सामान्य छन् । संक्रमणमुक्त भयो भन्दैमा स्वास्थ्यको ख्याल नगरी बस्न नहुने, निरन्तर स्वास्थ्यकर्मी र चिकित्सकको सल्लाह लिइहाल्न उनले सुझाए । संक्रामक रोग विशेषज्ञ डा प्रभात अधिकारीका अनुसार कोरोनालगायत भाइरल इन्फेक्सनमा लामो समयसम्म यस्ता समस्या आउन सक्छन् तर ठूलै समस्या भयो भनेर आत्तिहाल्नु पर्दैन । थकाइ लाग्ने, उकालोओरालो गर्न नसक्ने र खोकी लाग्ने समस्या सामान्य हुन्, उनले भने, धेरैजसोमा भने यस्ता समस्या मानसिक मात्रै हुन् । उनीहरूलाई उपचारभन्दा परामर्शको खाँचो छ । कोरोना संक्रमणमुक्त भएपछि पनि बिरामी भइयो, संक्रमणले फोक्सो खायो या अब सधैंभरि बिरामी परिन्छ भन्ने भ्रमले पनि उनीहरूको आत्मबल गुमेर र यसले शारीरिक रूपमा कमजोर बनाउँदै लगेको उनले बताए । संक्रमित भई सामान्य लक्षण देखिएकादेखि आईसीयू र भेन्टिलेटरसम्मै पुगेका बिरामीलाई केही समय यस्ता लक्षण देखिए पनि विस्तारै हराउँदै जाने भएकाले नडराउन उनको सुझाव छ ।लक्षणसहितका संक्रमितलाई सबै लक्षण हराए पनि खोकी लामो समयसम्म लाग्न सक्छ, उनले भने, लक्षण हराएन भन्दैमा एन्टिबायोटिक खाने, चिकित्सकबाहेक अरूको लहलहैमा औषधि खाने गरिएको छ, त्यस्तो गर्नु हुँदैन । लक्षण हराएर फेरि कोरोनाजस्तै लक्षण देखियो भने पुनः संक्रमण भएको हुन सक्ने भएकाले चिकित्सकको सल्लाह लिइरहन पनि उनले सुझाए ।"
संक्रमित २ लाख नाघे,"काठमाडौं (कास) नेपालमा कोरोना संक्रमितको संख्या दुई लाख नाघेको छ । बुधबार दिउँसोसम्म २ हजार ५ सय ६९ संक्रमित थपिएसँगै कुल संख्या २ लाख २ हजार ३ सय २९ पुगेको स्वास्थ्य तथा जनसंख्या मन्त्रालयले जनाएको छ । हालसम्म पीसीआर विधिबाट १५ लाख ७४ हजार २ सय ९५ परीक्षण भएको छ । पछिल्लो २४ घण्टामा कोरोनामुक्त भएर १ हजार ६ सय ६६ जना डिस्चार्ज भएका छन् । कोरोनामुक्त हुनेको संख्या १ लाख ६२ हजार २ सय ४३ पुगेको छ । हाल देशभर सक्रिय संक्रमित ३८ हजार ९ सय १२ जना छन् । यस्तै, कोरोना संक्रमणबाट बुधबार थप २६ जनाको मृत्यु पुष्टि भएसँगै कुल मृतकको संख्या १ हजार १ सय ७४ पुगेको छ ।"
ट्रकको ठक्करबाट तीन जनाको मृत्यु,"दाङ (कास) ट्रकको ठक्करबार मोटरसाइकलमा सवार तीन जनाको मृत्यु भएको छ । पूर्वपश्चिम राजमार्गअन्तर्गत राप्ती गाउँपालिका४ मौरीघाटमा मंगलबार राति पश्चिमबाट पूर्वतर्फ जाँदै गरेको ना६ख ३३४४ नम्बरको ट्रकले विपरीत दिशाबाट आइरहेको रा५प ६४२४ नम्बरको मोटरसाइकललाई ठक्कर दिँदा मोटरसाइकलमा सवार तीन युवाको घटनास्थलमै मृत्यु भएको हो । मृत्यु हुनेमा राप्ती गाउँपालिका५ कालापानीका १६ वर्षीय मनोज गाहा मगर, राप्ती२ लालमटियाका १८ वर्षीय कसम पुन मगर र राप्ती८ पिपरीका १८ वर्षीय दिनेश घर्ती मगर रहेको दाङ प्रहरीका प्रवक्ता डीएसपी सुमित खड्काले बताए । ठक्करपछि ट्रक अनियन्त्रित भएर खोल्सामा पल्टिएको थियो । दोषीलाई कारबाहीको माग गर्दै मृतकका परिवारले दिउँसो लमहीभालुबाङ सडक अवरुद्ध गरेका थिए ।"
कांग्रेस बैठक फेरि एक दिन सर्यो,काठमाडौं (कास) कांग्रेसले बिहीबार हुने भनिएको केन्द्रीय कार्यसमिति बैठक शुक्रबारका लागि सारेको छ । वरिष्ठ नेता रामचन्द्र पौडेल पक्षसँग भएको समझदारीअनुसार प्रस्तुत गरिने प्रस्तावमा गृहकार्य नपुगेको भन्दै बैठक सारिएको एक पदाधिकारीले बताए । पौडेल पक्षले असोज ११ गते पार्टी केन्द्रीय कार्यालयमा दर्ता गराएको ज्ञापनपत्रलाई सम्बोधन गर्ने गरी सोमबारको अनौपचारिक बैठकले सैद्धान्तिक समझदारी गरेको थियो । उक्त समझदारीलाई केन्द्रीय कार्यसमिति बैठकमा प्रस्तावका रूपमा प्रस्ताव गर्ने निर्णय छ । सहमतिबाट सबै विषयमा प्रस्ताव तयार पार्न ढिलाइ भएकाले बैठक सारिएको हो ।
गौतमलाई सांसद र मन्त्री बन्ने बाटो खुल्यो,"(काठमाडौं)  एक न्यायाधीशको फरक मतका बावजुद सर्वोच्च अदालतले वामदेव गौतमलाई तत्कालका लागि राष्ट्रिय सभा सदस्य र मन्त्री बन्ने बाटो खोलेको छ । सर्वोच्चको संवैधानिक इजलासले गौतमलाई सांसद र मन्त्री बनाउन नहुने भनी परेको निवेदनमा अन्तरिम आदेश अस्वीकृत गरेको हो । यो विषयमा न्यायाधीश ईश्वरप्रसाद खतिवडाले फरक मत राखेका छन् । प्रधानन्यायाधीश चोलेन्द्रशमशेर जबरासहित न्यायाधीशहरू दीपककुमार कार्की, हरिकृष्ण कार्की, विश्वम्भरप्रसाद श्रेष्ठले गौतमलाई सांसद र मन्त्री बन्नबाट रोक्न माग गरिएको निवेदनमा अन्तरिम आदेश दिन अस्वीकार गरेका हुन् । न्यायाधीश खतिवडाले भने मन्त्री मात्रै होइन, गौतमका हकमा राष्ट्रिय सभा सदस्य बनाउने निर्णयसमेत कार्यान्वयन नगरी यथास्थितिमा राख्नुपर्ने भन्ने आदेश जारी हुनुपर्ने राय अघि सारेका थिए । अरू चार न्यायाधीशको राय बहुमत भएकाले खतिवडाको राय कार्यान्वयन हुन नसकेको हो ।के कति आधारले ५ जना न्यायाधीशमा दुईथरी राय आयो भन्नेबारे आदेशको पूर्णपाठ सार्वजनिक भएको छैन । स्रोतका अनुसार फरक मतको रायसमेत संकलन गरेपछि बिहीबार आदेश सार्वजनिक गर्ने तयारी छ । यो आदेशपछि दुई कानुन व्यवसायीले दर्ता गरेको छुट्टाछुट्टै निवेदनमा सर्वोच्च अदालतकै संवैधानिक इजलासको सुनुवाइ हुनेछ । सर्वोच्च अदालतमा निकै पछि गम्भीर संवैधानिक विवादमा राय बाझिएको हो । यसअघि तत्कालीन प्रधानन्यायाधीश खिलराज रेग्मी चुनावी मन्त्रिपरिषद्को नेतृत्व गर्ने निर्णय संवैधानिक रूपमा सही थियो कि थिएन भन्नेबारे राय बाझिएको थियो । उक्त निर्णय गलत थियो भन्ने तत्कालीन प्रधानन्यायाधीश कल्याण श्रेष्ठ र न्यायाधीश सुशीला कार्कीको राय अरू ३ न्यायाधीशको फरक बहुमतका कारण अल्पमतमा परेको थियो ।बुधबारको आदेशपछि प्रतिनिधिसभा निर्वाचनमा पराजित नेकपाका उपाध्यक्ष गौतमलाई राष्ट्रिय सभा सदस्य हुनका साथै संसदीय समितिको सदस्य बन्न वा उपप्रधानमन्त्रीसम्मको पदमा पुग्न कानुनी रूपमा बाधा पर्दैन । गौतम यसअघि नै गृह मन्त्रालय सम्हालेर उपप्रधानमन्त्री भइसकेका थिए । हाल उनी अर्थ मन्त्रालयको नेतृत्व गरी उपप्रधानमन्त्री हुन चाहन्थे । तर यो विवादमा अदालतबाट अन्तरिम आदेश हुनेनहुने टुंगो लाग्नुअघि नै प्रधानमन्त्री केपी शर्मा ओलीले पार्टी महासचिव विष्णु पौडेललाई अर्थमन्त्री बनाइसकेका छन् । बुधबारको आदेशसँगै गौतमलाई थप जिम्मेवारी नदिनू भनी सर्वोच्च अदालतले नै दिएको अल्पकालीन अन्तरिम आदेश पनि निष्प्रभावी बन्न पुगेको छ । गौतमको सिफारिस र नियुक्तिविरुद्ध अधिवक्ता बद्रीराज भट्ट र वरिष्ठ अधिवक्ता दिनेश त्रिपाठीले छुट्टाछुट्टै निवेदन दर्ता गरेका थिए । दुवैले गौतमको मनोनयन बदरको मागलाई मुख्य रूपमा अघि सारेका हुन् । मन्त्रिपरिषद्ले गत भदौ २९ गते गरेको सिफारिसका आधारमा असोज १ गते राष्ट्रपति विद्यादेवी भण्डारीले गौतमको मनोनयनको निर्णय गरेकी थिइन् । अधिवक्ताद्वय भट्ट र त्रिपाठीले प्रतिनिधिसभा निर्वाचनमा पराजित गौतमलाई त्यही अवधिमा राष्ट्रिय सभामा मनोनयन गर्नु गैरसंवैधानिक हुने दाबी निवेदनमा गरेका थिए । गौतमलाई सिफारिस गर्ने मन्त्रिपरिषद्को निर्णय र मनोनयन गर्ने राष्ट्रपति कार्यालयको निर्णय बदर हुनुपर्ने निवेदनमा थियो । त्रिपाठीको निवेदनमा नेकपालाई समेत विपक्षी बनाइएको थियो । त्यसका कारण नेकपाको सचिवालय बैठकले उक्त मुद्दामा पार्टीले नै प्रतिरक्षा गर्ने निर्णय गरेको थियो । यो मुद्दामा प्रारम्भिक सुनुवाइपछि गौतमलाई थप संवैधानिक जिम्मेवारी नदिनू भनी सर्वोच्च अदालतबाट अल्पकालीन अन्तरिम आदेश जारी भएको थियो । संविधानको धारा ७८ (४) मा प्रतिनिधिसभामा पराजित व्यक्ति त्यो कार्यकालमा मन्त्रीका लागि योग्य नहुने स्पष्ट व्यवस्था गरिएको छ । अधिवक्ता भट्टले त्यही व्यवस्थाअनुसार गौतम मन्त्री पदका लागि मात्रै नभएर त्यो अवधिमा राष्ट्रिय सभामा मनोनीत हुन पनि नमिल्ने दाबी गरेका थिए । प्रतिनिधिसभा निर्वाचनमा नेकपाका उम्मेदवार बनेका गौतम बर्दिया१ मा सञ्जय गौतमसँग पराजित भएका थिए । उनैलाई धारा ८६ को उपधारा २ (ख) अनुसार राष्ट्रपतिबाट सिफारिस गर्नु जनताको मताधिकारको घोर अपमान भएको भट्टको दाबी थियो ।"
भेडा जोगाउँदा अर्को व्यक्ति मारिएपछि मृत्युदण्डको सजाय,"(काठमाडौं)  साउदी अरबको कुरैयात जेलमा रहेका सन्तबहादुर पुन पछिल्लो पाँच महिनादेखि दूतावासको सम्पर्कमा आएनन् । नियमित सम्पर्कमा आइराख्ने उनी बेखबर बनेपछि दूतावास झस्कियो, कतै उनीमाथि २० वर्षअघि सुनाइएको मृत्युदण्डको सजाय कार्यान्वयन त भएन ? उनको अवस्था बुझ्न गत बुधबार राजधानी रियादबाट दूतावासका कन्सुलर भरत खनाल कुरैयात जेलमा पुगे । यो जेल रियादबाट १२ सय किमि टाढा पर्छ । जेल प्रशासनसँग भेट भएपछि बल्ल ढुक्क भए उनी, सन्तबहादुरको अवस्था ठीक छ । यही खुसीको खबर उनले राजदूत महेन्द्रसिंह राजपुतलाई सुनाए । राजपुत यतिबेला स्थानीय गभर्नरसँग भेटका लागि पुनः समय मिलाउने तरखरमा लागेका छन् । उनी पहिला जस्तो खुसी देखिँदैनन् । पहिला बिन्दास थिए, कन्सुलर खनालले भने, मलाई पनि चिनेनन् । खनालसँग उनको यो तेस्रो भेट थियो । जेलमा इन्टरनेट हटाइदिएपछि सन्तबहादुरको परिवारसँग पनि सम्पर्क टुटेको रहेछ । पहिले इमोमार्फत उनले घण्टौंसम्म परिवारसँग संवाद गर्थे । म्याग्दीका सन्तबहादुर २४ वर्षअघि साउदी अरबको दक्षिण भेगस्थित गुरियतको नासफाह गाउँमा खेतीको काम गर्न पुगे । मजरामा उनीसँग गाउँले साथीभाइ पनि थिए । चार वर्षपछि बिदामा घर आए । घरबाट फर्केको ६ महिना हुँदै थियो । उनको साहुका भाइको भेडा चराउने सिरियन नागरिक हज गर्न मक्का गए । उनी हजबाट नफर्केसम्म झन्डै दुई सय भेडा चराउने जिम्मेवारी सन्तबहादुरलाई आयो । भेडा चराउने पहाड मजराबाट टाढै थियो । ओदह अइद हमोउद अल सरारी नाम गरेको एउटा साउदी बारम्बार भेडा माग्न आउन थाल्यो । सन्तबहादुरले पहिलो दिन भेडा दिएनन् । दोस्रो दिन पनि आएर जबर्जस्ती गर्न खोज्यो । उनले एउटा बिरामी भेडा दिएर पठाए । त्यसपछि पनि ऊ भेडा लिन आइरहन्थ्यो । तिमीलाई भेडा दिन मिल्दैन, मलाई मालिकले मार्छ । मालिकसँग नै गएर माग, उनले ओदहलाई सम्झाए । हप्कीदप्की गरेर उनले सन्तबहादुरलाई पिट्नै खोजे । ऊ मलाई मार्न अगाडि सरेजस्तो लाग्यो । मसँग साथमा भएको चक्कु चलाएँ, उसको पेटभित्र छिरेछ, सन्तबहादुरले घटना सम्झिए, ऊ ठाउँको ठाउँ भयो । मलाई पनि फाँसी हुन्छ भनेर त्यतिखेरै आफूलाई पनि चक्कु हानें । मलाई घाइते अवस्थामा प्रहरीले फेला पारेर अस्पताल पुर्यायो ।उनले प्रहरीसमक्ष नढाँटी घटना विवरण सबै बताइदिए । सन्तबहादुरले सप्रमाण आफू दोषी रहेको बताइदिएपछि प्रहरीलाई थप अनुसन्धान गर्न समय लागेन । उनलाई दुई वर्षसम्म नजरबन्दमा राखियो । कसैसँग बोल्न र भेट्न दिइएन । कुरैयात अदालतले २०५८ जेठमा मृत्युदण्डको सजाय दिने फैसला सुनायो । मृतकका तीन छोरा थिए । त्यतिखेर कान्छा छोरा ५ वर्षका थिए । उनी १८ वर्ष पुगेपछि मात्रै मृत्युदण्ड कार्यान्वयनको विषयमा अर्को निर्णय गर्ने फैसला सुनाइयो । मृत्युदण्ड दिन सबै परिवारको सहमति चाहिने भयो । त्यतिन्जेलसम्म सन्तबहादुर जेलमै बस्नुपर्ने भयो । मृत्युदण्डको फैसला पाएपछि उनलाई कुरैयात जेलमा सारियो । यो अपराधीहरू बस्ने घर हो, फोन सम्पर्कमा आएका सन्तबहादुरले जेलभित्रैबाट गत फागुनमा कान्तिपुरसँग भनेका थिए, यही घरभित्र बाँच्न सिकें । जेल निकै ठूलो छ । उनी ३ नम्बर भवनमा बस्थे । त्यो भवनमा झन्डै २ सय कैदी कहिल्यै घट्दैनन् । हत्यामा मृत्युदण्ड पाएकालाई फाँसी दिन समय लाग्दो रहेछ, उनले भने, लागूऔषध मुद्दाकालाई त तुरुन्तै फाँसी दिन्छ । यस्तो सजाय हरेक मंगलबार कार्यान्वयन हुन्छ । सन्तबहादुरको जीवनमा मंगलबारे खड्गो भने टरिरहेको छ । मृतकका माइलो छोरा फाहदले जेलमै भेटेर माफी दिने वचन दिए । फाहद इस्लामिक स्कुल (मदरसा) का शिक्षक (मुतवे) हुन् । जेठो छोरा पनि माफी दिन तयार थिए । तर, कान्छो छोरा र मृतकका भाइहरू खुनका बदला खुन नै हुनुपर्ने भन्दै माफीको विपक्षमा उभिए । जेलका अधिकारीले सन्तबहादुरका मालिकलाई पीडितमार्फत माफी दिन प्रयास गर्न लगाए । पीडितले मानेनन् । नेपाली दूतावासले मृतकको समुदायका स्थानीय नेतामार्फत पनि माफीको प्रयास गरे तर सम्भव भएन । केन्द्रीयस्तरमा रहेको आममाफी कमिटीका अलकासिम क्षेत्रका गभर्नर, अलजोफ क्षेत्रका गभर्नर र मुख्य न्यायाधीश तीनैजना सन्तबहादुरलाई माफी दिन राजी छन् । तर, मृत्युदण्ड वा माफी दिनेसम्बन्धी विषय कानुनबमोजिम पीडित व्यक्ति तथा निजको परिवारको निजी अधिकार क्षेत्रभित्रको पर्ने हुँदा उच्च सरकारी निकायका अधिकारीहरूको प्रयास सफल भएको छैन । साउदीको परराष्ट्र मन्त्रालयले अलकसिमस्थित मेलमिलाप गर्ने कमिटीलाई मेलमिलाप गराइदिन पत्र लेखेको थियो । कमिटीले ७ अक्टोबर २०१८ मा कुरैयातको जेलबाट फैसलाको प्रति मगायो । कमिटीले बोलाएर छलफल गर्दा पनि पीडित पक्ष सहमत भएनन् । परिवारका एक सदस्य मात्रै पनि माफीको विपक्षमा उभिए माफी दिन मिल्दैन । फैसलालाई कार्यान्वयन गराउनका लागि परिवारले दबाब दिएपछि जेठो छोरा फाहदले अदालतलाई पत्र लेख्दै फैसलालाई कार्यान्वयन गराउन पत्र दिइसकेका छन् । अदालतले फैसला कार्यान्वयन गर्न गृह मन्त्रालयलाई पत्र पठाइसकेको छ । दूतावासले गरेका सबै प्रयास सफल भएका छैनन् । सन्तबहादुरलाई बचाउने अन्तिम प्रयासस्वरूप राष्ट्रपति विद्यादेवी भण्डारीले डेढ वर्षअघि नै साउदी राजालाई पत्र लेखेर माफी दिन अनुरोध गरेकी थिइन् । राजदूत राजपुतले खासगरी पीडित परिवारको कान्छो छोरा सहमतिमा आउनेबित्तिकै समस्याको समाधान हुने बताए । २० वर्षभन्दा बढी जेल बसिसकेको छ । अब यसलाई मानवीय हिसाबले पनि हेरिदिनुपर्छ भनेर त्यस क्षेत्रको गभर्नरलाई भनेको छु, राजदूत राजपुतले भने, यो कानुनी हिसाबले सल्टिँदैन । गभर्नरलाई आफ्नो पद र व्यक्तित्वबाट परिवारलाई प्रभावित बनाउन सके भने मात्रै फाँसी रोकिन सक्छ । फाँसीबाट जोगाउन दूतावासबाट भने अनेक सूत्रहरू प्रयोग भइरहेको उनले बताए । पीडित परिवारले माफी नदिएसम्म अन्य कुनै उपायबाट बच्न सम्भव नहुने बुझेरै होला सन्तबहादुरले पहिले नै परिवारलाई कुनै पहलकदमी नलिन भनेका थिए । सानोमै छाडेर हिँडेकाले छोराहरूलाई सन्तबहादुरको अनुहारको खास याद छैन । उनका शिव, खड्ग र मीनबहादुर गरी तीन छोरा छन् । शिव शारीरिक रूपमा अशक्त छन् । सन्तबहादुर बिहान ५ बजे उठ्छन् । उठ्नेबित्तिकै सलाह (प्रार्थना) गर्छन् । कुरानको पाठ पढ्छन् । जेल छिरेलगत्तै उनलाई इस्लाम धर्म कबुल गराइएको थियो । इस्लाम धर्म कबुल गरेमा मलाई माफी मिल्छ भनेर ओदहकै जेठो छोराले भन्यो । उसले इस्लाम धर्म मानेपछि हामी दाजुभाइ हुन्छौं पनि भनेको थियो, उनले भने, उसले माफी दिन्छु भनेको थियो । तर लिखित दिएको थिएन । सलाहपछि दिउँसो १२ बजेसम्म सरसफाइ गर्छन् । जेलमा बस्ने साउदीको लुगा धोइदिन्छन् । त्यसबाट आउने पैसा घरमा पठाउँछन् । अहिले भने पहिलाजसरी जेलभित्र काम गर्न सकेका छैनन् । उमेर पनि बूढो हुँदै गएको देखें । परिवार नै पाल्नका लागि मरिमेटे जस्तो लागेन, कन्सुलर खनालले भने । लामो समय जेल बसिसकेपछि माफी पाएर छुट्ने हुन् कि भन्ने आशा पत्नी मायालाई पनि छ । परदेशी श्रीमान् तपाईं जेलबाट निस्कने कहिले हो ? बरु अलिअलि पैसा दिए निकाल्छ कि ? कसो हो ? कति सालको जेल दिएको हो ? हामीलाई थाहा नै दिएन, मायाले पत्रमा लेखिकी थिइन्, हाम्रो भेट हुन्छ कि हुँदैन ? सन्तबहादुरलाई विश्वास छ, मान्छेको भाग्य मात्रै होइन आयु पनि पहिल्यै लेखिएको हुन्छ । पहिल्यै लेखिएको हुन्थेन र कर्मअनुसारको फल पाइन्थ्यो भने म पहिले नै माटोमा मिलिसकेको हुने थिएँ, उनी पत्नी मायालाई बारम्बार भनिराख्छन्, मलाई कहिले के पर्छ भनेर चिन्ता गर्नुपर्दैन । जुन दिन ममाथि घटना घट्छ, त्यो दिन मात्रै रुने हो । दुःख मान्ने हो । जति दिनसम्म बाँच्न पाइन्छ ।"
चीनले दिएका ह्युमपाइप दुई वर्षदेखि सीमामै,"(ताप्लेजुङ)  उत्तरी छिमेकी चीनले दिएका ह्युमपाइप दुई वर्षदेखि नेपालचीन सिमाना टिप्ताला भञ्ज्याङमा थन्किएका छन् । नियमित यातायात सञ्चालन गर्न ठूला नदी तथा खोलामा राख्न २०७५ मा दिएका फलामका ह्युमपाइप अलपत्र परेका हुन् ।फक्ताङलुङ गाउँपालिका७ ओलाङचुङगोलाका वडाध्यक्ष छेतेन शेर्पा भोटेले सिमाना कटाएर नेपालतर्फ लडाइएका ह्युमपाइप हिउँदमा हिउँले पुर्ने र वर्षातमा बाहिर देखिने गरेको बताए । दिन त दिए तर ल्याउनै सकिएन, वडाध्यक्ष भोटेले भने, एउटै पोल एक क्विन्टलको छ, मान्छेले बोक्न सकिँदैन, गाडीमा ल्याउन साधन छैन के गर्नु र ?चीनको डिङजे काउन्टीले १० वटा ह्युमपाइप दिएको हो । ह्युमपाइप गह्रुंगो र धेरै पानीको निकास हुने खालको भएकाले वर्षातमा समेत उपयोगी हुने अपेक्षा स्थानीयको छ । फक्ताङलुङ गाउँपालिकाको समस्या सुन्ने क्रममा हिउँद र वर्षातमा यातायातका साधन चलाउन हामीले के सहयोग गर्छौं भनेर डिङजे काउन्टीका अधिकारीले प्रस्ताव गरेका थिए, गाउँपालिका प्रवक्ता छेतेन वालुङले भने, हामीले खोलामा पुल छैन, त्यसैकारण चलाउन सकिएन भनेपछि उनीहरूले पाइप ल्याएर सिमानामा लडाइदिए ।उत्तरमा चीनसँग र दक्षिणमा ताप्लेजुङ सदरमुकाम फुङलिङसँग सिमाना जोडिएको फक्ताङलुङ क्षेत्रफलका हिसाबले नेपालकै तेस्रो ठूलो गाउँपालिका हो । सीमावर्ती क्षेत्रबाटै सुरु भएको तमोर नदी सुनसरीमा सप्तकोसी नदीमा पुगेर मिसिन्छ । यही तमोर नदीमा विभिन्न स्थानमा पुल बनाउनुपर्ने आवश्यकता छ ।चीनले सिमानासम्म १८ चक्के लरीमा पाइप ल्याएको थियो । सडकका कारण त्यो लरी हाम्रो बस्तीसम्म आउन सकेन, प्रवक्ता वालुङले थपे, तपाईंहरूले ल्याइदिनुहोस् भन्दा उनीहरूले अर्काको देशमा बिनाअनुमति आउन मिल्दैन भने । अहिले पनि चिनियाँ अधिकारीहरूले हामीले दिएको सामान लगेनौ भनेर गुनासो गर्ने गरेका उनले बताए । सडक स्तरोन्नति गरेपछि मात्रै ह्युमपाइप प्रयोगमा ल्याउन सकिने उनको भनाइ छ ।गाउँपालिका अध्यक्ष सरोज एभेङका अनुसार गाउँपालिकाले प्रत्येक वर्ष चार वटा अस्थायी पुल निर्माण गर्छ । सिंवा र खेजेनिम, छिरुवा र इखावु जोड्न एकएक ठाउँमा तथा तापेथोक र लेलेप जोड्ने दुई ठाउँमा पुल निर्माण हुन्छ । सबै पुल तमोर नदीमाथि लगाइन्छ । जसको लागत १५ लाख रुपैयाँको हाराहारीमा आउँछ । काठबाट बनाइएका पुल वर्षातको भेलले बगाउने र मक्किएर ६ महिनाभन्दा बढी टिक्दैन ।चीनले दिएका पाइप ल्याउन सके ओलाङचुगोला र लेलेप, लेलेप र तापेथोक जोड्ने गरी दुई ठाउँमा पुल बनाउन सकिने उनले बताए । सदरमुकामबाट ओलाङचुङगोलासम्म सडक जोडिन अब सात किलोमिटर बाँकी छ । स्थायी पुल बनाउने योजना भने अहिलेसम्म बनेको छैन । सदरमुकामबाट गोलासम्म तीन ठाउँमा ह्युमपाइप राख्न सके नियमित यातायात सेवा सञ्चालन गर्न सकिने गाउँपालिकाले जनाएको छ । तर सडकका कारण ठूला गाडी नचलेसम्म ह्युमपाइप ल्याउने सम्भावना नभएको एभेङले बताए । चीनले गोलाको बस्तीसम्म आफैंले सडक बनाइदिने बताएको छ । तर कोरोनाका कारण योजना अन्योलमा रहेको उनको भनाइ छ ।"
गृहमन्त्रीको कार्ययोजनाले घटेन अपराध,"(काठमाडौं)  गृह मन्त्रालयको नेतृत्व सम्हालेको करिब एक महिनापछि २०७४ चैत १९ गते आफ्नो ८२ बुँदे गृह प्रशासन सुधारसम्बन्धी कार्ययोजना सार्वजनिक गर्दै मन्त्री रामबहादुर थापाले भनेका थिए, अपराधविरुद्ध शून्य सहनशीलताको नीति अपनाइनेछ । अपराधका घटनामा पनि कमी आउने छन् । त्यही कार्यक्रममा उनले जोड दिँदै भनेका थिए, गुन्डागर्दी र अपराध गर्नेलाई कठघरामा ल्याइनेछ ।२०७४ फागुन १४ गते गृहमन्त्री बनेका थापाले राष्ट्रिय एकता र जनसेवाका लागि गृह प्रशासन विकास र समृद्धिका लागि शान्तिसुरक्षा र सुशासन नारा दिएर ८२ बुँदे गृह प्रशासन सुधार कार्ययोजना जारी गरेका थिए । कार्ययोजनाको ११ नम्बर बुँदामा पनि अपराधविरुद्ध शून्य सहनशीलताको नीति कार्यान्वयन गर्न निर्देशिका तर्जुमा गरी लागू गर्ने भनिएको छ । यसको मूल उद्देश्य अपराधका घटनामा कमी ल्याउने थियो ।थापा गृहमन्त्री भएको ३२ महिना नाघिसकेको छ तर कार्ययोजनामा भनेअनुसार अपराधको ग्राफ घट्नुको सट्टा झनै बढेर गएको छ । खासगरी व्यक्ति हत्या, महिला, बालबालिकाजन्य अपराध र आत्महत्यासम्बन्धी कसुरका घटनाको ग्राफ बढेर गएको सातवटै प्रदेशको अपराध तथ्यांकले देखाउँछ । गृहमन्त्री थापाको कार्यकालमा आव २०७५७६, २०७६७७ र चालु आव २०७७७८ को ३ महिनामा देशभर अपराधका मुद्दा क्रमशः ४३ हजार ५१, ४१ हजार ८ सय ९८ र ९ हजार ६ सय ३३ वटा दर्ता भएका छन् । चालु आवको साउन, भदौ र असोज महिनाको तथ्यांक हेर्ने हो भने आगामी असारसम्म अपराधका ४१ हजारभन्दा बढी घटना हुने देखिन्छ । थापाअघि गृहमन्त्री बनेका जनार्दन शर्माको पालामा पनि २०७४ मा गृह प्रशासन सुधारसम्बन्धी ८४ बुँदे कार्ययोजना ल्याइयो । उनले पनि अपराध रोकथाम तथा नियन्त्रणलाई प्राथमिकतामा राखेर कार्ययोजना ल्याएका थिए । कार्ययोजनाको मूल नारा नै थियो जवाफदेही गृह प्रशासनशान्तिसुरक्षा र सुशासन । तर तत्कालीन सत्ता समीकरण र चुनावी तालमेलमा आएको परिवर्तनका कारण शर्मालाई प्रधानमन्त्री शेरबहादुर देउवाले ४ महिनापछि असोज ३१ गते गृह आफैंमा राखेर जिम्मेवारीबाट मुक्त गरे । उनलाई बिनाविभागीय बनाइयो । यद्यपि शर्माले ल्याएको कार्ययोजनाअनुसारै प्रहरीले अपराध रोकथाम तथा नियन्त्रणको खाका लागू गरेको थियो । तर उनले ल्याएको कार्ययोजना करिब १० महिना लागू भयो । अपराधका मुद्दा भने झनै बढेर गएको प्रहरीकै तथ्यांकले देखाउँछ । शर्माको कार्ययोजना अवधिमा करिब ३९ हजार अपराधका मुद्दा दर्ता भए । जबकि २०७२७३ मा करिब ३१ हजार अपराधको मुद्दा दर्ता भएको थियो । प्रहरीको तथ्यांकअनुसार पछिल्लो ७ वर्ष (२०७२ यता) को कुल अपराध हेर्ने हो भने व्यक्ति हत्यासम्बन्धी मुद्दाको अनुपात मात्रै १८ प्रतिशत छ । त्यस्तै महिला बालबालिका तथा यौनजन्य हिंसाको हिस्सा ९ र आत्महत्याको दर १५ प्रतिशत छ ।शर्माआबद्ध दल नेकपाका नेता थापा गृहमन्त्री बनेपछि ८४ बुँदेको सट्टा छुट्टै ८२ बुँदे कार्ययोजना आएको थियो । प्रहरी प्रधान कार्यालयका एक अधिकारी नेतापिच्छेका योजना र नीतिले अपराध अनुसन्धान तथा नियन्त्रणमा प्रभावकारी काम गर्न अन्योल थपिँदै गएको बताउँछन् । हामी नियमित जिम्मेवारी निर्वाह त गरिरहेकै हुन्छौं तर गृहबाट जारी भएका फरकफरक योजना र नीतिले प्रहरीका कुन जिम्मेवारीलाई कति प्राथमिकतामा दिने भन्ने अन्योल हुन्छ, ती अधिकारीले भने । कार्ययोजनामा अपराधीलाई कानुनी कठघरामा ल्याइने, अपराधमा संलग्नलाई कुनै पनि किसिमको संरक्षण नदिनेलगायत विषयलाई प्राथमिकतामा राखिए पनि व्यवहारमा त्यो अक्षरशः कार्यान्वयनमा आउन सकेको छैन । आव २०७१७२ देखि २०७७७८ असोजसम्म देशभर २ लाख २२ हजार मुद्दा दर्ता भएकामा धेरैमा कतै न कतै राजनीतिक दलसम्बद्ध व्यक्ति र कतिपय स्थानमा जनप्रतिनिधि नै अपराधमा मुछिएका छन् । प्रहरी प्रवक्ता एसएसपी कुवेर कडायत अपराधको संख्या यति नै घटाउँछु भन्न नसकिने बताउँछन् । शान्तिसुरक्षा व्यवस्थापन, जनधनको सुरक्षा र अपराध अनुसन्धान तथा नियन्त्रण प्रहरीको म्यान्डेट नै हो, त्यहीभित्र रहेर हामीले जिम्मेवारी निर्वाह गर्दै आएका छौं, उनले भने, तर अपराधको संख्या यतिमा सीमित राख्छु भन्ने हुँदैन, यसलाई न्यूनीकरण र रोकथामको पहल गर्ने हो । सवारी दुर्घटना, आत्महत्या, घरेलु हिंसा र कर्तव्य ज्यानसम्बन्धी थुप्रै कसुरसम्बन्धी अपराध प्रहरीको सक्रियताले मात्र नरोकिने उनले बताए । गृह मन्त्रालयका प्रवक्ता चक्रबहादुर बुढा अपराध रोकथाम तथा नियन्त्रण गर्न गृह मन्त्रालयले जारी गरेको ८२ बुँदे कार्ययोजना सफल भएको दाबी गर्छन् । यद्यपि अपराधको संख्याभन्दा पीडित नागरिकले न्याय पाएपाएनन् भन्ने विषय महत्त्वपूर्ण भएको उनको भनाइ छ । अपराधको संख्याभन्दा पीडितले न्याय पाएपाएनन् वा अपराधी कानुनको दायरामा आएआएनन् भन्ने विषय महत्त्वपूर्ण हो, प्रवक्ता बुढाले कान्तिपुरसँग भने, गृहले ल्याएका कार्ययोजना पनि अपराधी कानुनको दायरामा आउन् भन्नकै लागि हो । नेपाल प्रहरीका पूर्वडीआईजी हेमन्त मल्ल ठकुरी अपराध अनुसन्धान तथा नियन्त्रणको दायित्व प्रहरीको भए पनि कतिपय कार्ययोजना गृहमन्त्रीले सस्तो लोकप्रियताका लागि ल्याउने गरेको बताउँछन् । प्रहरीबाट भएका कामकारबाहीमै गृहमन्त्रीले अपनत्व लिने हो, साधन, स्रोत र नीति नियमको व्यवस्थापन गरेर सहयोग गर्नुपर्नेमा दोहोरोपन हुने गरी कार्ययोजना ल्याउनु गलत हो, मल्ल भन्छन्, गृहमन्त्रीपिच्छेका योजना र अस्थायी नीतिले प्रहरीको प्राथमिकता र लक्ष्य के भन्नेमा नै अन्योल सिर्जना गरेको छ, गृहमन्त्रीले यसमा ख्याल गर्नुपर्छ । प्रहरी प्रधान कार्यालयले नै अपराध अनुसन्धान तथा नियन्त्रणका लागि अल्पकालीन, मध्यकालीन र दीर्घकालीन योजना ल्याउने गरेकामा मन्त्रालयका तय हुने अस्थायी नीतिले यसलाई समेत असर गरेको उनको भनाइ छ । अपराधको संख्या यति नै घटाउने भन्ने नभए पनि न्यूनीकरण गर्न भने सकिने मल्लको भनाइ छ । आव २०७१७२ यता सबैभन्दा बढी अपराध गत आवमा भएको देखिन्छ । आव २०७६७७ मा देशभर ४३ हजार ५१ वटा अपराधका मुद्दा दर्ता भएका थिए । आव २०७१७२ मा २८ हजार ७०, आव २०७२७३ मा २८ हजार ५ सय ६३, आव २०७३७४ मा ३९ हजार ३ सय १५, आव २०७५७६ मा ४१ हजार ८ सय ९८ र चालु आवको ३ महिना (साउन, भदौ र असोज) मा ९ हजार ६ सय ३३ वटा अपराधका मुद्दा दर्ता भएका छन् । यो ६ वर्ष सबैभन्दा बढी कर्तव्य ज्यान, आत्महत्या र महिला, बालबालिका र यौनजन्य अपराधका मुद्दा दर्ता भएको छ । ६ वर्षको अवधिमा ३८ हजार ७ सय ८१ जनाको हत्या, २० हजार १ सय ७० वटा महिला, बालबालिकाजन्य कसुर र ३३ हजार २ सय २४ जनाको आत्महत्या भएको छ । गृह मन्त्रालयले मन्त्रीको स्वार्थ र रणनीतिअनुसार योजना ल्याए पनि आत्महत्या, व्यक्तिहत्या र महिला, बालबालिकाजन्य अपराध रोकथाम तथा नियन्त्रणमा भने ठोस नीति ल्याएको छैन ।"
संक्रमित खुलेआम हिँडडुल,"कपिलवस्तु (कास) कोरोना संक्रमित नगरप्रमुख गत आइतबार दिउँसो सडक अनुगमनमा निस्किए । निर्माण भएको दुई साता नपुग्दै तिलौराकोट नजिक उप्किएको कालोपत्रे सडकको अनुगमन गर्न उनी पुगेका हुन् । संघीय कार्ययोजना कार्यान्वयन एकाइ, भवन तथा सहरी विकास कार्यालय भैरहवाले लगाएको ठेक्काअन्तर्गत बाटो निर्माण भइरहेको छ । प्रमुखसँगको अनुगमनमा कार्यालय र निर्माण कम्पनीका तीन इन्जिनियर, प्राविधिक र सञ्चारकर्मी पनि संलग्न थिए । कमसल काम गरेका कारण ठाउँठाउँमा कालोपत्रे उप्किएकाले तत्काल मर्मत सम्भार गर्न निर्देशन दिन आफू त्यहाँ गएको नगर प्रमुखले बताए । गत आइतबार साँझ सबै सँगै बसेर खानपिन पनि गरे । बाटो अनुगमनमा गएको दोस्रो दिन सोमबार नगरप्रमुखको कोरोना रिपोर्ट फेरि पोजिटिभ आयो । त्यसअघि कात्तिक ५ गते पहिलो पटक कोरोना पोजिटिभ देखिएकामा तेस्रो पटक स्वाब परीक्षण गर्दा पनि पोजिटिभ रिपोर्ट आएको हो । नगरप्रमुखसँग घुलमिल भएका सञ्चारकर्मी, इन्जिनियर र प्राविधिक अहिले तनावमा छन् । उक्त स्थानीय तहका १८ जना संक्रमित भएकामा तीन जनाको तेस्रो पटक पनि रिपोर्ट पोजिटिभ आएको हो । संक्रमित प्रमुख कात्तिक तेस्रो साता बिहानसम्म सदरमुकाम तौलिहवा बजारको भिक्षुचोकमा चिया पिउन पुगिरहेका थिए । थाहा नभएकाहरू प्रमुखसँग गफिँदै बस्थे । उनी संक्रमित भएको थाहा पाएकाहरू परपर बसेर उनको गतिविधि नियालिरहेका थिए । सतर्कता नअपनाएपछि भिक्षुचोकका टोलबासीले उनको खबरदारी पनि गरे । सञ्चारकर्मीमार्फत संक्रमणमुक्त नभएसम्म बाहिर ननिस्कन खबर गरे । नैतिक दबाब दिए । त्यसपछि भिक्षुचोक आउन छाडे पनि अन्यत्र भने उनी निष्फिक्री डुलिरहेका छन् । आफैं गाडी चलाएर बजार घुमघाम गरिरहेका छन् ।जिम्मेवार जनप्रतिनिधि नै संक्रमणका बेला खुलेआम हिँडडुल गर्ने, चोक र चौराहामा बसेर चिया पिउने काम गर्दा यहाँ त्रास बढेको छ । उनी आफैं बुझ्ने मान्छे हुन्, एक वडाध्यक्षले भने, यस्तो गर्नु गलत हो । नियमनकारी निकायको नेतृत्व गर्ने नै नियम उल्लंघन गर्दा सर्वसाधारणले के गर्ने भन्ने प्रश्न उब्जिएको उनले बताए । संक्रमितका यस्ता क्रियाकलापले परिवारका सदस्यलाई मात्र नभई समाजमै संक्रमण फैलिन सक्ने भन्दै स्थानीय बासिन्दा चिन्तित बनेका हुन् ।"
शैक्षिक अनुदानमा कटौती,"गत चैतदेखि मुलुकभरका शैक्षिक संस्था बन्द छन् । यसको मारमा सबैभन्दा बढी निजी विद्यालयका शिक्षकहरू परेका छन् । न्यून तलबभत्तामा काम गरिरहेका उनीहरूको रोजीरोटीको बाटो गुमेको छ । गत चैतदेखि नै उनीहरूले तलब पाएका छैनन् । यस्तै सामुदायिक विद्यालयमा अध्यापन गराउने निजी स्रोतका शिक्षकहरूको पीडा पनि उस्तै छ । सरकारले शून्य दरबन्दी भएका मावि तहका विद्यालयलाई दिँदै आएको विज्ञान, गणित र अंग्रेजीमध्येको एक जना शिक्षक बराबरको अनुदान रकम कोरोना महामारीको बेला रोकेको छ । त्यो अनुदान रकम कहिले दिने हो ? अनि निजी स्रोतमा तलबभत्ता खाने सामुदायिक विद्यालयका शिक्षकको जिम्मा कसले लिन्छ ? निजी विद्यालयका शिक्षकहरूले तलब नपाएर तड्पिनुपरेको पीडा कसले बुझ्छ ? यो बेला सरकारले उनीहरूको घाउमा मल्हम लगाउनुको सट्टा झनै सरकारीे शिक्षकहरूको तलबभत्ता निरन्तर दिइरहेर नुन छर्केको छ । सरकारी तलबभत्ता खानेहरू घरमै रमाइरहेका छन् । निजी शिक्षकहरूलाई मात्रै हेप्ने, सरकार ? शिक्षा तथा मानव स्रोत विकासअन्तर्गत निरन्तर दिँदै आएको शिक्षण सिकाइ सहयोग अनुदानको रकम पनि महामारीको बेलो रोकिएको छ । सरकार किन रोकियो रकम ?अन्य शिक्षकको दसैं भत्तासमेत दिने तर शिक्षण सिकाइ सहयोग अनुदानमा बसेका शिक्षकहरूलाई भने सिकाइ नै भएको छैन भनेर तलब रोक्न मिल्छ ? यो अनुदानको रकम कता गयो ? ती शिक्षक आफूले चाहेर घरमा बसेका हुन् ? अरू भने बाध्यताले बसेका हुन् ? विद्यालय व्यवस्थापन समितिले शिक्षण सिकाइ सहयोग अनुदानमा शिक्षक नियुक्ति गरिसकेपछि निरन्तर दिइरहेको तलब रोकिएको छ । ती शिक्षक अहिले अन्योलमा छन् । दसैं आसैआसमा बित्यो । तिहार पनि बित्न लाग्यो । तर शिक्षण सिकाइ सहयोगको रकम सरकारले कता खायो कता ? शिक्षकको पीडा कसले बुझ्ने ? विद्यालयमा अंग्रेजी, गणित र विज्ञान विषयको शिक्षकको कमी नहोस् भनेर मानव स्रोत विकास केन्द्रले शून्य दरबन्दी भएका विद्यालयमा त्यस्ता शिक्षकका लागि भनेर तोकेको तलब अहिले आएर कोरोना महामारीको निहुँमा रोक्न मिल्छ ? यदि ती शिक्षकको तलब रोक्न मिल्छ भने अरूको खुवाइरहन मिल्छ ? यो कस्तो अन्याय ? विद्यालय खुलेपछि अब ती शिक्षकहरूले दिल खोलेर पढाउने छैनन् । अन्य तहका शिक्षकका अगाडि आफू हेलामा परेको ठान्नेछन् । यसरी रकमै निकासा नगरिनु थियो भने समयमै जानकारी हुनुपर्ने होइन र ? सरकार, अहिलेसम्म किन अन्योलमा राखेको ? नवीनकुमार देवकोटा, पञ्चदेवल विनायक२, अछामबाइडेनको जितले राहतबाइडेनले पाएको विश्वास सम्पादकीयमा अमेरिकी निर्वाचनपछिको सम्भावित विश्व परिवेशको विश्लेषण गरिएको छ । अमेरिकी राजनीतिले अमेरिकामा मात्र नभएर विश्वका अधिकांश मुलुकको आर्थिक, सामाजिक र राजनीतिक क्षेत्रमा असर पार्छ । हालै सम्पन्न अमेरिकी राष्ट्रपति निर्वाचनले विश्वकै ध्यान खिच्यो । निर्वाचनको परिणाम घोषणा भएपछि डेमोक्रेटिक दलका जो बाइडेनको जित र रिपब्लिकन दलका वर्तमान राष्ट्रपति डोनाल्ड ट्रम्पको हारले यतिबेला अमेरिकाका सबै राज्यमा खैलाबैला मच्चिएको छ । ट्रम्पका हावादारी कुरा, कार्यशैलीबाट वाक्क बनेका अमेरिकी नागरिक एवं विश्व समुदायलाई बाइडेनको जितले राहत महसुस भएको छ । पूर्वराष्ट्रपति बाराक ओबामाको पालामा उपराष्ट्रपतिको पद सम्हालिसकेका अनुभवी राजनीतिज्ञ बाइडेनलाई प्रथमतः ट्रम्पसँग जोडिएका विसंगति सच्च्याउनुपर्ने दायित्व थपिएको छ । चीनसँगको व्यापारिक द्वन्द्व बढेको, कोरोना नियन्त्रण गर्न असफल बनेको, विश्व स्वास्थ्य संगठनमाथिको आर्थिक सहयोग रोकेको, पेरिस जलवायु परिवर्तनसम्बन्धी सम्मेलनको उपेक्षा, आलोचना गरेको, आप्रवासीमाथि टेढो नजरले हेरेको, श्वेत र अश्वेत जातिबीच फाटो ल्याउने गतिविधि सञ्चालन गरेको लगायतका नकारात्मक क्रियाकलापले ट्रम्प देशविदेशमा बदनाम भइरहेका थिए । पछिका दिनमा विश्व भाइचारा, सुशासन, आर्थिक, सामाजिक उन्नतिलाई प्राथमिकतामा राख्ने बाइडेनबाट अमेरिकाको प्रभाव, गरिमा बढ्ने विश्वास राख्न सकिन्छ । हामी सबैलाई थाहा छ, अमेरिकामाथि विश्वभरका मानिसको आकर्षण बढ्नाको कारण त्यहाँको आर्थिक उन्नति मात्र होइन । सुशासनयुक्त लोकतान्त्रिक पद्धति, सामाजिक सुरक्षा, रोजगारीको सहजता, भौतिक सुख सुविधालगायत कारण अमेरिका विश्वकै लागि उत्कृष्ट नमुना बन्न सफल भएको हो । समृद्धिलाई उचाइमा पुर्याउन बाइडेनसँगै नवनिर्वाचित भारतीय मूलकी महिला उपराष्ट्रपति कमला ह्यारिसको भूमिका पनि उल्लेख्य रहने अपेक्षा राख्न सकिन्छ । उपराष्ट्रपतिको विशेष चासो भारत, नेपाललगायत दक्षिण एसियाली मुलुकमा रहन सक्ने भएकाले हाम्रो कूटनीतिक प्रयासलाई बढी उपलब्धिमूलक बनाउन अग्रसर रहनुपर्छ । भुवनेश्वर शर्मा, चन्द्रागिरि२, काठमाडौं"
नेताहरूलाई अस्पतालमा उभ्याऊ,"देशमा पूर्ण बहुमतको सरकार छ, भनिन्छ । हामी गणतान्त्रिक प्रणालीको अभ्यास गरिरहेका छौं । सरकार समृद्ध नेपाल, सुखी नेपाली को नारा घन्काउँछ । सुख र समृद्धि हासिल गर्न लागिपरेको छौं भनेर सरकार हाँक्नेहरूले बेलाबेलामा बताइरहन्छन्, पनि । तर, साँच्चै सरकारले भनेजस्तो र आमनेपालीले खोजेजस्तो गरी मुलुक अगाडि बढेको छ त ? सरकारले आमजनताको चाहनाबमोजिम काम गरेको छैन । सत्तारूढ दलले व्यापक रूपमा राष्ट्रिय ढुकुटीको दुरुपयोग गरिरहेको छ । आन्दोलनबाट स्थिापित नेकपाका अध्यक्षद्वय यतिबिघ्न असंवेदनशील कसरी हुन सकेका ? कोरोना महामारी तीव्र रूपमा फैलिरहेको छ । कोरोना संक्रमितहरूले अस्पतालको बेड नपाएर ज्यान गुमाइरहेका छन् । स्वास्थ्य बिग्रँदा संक्रमितहरूलाई सरकारी सयन्त्रले सोधपुछ गर्दैन । काठमाडौंकै जनताको रोदनले बालुवाटारलाई छुन सकेको छैन । केहीअघि कोरोना संक्रमितको परीक्षण र उपचार गर्दिन भने पनि सरकारले यो निर्णय फिर्ता गरेको छ । यसको कार्यान्वयन कसरी गरिन्छ, हेर्न बाँकी छ । सरकारका गतिविधि हेर्दा लाग्छ, हाम्रो मतको सही सुदुपयोग भएन । अतः सरकार तिमी कतै छौ भने एकपटक आमनागरिक भएर देशका सरकारी अस्पतालहरूमा आफूलाई उभियायौं । संक्रमित बाबुआमाको उपचार गर्न निस्क, अनि थाहा हुन्छ वास्तविकता । नेता, मन्त्री र सरकारी कर्मचारीलाई महामारीले छोएन । निम्छरो जनतालाई मात्रै महामारीले परिबन्दमा पारेको छ । रामकृष्ण बराल, जोरपाटी५, काठमाडौं"
कम्युनिस्ट राजनीतिको उत्थान र पतन,"नेपाली कम्युनिस्टहरूको इतिहास वैचारिक र सैद्धान्तिकभन्दा पनि पद र प्रतिष्ठा, स्वार्थ र अवसर अनि व्यक्तित्वको टकरावका कारण विवादित र विभाजित बन्दै आएको छ । अहिलेको नेकपा विवाद त्यसैको निरन्तरता हो । तैपनि हरेकपटकको विवादमा निश्चित पात्र र प्रवृत्तिले भूमिका खेलेका हुन्छन् । र, अहिलेको विवादको मुख्य कारक प्रधानमन्त्री केपी शर्मा ओली देखिएका छन् । अत्यन्त टकरावयुक्त अवस्थामा रहेका दुई कम्युनिस्ट पार्टीलाई एक ठाउँमा ल्याएर नेतृत्व दिएका प्रधानमन्त्री ओलीले नै पार्टी एकताका जटिलता बुझी समन्वयात्मक भूमिका निर्वाह गर्न नसक्नु मुख्य समस्या हो । एकताकै बेला दुई पार्टी नेतृत्वको सहकार्य र सहमतिमा नयाँ पार्टी र सरकार सञ्चालन गर्ने सहमति भएको थियो । यो सहमतिको उल्लंघनले समस्या ल्यायो । सत्ताको नेतृत्व आफ्नो हातमा रहेकाले समन्वय र सहकार्यको मुख्य केन्द्र पनि आफू नै हो भन्ने सामान्य कुरा पनि प्रधानमन्त्री ओलीले बुझेनन् । पार्टी र सरकार दुई अध्यक्षले स्वायत्त रूपमा चलाउने कि समन्वयात्मक तरिकाले भन्ने अझै प्रस्ट छैन ।पार्टीको कार्यकारी अध्यक्ष पुष्पकमल दाहाल हुने तर सचिवालय र अन्य एकाइको बैठक बोलाउंदा दुई जनाको सहमति अनिवार्य चाहिने यो कस्तो व्यवस्था हो ? अर्कोतिर सरकार सञ्चालनको पूर्णाधिकार प्रधानमन्त्री ओलीमा हुने तर राष्ट्रिय नीति, महत्त्वपूर्ण राजनीतिक नियुक्ति र योजना निर्माणमा दुई पक्षको सहमति आवश्यक रहने भनिएको छ । यस्तो व्यवस्था सरकार सञ्चालनको स्वायत्तताको मान्यताभित्र पर्छ त ? पार्टी र सरकारलाई संक्रमणकालीन स्वरूपबाट चलाउने भनेपछि हरेक विषयमा एकअर्कोको सहमति लिनुपर्ने बाध्यता हुन्छ । यही समन्वयको विधिलाई प्रधानमन्त्री ओलीले सरकार सञ्चालनका क्रममा अवलम्बन नगर्दा विवाद सृजना भइरहेको छ । विवादको कारक पार्टी र सरकार सञ्चालक अध्यक्षहरूको कार्यकारी हैसियतको व्याख्या र व्यवस्थाको विरोधाभासपूर्ण सहमति नै हो । अर्कातिर सत्ता र शक्तिका लागि दुई अध्यक्षसँग सौदाबाजी गर्ने नेकपाका केही केन्द्रीय नेताको प्रवृत्तिले पनि संकटलाई गहिरो बनाएको छ । सकेसम्म विवाद सृजना हुनै नदिन प्रयास गर्ने हो, तर समस्या सृजना भैहाले त्यसलाई विधिवत् रूपमा टुंगो लगाउनुपर्छ ।नेकपा विवादलाई विधिवत् रूपमा टुंगो लगाउने विषयमा उपाध्यक्ष वामदेव गौतम, महासचिव तथा अर्थमन्त्री विष्णु पौडेल र गृहमन्त्री रामबहादुर थापा बाधक बनिरहेका छन् । आआफ्नो स्वार्थका लागि अध्यक्षहरूलाई घुर्की लगाइरहने र व्यक्तिगत फाइदाको आधारमा खेमा परिवर्तन गरिरहने उनीहरूको शैलीले पार्टीलाई विधिसम्मत निकास दिन अप्ठेरो पारिरहेको छ । यदि उनीहरू पार्टी हितका लागि सहमतिको ठोस पहल गर्ने या आफूलाई ठीक लागेको कित्तामा दिगो रूपमा उभिने हो भने पार्टीले निकास अवश्य पाउन सक्छ । तर, त्यस्तो आस राख्नु नै बेकार छ । पार्टीमा यस्ता लोभी प्रवृत्तिका नेताहरूको हैसियत निर्णायक हुनु नेकपाको दुर्भाग्य हो । यीबाहेक पनि केही नेताले पार्टी र सत्ताको केन्द्रमा रहिरहन पार्टीभित्रको विवादलाई आफ्नो पद र शक्तिको रक्षाका लागि उपयोग गरिरहेका छन् । यसले पनि विवाद समाधान गर्न सकिएको छैन । अतः प्रधानमन्त्रीको सत्ता सञ्चालनको एकलौटी शैली र केही केन्द्रीय नेताको पदलोलुपतालाई हटाउन सके पार्टी फेरि लयमा फर्कन्थ्यो । जगन निरौला, शिकागो, अमेरिका"
देशमा चम्केको गुटतन्त्र,"यति बेला नेपालको राजनीतिमा गजबको तमासा सुरु भएको छ । यो तमासालाई कुनै अवस्थामा पनि रोचक भन्न सकिँदैन । यसमा कुनै द्विविधा छैन, नेपालको समुन्नति राजनीतिकै कारण अवरुद्ध छ । हाम्रो पूरै नेपाली समाज शक्ति र सत्तामाथि निर्भर छ । राजनीति, जागिर, चाकरी र भनसुनको धन्दामा देश नै अलमलिएको छ । उद्योगव्यवसाय, व्यापार, कृषि, पर्यटन, जलस्रोतजस्ता कुनै पनि क्षेत्रमा हामी सफल हुन सकेका छैनौं । कुनै क्षेत्रमा हामी सफल छौं भने पनि त्यो एकांगी छ । वैदेशिक रोजगारीमा नेपाली केही फस्टाएका छौं भने यो कुनै गौरवको विषय होइन । सरकारले सुस्थिर र दूरगामी नीति लिन नसकेको र राजनीति सधैं सीमित मानिसको स्वार्थको घेरामा अलमलिएकाले देशको मूलबाटो बन्न सकेको छैन । प्रयोगका हिसाबले भन्ने हो भने पेट्रोलियम पदार्थको अन्वेषणदेखि र जग्गाको प्लटिङसम्म हामीले कुनै प्रयोग बाँकी राखेका छैनौं । अहिले अप्ठेरो पर्दा सरकारसँग जनतालाई औषधि खुवाउने पैसासम्म छैन । राष्ट्रिय राजनीतिको भावधारामा विभिन्न हिसाबले सक्रिय रहेका सबै दल र सबै पक्ष कुनै न कुनै विवादमा फसेकै छन् । सत्तामा रहेको नेपाल कम्युनिस्ट पार्टी र हाल प्रमुख प्रतिपक्षका रूपमा रहेको नेपाली कांग्रेसमाथि जनताले भरोसा नगरेका होइनन्, तर अहिले दुवै पार्टी नराम्रो हिसाबले आन्तरिक विवादमा गाडिएका छन् । मधेसको पार्टी भनेर चिनिने जनता समाजवादी पार्टीभित्रको समग्र विवाद सार्वजनिक रूपमा बाहिर आइसकेको छैन । तर, त्यो पार्टीभित्र घटनाक्रमहरू जसरी विकसित भइरहेका छन्, त्यसबाट थाहा हुन्छ, त्यस पार्टीका नेताहरू पनि संगतिपूर्ण बाटोमा हिँडेका छैनन् । राष्ट्रिय जनता पार्टी र समाजवादी पार्टीबीच मेलमिलापको वटवृक्षमा कहाँ कति खुर्पाको दाग र कति बन्चरोको चोट लागेको छ ? अहिले त्यो सबै देखिएको छैन । घटनाक्रमहरू छचल्किँदै गएका छन् र ती कहीँ न कहीँ विस्फोटक रूपमा देखा पर्नेछन् ।देशको परिवर्तन गर्न हिँडेका राजनीतिक दलहरूमा किन यसरी विचलनको आत्मघाती रोग पलाउँछ ? किन उनीहरू आफ्ना घोषित सिद्धान्त त्यागेर संकीर्ण बाटोमा हिँड्छन् ? यो प्रश्नको जवाफ असहज छैन । राजनीतिक पार्टीहरू किन बन्छन् र किन भत्किन्छन् ? सन्दर्भमा, यसको विवेचन पनि चाखलाग्दो हुनेछ । कुनै पनि पार्टीको जन्म देश र जनताका लागि भएको दाबी गरिए पनि एउटा ठूलो समूहको स्वार्थको रक्षाका लागि पार्टी बनेको हुन्छ । कुनै पार्टीले मजदुरको, कुनै पार्टीले साना किसानको, कुनै पार्टीले ठूला किसानको, कुनै पार्टीले जमिनदारको, कुनै पार्टीले व्यापारीको, कुनै पार्टीले पुँजीपतिको हित हरेको हुन्छ । किसानभित्रै अर्को थरी किसानको, मजदुरभित्र अर्को थरी मजदुरको दलभित्रै दलहरू झाँगिएका हुन्छन्, विभिन्न गुटका रूपमा । पार्टीका नेता ज्ञानी, असल र चलाख भए भने पार्टीहरू आफ्नो उद्देश्यबाट चुक्दैनन्Ù गुटहरू जसरी झाँगिएका हुन्छन्, त्यसै गरी छिमलिन्छन् ।समाजवादी चिन्तक प्रदीप गिरि भन्छन् जुन कारणले पार्टी बनेका हुन्छन्, त्यही कारणले पार्टीभित्रै उपपार्टीको जन्म हुन्छ । यो अस्वाभाविक र अप्ठेरो परिस्थिति हो । यो अवस्थामा पार्टीका मानिसहरू एकअर्कासँग लड्दालड्दै मूल लडाइँलाई नै बिर्सिन्छन् । अहिले त्यही भएको छ । नेपाल कम्युनिस्ट पार्टीको गठन किन गरिएको थियो ? त्यो कुरा विस्मृतिमा परेको छ । नेताहरू ती कुरा सम्झिन खोजिरहेका देखिँदैनन् । जब घोषित सिद्धान्तबाट नेता विचलित हुन्छ र शक्तिको साँघुरो घेरामा पर्छ, त्यसपछि उसमा सत्ताको उन्माद चढ्न थाल्छ । यो उन्मादले अन्ततः पार्टीको सिद्धान्तमै धमिरा लगाइदिन्छ । सत्ताको पतनको प्रारम्भ पनि यहीँबाट हुन्छ ।अहिलेका लागि नेकपा र कांग्रेसभित्रको झैझगडाले नेपाली समाजलाई थिलथिलो पारेको छ । एकातिर, कोरोना महामारीले जनता आक्रान्त छन्, दिनहुँ हजारौं संक्रमित फेला पर्दै छन्, कोरोनाबाट हुने मृत्युले तीव्रता लिएको छ भने, अर्कातिर देशको शासनमा बसेकाहरू आपसी मेलमिलापको सट्टा विवाद र मनमुटावको बाटोमा लागेका छन् । नेपाली राजनीतिको शीर्षमा रहेको यो प्रवृत्ति देशका लागि घातक रहेको बताएका छन् राजनीतिका विश्लेषक र बुद्धिजीवीहरूले । तर, सम्बन्धित कसैले पनि यसमा ध्यान दिएका छैनन् । नेपालको राजनीतिमा विवाद र झगडा नौलो कुरा होइन । यो सन्दर्भमा २०४६ सालको परिवर्तनपछि नेपाली राजनीतिमा जे भयो त्यसैलाई उदाहरणका रूपमा लिनु समीचीन हुनेछ । पहिलो निर्वाचित प्रधानमन्त्रीका रूपमा सरकारले पार्टी चलाउने कि पार्टीले सरकार चलाउने भन्ने विवाद नेपाली कांग्रेसका मूर्धन्य नेता गिरिजाप्रसाद कोइरालाले प्रयोगमा ल्याइसक्नुभएको हो । फरक यति मात्रै हो, कोइराला त्यतिखेर नेपाली कांग्रेसको सभापति हुनुहुन्नथ्यो । तर, प्रधानमन्त्री खड्गप्रसाद शर्मा ओली नेकपाको अध्यक्ष र प्रधानमन्त्री दुवै पदमा छन् । कोइरालाले सुरु गर्नुभएको त्यो विवादले देशमा मध्यावधि चुनाव निम्त्यायो । त्यो चुनाव स्वयं कांग्रेस पार्टीका लागि आत्मघाती साबित भयो । नेकपाको विवाद मूलतः सत्ताकेन्द्रित छ । मार्क्सवाद, लेनिनवाद र माओवादका मान्य सिद्धान्तका विपरीत प्रधानमन्त्री ओली सरकार र पार्टी दुवै सत्ताको वृत्तमा आफूभन्दा बाहिर रहेका र आफूसँग विमति राख्ने कसैलाई ढिम्किन दिन चाहँदैनन् । प्रधानमन्त्री पदको शक्तिमाथि उनलाई ठूलो भरोसा छ । राजनीतिमा समानधर्मी सहयात्री राजनीतिज्ञसँग व्यक्तिगत मर्यादाको सीमाभित्र रहेर व्यवहार गर्नुपर्ने अलिखित संहितालाई पनि उनले लत्त्याएका छन् । प्रधानमन्त्री ओलीले नेकपाका अर्का अध्यक्ष पुष्पकमल दाहाल प्रचण्डको ठाडो अपमान गरेका छन् । उनको अहिलेको व्यवहारले नेकपाको विवाद सहज ढंगले टुंगोमा पुर्याउला भन्ने देखिँदैन ।यता, चौधौं महाधिवेशनको तयारीमा लागेको नेपाली कांग्रेसमा विवादमाथि विवाद थुप्रिँदै गएपछि महामन्त्रीहरू शशांक कोइराला र पूर्णबहादुर खड्कालाई विवादका विषय र महाधिवेशनबारे प्रस्ताव तयार गरेर कार्यसमितिमा पेस गर्न अह्राइएको छ । निश्चय पनि, दुवै नेताले आआफ्नो सामर्थ्यअनुसार विवादको छिनोफानो गर्न काम गर्नेछन् । कांग्रेस पार्टीमा स्थापनाकालदेखि नै गुटहरूको अस्तित्व थियो । बीपी कोइराला, गणेशमान सिंह, मातृकाप्रसाद कोइराला, डिल्लीरमण रेग्मी, भद्रकाली मिश्र लगायतका नेताहरूका आआफना गुट थिए । तर, ती सबै हराए । त्यसको ठाउँमा, बीपी, सुवर्णशमशेर, गणेशमान सिंह र सूर्यप्रसाद उपाध्यायको शक्तिशाली गुट देखा पर्यो । ती गुटहरूको संयोजन र समायोजन गर्न नेताहरू चुकेनन् । २०१७ साल पुस १ गते राजा महेन्द्रले बीपी कोइरालाको सरकार अपदस्थ गरेपछि सबै नेता जेल परे । त्यो अवस्थामा सुवर्णशमशेरले पार्टीको बागडोर आफ्नो हातमा लिनुभयो । बीपीको रिहाइपछि उहाँले त्यो बागडोर बीपीलाई बुझाउनुभयो । तर, नेताहरूबीचको राजनीतिक सम्बन्ध कागजमा लेखेजति सहज थिएन । उनीहरूका बीच मतमतान्तर हुन्थे । बेलाबेलामा बीपी र सुवर्णशमशेरका बीच बाझाबाझ नहुने थिएन, तर दुवै नेताले परस्परको मतमतान्तरको भनक कसैलाई हुन दिएनन् । आज सभापति शेरबहादुर देउवा र वरिष्ठ नेता रामचन्द्र पौडेलका बीच कसले सबभन्दा ठूलो झगडाको बिस्कुन प्रदर्शन गर्न सक्छ भन्ने होड छ । यो होड आत्मघाती हो ।पार्टीहरूमा गुटबन्दीको धन्दा रहिरहन्छ । यसमा त्यत्तिकै कमी आउँदैन । त्यसमा कमी आउन पहिले त पार्टीमा निहित स्वार्थ भएका नेताहरूका बीच समझदारी हुनुपर्छ । त्यस्तो समझदारी सहज ढंगले आउँदैन । समाजको आकार जति ठूलो हुन्छ, मानिसको संख्या जति थपिन्छ, त्यति नै गुटबन्दी फैलिँदै जान्छ । तर देशको जुन आकार छ, समाजको जस्तो बनोट छ, त्यसले गुटबन्दीको चापलाई थेग्न सक्छ कि सक्दैन ? यो महत्त्वपूर्ण प्रश्न छ । नेपाली कांग्रेसभित्रको गुटबन्दी जातीय हिसाबको भएको त छर्लंगै देखिन्छ । पार्टीका सभापति देउवा कांग्रेसका नेताभन्दा खस जातिको प्रतिनिधिका रूपमा बढी चिनिएका छन् भने, वरिष्ठ नेता रामचन्द्र पौडेलले आर्य अर्थात् ब्राह्मण जातिको प्रतिनिधित्व गरेका छन् । खसआर्य जातिका प्रतिनिधि पात्रका रूपमा देखिएका यी दुवै नेताले बदलिएको अन्तर्राष्ट्रिय सन्दर्भमा सिंगो नेपाल राष्ट्रलाई सोच्न सकेका छैनन् । कांग्रेसमा अहिले राजनीतिक मार्गको पहिचान र स्पष्टता छैन । हिजोसम्मको समाजवादी आधारले आजको समाजलाई धान्न सक्दैन । आजको समाजका लागि कस्तो समाजवाद उपयुक्त हुन्छ ? संसारमा अब छलफलमा आउने विषय के हुन् ? यस्ता कुरामा कुनै दिग्दर्शन नभएका नेताहरूले कांग्रेसलाई कहाँ पुर्याउलान् ? सोच्नुपर्ने विषय हो । देश कागजमा लेखिएको नक्सा होइन, मेरा भारतीय मित्र तथा हिन्दीका अग्रज कवि सर्वेश्वर दयाल सक्सेनाले देशका बारेमा लेख्नुभएको यो कविताको अंशमाथि सबैको विचार पुगे राम्रै हुने थियो ः देश कागजमा लेखिएको नक्सा होइन,कि त्यसको एउटा भाग च्यातिए पनि,बाँकी भाग साबुत रहोस् ।तिम्रो घरको एउटा कोठामाआगो लाग्यो भनेतिमी अर्को कोठामा सुत्न सक्छौ ? दुनियाँमा मानिसको प्राणभन्दा ठूलोकेही छैन ।न ईश्वर, न ज्ञान, न चुनाव ।"
बिहारको विरासत,"भारतीय राज्य बिहारको राजनीति प्रायः अप्रत्याशित परिणामका लागि चिनिने गर्छ । यहाँ कुनै व्यक्ति वा दल चुनावमा विजयी हुनु केवल त्यो व्यक्ति वा दलमा मात्र होइन, यस्तो सन्तुलनमा निर्भर गर्छ जो कैयौं तत्त्वको हुनु, नहुनु वा नभएर पनि हुनु जस्तो विचित्र स्थितिहरूबाट निःसृत हुन्छ । यसै कारण बिहारको राजनीति बुझ्न गाह्रो छ । राजनीतिक विश्लेषक वा दलीय अभियन्ताहरूसमेत दुईचार दिनमै आफ्नो धारणा फेर्न बाध्य हुन्छन् । यहाँको राजनीतिमा यस्ता तत्त्वहरू छन् जसले त्यसलाई दुर्बोध बनाइदिन्छन् ।खलियान होस् वा दलान, चियाचौतारी होस् वा बसरेलवे स्टेसन, विभिन्न तप्काका व्यक्तिहरू गफिने विषय राजनीति नै हुन्छ, जहाँ अमेरिकादेखि स्थानीय पञ्चायत राजनीतिसम्म चर्को तर्कवितर्क हुन्छ । तर, कसैलाई मत हाल्दा आफूलाई केले प्रेरित गर्यो, यसको भेउ स्वयं मतदातालाई पनि हुँदैन । प्रादेशिक सरकार निर्माणको अहिलेको राजनीति सकिएलगत्तै पञ्चायत तहको चुनाव र त्यसको केही अन्तरालमा लोकसभाको चुनाव हुन्छ । त्यसैले पनि प्रादेशिक निर्वाचन अर्थपूर्ण छ । वर्तमानको मतादेशले भविष्यको राजनीतिक पगध्वनि सुनाएको छ ।निर्वाचन बिहारको भविष्यबारे एक महत्त्वपूर्ण निर्णय त हुँदै हो, तर त्योभन्दा पनि नीतीश कुमारका लागि महत्त्वपूर्ण भएको छ, जो पन्ध्र वर्षदेखि लगातार बिहारको मुखिया रहँदै आएका छन् । नीतीश नेतृत्वको जनता दल युनाइटेड (जदयु) र भारतीय जनता पार्टी (भाजपा) को गठबन्धनले झिनो अन्तरले बहुमत पाएको छ । उसो त संख्याको हिसाबले लालुप्रसाद यादवका छोरा तेजस्वी यादवले नेतृत्व गरेको राष्ट्रिय जनता दल (राजद) भाजपाभन्दा ठूलो दल भएको छ । यता भाजपाले आफ्नो गठबन्धनमा जदयुभन्दा निकै छलाङ लगाएर अग्लो कद बनाएको छ, जसबाट नीतीश कुमारको बिग ब्रदर को हैसियत डिलिट भएको छ । यसपटक नीतीशले एन्टीकम्बिनेन्सी बेहोर्नुपर्यो । नीतीशले लिएको नवउदारवादी मौसममा विकासको जुन विकल्प रोजियो, त्यसबाट यस्तो विकास भयो जहाँ रोजगारीको अपेक्षित सिर्जना हुन सकेन, जब लस ग्रोथ भयो । बिहारमा भएको सडक, पुल, फ्लाई ओभरसहित आधारभूत संरचनाको विकासले निश्चित वृत्तलाई मात्र विशेष लाभ पुर्यायोÙ भुइँतहमा रोजीरोटीको बन्दोबस्त गर्न सकेन । शक्तिशाली सामन्तहरूसँगको समीकरण मिलाउने ध्येयमा नीतीश भूमिसुधार को कार्यभारबाट पन्छिइरहे । पलायन केवल श्रमजीवीहरूको मात्र भएन, उच्च शिक्षा र स्वास्थ्यका लागि समेत बिहारीहरू बाहिरिने क्रम रोकिएन । तर त्योभन्दा पनि उनको गठबन्धनभित्रै विभाजन थियो, जसको प्रकटीकरण संगठनात्मक, वैचारिक र चुनावी प्रचारमा भइरहे पनि नीतीशले सुविधाजनक एकजुटताका लागि भाजपासँग हातेमालो गरिरहे ।आफ्नो गठबन्धनभित्र सर्वाधिक गणितीय शक्ति राखेर पनि भाजपाले गठबन्धन धर्म निर्वाहको कुरा गरिरहेको छ, जसले तत्कालका लागि नीतीशको नेतृत्वलाई राहत दिन्छ । तर भारतका अन्य प्रदेशमा भाजपाले जसरी आफ्नो सर्तमा गठबन्धन सहयोगीलाई समाप्त पार्ने गरेको छ, त्यसले भाजपा बिहारको प्रतिस्पर्धात्मक राजनीतिमा आत्मनिर्भर बन्ने लक्ष्यमा प्रस्ट रहेको संकेत दिएको छ । त्यसैले अहिले जेजे हुँदै छ, त्यो उसको रणनीतिको हिस्सा रहेको आकलन गर्नेहरू कम छैनन् । भारतीय प्रधानमन्त्री नरेन्द्र मोदीका बारेमा भन्ने गरिन्छ उनी विगतलाई बिर्सन्नन्, मौका मिल्नासाथ आफ्ना आलोचकअसहमत व्यक्तिलाई तह लगाइहाल्छन् । कुनै बखत स्वयं प्रधानमन्त्रीको दौडमा सहभागी हुने सपना देख्ने नीतीशले यति बेला मोदीको कृपाले राजनीतिक त्राण पाउने भएका छन् । यसअघि भाजपासँग साँठगाँठ भए पनि आफ्नो मन्त्रिमण्डल रोज्नमा पटना, बिहारको राजधानी निर्णायक हुन्थ्यो, जुन अब दिल्लीको निर्देशनमा हुने निश्चित छ । प्रदेशले केन्द्रको आदेश तामेली गर्नेछ, जबकि लालुनीतीशको पछिल्ला करिब तीसवर्षे अवधिमा पटना ले आफ्नो अस्तित्व निर्माण गरिसकेको थियो ।भाजपाले अरू प्रदेशमा समेत मोदी ब्रान्ड कै आधारमा चुनावी रणनीति बनाउँछ । प्रदेशमा सरकार बनाउने खण्ड आयो भने उसले कुनै अनुहार लाई अगाडि सार्छ । अर्थात्, मोदी उदययता प्रादेशिक निर्वाचनहरूमा समेत उनकै चेहरा बेच्ने गरिएको छ । तर यस पटकको निर्वाचनमा उनले न कुनै ध्रुवीकरण गर्न सके न त लहर नै पैदा गर्न सके । भाजपाले अरू प्रदेशमा मोदीले तयार गरेको पटकथामा प्रतिपक्षी दलहरूलाई प्रतिरक्षात्मक बनाउँथ्यो तर बिहारमा यस पटक त्यो चक्रव्यूह सफल भएन । राष्ट्रियता, हिन्दुत्व, बहुसंख्यकवाद, पाकिस्तानचीनजस्ता मुद्दाहरूले खासै अपिल गर्न सकेनन् । बरु विपक्षले फालेको एजेन्डा रोजगारी मै भाजपा अल्झियो । मोदी उदयपछि बिहारको निर्वाचन यसकारणले पनि ऐतिहासिक परिघटना हो, जहाँ भाजपाले अरूको नारासँग भिड्नुपर्यो । यसका बावजुद भाजपा आउँदा दिनमा बिहारमा आफ्नै हैसियतमा हुनेछ । भाजपा क्याडर आधारित पार्टी त हुँदै हो, दक्षिणपन्थी आन्दोलन पनि हो । यसले गर्दा यसको मौन मतदाता को उल्लेख्य आधार छ, जसले यस पटकको जोखिममा पार लगायो । हालका लागि मोदीभक्तहरू त्यही आधारको निष्ठा, नीति र नेतृत्वको जयघोष गर्दै छन् ।बिहारमा भाजपाले बिस्तारै आफ्नो चेहरा ल्याउँछ । अहिले आफ्नो म्यानमा कैयौं अनुहार रहे पनि आखिरमा उसले पिछडा वर्गको चेहरा रोज्छ । नीतीश कुमार मजबुत हुँदा समभाव र सहभावको राजनीतिमार्फत सद्भावको सिँढी उक्लिने कोसिस भैरहँदा भाजपा बिहारमा फुक्काफाल भएर सामुदायिक ध्रुवीकरण ल्याउन परहेज गर्थ्यो, तर अब त्यो अतीतको कुरा भइसकेको छ । यहाँ उत्तर प्रदेशको शासकीय राजनीतिको कार्बनकपी उतार हुने सम्भावना बढी छ । उत्तर प्रदेशपछि बिहारले नै बढी प्रतिनिधि संघीय संसद्लाई दिन्छ । बिहार सबैभन्दा कम सहरी आबादी भएको, कम खनिज संसाधन र अर्थव्यवस्था ढलान भएको प्रदेश हो, जसलाई उँभो लाउनु कम चुनौतीपूर्ण छैन । तर यसलाई भाजपाले आफ्नो अगुवाइका लागि अवसर ठान्न सक्छ । बाढी र बेरोजगारीका लागि गम्भीर हुने स्थिति छ । खास गरी सीमावर्ती सहरहरूको स्तरोन्नति, गत साता मात्र चालु भएको दरभंगाजस्तै रक्सौल विमानस्थलको सञ्चालन तथा सीमाका समानान्तर सडकहरूको स्तरोन्नति गरेर भाजपाले आफ्नो राष्ट्रवादी छविलाई थप उजिल्याउनेछ । बन्द चिनी मिलहरूलाई फेरि जीवनदान दिन सक्नेछ । सीमाञ्चलबाट भाजपाको प्रतिनिधित्व पनि राम्रो भएको छ । भाजपाका विचारनिर्माताहरूले अब सीमाञ्चलको विकास र सुरक्षालाई प्राथमिकता दिने बताएका पनि छन् ।यसपटक विपक्ष अत्यन्त मजबुत छ । तेजस्वी लगातारको मिहिनेतबाट आफूलाई स्थापित गर्न सफल भए । लालुको प्रत्यक्ष उपस्थितिबेगर उनले संस्थापनलाई कडा चुनौती दिन सके । तर गठबन्धनमा कांग्रेसलाई अधिक सिट दिँदा, पूर्वीउत्तरी बिहारका मुस्लिम मतदाता आएको बदलावलाई उपेक्षा गर्दा र एउटा गतिलो दलित चेहरा राख्न नसक्दा उनका सभाहरूमा भीड जतिसुकै ओर्लिए पनि उनले सरकार बनाउन सकेनन् । लालुराबडी कालका कमजोरीले पनि उनलाई पछ्याइरहे । उनको प्रत्येक प्रश्नमा सत्ताको जबाफ होइन, प्रतिप्रश्न आउँथ्यो । यसका बावजुद जसरी पिता लालुले दशकौंपूर्व भाजपाको रथयात्रालाई बिहारमा रोकेर चुनौती दिएका लिए, ठीक त्यसै गरी पुत्र तेजस्वीले पनि भाजपालाई आगामी विजययात्रामा छेकबार लगाउने सक्ने स्थिति देखिन्छ । विधानसभा र सडकमा सशक्त विपक्ष र विकल्प हुने उनको राजनीतिक निहितार्थका कारण बिहारको राजनीतिमा उठापटक चलिरहनेछ । मतादेश जनआकांक्षाको प्रतीक हो, जनता आफ्ना अभिलाषा यसैमार्फत राख्छन् । त्यसैले आगामी यात्रा तेजस्वीका लागि समेत परीक्षा हो । उनका लागि आफ्नै भाइ र आफन्तहरूको दादागिरी, रंगदारी र बाहुबलीहरूको नियन्त्रण, सदनमा मुद्दाहरूको उठान र परम्परागत जातीय समीकरणको विस्तार फलामको चिउरा चपाउनुसहर हुनेछ ।मधेस राजनीतिको आनुवंशिकीमै बिहारस्नेह देखिए पनि बिहारको राजनीतिले तिनलाई खेल सामग्री मात्र ठान्दो रहेछ । नेपालका राजनीतिक दलहरूका आन्तरिक नीतिसमेत भारतविरोधी वा समर्थक देखिए पनि बिहारचासो पाइँदैन । जबकि अझै पनि कांग्रेस वा कम्युनिस्ट नेताहरूको बिहार आश्रयकालका सन्दर्भ सुनाउनेहरू भेटिइरहन्छन् । काठमाडौंले दिल्लीको सत्तामा रहेकालाई सीमावर्ती भारतीय प्रदेशहरूको निर्वाचनले दिने तागत वा कमजोरीमा रुचि राख्छ, जबकि बिहारकै कुरा गर्ने हो भने आर्थिक प्राणवायु दिने मुख्य नाकाहरू यसैसँग जोडिएका छन् । बिहारमा शिक्षा र स्वास्थ्य व्यवस्था उन्नत भए नेपालीहरू किन अरू भारतीय प्रदेशमा जान्थे ? बिहारमा सुशासन कमजोर हुँदा र अपराध बढ्दा त्यसको प्रत्यक्ष प्रभाव नेपालले बेहोर्छ ।सीमाञ्चलका नेपाली क्षेत्र, जो बिहारसँग जोडिएका छन्, त्यहाँका बहुसंख्यकमा बिहारको चासो छ, किनभने त्यसबाट सामाजिकआर्थिक प्रभाव परिरहेको हुन्छ । उता बिहारको सीमाञ्चल क्षेत्रको राजनीतिमा नेपालप्रति अनभिज्ञताको अवस्था छ । पटनाको राजनीतिमा नेपाल राजनीति को स्वर छैन । त्यसैले होला, कुनै पनि दलको चुनावी घोषणापत्रमा तिनीहरूको दिनचर्यामा गाँसिने नेपाली सरोकार प्रतिविम्बित भएको पाइएन । जबकि यही कुरो पश्चिम बंगाल वा दक्षिण भारतको राजनीतिमा छैन । त्यहाँ बंगलादेश र श्रीलंकाका साइनो छचल्किन्छन् । बिहारमा नेपाल साइनो गुन्जिए दिल्लीसँगको संवाद बढी राजनीतिक एवं वस्तुपरक हुन्थ्यो ।"
मधुमेह र आँखा,आवश्यक उपचारलेजर उपचार विधि समयमै गर्न सके मधुमेहबाट हुने डाइबेटिक रेटिनोपेथीको अन्धोपनबाट बच्न सकिन्छ । रोगको गम्भीरताअनुसार आँखाभित्र विशेष प्रकारको सुई तथा शल्यक्रियाद्वारा उपचार गर्नुपर्ने हुन्छ । नियमित आँखा परीक्षण गर्दा डाइबेटिक रेटिनोपेथीको पहिचान समयमै भई धेरै हदसम्म यसबाट हुने अन्धोपना तथा अन्य समस्याबाट बच्न सकिन्छ ।अन्तर्राष्ट्रिय मधुमेह महासंघको आह्वानमा सन् १९९१ देखि नोभेम्बर १४ लाई मधुमेह र यसले पार्ने शारीरिक जटिलतासम्बन्धी जानकारी बढाउने उद्देश्यले विश्व मधुमेह दिवसका रूपमा संसारभर नै मनाउँदै आइएको छ । यस वर्ष मधुमेह परामर्शदाताको भूमिकासहित नर्सले मधुमेहको बचावट र उपचारमा पुर्याउन सक्ने योगदानलाई प्राथमिकता दिइएको छ । बढ्दो मधुमेहसँगै नेपालमा पनि मधुमेह परामर्शदाताहरूको संख्या बढाई अधिकतम जनसमुदायमा जानकारी पुर्याउनु अपरिहार्य देखिएको छ । समयमै मधुमेहसम्बन्धी सही जानकारी पाएमा उपयुक्त बचावटका उपायहरूद्वारा मधुमेहले पार्ने शारीरिक जटिलताहरूबाट धेरै हदसम्म बच्न सकिन्छ ।थापा नेत्ररोग तथा रेटिना विशेषज्ञ हुन् ।
खाने तेल र हाम्रो स्वास्थ्य,"नेपाली सञ्चारमाध्यमहरूले खाने तेलका बारेमा विभिन्न विज्ञापन सम्प्रेषण गर्दै आएका छन् । कतिपय खाने तेलले मुटु दह्रो हुने त कसैले साहसिलो काम गर्न निश्चित कम्पनीको तेल खानुपर्ने सुझाव दिन्छन् । यथार्थमा खाने तेलको सबैभन्दा ठूलो नकारात्मक असर नै मुटुमा पर्ने गर्छ । शरीरमा कोलस्टेरोल बढाउने र रगतका धमनीहरूमा असर गर्ने मुख्य कारक तत्त्वहरूमध्ये खाने तेल एउटा हो ।भान्सामा दैनिक प्रयोग हुने खाने तेल राम्रो वा नराम्रो भनी छुट्याउन निकै कठिन छ । हामीले प्रयोग गर्ने खाने तेल कुन प्रयोजनका लागि हो, त्यसअनुसार वर्गीकरण गर्दा गुण र दोष छुट्याउन अलि सजिलो हुन्छ । सामान्यतया स्याचुरेटेड र ट्रान्स फ्याट कम भएको खाने तेल स्वास्थ्यबर्द्धक हुन्छ । तर कुन तेलमा कति स्याचुरेटेड र ट्रान्स फ्याट छ भनी कसरी थाहा पाउने ? जति बढी कडा (जमेको) तेल छ, त्यति धेरै स्याचुरेटेड फ्याटवाला हो भन्न सकिन्छ । तर भटमास, सूर्यमुखी, मकै, तोरी, तिल, आलस आदिको तेल तरल हुन्छ । अनि कसरी थाहा पाउने स्याचुरेटेड फ्याट ? त्यसका लागि रासायनिक संरचना नै हेर्नुपर्छ । जस्तै भटमासमा १५ प्रतिशत, क्यानोलामा ७ प्रतिशत, मकैमा १६ प्रतिशत, सूर्यमुखीमा १० प्रतिशत, तोरीमा ६ प्रतिशत, तिलमा १५१७ प्रतिशत स्याचुरेटेड फ्याट हुन्छ भने पाममा करिब ५० प्रतिशत, घ्यूमा ६८ प्रतिशत, चिउरीमा ४८ प्रतिशत । स्वास्थ्यका आधारमा भन्ने हो भने, ओमेगा६ र ओमेगा३ को अनुपातमा राम्रो वा नराम्रो भनेर छुट्याउनु उपयुक्त होला । हेल्थ लाइन वेबसाइटका अनुसार, ओमेगा६ र ओमेगा३ को अनुपात ४ः१ वा त्योभन्दा कम हुनुपर्छ । अर्थात्, जति धेरै ओमेगा३ भयो, त्यति राम्रो । तर हामीले दैनिक खाने तेलमा प्रायः स्याचुरेटेड फ्याट, मोनो अनस्याचुरेटेड (ओमेगा६) अत्यधिक हुन्छ । ओमेगा३ फ्याट्टी एसिड हाम्रो शरीरलाई नभई नहुने तत्त्व हो, तर यो शरीरले आफैं उत्पादन गर्न सक्दैन, त्यसैले खानाबाटै दिनुपर्ने हुन्छ । माछा, आलस, चिया सिड (नेपालमा खाने चियाको दाना होइन), ओखरमा मात्र ओमेगा३ पाइन्छ । ओमेगा६ चाहिँ भटमासको तेल, सूर्यमुखी तेल, मकैको तेल, तोरीको तेल आदिमा पाइन्छ । पामको तेल, घ्यू, वनस्पति घ्यू (डाल्डा), चिउरीको तेल, नरिवलको तेल, पामको गेडाको तेल, जनावर (कुखुरा, सुँगुर) को बोसोमा धेरै स्याचुरेटेड फ्याट्टी एसिड पाइन्छ । उपर्युक्त तेलमध्ये हामीले बढी कुन तेल खान्छौं, त्यसबाट थाहा हुन्छ, हामीले खाने तेलमा ओमेगा६ वा ओमेगा३ को अनुपात कस्तो छ भनेर ।ट्रान्स फ्याट भएका वनस्पति तेललाई खराब मानिन्छ । त्यसैले अधिकांश विकसित देशहरूले यस्ता खाद्य पदार्थमा या त प्रतिबन्ध लगाएका छन् या मात्रा निर्धारण गरेका छन् । हुन त ट्रान्स फ्याट्टी एसिड वनस्पति तेलमा आफैं नभई तरल तेललाई ठोस बनाउने प्रक्रिया (हाइड्रोजेनेसन प्रोसेस) गर्दा उत्पन्न हुन्छ । हाइड्रोजेनेसन प्रोसेसमा आफूलाई चाहिएको टेक्स्चर बनाउँदा यो प्रक्रिया बीचमै रोकिन्छ । त्यतिखेरै अत्यधिक ट्रान्स फ्याट उत्पन्न हुन्छ । हुन त जनावरको बोसोमा पनि २ देखि ५ प्रतिशत ट्रान्स फ्याट हुन्छ तर त्यसलाई यसमा गणना गरिएको छैन किनभने त्यसको असरका बारेमा धेरै अध्ययन भएको छैन ।ट्रान्स फ्याटपछिको खराब तेल स्याचुरेट फ्याट हो । कतिपय अनुसन्धानले स्याचुरेट फ्याटलाई ट्रान्स फ्याटजत्तिकै खराब भनेका छन् भने कतिले त्यस्तो नभएको तर्क गरेका छन् । जे भए पनि स्याचुरेटेड फ्याटलाई हाम्रो खानाबाट हटाउन असम्भवप्रायः छ, मात्रा घटाउन चाहिँ सकिन्छ । ट्रान्स फ्याटलाई भने पूरै हटाउन सकिन्छ । मानव शरीरलाई चाहिने ३५ देखि ४० प्रतिशत ऊर्जा तेलबाट आउँछ भने स्याचुरेटेड फ्याटबाट १३ देखि १५ प्रतिशत प्राप्त हुन्छ । स्याचुरेटेड फ्याटलाई खानामा १० प्रतिशतभन्दा कम गर्यो र त्यसको ठाउँमा मोनो अनस्याचुरेटेड बढायो भने त्यो पक्कै पनि स्वास्थ्यबर्द्धक हुनेछ ।ट्रान्स फ्याट र स्याचुरेटेड फ्याटले हाम्रो शरीरमा नराम्रो कोलस्टेरोल बढाउने र राम्रो कोलस्टेरोल घटाउने गर्छन्, जसले कोरोनरी मुटु रोगसँग प्रत्यक्ष सम्बन्ध राख्छ । तर ट्रान्स फ्याटले पार्ने असर धेरै बढी हुन्छ । त्यही भएर सन् २००३ देखि डेनमार्कमा ट्रान्स फ्याटको नियमन (शून्य वा फ्री गर्ने) कार्य सुरु भयो । लगत्तै अमेरिका, क्यानाडा लगायतले नियमन सुरु गरे । हालसम्म धेरै विकसित देशले कुनै न कुनै प्रकारको नियमन थालेका छन् । भारतले पनि सन् २०२१ देखि सबै प्रकारका खानामा अधिकतम २ प्रतिशत मात्र ट्रान्स फ्याट हुनुपर्ने नियम बनाएको छ ।सन् १९९५९६ मा क्यानाडा र जर्मनीसहित चौध देशले गरेको अनुसन्धानले के देखाएको थियो भने, त्यहाँको खानामा अत्यधिक मात्रामा ट्रान्स फ्याट छ । पंक्तिकार आफैं सहभागी भएर सन् २००८ मा दक्षिण कोरियामा गरिएको विभिन्न खाद्य वस्तुको अध्ययनमा केही खानामा धेरै ट्रान्स फ्याट पाइएको थियो । त्यसैले ती देशले नियमन गरेर ट्रान्स फ्याटलाई घटाउँदै लगे । विडम्बना, नेपालमा अहिलेसम्म यसका बारेमा चर्चासम्म गरिएको छैन ।नेपालको राजपत्रमा हाइड्रोजेनेसन प्रोसेसका बारेमा मात्र कुरा गरिएको छ, तर त्यसबाट उत्पन्न हुने ट्रान्स फ्याट र त्यसको नियमनबारे केही उल्लेख छैन । छ महिनाअगाडि पंक्तिकारले गरेको अध्ययनमा नेपालमा प्रयोग हुने वनस्पति घ्यूमा ३० प्रतिशतसम्म ट्रान्स फ्याट पाइयो । पहिले जेजस्तो भए पनि अब ट्रान्स फ्याटलाई रोक्न ढिला गर्नु हुँदैन । यसका लागि ट्रान्स फ्याट सन् २०२१ सम्ममा सबै प्रकारका वनस्पति तेल र घ्यूमा अधिकतम ५ प्रतिशतभन्दा बढी र २०२२ मा २ प्रतिशतभन्दा बढी हुन नहुने नियम बनाउँदै २०२५ देखि आंशिक हाइड्रोजेनेटेड तेलमा पूरै प्रतिबन्ध लगाउनुपर्छ । २ प्रतिशतभन्दा बढी ट्रान्स फ्याट नभएको खाना खानुपर्छ भन्ने नियम लगाउँदा उपयुक्त हुन्छ ।अब अलिकति चर्चा तेलको गुणस्तरका बारेमा पनि गरौं । अहिले सरसर्ती हेर्दा, अक्सिडाइज कम्पाउन्ड (पेरोक्साइड भ्यालु) १० एमईक्यू प्रतिकिलो तेल र हाइड्रो लैसिस कम्पाउन्ड ०५ मिलिग्राम पोटासियम हाइड्रो अक्साइस प्रतिग्राम तेल (फ्री फ्याट्टी एसिड) को अधिकतम तोकिएको नम्बर ठीकै भए पनि अरू गुणस्तर पारामिटरजस्तै गह्रौं धातु (फलाम, तामा), साबुनको मात्रा, घुलनशील शुद्धता राख्दा तेललाई गुणस्तरीय बनाउन धेरै सहयोग पुग्छ ।राजपत्रमा बेकरी सर्टेनिङ वनस्पति घ्यूमा तोकिएको गुणस्तर भएको र पग्लने विन्दु ४१ डिग्री सेन्टिग्रेड ननाघेको हुनुपर्ने बताइएको छ । पग्लने विन्दुको वनस्पति घ्यूको गुणस्तरसँग कुनै सम्बन्ध हुँदैन । किनकि सर्टेनिङको पग्लने विन्दु आफूले बनाउने परिकारमा भर पर्छ । त्यसै गरी वनस्पति घ्यू भन्नाले प्रशोधित खाने तेललाई हाइड्रोजेनेसन प्रोसेसबाट ठोस बनाउने भन्नु नै गलत हो । वनस्पति घ्यू भनेको कुनै पनि वनस्पतिबाट निकालिएको घ्यू हो, जसलाई हाइड्रोजेनेसन प्रक्रियासँग जोड्नु हुँदैन । हाइड्रोजेनेटेड घ्यूमा भिटामिन ए थपिनु राम्रो भए पनि किन हाइड्रोजेनेटेड घ्यूमा मात्र अनिवार्य बनाइएको हो, बुझ्न सकिएन । एन्टीअक्सिडेन्ट थप्न सरकारको अनुमति किन चाहिन्छ ? कुन एन्टीअक्सिडेन्ट कतिसम्म थप्न मिल्ने हो, सीमा तोकिनुपर्छ ।खाद्य पदार्थमा केकस्तो संरचना छ भनेर ठम्याउनेभन्दा पनि विज्ञापनको असरले गर्दा हामीले स्वास्थ्य बिगारिरहेका छौं । नेपालका कतिपय वनस्पति तेल उत्पादक कम्पनीहरूले कोलस्टेरोल नभएको भनेर विज्ञापन पनि गर्दै आएका छन् । वास्तविकता के हो भने, सामान्यतः वनस्पति तेलमा कोलस्टेरोल हुँदैन । उपभोक्तालाई झुक्याएर व्यापार बढाउन मात्र यसो गरिएको स्पष्ट छ । खाद्य तेलको प्रयोगमा सचेत बन्यौं भने मात्र हामीले आफ्नो मुटु दह्रो बनाउन सक्छौं ।अधिकारी मलेसियास्थित मेवा कम्पनीमा अनुसन्धान विभाग प्रमुख छन् ।"
बहराइनका प्रधानमन्त्रीको निधन,मनामा (एजेन्सी) बहराइनका प्रधानमन्त्री सेख खलिफा बिन सलमान अल खालिफाको निधन भएको छ । ८४ वर्षीय खालिफाको उपचारका क्रममा अमेरिकामा निधन भएको हो ।प्रधानमन्त्री खालिफाको उपचारका क्रममा अमेरिकास्थित मायो क्लिनिक अस्पतालमा बुधबार बिहान मृत्यु भएको बहराइनको राष्ट्रिय समाचार संस्था बहराइन न्युज एजेन्सीले उल्लेख गरेको छ । राजकुमारसमेत रहेका प्रधानमन्त्रीको निधनमा बहराइनका राजा हमाद बिन इसा अल खालिफाले दुःख व्यक्त गरेका छन् ।
रुसी खोप ९२ प्रतिशत प्रभावकारी,मस्को (एजेन्सी) रुसले उत्पादन गरेको कोभिड१९ विरुद्धको खोप स्पुतनिक५ खोप ९२ प्रतिशत प्रभावकारी भएको दाबी गरेको छ । रुसको सार्वभौम वेल्थ फन्डले बुधबार अन्तरिम परीक्षणमा खोपको प्रभावकारिता ९२ प्रतिशत देखिएको बताएको हो । अमेरिकी कम्पनी फाइजरले आफूले उत्पादन गरेको भ्याक्सिन ९० प्रतिशत प्रभावकारी भएको बताएको दुई दिनमै रुसले उक्त खोपबारे विवरण सार्वजनिक गरेको हो । रुसले गत अगस्टमै स्पुतनिक खोपलाई स्वीकृति दिएको थियो । संसारका अरू मुलुकभन्दा पहिला कोभिड१९ को खोप बनाउने लक्ष्यका साथ रुसले तेस्रो चरणको परीक्षणबिनै खोपलाई स्वीकृति दिएको थियो । बुधबार सार्वजनिक गरिएको नतिजा १६ हजार मानिसमा गरिएको परीक्षणमा आधारित हो । उनीहरूलाई खोपका दुवै डोज लगाइएको थियो ।
विहारमा सत्ताधारी गठबन्धनलाई बहुमत,पटना (एजेन्सी) भारतको विहारमा सम्पन्न विधानसभा निर्वाचनमा भारतीय जनता पार्टी (भाजपा) र जेडीयूसहितको वर्तमान सत्ताधारी राष्ट्रिय प्रजातान्त्रिक गठबन्धन (एनडीए) ले बहुमत ल्याएको छ । चुनावी परिणामअनुसार एनडीएले १ सय २५ सिटसहित सरकार गठनका लागि आवश्यक बहुमत ल्याएको हो । विहार विधानसभामा २ सय ४३ सदस्य छन् । पूर्वमुख्यमन्त्री लालुप्रसाद यादवका छोरा तेजस्वी यादवको नेतृत्वको राष्ट्रिय जनता दल (आरजेडी) ७५ सिटसहित सबभन्दा ठूलो पार्टी बनेको छ । दोस्रोमा रहेको भाजपाको ७४ सिट छ । मुख्यमन्त्री नीतिशकुमारको जनता दल युनाइटेड जेडीयूले केवल ४३ सिट जितेको छ ।भारतीय राष्ट्रिय कंग्रेसको प्रदर्शन झन् कमजोर देखिएको छ । विहार विधानसभामा तेजस्वी यादव नेतृत्वको कंग्रेससहितको महागठबन्धन १ सय १० सिटमा विजय भएको छ । विहारको वर्तमान सत्ता गठबन्धनमा यतिन्जेल मुख्य भूमिकामा रहेका मुख्यमन्त्री नीतिशकुमारका लागि भने चुनावी परिणाम अप्रत्याशितजस्तै बनेको छ । भाजपाले चुनावी गठबन्धनको नेतृत्व गर्दै नीतिशकुमारले नै मुख्यमन्त्रीका रूपमा कार्य गर्ने जनाइसकेको छ तर भाजपाको तुलनामा आफ्नो पार्टीसँग २९ सिट कम रहेको अवस्थामा नीतिशका लागि यो स्थिति निकै असहज देखिएको छ । भाजपाको पछिल्लो प्रतिक्रियापछि नीतिशकुमारका लागि चौथोपटक मुख्यमन्त्री हुने ढोका अझै खुला देखिएको छ । यसपटकको चुनावमा पूर्वमुख्यमन्त्री लालुप्रसाद यादवका छोरा तेजस्वी यादवले राष्ट्रिय जनता दललाई अग्रस्थानमा पुर्याउन सफल भएका छन् तर उनको दल र कंग्रेससहितको महागठबन्धनले बहुमत ल्याउनबाट चुकेको छ । पछिल्लो चुनावी परिणामलाई कपितयले तेजस्वीको उदाउँदो राजनीतिक अवस्थाका रूपमा विश्लेषण गरेका छन् । विहारमा गत वर्षको लोकसभा चुनावमा सत्तारूढ राष्ट्रिय लोकतान्त्रिक गठबन्धन (एनडीए) ले राज्यका सबै ४० सिट जितेको थियो । राष्ट्रिय जनता दल (आरजेडी) र भारतीय राष्ट्रिय कंग्रेसलगायतको विपक्षी महागठबन्धन सन् २०१५ को परिणाम निल्काल्ने अपेक्षामा रहेका छन् । ५ वर्षअघि आरजेडीले ८० सिट जितेर पहिलो पार्टी बनेको थियो । दोस्रो बनेको जेडीयूले ७१ सिट हात पारेको थियो । भाजपा भने ५३ सिटमा सीमित भएको थियो । त्यसैगरी कांग्रेसले २७ सिट जितेको थियो ।
आफ्नै पैसा उठाउन उखु किसानलाई सास्ती,"ज्ञापनपत्रले काम नगरेपछि उनीहरूले सोही वर्ष जेठ ५ मा उखु किसान संघर्ष समिति गठन गरे । समिति गठन गरेको भोलिपल्टै अर्थात् जेठ ६ मा उखु किसान र अन्नपूर्ण सुगर मिलबीच उखुको पैसा भुक्तानी गर्ने विषयमा सम्झौता भयो । सम्झौतामा उद्योगले चिनी र मोलासिस बिक्री गर्दै किसानको भुक्तानी दिँदै जाने, भुक्तानीको विवरण १५१५ दिनमा जिल्ला प्रशासन कार्यालयमा बुझाउने र चिनी बिक्रीको रकमबाट नपुगेमा थप रकम व्यवस्था गरी २०७६ असोज मसान्तसम्म सम्पूर्ण रकम भुक्तानी गर्ने उल्लेख थियो । सम्झौतामा सर्लाहीका उखु किसानको १२ करोड ५० लाख रपैयाँ भुक्तानी बाँकी रहेको उल्लेख थियो । मिलले २०७६ असोज मसान्तसम्म उखु किसानको सम्पूर्ण रकम भुक्तानी गर्ने सहमति गरे पनि सम्झौताको वाचा पूरा गरेनन् । अनि त २०७६ पुस १७ गते उखु किसानले सर्लाहीको महालक्ष्मी सुगर मिलमा ताल्चा नै लगाइदिए । उखु किसान संघर्ष समितिका अनुसार २०७० देखि २०७६ सालसम्म मध्य मधेस र नवलपरासीसहित जिल्लाका २० हजारभन्दा धेरै उखु किसानले बेचेको उखुको मूल्य पाएका छैनन् । उद्योग तथा वाणिज्य मन्त्रालयका अनुसार ८९ करोडभन्दा धेरै रकम सात उद्योगीले किसानलाई भुक्तानी गरेका छैनन् । राकेश अग्रवालको अन्नपूर्ण सुगर मिलले ३३ करोड, वीरेन्द्र कनौडियाको महालक्ष्मी सुगर मिलले २० लाखभन्दा धेरै, वाग्मती खाँदबारी सुगर मिलले ३४ लाख, एभरेस्ट सुगर मिलले ८ लाख, इन्दिरा सुगर मिलले ४ करोड, लुम्बिनी सुगर मिलले ८ करोडभन्दा धेरै, श्रीराम सुगर मिलले ८ करोड ४१ लाख रुपैयाँ बक्यौता तिर्न बाँकी रहेको मन्त्रालयको भनाइ छ । उद्योग विभागका अनुसार २०७० यता चिनी मिलले ८९ करोडभन्दा धेरै रकम भुक्तानी गर्न बाँकी छ ।चिनी उद्योग संघले बुझाएको तथ्यांकअनुसार किसानको ७९ करोड रुपैयाँ भुक्तानी बाँकी रहेको उद्योग वाणिज्य तथा आपूर्ति मन्त्रालयकी सहप्रवक्ता उर्मिला केसीको भनाइ छ । उखु किसानबाट यति नै भन्ने तथ्यांक आएको छैन, किसानका तर्फबाट बुधबार तथ्यांक बुझाउने भनेका छन्, उनले भनिन् ।काठमाडौं आएर गौशालाको धर्मशालामा ३ सय ८० रुपैयाँ पर्ने कोठामा बसेका किसानले मंगलबार कान्तिपुरसँगको कुराकानीमा आफूहरूको दुःख सुने पनि कुनै राजनीतिक दलले किसानको दुःखको गहिराइ नबुझेको गुनासो सुनाए । करिब १० बिघामा उखु खेती गरेका अमरेन्द्रले भने, बाली लगाउँदा स्थानीय साहुबाट लिएको कर्जा तिर्न सकेको छैन, छोराछोरीको पढाइ खर्च कसरी जुटाउने भन्ने भएको छ तर बेचेको उखुको पैसा पाउन सकिएको छैन ।मंगलबार कान्तिपुरले भेट्नुअघि नै केही पीडित किसान पैसा पाइहालिन्छ कि भन्ने आसमा अन्नपूर्ण सुगर मिलका राकेश अग्रवालको घर पुगेका थिए । उनीहरूले आन्दोलन गर्न प्रत्येकपल्ट काठमाडौं आएका बेला केही पीडित किसान भने तैपनि बिन्ती बिसाउँदा पैसा हात परिहाल्छ कि भनेर अग्रवालको घरमा पुग्ने गरेको सुनाए । त्यसरी पुगेका बेला कहिलेकाहीँ अग्रवालले केही किसानलाई ८१० हजार रुपैयाँ हातमा दिन्थे पनि । अनि त्यही पैसा काठमाडौं आउँदा खाने र बस्ने खर्चमा सकिन्थ्यो । अमरेन्द्रले भने, आफ्नो बालीको पैसा उठाउन पनि यति धेरै सास्ती खेप्नुपरेको छ ।पीडित किसानले २३ गते उद्योग वाणिज्य तथा आपूर्तिमन्त्रीलाई बुझाएको स्मरणपत्रमा व्यापारीसँग साँठगाँठ गरी किसान मार्ने कार्य तत्काल रोक्न र सम्झौताबमोजिम कार्य गर्न सचेत गराउन चाहेको उल्लेख छ । स्थानीय तहका राजनीतिक दल, प्रदेशका नेता, संघका नेता कसैले पनि हजारौं उखु किसानको समस्या सुन्न नचाहेको उखु किसान संघर्ष समितिका अध्यक्ष रामस्वार्थ रायले बताए । आफ्नै डेढ बिघा र बटैयामा लिएको एक बिघामा उखु खेती गरेका रामका अनुसार २५३० हजारदेखि १० लाख रुपैयाँसम्म उठाउन बाँकी भएका किसान रहेको उनको भनाइ छ । पछिल्लो एक वर्षमै पीडित किसानहरूको समस्या लिएर तीन पटक काठमाडौं धाइसकेका उनले भने, हूल बाँधेर हामी केही भइहाल्छ कि भनेर काठमाडौं धाउँछौं तर रित्तो हात फर्किन्छौं ।सर्लाही धनकौलका ५२ वर्षीय उखु किसान गंगाराम राय पनि उखु बेचेको पुरानो हिसाब उठाउन सकिन्छ कि भनेर काठमाडौं आएका छन् । अन्नपूर्ण सुगर मिलका राकेश अग्रवालबाट उनले पनि करिब १० लाख रुपैयाँ उठाउन बाँकी छ । दुई सालअघि उनले बेचेको उखु चिनी बनीवरी कतिको जिब्रोलाई गुलियो पारिसक्यो होला, उनी भने बेचेको फसलको पैसा उठाउन तारन्तार काठमाडौं धाइरहेका छन् । गंगारामले फसलको पैसा उठ्यो भने खेती गर्नका लागि कृषि विकास बैंकबाट लिएको कर्जा सल्टाउने विचार गरेका छन् । उनले भने, उता बैंकमा ब्याज चढेको चढ्यै छ, यता आफ्नो पैसा उठ्ने छाँटकाँट छैन । दुई सालअघिको उखुको पैसा नउठेपछि उनले त्यसयताको बाली महोत्तरीको सुगर मिलमा बेचेको सुनाए । उनले भने, अन्तबाट त मैले बेच्नेबित्तिकै पैसा पाएको छु । यही मिलले भने दुई साल भइसक्दा पनि पैसा दिएन ।संघर्ष समितिका सचिवसमेत रहेका सर्लाही गौडेताका हरिश्याम रायले भने वीरेन्द्र कनौडियाको महालक्ष्मी सुगर मिलबाट करिब २० हजार र अग्रवालको अन्नपूर्ण सुगर मिलबाट पौने ४ लाख रुपैयाँ उठाउन बाँकी छ । दुई सालअघि उनले बेचेको उखुको मूल्य अहिलेसम्म हात पर्न नसक्दा र पैसा उठाउनकै लागि तारन्तार काठमाडौं धाउँदा हुने खर्चले उनको चिन्ताको पारो ह्वात्तै बढाएको छ । उता धान काट्न ठिक्क परेका बेला उनी उखुको पैसा उठाउन सकिहालिन्छ कि भनेर काठमाडौं धाएका हुन् । उनले दुई बिघामा लगाएर पसाएको धानबालीमा अनौठो किराका कारण आधा बाली बोटमै सुकेर खत्तम भएको सुनाउँदै भने, उता धानबालीमा घाटा, यता उखुको पैसा उठ्दैन । हामी किसान भोकभोकै मर्ने भइसक्यौं ।"
सोझा गाउँलेलाई ऋणको भारी,"धनकुटा४ स्थित स्कुलडाँडामा रहेको आरम्भ फाइनान्सले धनकुटा६ खाल्डेका २२ वर्षीय मौसम राईका घरका सामग्री र नागरिकता प्रमाणपत्र जफत गर्यो । वर्ष दिनसम्म उक्त लघुवित्तले झुक्याएर कब्जा गरेको नागरिकता फिर्ता नगरेपछि उनी विवाह दर्ता तथा छोरीको जन्मदर्ता गर्नबाट वञ्चित भए । फाइनान्सले कर्जा चुक्ता नगरेको भन्दै सामग्री तथा नागरिकता खोसेको जनाएको छ । तर राई फाइनान्सका ऋणी भने होइनन् । उनका बाबुआमाले ऋण लिएर तिर्न नसकी फरार भएपछि त्यसको बदलामा छोराबाट असुलउपर गराउन सामान र नागरिकता जफत गरिएको फाइनान्सका म्यानेजर दीपक श्रेष्ठ बताउँछन् । घरमा रहेका टीभी, फर्निचर र नागरिकता लगिए पनि संस्थाले ती सामग्री लैजाँदा जनप्रतिनिधि तथा स्थानीयलाई रोहवरमा समेत राखेको छैन । समूह जमानी भएकाले जनप्रतिनिधिलाई रोहवरमा नराखिएको हो, म्यानेजर श्रेष्ठले भने, समूहले सिफारिस गरेपछि ऋण उपलब्ध गराइने र रकम फिर्ता नभए समूहले जस्तो कारबाही पनि गर्न सक्छ । बाबुआमाले लिएको ७५ हजार रुपैयाँको ब्याज तिर्दै आए पनि सामग्री र नागरिकता आफ्नो खोसिएको राईको भनाइ छ । साँवाब्याज तिर्न घर नजिकैको गाई फर्ममा राई दम्पती श्रम गर्दै आएका छन् । चर्को ब्याज तिर्न नसकेपछि केही परिवार विस्थापित पनि बनेका छन् । जिल्लामा दर्जनौं फाइनान्स खुलेका छन् । बिनाधितो ऋण दिने काम सकारात्मक भए पनि २३ प्रतिशतभन्दा बढीसम्म ब्याज असुल्ने गर्दा ऋणी मर्कामा परेको गुनासो चुलिएको छ । सीप लघुवित्त कार्यक्रमले चर्को ब्याजदरमा ऋण लगानी गर्ने गरेको धनकुटा७ की सीता बस्नेतले बताइन् । समूहकी अध्यक्षसमेत रहेकी उनी चर्को ब्याजका कारण सर्वसाधारणले सहजै ऋण तिर्न नसक्ने बताउँछिन् । लघुवित्त कार्यक्रमले २३ प्रतिशत ब्याजदर लगाएर शोषण गरेको उनको भनाइ छ । आफूले पैसा जम्मा गर्दा भने ८ प्रतिशत मात्र ब्याज पाइन्छ, उनले भनिन् फाइनान्सलाई भने तीन गुणा बढी ब्याज, यो त अत्ति भयो । गरिब तथा विपन्न वर्गको आर्थिक जीवनस्तर उस्कान भन्दै खोलिएका यस्ता संस्थाले महिला समूह जमानीमा ऋण उपलब्ध गराउँदै आएका छन् । एकै व्यक्तिले कयौं वित्तीय संस्थामा ऋण लिएपछि तिर्न नसक्दा सामाजिक रूपमा नै संकट निम्तिँदै गएको धनकुटा४ का वडाध्यक्ष जम्सेर राईको भनाइ छ । यसले सामाजिक रूपमै चुनौती थपिएको छ, उनले भने, यसलाई नियन्त्रण गर्न सम्बन्धित पक्षको ध्यान जान जरुरी छ । ती संस्थाले बिनाधितो ऋण लगानी गरेको भए पनि चर्को ब्याजदरका कारण मासिक रूपमा ब्याजसहितको किस्ता तिर्न नसक्दा समूह छाड्ने क्रम पनि बढेको छ । एक संस्थाले गठन गरेको सीप लघुवित्त कार्यक्रमबाट तीन वर्ष पहिले एकै पटक आफूलगायत आठ जनाले छाडेको धनकुटाको छथर जोरपाटीमा सञ्चालित चुलीबोटे महिला केन्द्रकी पूर्वसंयोजक विष्णुकुमारी राई लिम्बूले बताइन् । ऋण लिँदा विभिन्न शीर्षकमा पैसा काटेर माग गरिएभन्दा धेरै कम मात्र उपलब्ध गराउने उनको तर्क छ । जतिभन्दा कम दिने अनि पूरै पैसाको ब्याज सेवाग्राहीलाई तिराएर आर्थिक जीवनस्तर उकास्नुको साटो शोषण गरेको विष्णुकुमारीको आरोप छ । एकता महिला केन्द्र धनकुटा७ की संयोजक धनमाया राईको पनि पीडा उस्तै छ । संस्थाबाट लिएको ऋणले आयआर्जनमा वृद्धि गरेर जीविकोपार्जन सहज हुनुको साटो मासिक रूपमा समूहबाट लिएको ऋणको उच्च ब्याजसहित किस्ता तिर्नुपर्दा झनै समस्या थपिने गरेको उनको भनाइ छ । १ लाख २० हजार ऋण लिँदा १ लाख १४ हजार ३ सय मात्र पाएको उनले जानकारी दिइन् । तर उनले १ लाख २० हजार रुपैयाँकै ब्याज तिर्ने गरेकी छिन् ।"
३८ अर्ब वैदेशिक लगानी स्वीकृत,"काठमाडौं (कास) लगानी बोर्डले तीन वटा जलविद्युत् आयोजनामा ३८ अर्ब ६८ करोड बराबरको वैदेशिक लगानी स्वीकृत गरेको छ । प्रधानमन्त्री निवास बालुवाटावरमा मंगलबार राति बसेको बोर्ड बैठकले सार्वजनिक निजी साझेदारीको अवधारणामा कार्यान्वयन हुने ७७५ मेगावाट क्षमताको घुन्साखोला जलविद्युत् परियोजनाका लागि १७ अर्ब ६२ करोड ४० लाख रुपैयाँ स्वीकृत गरेको छ । बैठकले ५७ मेगावाटको हिमचुली दोर्दी जलविद्युत् आयोजनाका लागि १० अर्ब ६१ करोड ९१ लाख र ६५ मेगावाटको दूधखोला जलविद्युत् आयोजनाका लागि १० अर्ब ४३ करोड ६० लाख लगानी स्वीकृत गरेको बोर्ड कार्यालयले जारी गरेको विज्ञप्तिमा उल्लेख छ । बैठकमा प्रधानमन्त्री एवं बोर्ड अध्यक्ष केपी शर्मा ओलीले ऊर्जा उत्पादनका साथै उत्पादित विद्युत् खपतको योजनासमेत बनाउनुपर्नेमा जोड दिए । बोर्डको प्रमुख कार्यकारी अधिकृतमा सुशील भट्ट नियुक्त भएपछि पहिलो पटक बोर्ड बैठक बसेको हो । बैठकमा अर्थमन्त्री विष्णु पौडेल, उद्योगमन्त्री लेखराज भट्ट, ऊर्जामन्त्री वर्षमान पुन, वनमन्त्री शक्ति बस्नेतलगायतको उपस्थिति थियो ।"
सरकारले ५७ अर्ब आन्तरिक ऋण उठायो,"तालिकाअनुसार दोस्रो चौमासमा उठाउनुपर्ने आन्तरिक ऋणका लागि राष्ट्र बैंकले मंसिरदेखि नै आन्तरिक ऋण उठाउन सुरु गर्नेछ । अहिले आन्तरिक ऋण उठाउँदा ब्याजदर सस्तो पर्नुका साथै वित्तीय प्रणालीको अधिक तरलता केही हदसम्म भए पनि व्यवस्थापन भएको राष्ट्र बैंकका प्रवक्ता गुणाकर भट्टले जानकारी दिए । सरकारले कम ब्याजभारमा आन्तरिक ऋण पाएको छ भने वित्तीय प्रणालीको अधिक तरलता पनि व्यवस्थापन भएको छ, उनले भने । गत आर्थिक वर्षमा सरकारले १ खर्ब ९५ अर्ब रुपैयाँ आन्तरिक ऋण उठाउने लक्ष्य लिएकामा १ सय ९४६४ अर्ब रुपैयाँ उठाएको थियो ।"
निजी क्षेत्रको मनोबल बढाउँछौं,"काठमाडौं (कास) सरकारले निजी क्षेत्रको मनोबल र आत्मविश्वास बढाउने अर्थमन्त्री विष्णु पौडेलले बताएका छन् । नेपाल चेम्बर अफ कमर्सका अध्यक्ष राजेशकाजी श्रेष्ठलगायत प्रतिनिधिमण्डलसँगको भेटमा अर्थमन्त्री पौडेलले निजी क्षेत्रलाई सहयोग र प्रोत्साहन गर्ने प्रतिबद्धता जनाए । कोभिड१९ ले पारेको प्रभाव कम गर्दै अर्थतन्त्रको पुनरुत्थान गर्न सकिने उनको भनाइ छ । यसका लागि सरकार र निजी क्षेत्र सँगै मिलेर अघि बढ्नुपर्ने मन्त्री पौडेलले बताए । कोभिड१९ को महामारीका बेला स्वास्थ्य सुरक्षाका सबै मापदण्ड पालना गरेर व्यापार, व्यवसाय चलाई अर्थतन्त्र चलायमान बनाउन उनको आग्रह छ । बजेटमा उल्लेख गरिएका राहत र पुनरुत्थानका कार्यक्रमलाई सबैको साथ लिएर कार्यन्वयन गर्नुपर्ने उनले बताए । भेटमा चेम्बर अध्यक्ष श्रेष्ठले आर्थिक क्षेत्रलाई चलायमान बनाउन, व्यापार र उद्योग क्षेत्रलाई सहज रूपमा सञ्चालन गर्ने वातावरण तयार पार्न आग्रह गरेका थिए ।"
पुस्तकालयलाई सिद्धार्थ बैंकको ५ लाख,काठमाडौं (कास) सिद्धार्थ बैंकले बुधबार काठमाडौंको सुविधानगरस्थित सामुदायिक विकास समितिलाई पुस्तकालय विकासका लागि ५ लाख रुपैयाँ सहयोग गरेको छ । बैंकले आफ्नो सामाजिक उत्तरदायित्वअन्तर्गत समितिलाई उक्त रकम सहयोग गरेको हो । बैंकका हेड अफ सर्कल अफिस त्रिपुरेश्वरका अजयसिंह भण्डारीले समितिका अध्यक्ष सुमित्रा कडरियालाई उक्त रकम हस्तान्तरण गरे ।
टिच फर नेपाललाई ग्लोबलको ८ लाख,काठमाडौं (कास) ग्लोबल आईएमई बैंकले बुधबार टिच फर नेपालद्वारा सञ्चालित टिच फर नेपाल फेलोसिप कार्यक्रमलार्ई ८ लाख रुपैयाँ सहयोग गरेको छ । बैंकले आफ्नो सामाजिक उत्तरदायित्वअन्तर्गत सो रकम सहयोग गरेको हो । बैंकका बजार तथा व्यवसाय प्रवर्द्ध्रन विभाग प्रमुख शान्ता शिवाकोटी र टिच फर नेपालका प्रमुख कार्यकारी अधिकृत स्वस्तिका श्रेष्ठले सम्झौतापत्रमा हस्ताक्षर गरे ।
मुक्तिनाथसँग त्रिपक्षीय सम्झौता,"काठमाडौं (कास) मुक्तिनाथ विकास बैंकले राष्ट्र बैंक र केएफडब्लू डेभलपमेन्ट बैंकसँग त्रिपक्षीय सम्झौता गरेको छ । जर्मन सरकारको ग्रामीण तथा अर्धसहरी क्षेत्रमा दीर्घकालीन आर्थिक विकासएसएसएमई वित्त चरण २ परियोजना नेपाल सरकार, अर्थ मन्त्रालय र जर्मन वित्तीय विकास निगमद्वारा सञ्चालनमा छ । सम्झौतापत्रमा मुक्तिनाथ बैंकका प्रमुख कार्यकारी अधिकृत प्रद्युमन पोखरेल र राष्ट्र बैंक, लघुवित्त संस्था सुपरिवेक्षण विभाग प्रमुख प्रकाशकुमार श्रेष्ठले हस्ताक्षर गरे ।"
खोप आउन कति समय लाग्छ ?,खोप सामान्यतया बजारमा आउनका लागि १० देखि १५ वर्ष लाग्न सक्छ । १९६० को दशकमा सबैभन्दा छिटो तयार गरिएको गलफुलोहाँडे (मम्प्स) को खोपका लागि चार वर्ष लागेको थियो । खोपलाई मान्यताको स्वीकृतिप्राप्त गर्न नियामक निकायमा पठाउनुअघि तीन चरणको क्लिनिकल ट्रायल गर्नुपर्छ । यसैले गर्दा यो एउटा लामो प्रक्रिया हुन्छ । फाइजर बायोएनटेक खोपको प्रारम्भिक दाबीअनुसार यसले ९० प्रतिशत व्यक्तिमा संक्रमणलाई रोक्न सक्छ । यो खोप ६ देशको ४३ हजार ५ सय जनामा परीक्षण गरिएको छ । यो खोपअन्तर्गत शरीरको प्रतिरोधी क्षमता भाइरसविरुद्घ लड्नका लागि तयार गर्न भाइरसको जेनेटिक कोड शरीरमा इन्जेक्ट गरिन्छ । यो खोप तीन साताभित्र दुई मात्रा लिनुपर्छ । यो खोपलाई शून्यभन्दा ८० डिग्री सेल्सियस तापक्रममा राख्नुपर्छ ।
अहिलेसम्मकै उत्कृष्ट आईपीएल !,"दिल्ली दुई महिनाको लगातार ट्वान्टी२० क्रिकेटपछि इन्डियन प्रिमियर लिग (आईपीएल) २०२० ले अन्ततः मुम्बई इन्डियन्सलाई विजेता पाएको छ । के यसपल्टको प्रतियोगिता अहिलेसम्मकै उत्कृष्ट हो त ? होइन, किनभने एक संस्करणसँग अर्कोको तुलना नै गर्न मिल्दैन । अहिलेसम्म भएका १३ संस्करणका प्रतियोगितामध्ये प्रत्येकसँग केही न केही राम्रो छ । प्रत्येक वर्ष हामीलाई अनुभव हुन्छ, यसपल्टको प्रतियोगिता गज्जब थियो । पूरा आईपीएल नै विदेशमा । यो त नयाँ अनुभव नै हो । भलै, यसअघिका प्रतियोगिताका केही भाग यूएई र दक्षिण अफ्रिकामा नभएको पनि होइन । तर यसपल्ट पूराका पूरा प्रतियोगिता भारतबाहिर भयो । यसको कारण असाधारण नै छ, कोभिड१९ संक्रमणको महामारी । यसै कारण यसपल्टको प्रतियोगिताको सबैभन्दा ठूलो विशेषता रह्यो, ठ्याक्कै दर्शक नहुनु । यद्यपि प्रतियोगिताको रोमाञ्चकता भने पटक्कै कम भएन । कुल ६० खेल भए । यसमा केही वास्तवमै उत्कृष्ट अवसर देखिए । जस्तो, राहुल टेवाटियाले राजस्थान रोयल्सका लागि एकै ओभरमा पाँच छक्का प्रहार गर्नु, शिखर धवनले दिल्ली क्यापिटल्सका लागि लगातार दुई शतक बनाउनु, एबी डी भिलियर्सले रोयल च्यालेन्जर्सलाई जोगाउनु, एकै खेलमा दोहोरो सुपर ओभर अनि एकै दिन तीन सुपर ओभर । यस्तो धेरै छन् र हामी प्रश्न गर्न सक्छौं, साँच्चै के यसपल्टको प्रतियोगिता अहिलेसम्मकै उत्कृष्ट हो त ? यसको उत्तर हो, १३ सिजनमध्ये यसपल्टलाई उत्कृष्टबीचमा राख्न पक्कै मिल्छ । कोभिड१९ का कारण यसपल्ट खेलाडी सबै कडा सुरक्षा घेराभित्र रहे । सुरुमा डर थियो, यसले खेलाडीलाई कतै मानसिक रूपमा गलाउने त होइन ? केही समयका लागि त समस्या नहुँदो हो, तर दुई महिना लगातार रहनु पक्कै पनि सजिलो थिएन । तर खेलाडी गल्दै गलेनन्, बरू खेलाडीहरूले उम्दा प्रदर्शन गरे । यो नै प्रतियोगिताको यसपल्टको सबैभन्दा ठूलो उपलब्धि रह्यो । यूएईमा सेप्टेम्बरमा चर्को गर्मी नै हुन्छ, अक्टोबर ठीकै हुन्छ, नोभेम्बरमा मौसम मज्जाको हुन्छ । आईपीएल २०२० सुरु हुँदा मौसमबारे नि उत्तिकै चिन्ता थियो र यसको अर्को प्रमुख कारण के थियो भने खेलाडी ६ महिना घरमै बसेर मैदान फर्कन लागेका थिए । खुसी त्यतिबेला सबैले महसुस गरे, जतिबेला खेलाडीले गर्मी पनि छले, त्यसमाथि जित प्राप्त गरेर नै खेले । खेलाडीहरू ६० दिनको खेलपछि पनि लगभग दुरुस्तै जस्तो देखिए । विशेषतः तीव्र गतिका बलरहरूले १ सय ४० किलोमिटर प्रतिघण्टाको दरले मज्जाले बलिङ गरे, खेलाडीको फिटनेसलाई लिएर खासै प्रश्न उठेन । प्रश्न पिचलाई लिएर पनि थियो । खाली तीन रंगशाला मात्र प्रयोगमा आएका थिए, अबुधाबी, दुबई र शारजहाँको । त्यसैले उपलब्ध पिच धेरै थिएनन् । डर थियो, प्रतियोगिताको अन्त्य अन्त्यसम्म पुग्दा पिचको सत्यानाश त हुने होइन । त्यस्तो पनि भएन । क्वालिफायर एक र दुई दुवैमा २ सय रनको हाराहारीमा रन बने । फाइनलमै पनि तीन सय रन बनेको थियो, त्यो पनि १२ विकेटको क्षतिमा । त्यसैले पिचबारे गुनासो गर्ने ठाउँ पनि रहेन । आईपीएल २०२० पेस बलरका लागि प्रिय रह्यो । नयाँ बलमा राजस्थान रोयल्सका जोफ्रा आर्चरविरुद्ध खेल्न निकै गाह्रो देखियो । प्रतियोगिताका क्रममा खेलको पहिलो बलमै विकेट ढलेको देख्न पाइयो । ट्रेन्ट बोल्टले फाइनलको पहिलो बलमै मार्कस स्टोइनिसलाई आउट गर्न सक्नु यसको सबैभन्दा राम्रो उदाहरण रह्यो । दिल्ली क्यापिटल्सका कागिसो राबाडाले ३० विकेटसँगै पर्पल क्याप जिते । मुम्बईका जसप्रित बुमराह पनि धेरै पछाडि रहेनन्, उनले २७ विकेट लिए । बोल्टसँगै एनरिच नोकिआ पनि कम्ता रहेनन् । बेंग्लोरका युजभेन्द्र चाहल मात्र त्यस्तो स्पिनर रहे, जो सबैभन्दा बढी विकेट लिने बलर सूचीको शीर्ष पाँचमा थिए । मोहम्मद सिराजले त गज्जबकै स्वीङ गरे र लगातार दुई मेडन ओभर फाले । बोल्टले बायाँ हातको बलिङ मदतले २५ विकेट हात पारे । अब मुख्य प्रश्न, मुम्बईले किन उपाधि जित्यो त ? यसको उत्तर हो, यो टिमसँग लामो लामो प्रहार गर्नसक्ने ब्याट्सम्यान धेरै छन् । आईपीएल २०२० मा सबैभन्दा बढी छक्का प्रहार गर्नेमध्ये चारजना त मुम्बईकै रहे । उसका लागि इशान किशनले ३०, हार्दिक पान्ड्येले २५, किइरोन पोलार्डले २२ र क्विन्टन डी ककले २२ छक्का प्रहार गरे । यी सबै छक्कालाई जोड्दा पनि ९९ पुग्छ । त्यसमाथि कप्तान रोहित शर्माले पनि १९ छक्का प्रहार गरे । मुम्बईलाई उपाधि दिलाउन महत्त्वपूर्ण भूमिका खेल्ने दुई प्रमुख खेलाडी सूर्यकुमार यादव र इशानले अहिलेसम्म अन्तर्राष्ट्रिय क्रिकेट खेलेका छैनन्, तर उनीहरू दुवैको खेलमा कतै खोट लगाउने ठाउँ रहेन । यो आईपीएल २०२० को अर्को ठूलो विशेषता रह्यो । सूर्यकुमारले जहाँ ४ सय ८० रन बनाए, त्यहीं किशनको ब्याटबाट ५ सय १६ रन निस्केको थियो । जब उनीहरू क्रिजमा रहे, मुम्बईलाई अनुभवी हार्दिक पान्ड्येदेखि पोलार्डसमेत चाहिएनन् । डी ककले धेरै अवसरमा मुम्बईलाई आक्रमण सुरुआत दिलाए, यसले टिमलाई धेरै राहत दिएको थियो । यहाँनिर शिखर धवनको प्रदर्शनलाई छुटाउनुहुन्न, उनले ६ सय १८ रन बनाए । यसै कारण दिल्ली पहिलोपल्ट आईपीएल इतिहासमा फाइनल पुग्न सफल रह्यो । केएल राहुलले लगातार राम्रो खेले र जिते अरेन्ज क्याप । उनले ६ सय ७० रन बनाए । डेविड वार्नरले ५ सय ४८ रन बनाए र उनको टिम सनराइर्ज हैदराबाद पुग्न सफल रह्यो, दोस्रो क्वालिफायरसम्म । एजेन्सी"
मुम्बईभन्दा ठूला रोहित,"संस्थाभन्दा व्यक्ति ठूलो हुन सक्दैन । खेलकुदको हिसाबमा सिधा भन्नुपर्दा क्लबभन्दा खेलाडीहरू ठूलो हुन सक्दैनन् । जब रोहित शर्मा र मुम्बई इन्डियन्सलाई लिएर इन्डियन प्रिमियर लिग (आईपीएल) क्रिकेटको प्रसंग आउँछ तब यो अपवाद हुन्छ । मुम्बईले मंगलबार दिल्ली क्यापिटल्सलाई ५ विकेटले पराजित गरी आईपीएलको उपाधि जितेको थियो । १३औं संस्करणको आईपीएलमा मुम्बईको यो हाइ फाइभ थियो । अर्थात् मुम्बईले पाँचौं पटक उपाधि जितेको थियो । टोलीले सर्वाधिक जित्ने कीर्तिमान अझ बलियो बनायो । रोहित मुम्बईभन्दा पनि माथि छन्, कम्तीमा उपाधिका हिसाबमा यो भन्न सकिन्छ । २००९ को आईपीएलको दोस्रो संस्करण उनले डेक्कन चार्जर्सबाट खेल्दै जितेका थिए । उनी आएपछि मुम्बईले २०१३ मा आफ्नो पहिलो उपाधि जितेको थियो । मुम्बईले जितेको पाँचमध्ये चार उपाधि ३३ वर्षे रोहितकै कप्तानीमा छ । फाइनलपछि उनले कप्तानको रूपमा पनि ३ हजार रन पूरा गरेका थिए । यस्तो आँकडा छुने चेन्नई सुपर किंग्सका महेन्द्रसिंह धोनी र रोयल च्यालेन्जर्स बेंग्लोरका विराट कोहलीमात्र हुन् । दिल्लीसँग फाइनलमा रोहितको आईपीएलमा २ सय खेल थियो । चेन्नईका कप्तान धोनीले आईपीएलका २ सय ४ खेलमा सहभागिता जनाएका छन् । उनी रोहितभन्दा बढी खेल्ने एकमात्र खेलाडी हुन् । फाइनललाई रोहितले झनै स्मरणीय बनाए । उनले ५१ बलमा ६८ रन बनाएपछि फाइनलमा दिल्लीले दिएको १ सय ५६ रनको लक्ष्य मुम्बईले सजिलै पछ्याएको थियो । फाइनलमा ६ रन बनाएपछि उनले मुम्बईबाटै आईपीएलमा ४ हजार रन पार गरे । उनले मुम्बईबाट अहिलेसम्म ३१ अर्धशतक र एक शतक बनाइसकेका छन् । जबकि रोहितका लागि व्यक्तिगत हिसाबमा यस सिजनको आईपीएल विगतको उपाधि यात्रा जस्तो उत्कृष्ट नै चाहिँ थिएन । उनी चोट र फर्मका लागि संघर्षरत रहे । उनले यस सिजनमा कुल १२ खेलमात्र खेले र ३ सय ३२ रन बनाए । मुम्बईको उपाधि यात्रामा इशान किशनले ५ सय १६, क्विन्टन डी ककले ५ सय ३ र सूर्यकुमार यादवले ४ सय ८० रन बनाए । उनले चोटका कारण मुम्बईबाट केही खेल गुमाए । उनी चोटग्रस्त भनेर भारतले अस्ट्रेलिया जाने टोलीमा समावेश गरेको छैन । सर्बाधिक आईपीएल उपाधि जित्ने टोलीको रूपमा मुम्बईलाई पछ्याइरहेको चेन्नईको नाममा तीन उपाधि छ । मुम्बईले दुबईमा मंगलबार उपाधि यात्राका क्रममा चेन्नईको लगातार दुई उपाधिको कीर्तिमान पनि बराबरी गरेको थियो । चेन्नईले २०१० र २०११ मा गरी लगातार उपाधि जितेको थियो । मुम्बईले गत वर्ष चौथो उपाधि जित्दा चेन्नईलाई नै फाइनलमा १ रनले पराजित गरेको थियो । मुम्बई पहिलोपालि २०१० मा जब आईपीएल फाइनलमा पुगेको थियो, त्यतिबेला टोली चेन्नईसँग २२ रनले पराजित भएको थियो । त्यसको अर्को वर्षमात्र रोहित डेक्कनबाट मुम्बई आएका थिए । रोहितले त्यो सिजन टोलीका सबै १६ खेल खेल्दै १ सय २५ भन्दा माथिको स्ट्राइक रेटमा ३ सय ७२ रन बनाए पनि मुम्बई दोस्रो क्वालिफायरमा बेंग्लोरसँग पराजित भएको थियो । सन् २०१५ मा रोहितको कप्तानीमा मुम्बईले पहिलोपल्ट उपाधि जित्दा फाइनलमा चेन्नईविरुद्ध २६ बलमा ५० रन बनाएका थिए ।"
पोलार्ड सर्वाधिक सफल,ट्वान्टी२० उपाधि जित्नेमा भने रोहित आफ्नै टोलीका किइरन पोलार्डभन्दा धेरै पछाडि छन् । दुबईमा मुम्बईले पाएको सफलता वेस्ट इन्डिजका पोलार्डको हकमा ट्वान्टी२० मा १५औं उपाधि थियो । पोलार्डले आफ्नै देशका ड्वाइने ब्राभोको नाममा रहेको १४ कीर्तिमान उछिनेका हुन् । रोहितको नाममा ट्वान्टी२० को १० उपाधिमात्र छ । ब्राभोका लागि यसपालिको आईपीएल खासै सम्झनलायक बनेन । उनी प्रतियोगिता सुरुआत हुँदा चोटग्रस्त थिए भने राउन्ड रोबिन लिगको अन्तिम चरणका केही खेल पनि उनले चोटकै कारण गुमाए । यसको मूल्य चेन्नईले चर्को चुकाउनुपर्यो । चेन्नई आईपीएलको प्लेअफमा पहिलोपल्ट पुग्न सकेन । राउन्ड रोबिन लिगमा आठमध्ये टोली सातौं स्थानमा थियो । पोलार्ड र ब्राभो ट्वान्टी२० मा सर्वाधिक उपाधि जित्ने खेलाडी बन्नुमा उनीहरू विश्वका लगभग सबै फ्रेन्चाइज खेल्नु पनि एक कारण हो । भारतीय खेलाडीका लागि घरेलु ट्वान्टी२० भनेको आईपीएलमात्र हो । भारतीय क्रिकेट बोर्डले आफ्ना खेलाडीलाई अर्को देशको लिगमा गएर खेल्न रोक्दै आएको छ । जबकि पोलार्ड र ब्राभोसहित अन्य देशका खेलाडी विश्वका लगभग सबै फ्रेन्चाइज लिगमा निस्फिक्री खेल्दै आएका हुन्छन् । पाकिस्तानका सोएब मलिकले १२ र श्रीलंकाका लासिथ मालिङ्गाले ९ ट्वान्टी२० लिग जितेका छन् । मालिङ्गा जारी आईपीएलमा मुम्बईकै टोलीमा थिए । तर पारिवारिक कारण उनी यसपालि आईपीएल खेल्न यूएई गएनन् ।(एजेन्सीहरूको सहयोगमा)
