शीर्षक,विवरण
नेपाली भूमिमा भारतको २२ किमि सडक,"सूचनाका लागि भारतकै भर दार्चुलाका प्रमुख जिल्ला अधिकारी यदुनाथ पौडेलले व्यास क्षेत्रमा नेपाली पक्षको उपस्थिति नहुँदा भारतले यस्ता गतिविधि गरिरहेको भनेर जानकारी केन्द्रमा दिँदै आएको बताए । व्यास क्षेत्रमा ६ महिना मात्र प्रहरीको उपस्थिति हुनाले बाँकी ६ महिनामा सीमा क्षेत्रमा हुने गतिविधि समयमै जानकारीमा आउँदैन । अहिलेको अवस्थाबारे सञ्चार माध्यममा समाचार आएपछि मात्र जानकारी भएको हो, प्रजिअ पौडेलले भने, यस विषयमा बुझ्न पनि हाम्रो संयन्त्र त्यस क्षेत्रमा छैन । यसका लागि भारत धार्चुलाका उपजिल्लाधिकारीमार्फत बुझेर माथिल्लो निकायमा जानकारी गराउनुपरेको छ ।व्यासका दुई प्रहरी चौकी अहिले दुम्लिङमा रहेको र तिनलाई माथि लैजानका लागि हेलिकप्टरको व्यवस्था गर्न गृह मन्त्रालयलाई अनुरोध गरेको प्रजिअ पौडेलले बताए । उनले छाङरुमा सशस्त्र प्रहरीको बोर्डर अब्जरभर पोस्ट (बीओपी) तत्काल राख्नुपर्नेमा जोड दिए । बीओपी राख्ने निर्णय केन्द्रमा भइसकेको छ । सीमा क्षेत्रमा राज्यको उपस्थिति गराउन भाडाकै घर प्रयोग गरेर भए पनि सशस्त्र प्रहरी तत्काल पुर्याउन अतिआवश्यक देखिन्छ, उनले भने, यसका लागि स्थानीयस्तरमा तयारी गर्न सकिन्छ भनेर माथिल्लोस्तरमा प्रक्रिया बढाउन मन्त्रालयलाई अनुरोध गरिएको छ ।"
महाकाली नदीयताका सबै भूभाग नेपालको,"भारतले नोभेम्बर पहिलो साता निकालेको नयाँ राजनीतिक नक्सामा पनि नेपाली भूमि भारततर्फ देखाइएको थियो । परराष्ट्रले दुई मुलुकका प्रधानमन्त्री तहमा सिमाना विवादलाई आपसी कुराकानीमा टुंगो लगाउने सहमति भएको स्मरण गराएको छ । परराष्ट्रको विज्ञप्तिमा भनिएको छ, नेपाल सरकार ऐतिहासिक सन्धि, दस्ताबेज, तथ्य र नक्साहरूलाई राखेर नजिकको मित्रसँग मिलेर कूटनीतिक माध्यममार्फत सिमानाको समस्यालाई समाधान गर्न चाहन्छ ।परराष्ट्रले सन् २०१५ भारत र चीनबीच लिपुलेक पासलाई व्यापारिक नाकाका रूपमा विकास गर्ने भनेर गरिएको सहमतिलाई लिएर यसअघि नै कूटनीतिक नोटमार्फत आफ्नो असहमति जनाइसकेको जनाएको छ । परराष्ट्रले नेपाल र भारतबीचमा बाँकी सीमा विवादलाई कूटनीतिक माध्यमबाट समाधान गर्नुपर्नेमा जोड दिएको छ । नेपाल सरकार दुई देशबीच थाती रहेका सीमा विवाद कूटनीतिक माध्यमबाट सुल्झाउनुपर्नेमा जोड दिन चाहन्छ । यसैलाई ध्यानमा राखेर नेताहरूले लिखित रूपमा सीमा विवाद मिलाउने बैठक बस्न अधिकार दिइएका दुई देशका विदेश सचिवहरूबीचको बैठक डाक्न नेपालले दुई पटक मिति प्रस्ताव गरिसकेको छ । त्यसबारे भारतको प्रतिक्रियाको पर्खाइमा नेपाल रहेको छ, विज्ञप्तिमा उल्लेख छ । दुई मुलुकका सरकारले गठन गरेको प्रबुद्ध व्यक्तिहरूको समूह (ईपीजी) ले तयार पारेको प्रतिवेदनलाई नेपाल सरकार स्वीकार गर्न तयार रहेको पनि विज्ञप्तिमा उल्लेख छ । दुई सरकारले मिलेर दुई मुलुकको सम्बन्धलाई नयाँ उचाइमा पुर्याउनका लागि गृहकार्य गर्न ईपीजीलाई जिम्मा दिइएको थियो । ईपीजीको प्रतिवेदनले दुई मुलुकबीचका बाँकी ऐतिहासिक विषयलाई सम्बोधन गरेर सम्बन्धलाई थप उचाइमा पुर्याउन बाटो खोल्ने परराष्ट्रले जनाएको छ ।"
लिपुलेककै कारण रोकिएथ्यो कोइरालाको भ्रमण,"यही संवादपछि प्रधानमन्त्री कोइरालाको भारतको राजकीय भ्रमण रोकिएको थियो, अकारण र एकाएक । अनि, दुईतर्फी फोन संवादहरू पनि बन्द भए । यसरी २० महिने कार्यकालमा एकपटक पनि भारतको राजकीय भ्रमण नगरी पदबाट मुक्त भएका प्रधानमन्त्री बन्न पुगे कोइराला ।ठीकै छ, भ्रमण त रोकियो । देशको भूभाग अतिक्रमित भएको विषयमा दुवै देशलाई नोट पठाइएको थियो र भारतीय प्रधानमन्त्रीलाई प्रत्यक्ष फोनवार्तामा अवगत भइसकेको थियो । तर, यो गम्भीर सरोकारमा परराष्ट्र मन्त्रालयको कहिल्यै फलोअप हुन सकेन, तत्कालीन प्रधानमन्त्री कोइरालाका कूटनीतिक सल्लाहकार दिनेश भट्टराईले कान्तिपुरसित भने, पूर्वाधिकारी सरकारको राम्रा कामकुरा र कूटनीतिक अर्थका कामहरूको उत्तराधिकारी सरकारले फलोअप गर्न चाहेकै देखिएन । यही विषय यतिका समयपछि फेरि गत नोभेम्बरमा भारतले आफ्नो राजनीतिक नक्सामा लिपुलेकलाई समेटेपछि मात्रै ध्यानाकर्षणमा आएको हो । भारतको उत्तराखण्ड राज्यमा पर्ने पिथौरागढ, धार्चुला हुँदै कालापानी र लिपुलेक नाकाबाट चीन प्रवेश गर्ने सडकको उद्घाटन भएपछि मात्रै नेपाल सरकारले आफ्नो भूमिमाथि भएको अर्को चरणको अतिक्रमणबारे जानकारी पाएको छ । यस्तो स्थिति आउनुलाई पूर्वपरराष्ट्र सचिव दुर्गाप्रसाद भट्टराईले दुःखद घटना का रूपमा लिएका छन् । राज्य संयन्त्रलाई थाहै नभई अथवा आश्चर्यतचकित तुल्याउने गरी यत्रो घटना हुनु दुःखद कुरा हो, भट्टराईले कान्तिपुरसँग भने, यस्तो गम्भीर मामिलामा समयले अहम् महत्त्व राख्छ । यबारे कुनै प्रकारको कूटनीतिक पहलकदमी सुरुवात गरिएपछि त्यो रोकिनु हुन्न । सम्बन्धित र सम्भावित घटनाक्रमलाई जतिसक्दो जानकारीमा लिनुपर्थ्यो । त्यहीअनुसार अनवरत लागिरहनुपर्छ । जसको खास भूमिका रहनुपर्ने हो, उनीहरूमा यो समस्या समयसँग आफैं हल हुनेछ भन्ने आशा प्रबल बनिरहृयो कि जस्तो लाग्छ ।राज्य संयन्त्रलाई थाहै नदिई अथवा आश्चर्यचकित तुल्याउने गरी यत्रो घटना हुनु दुःखद कुरा हो, भट्टराईले कान्तिपुरसँग भने, यस्तो गम्भीर मामिलामा समयक्रमको अर्थ निकै रहन्छ । यसबारे कुनै प्रकारको कूटनीतिक पहलकदमी सुरुवात गरिएपछि त्यो रोकिनु हुन्नथ्यो । यससँग सम्बन्धित र सम्भावित घटनाक्रमलाई जतिसक्दो नियन्त्रणमा लिनुपर्थ्यो । र, त्यसैअनुसार निरन्तरता दिइनुपर्ने थियो । यस्तो लाग्छ, जसले भूमिका निर्वाह गर्नुपर्ने हो, उनीहरू समयले नै यो सबै कुरा ठीक गर्नेछ भन्ने सोचिरहेका छन् ।लिपुलेक व्यापारिक नाकाबारे भारतचीन सहमति भएपछि सन् २०१५ मै भारत र चीनका काठमाडौंस्थित राजदूतलाई प्रोटेस्ट नोट दिएका कारण अहिलेको घटनामा पनि चीनलाई समेत ध्यानाकर्षण गर्नुपर्ने राय परराष्ट्र मन्त्रालयमा शनिबार आएको थियो । नेपालभारतले लिपुलेकबारे जे टुंगो लगाउँछन्, त्यो चीनलाई मान्य हुने भनाइ यथावत् रहेको अवस्थामा अहिले लिपुलेकमै भारतले देखाएको बलमिच्याइँमा हामीले चीनलाई पनि जानकारी गराउनैपर्छ भनेर कुरा आएको थियो, परराष्ट्रका एक अधिकारीले भने, तर, आजको नेपाली भूमि भएर मानसरोवर जाने भारतीय सडकको सन्दर्भमा जारी गरिएको विज्ञप्तिमा चीन पक्षलाई नसमेटिएको मात्रै हो । तर, नेपाली भूमि हुँदै भारतले चीन जाने बाटो बनाएको अवस्थामा हामीले चिनियाँ पक्षलाई पनि यसबारे अवगत गराउनेछौं ।अहिले बल्झिएको भूभाग अतिक्रमणबारे घरभित्र र बाहिर दुईतिर चुनौती रहेको पूर्वसचिव एवं राष्ट्रसंघीय नियोगका पूर्व स्थायी दूत भट्टराईले बताए । घरभित्रको कुरामा तथ्यगत आधारमा र बिनाराजनीतीकरण तयार गरिएको श्वेत्रपत्र समेतका आधारमा सबै पक्षलाई विश्वासमा लिइनुपर्छ, उनले भने, बाहिरको कुरामा अर्को पक्षको सरोकारलाई मनन गर्दै र आफ्नो अकाट्य तथ्यप्रमाणलाई प्रस्तुत गर्दै अतिक्रमित भूमि सम्मानपूर्वक छाडेर जाने स्थिति तयार हुनुपर्छ ।"
भारतमै फर्काउँदै सशस्त्र,"११ तीर्थयात्री दुई महिनादेखि कटरामावैष्णोदेवी दर्शनका लागि राजेश्वर तिवारी दुई महिनाअघि परिवारसँगै ११ जना मिलेर भारतको जम्मुकश्मीर गएका थिए । वीरगन्ज२८ बगहीका उनको समूह लकडाउनका कारण हालसम्म जम्मुकश्मीरको रियासी जिल्लामा पर्ने कटरा सहरमै अलपत्र छ । स्वदेश फिर्ता आउन पटकपटकको प्रयास विफल भएको उनीहरूले गुनासो गरेका छन् ।अजित तिवारी (जनकपुर), ओमप्रकाश ठाकुर (सर्लाही), शिव पुरी (रौतहट) र भुषण यादव (वीरगन्ज)"
नाकामा उकुसमुकुस,"(काठमाडौं)  लकडाउन लम्बिँदै जांँदा भारतका विभिन्न सहरमा काम गर्ने नेपाली बेखर्ची भएर सीमावर्ती भारतीय नाकामा थुप्रिने क्रम बढ्दै गएको छ । भारतका नागरिक नेपालमै बस्ने र नेपालीहरू भारतमै रहने सरकारले बताए पनि सीमावर्ती भारतीय क्वारेन्टाइनमा नेपालीको संख्या बढ्दै गएको छ । क्वारेन्टाइनमा नबसी लुकिछिपी नेपाल छिर्नेको संख्या पनि उत्तिकै छ । जसले संक्रमणको जोखिम त बढाएको छ नै, नेपाल छिर्नै नदिने सरकारी नीति पनि पूर्ण रूपमा असफल बन्ने जोखिम बढेको छ ।गृह मन्त्रालय स्रोतबाट कान्तिपुरले प्राप्त गरेको तथ्यांकअनुसार २० जिल्लाका सीमावर्ती भारतीय क्षेत्रमा २ हजार १ सय १३ नेपाली छन् । सरकारी तथ्यांकबाहिर रहेका अरु हजारौं नेपाली नाकावरिपरिका भारतीय बजारमा आश्रय लिइरहेका छन् । कपिलवस्तुको सीमा नाकामा कार्यरत सशस्त्र प्रहरीका जवानले कान्तिपुरसँगको कुराकानीमा भारतीय क्षेत्रमा थुप्रिएका नेपाली बेखर्ची बन्ने क्रम बढ्दै गएको र तिनीहरू एकैचोटी हुल बाँधेर नेपाल छिर्ने प्रयास गरे भने आफूहरूले रोक्न नसक्ने अवस्था रहेको बताए ।कान्तिपुरलाई प्राप्त विवरणअनुसार शनिबार मात्रै २० जिल्लाका सीमावर्ती भारतीय क्षेत्रमा २१ सय १३ नेपाली अड्किएका छन् । लकडाउनको अवधि बढ्दै जाँदा यसरी सीमावर्ती भारतीय क्षेत्रमा आएर अड्किने नेपालीको संख्या पछिल्ला दिन थपिँदो छ । बिहीबार सीमावर्ती क्षेत्रमा १६ सय ३७ नेपाली अड्किएका थिए । शुक्रबार १ सय ७४ जना र शनिबार ३ सय २ जना थपिएर यो संख्या २१ सय १३ पुग्यो । भारतीय क्षेत्रमा नेपालीहरू थुप्रिने क्रम बढ्दै गर्दा नेपालको सीमावर्ती क्षेत्रमा थुप्रिने भारतीयको संख्या भने घट्न थालेको छ । कतिपय भारतीयहरू काम पाइने आशामा पुरानै कार्यथलो फर्किरहेका छन् भने कतै क्वारेन्टाइनको अवधि पूरा गरेर नेपालमै रहेका आफन्तकोमा फर्किएका छन् । कतै भने सुरक्षा निकायको आँखा छलेर भारतीयहरू सीमापारि पुगिरहेका छन् । बिहीबार सीमावर्ती नेपाली क्षेत्रमा १२ सय ५ जना भारतीय थिए । शुक्रबार यो संख्या ६ ले घटेर ११ सय ९९ भयो भने शनिबार १९ जना घटेर ११ सय ८० पुग्यो । प्राप्त विवरणहरूअनुसार सुदूरपश्चिम, प्रदेश ५ र प्रदेश २ का सीमावर्ती क्षेत्रमा भारतबाट भित्रिने नेपालीको चाप बढ्दो छ । प्रदेश ५ को सीमावर्ती भारतीय क्षेत्रमा औपचारिक रूपमा ७ सय र अनौपचारिक रुपमा २२ सय हाराहारी नेपाली अड्किएका छन् । सुरक्षा स्रोतका अनुसार गोरखपुरबाट ससानो हुल बाँधेर आइरहेका नेपाली सीमा क्षेत्रमा आएपछि यो संख्या थप बढ्ने देखिन्छ । प्रदेश २ का ८ वटै जिल्लाका सीमावर्ती भारतीय क्षेत्रमा नेपालीहरू अड्किएका छन् । प्राप्त विवरणअनुसार प्रदेश २ को सीमावर्ती भारतीय क्षेत्रमा ५ सय २७ नेपाली अड्किएका छन् । त्यस्तै सुदूरपश्चिम प्रदेशको सीमावर्ती भारतीय क्षेत्रमा भने ४ सय ४५ नेपाली अड्किएका छन् । सुरक्षा स्रोतबाट प्राप्त विवरणअनुसार कपिलवस्तुपारिको दशगजा इलाकामा नेपाल छिर्न खोज्ने १२ सय ८४ नेपालीलाई सुरक्षाकर्मीले रोकेर राखेका छन् । त्यस्तै रुपन्देही जिल्लापारिको भारतीय क्षेत्रमा ९ सय जना, बैतडीपारिको भारतीय क्षेत्रमा ५ सय जना र दार्चुलापारिको भारतीय क्षेत्रमा ६० नेपाली नेपाल छिर्ने प्रयासमा जम्मा भएका छन् । गृह स्रोतका अनुसार रुपन्देही, कपिलवस्तु र सुदूरपश्चिमपारिका भारतीय क्षेत्रमा नेपालीहरू जम्मा हुने क्रम बढ्दै जाँदा के गर्ने भन्ने अन्योल बढेको छ । गुजरातस्थित नेपाली सेवा समाजका करण विकले टेलिफोन कुराकानीमा नेपाल फर्किन भन्दै सयौंको संख्यामा नेपालीहरू सीमातर्फ बढिरहेको बताए । उनले आक्रोश सुनाउँदै भने, उता नेपाल सरकारको तयारी के छ थाहा छैन ? कि नेपाली भोकभोकै यतै मरून् भन्ने हो कि ? विकका अनुसार गुजरातको सुरत र बरोडामा ४४ सय हाराहारी तथा अहमदाबाद, गान्धीनगर, नासिकजस्ता स्थानमा सयौंको संख्यामा नेपाली अलपत्र अवस्थामा छन् । यता नेपाली दूतावासले कुनै वास्ता गर्दैन, नेपाल सरकारले पनि कुरा सुन्दैन । मान्छे भोकभोकै परिरहेका छन्, उनले भने ।केन्द्र सरकारले सीमामा थुप्रिएका नेपालीलाई नभित्र्याउने भन्दै अडान देखाइरहेका बेला प्रदेश २ सरकारले भने तिनलाई नेपाल ल्याएर क्वारेन्टाइनमा राख्न सकिने भन्दै प्रयास थालेको छ । प्रदेश २ मा बसेर सिमान्चल सम्बन्धमाथि अनुसन्धान गरिरहेका पत्रकार चन्द्रकिशोरले सिमान्चलका जननिर्वाचित प्रतिनिधिलाई स्रोत र साधन दिएर भारतबाट आएर सीमामा अड्किएका नेपालीको व्यवस्थापन गर्नुपर्ने बताए ।"
स्वाब संकलन र ट्रेसिङलाई गति,"(नेपालगन्जकपिलवस्तु)  नेपालगन्जमा कोभिड१९ संक्रमण समुदायमा फैलिएको एक सातापछि स्वाब संकलन र ट्रेसिङलाई तीव्र बनाइएको छ । तर परीक्षणका लागि स्वाब संकलन गर्ने स्वास्थ्यकर्मीको अवस्था बिजोग छ । स्वाब संकलनका लागि उनीहरूलाई ग्लोब्स कै अभाव खट्किएको छ ।पर्याप्त स्वास्थ्य सामग्री नहुँदा नेपालगन्ज८ र ११ मा ट्रेसिङ गरिएका व्यक्तिको स्वाब संकलन गर्न शनिबार स्वास्थ्यकर्मीलाई धौधौ परेको थियो । गर्मीको प्रवाह नगरी काममा जुटेका उनीहरू स्वाब संकलनका लागि आउने सर्वसाधारण बढेपछि तनावमा थिए । प्रहरीका दुई स्वास्थ्यकर्मीले उनीहरूलाई सघाएका थिए । स्वाब संकलन गर्दा स्वास्थ्यकर्मीले पीपीई लगाउनुपर्छ । त्यसमा हावा छिर्नु हुँदैन । गर्मीमा लामो समयसम्म पीपीई लगाउन मुस्किल हुने उनीहरूले बताए । एउटा पीपीईले कति समय काम गर्ने, पीपीई लगाएर कति समय बस्ने भन्ने आफ्नै मपदण्ड छ, शनिबार एक स्वास्थ्यकर्मीले भने, स्वाब संकलनका क्रममा कसैले खोके भने पनि हामी धेरै जोखिममा पर्न सक्छौं ।भेरी अस्पतालका प्रमुख कन्सल्टेन्ट फिजिसियन डा राजन पाण्डेले एकपल्ट पीपीई लगाएपछि ६ देखि ८ घण्टासम्म काम गर्ने बताए । उक्त अवधिपछि स्वास्थ्यकर्मी खटिन सक्दैनन् । आराम चाहिन्छ तर नेपालगन्जमा कोरोना परीक्षणको दायरा बढाएपछि स्वाब संकलनमा खटिएका स्वास्थ्यकर्मीलाई धपेडी भएको छ । नेपालगन्जमा ल्याइएका पीपीई एकपटक लगाएर डिस्पोज गर्ने खालका छन्, लगाइसकेपछि डिस्पोज गर्दा धेरै ध्यान दिनुपर्छ, उनले भने । नेपालगन्ज उपमहानगरकी उपप्रमुख उमा थापामगरले स्वाब संकलन र कन्ट्याक्ट ट्रेसिङमा सहयोग गरिरहेको बताइन् । स्वास्थ्य शाखाबाट ६ जनाको स्वास्थ्य टोली खटाएको उनले जानकारी दिइन् । जिल्ला स्वास्थ्य कार्यालयका अधिकृत अंगद शाहीले निर्देशिकाका आधारमा काम भइरहेको बताए । ट्रेसिङको दायराअनुसार एक जनाको १५ जनासँग सम्पर्क हुन सक्छ । पहिलो केसकाले सूचना दिए, अरूले सही सूचना दिएनन् । जसले गर्दा अनुसन्धान फितलो भयो । संक्रमितहरूको नजिक रहेका व्यक्तिले सूचना नदिएकै कारण ट्रेसिङ बहकियो, उनले भने । बाॅकेमा १७ जना प्रयोगशालाकर्मी छन् । चार जना स्वाब संकलनमा जुटिरहेका छन् । बाँकी पीसीआर परीक्षणका लागि प्रयोगशालामा काम गर्छन् । संकलन तीव्रकोभिड१९ को संक्रमण समुदायमा सरेपछि संक्रमित व्यक्तिको सम्पर्कमा आएका व्यक्तिको कन्ट्याक्ट ट्रेसिङ र स्वाब संकलनलाई तीव्रता दिइएको छ । संक्रमण देखिएको नेपालगन्ज उपमहानगरपालिका८, त्यससँगै जोडिएको वडा११ को टाँगा स्टेसन क्षेत्र र वडा३ को जामा मस्जिद क्षेत्रका सर्वसाधारण स्वस्फूर्त परीक्षणका लागि स्वाब दिन पुगेका थिए । वडा८ र ११ का स्थानीयका लागि नगर भवनमा स्वाब संकलन गरिएको छ । प्रभावित क्षेत्रलाई लक्षित गरिए पनि अन्य वडाका सर्वसाधारण कोरोना परीक्षण गराउन पुगेका हुन् ।जिल्ला स्वास्थ्य कार्यालय बाँकेका अनुसार नगर भवनमा १ सय ६२ जनाले कोरोना जाँचका लागि नाम लेखाएका थिए । तीमध्ये कोरोनाको हटस्पट का रूपमा देखिएको जोलहनपुर्वाका सर्वसाधारण छन् । उनीहरू संक्रमित व्यक्तिको सम्पर्कमा आएका कारण कन्ट्याक्ट ट्रेसिङमा परेका थिए । उनीहरूको पीसीआर परीक्षणका लागि स्वाब संकलन गरिएको छ । कन्ट्याक्ट ट्रेसिङ र स्वाब संकलन जिल्ला स्वास्थ्य कार्यालय, नेपालगन्ज उपमहानगरपालिकाको स्वास्थ्य शाखा र भेरी अस्पतालका स्वास्थ्यकर्मीले गरेका छन् । स्वास्थ्यकर्मीलाई सघाउन नेपाली सेनाका एक जना चिकित्सक काठमाडौंबाट नेपालगन्ज आएका छन् । वडा३ जामा मस्जिद क्षेत्रका १ सय ८५ जनाको ट्रेसिङ गरिएको छ । आइतबारबाट उनीहरूको स्वाब संकलन गरिने नेपालगन्ज उपमहानगरपालिकाका स्वास्थ्य प्रमुख रामबहादुर चन्दले बताए । त्यस क्षेत्रको कोरोना जाँच भेरी अस्पतालको प्रयोगशालामा गरिनेछ । शनिबार संकलन गरिएको स्वाब काठमाडौं पठाइएको छ, अब संकलन गर्ने स्वाब यही जाँच हुन्छ, उनले भने । जिल्ला स्वास्थ्य कार्यालय बाँकेका प्रमुख धीरजंग शाहले कोरोना परीक्षणका लागि बढीभन्दा बढी कन्ट्याक्ट ट्रेसिङ गरी स्वाब संकलन गरिने बताए । परीक्षणको दायरा बढाएका छौं । खासगरी सबैभन्दा बढी प्रभावित वडासँग जोडिएका अन्य बस्तीमा पनि जाँच गर्छौं, उनले भने, जति धेरैलाई परीक्षण गर्न सकियो, त्यति नै कोरोना नियन्त्रणलाई सहज पुग्छ । सरकारले नेपाली सेनाको एयर ट्रकबाट नेपालगन्जस्थित भेरी अस्पतालका लागि शुक्रबार दुई हजार पीसीआर किट र एक हजार भीटीएम पठाएपछि कन्ट्याक्ट ट्रेसिङ र स्वाब संकलन कार्यले तीव्रता पाएको हो । नेपालगन्ज८, जोलहनपुर्वा एउटै टोलमा २४ जनामा कोरोना संक्रमण पुष्टि भइसकेको छ । शनिबार नगर भवनमा संकलित १ सय ६२ र भेरी अस्पतालमा संकलित ६ जनाको स्वाब परीक्षणका लागि सेनाको हेलिकप्टरबाट काठमाडौं पठाइएको उनले बताए । बर्दियाको गुलरिया, राजापुर र मधुवन नगरपालिकाबाट संकलन गरिएको २ सय ३३ जनाको स्वाब पनि सेनाको हेलिकप्टरबाटै काठमाडौं पठाइएको राँझास्थित नेपाली सेनाका प्रमुख सेनानी नकुल थापाले बताए । कोरोना जाँचका लागि जनप्रतिनिधिले सर्वसाधारणलाई आग्रह गरिरहेका छन् । साढे ६ सय स्वाब परीक्षणनेपालगन्जस्थित भेरी अस्पतालमा बाँकेका ६ सय ६२ जनाको पीसीआर जाँच गरिएको छ । तीमध्ये २४ जनामा कोरोना संक्रमण पुष्टि भएको छ । समुदायमा फैलिएको कोरोनाको संक्रमण अन्य क्षेत्रमा पनि हुन सक्ने भन्दै बिहीबार बाँकेका विभिन्न क्षेत्रमा संकलन गरिएको ५६ स्वाब परीक्षण गर्दा सबैको रिपोर्ट नेगेटिभ आएको छ । वैशाख २५ गते खजुरा गाउँपालिका५ को उढरापुर, वडा७ को सोनपुर, वडा८ को रानीयापुर र वडा४ का १७, खजुराका एक, नेपालगन्जको बीपी चोकका ३० र मेडिकल कलेज नेपालगन्जले संकलन गरेको आठ गरी ५६ जनाको स्वाब संकलन गरिएको थियो । जिल्ला स्वास्थ्य कार्यालय बाँकेका कोरोना स्रात व्यक्ति नरेश श्रेष्ठले भेरी अस्पताल नेपालगन्जको प्रयोगशालामा गरिएको जाँच नेगेटिभ आएको बताए । यसअघि बुधबार १ सय ८३ जनाको ट्रेसिङ गरिएकामा १ सय ३६ जनाको स्वाब संकलन गरिएको थियो । त्यसको रिपोर्ट पनि नेगेटिभ आएको छ । गत शुक्रबार एक जनामा कोरोना पुष्टि भएसँगै नेपालगन्जमा संक्रमितको संख्या २४ पुगेको छ । उनीहरू नेपालगन्ज उपमहानगरपालिका८ का हुन् । लुकेर आएका थप ३ जनामा कोरोना सीमा क्षेत्रबाट लुकेर आएका कपिलवस्तुका थप तीन जनामा कोरोना संक्रमण पुष्टि भएको छ । राष्ट्रिय जनस्वास्थ्य प्रयोगशाला काठमाडौंमा गरिएको स्वाब परीक्षणबाट एक १७ वर्षीय र दुई जना १८ वर्षीय पुरुषमा संक्रमण पाइएको हो । उनीहरू मायादेवी गाउँपालिका१, पकडीस्थित छत्रपाली तीर्थादेवी मावि क्वारेन्टाइनमा बसेका थिए । संक्रमितमध्ये दुई जना मायादेवी२, अभिराव, मायादेवी८, बिजुवाका हुन् । अर्का एक शुद्धोदन६, कर्माका रहेको खुलेको छ । अभिरावका युवा वैशाख २३ गते राति क्वारेन्टाइनमा पुगेका थिए । बिजुवा र शुद्धोदनका युवा गत वैशाख २० गतेदेखि क्वारेन्टाइनमा थिए । यससँगै जिल्लामा संक्रमितको संख्या ५ पुगेको छ । गत बिहीबार उक्त क्वारेन्टाइनमा रहेका १६ वर्षे र २२ वर्षे युवामा संक्रमण पुष्टि भएको थियो । यी दुवै मायादेवी२, अभिरावका हुन् । संक्रमित दुई समूहमा मुम्बईबाट फर्केका हुन् । उनीहरू रोजगारीका लागि त्यहाँ गएका थिए । लकडाउनको बीचमा सिमानाबाट अवैध रूपमा छिरेर यहाँ आइपुगेका हुन् । उनीहरू चाकलचौडास्थित दशगजा आसपासबाट लुकेर आएको खुलेको छ ।यहाँ संक्रमित देखिएपछि स्वास्थ्य तथा जनसंख्या मन्त्रालयबाट चिकित्सक यदुचन्द्र घिमिरे नेतृत्वमा चार सदस्यीय टोली जिल्ला आएको छ । उक्त टोलीले संक्रमितको कन्ट्याक्ट ट्रेसिङ र ट्राभल हिस्ट्रीलगायत विषयमा अध्ययन सुरु गरिरहेको प्रमुख जिल्ला अधिकारी दीर्घनारायण पौडेलले बताए । टोलीले बिहीबार पुष्टि भएका तीन जना संक्रमितको घरमा पुगेर जानकारी लिएको छ । शनिबार उक्त क्वारेन्टाइनमा पुगेर ट्रेसिङको काम गरिरहेको उनले बताए । स्वास्थ्यकर्मीका अनुसार बिहीबार संक्रमण पुष्टि भएका दुई युवाको समूहमा सात जना रहेको खुलेको छ । उनीहरू सीमा क्षेत्रसम्म सँगै आएका थिए । समूहबाट छुट्टिएर पाँच जना गाउँपालिकामा आएका थिए । ती पाँच जनामध्ये एक जनामा शनिबार र दुई जनामा बिहीबार संक्रमण पुष्टि भएको हो । अन्य दुई जनाको अवस्था नखुलेको प्रहरी उपरीक्षक दीपशमशेर राणाले बताए । उनीहरू सीमा नजिकबाट छुट्टिएका थिए । उनीहरूको खोजी भइरहेको र शनिबारसम्म ठेगाना नखुलेको उनले बताए । भारतबाट लुकेर आएका व्यक्ति राखिएपछि उक्त क्वारेन्टाइनमा बसेका ६५ जनाको स्वाब संकलन गरेर परीक्षण गरेपछि पाँच जनामा संक्रमण पुष्टि भएको र अन्यको रिपोर्ट नेगेटिभ आएको गाउँपालिकाका स्वास्थ्य शाखा प्रमुख महेन्द्र यादवले बताए । जिल्लास्तरीय कोरोना क्राइसिस म्यानेजमेन्ट समिति बैठकले उक्त क्वारेन्टाइन सिल गर्ने निर्णय गरेको छ । क्वारेन्टाइन आसपास सुरक्षा सतर्कता अपनाउने र एम्बुलेन्स तयारी अवस्थामा राख्ने निर्णय गरिएको प्रमुख जिल्ला अधिकारी पौडेलले बताए । क्वारेन्टाइन तथा संक्रमितका परिवार बस्ने गाउँ भएर आवतजावत गर्ने पकडीचाकलचौडा सडक खण्डमा अत्यावश्यकबाहेक अन्य सवारीसाधन चल्न नदिने निर्णय गरेको उनले बताए । उक्त क्षेत्रमा लकडाउन अझ कडा बनाउने निर्णय पनि गरिएको छ । संक्रमित सबैको बुटवलस्थित कोरोना अस्पतालमा भर्ना गरेर उपचार भइरहेको छ । उनीहरूको अवस्था सामान्य रहेको छ । संक्रमण बढ्दै गएपछि शनिबार कपिलवस्तुका तीन स्थानीय तहका क्वारेन्टाइनमा रहेका २ सय ८९ जनाको स्वाब संकलन गरिएको छ । बुद्धभूमि नगरपालिकाका १ सय २५, कपिलवस्तु नगरपालिकाका १ सय २ र यशोधरा गाउँपालिकाका ६२ जनाको स्वाब संकलन गरिएको हो । सबैको स्वाब परीक्षणका लागि भैरहवाबाट शनिबार नेपाली सेनाको स्काई ट्रकमार्फत काठमाडौं पठाइएको छ । सेनाको स्काई ट्रक शनिबार बिहान स्वाब संकलनका लागि आवश्यक स्वास्थ्य सामग्री लिएर आएको थियो ।"
क्वारेन्टाइनमै जन्मिए जुम्ल्याहा,"दाङ (कास) तुलसीपुरमा क्वारेन्टाइनमा रहेकी एक महिलाले जुम्ल्याहा बच्चा जन्माएकी छन् । तुलसीपुर उपमहानगरपालिका१३, फूलबारीकी अनिता यादवले शुक्रबार राति राप्ती प्रादेशिक अस्पताल तुलसीपुरमा जुम्ल्याहा छोरी जन्माएकी हुन् । चार महिनादेखि भारतको रुपैडिहा बिलौनीस्थित माइतीघरमा रहेकी यादव गाडी र पैदल यात्रा गर्दै बिहीबार घर आइपुगेकी थिइन् । भारतबाट आएको भनेर गाउँलेहरूले खबर गरेपछि सोही दिन उनलाई उपमहानगरको रक्षाचौरस्थित क्वारेन्टाइनमा राखिएको तुलसीपुरका जनस्वास्थ्य शाखा प्रमुख ओमप्रकाश न्यौपानेले बताए । उनको र्यापिड टेस्ट गर्दा रिपोर्ट नेगेटिभ आएको थियो । न्यौपानेका अनुसार यादवलाई शुक्रबार दिउँसो १२ बजेतिर सुत्केरी व्यथा लागेपछि प्रादेशिक अस्पताल लगिएको हो । प्रादेशिक अस्पतालकी मेडिकल अधिकृत डा लिजा पुरीका अनुसार यादवले १८ र १५ केजीका शिशुहरूलाई जन्म दिएकी छन् । दुवै शिशुको वजन कम भएकाले उनीहरूलाई तुलसी अस्पतालको एनआईसीयूमा राखिएको बालरोग विशेषज्ञ डा किशोर खत्रीले बताए । सुत्केरी हुँदा यादवका श्रीमान् र परिवार कोही पनि सहयोग गर्न नआएपछि उपमहानगरले उनको हेरचाह र खर्चलगायत सबै जिम्मेवारी लिएको नगरप्रमुख घनश्याम पाण्डेले बताए । यादवका यसअघि दुई छोरा र दुई छोरी छन् ।"
पछिल्ला संक्रमित नातिनी र हजुरआमा,"(उदयपुर)  त्रियुगा३ भुल्केस्थित नुरी मस्जिद क्षेत्रका थप ४ जना महिलामा कोरोना संक्रमण पुष्टि भएको छ । शनिबार पुष्टि भएका महिलामध्ये २ जना एकै परिवारका नातिनी र हजुरआमा हुन् ।उदयपुरमा संक्रमण पुष्टि भएकाको संख्या ३१ पुगेको छ । तीमध्ये १४ जना विराटनगरको कोभिड१९ उपचार केन्द्रको आइसोलेसनबाट निको भएर डिस्चार्ज भइसकेका छन् । पछिल्ला ३ जनासहित भुल्केमा कोरोना पोजिटिभ भेटिएका एउटै परिवारका ७ जना भएका छन् ।शनिबार सक्रमण पुष्टि भएकी ६५ वर्षीया महिला, उनका छोरा, छोरी र ज्वाइँसहित २ नाति र नातिनी छन । २ नाति उपचारपछि शनिबार डिस्चार्ज भइसकेका हुन् । स्वास्थ्य तथा जनसंख्या मन्त्रालयका अनुसार पछिल्लोपटक १८, ४५, ४३ र ६५ वर्षीय महिलामा संक्रमण भएको पुष्टि भएको हो । कोसी अस्पताल विराटनगरको पीसीआर ल्याबमा गरिएको परीक्षणमा उनीहरूलाई संक्रमण पुष्टि भएको मन्त्रालयले जनाएको छ । संक्रमितमा १८ वर्षीया नातिनी र ६५ वर्षीया हजुरआमा हुन् ।संक्रमित ४५ वर्षीया महिला सप्तरीको सुरुंगा नगरपालिका११ अरहाभजोखाका पहिले संक्रमित भई उपचारपछि डिर्स्चाज भएका युवककी आमा हुन् । शुक्रबार डिस्चार्ज भएका उनका छोरा विराटनगरको रानी मजरकको क्वारेन्टाइनमा छन् । उनीहरू चौदण्डीगढी नगरपालिका९ ज्यामिरेमा विवाहमा आएपछि चैत्र १६ देखि भुल्केमै थिए । भुल्केमा बस्दा नै उनीहरू संक्रमित भएका हुन् ।तीन दिनअघि भुल्के क्षेत्रका ३ सय ३४ जनाको दोस्रोपटक स्वाब संकलन गरी परीक्षणका लागि पठाइएको थियो । त्यसैमध्येबाट ३ जनामा संक्रमण पुष्टि भएको जिल्ला स्वास्थ्य कार्यालयका प्रमुख मोहन सुवेदीले बताए । संकलित स्वाब धरानस्थित बीपी कोइराला स्वास्थ्य विज्ञान प्रतिष्ठान र विराटनगर पठाइएको थियो । ३ सय ३४ मध्ये करिब २ सय ३४ जनाको परीक्षणको नतिजा आइसकेको छ । बाँकी सय जनाको परीक्षणको नतिजा आउन बाँकी छ । पहिले रिपोर्ट नेगेटिभ आएकाको पुनः परीक्षण गरिएको हो, प्रमुख सुवेदीले भने, पुनः परीक्षण गर्दा ३ जना महिलामा रिपोर्ट पोजिटिभ आयो । केही दिनयता नयाँ संक्रमित भेटिन छाडेपछि राहतको सास फेरेका भुल्केका बासिन्दा बस्तीमा छिट्टै आवतजावत सहज हुने आसमा थिए । परीक्षणको दायरा बढाइएपछि सहज हुँदै गएको वातावरण नयाँ ३ जनाको रिपोर्टपछि तरंगित भएको उदयपुरका प्रमुख जिल्ला अधिकारी दीपककुमार पहाडीले बताए ।भुल्के क्षेत्रमै शनिबार नै पुनः १ सय ४३ को थ्रोट स्वाबका नमुना संकलन गरिएको छ । संक्रमित पाइएको क्षेत्रमा पुनः परीक्षण गर्नुपर्ने भएकाले स्वाब संकलन गरिएको स्वास्थ्य प्रमुख सुवेदीले बताए ।"
भारतले नेपालको सार्वभौमसत्तामाथि नजरअन्दाज गर्यो,"काठमाडौं (कास) सत्तारूढ दल नेकपाले नेपालको लिपुलेक पास हुँदै सडक बनाएर भारतले नेपालको सार्वमौसत्तामाथि नजरअन्दाज गरेको टिप्पणी गरेको छ । नेकपाका तर्फबाट प्रधानमन्त्रीसमेत रहेका पार्टी अध्यक्ष केपी शर्मा ओली र अर्का अध्यक्ष पुष्पकमल दाहालले शनिबार साँझ संयुक्त विज्ञप्ति जारी गर्दै भारतको यो कदमप्रति आफूहरूको गम्भीर ध्यानाकर्षण भएको उल्लेख गरेका छन् । नेपाल सरकारका तर्फबाट परराष्ट्रय मन्त्रालयले अतिक्रमणप्रति आपत्ति जनाएलगत्तै करिब त्यस्तै भाषामा सत्तारूढ दलका तर्फबाट अध्यक्षद्वयले विज्ञप्ति जारी गरेका हुन् । उनीहरूले सडक निर्माण गर्ने काम तत्काल रोक्न आग्रह गर्दै त्यस क्षेत्रमा भएका गतिविधि नरोके स्थिति झन् जटिल बन्ने चेतावनी दिएका छन् । नेकपा नेपाल र भारतबीच सार्वभौम समानता, भौगोलिक अखण्डता, आपसी सम्मान र लाभमा आधारित असल छिमेकीको सम्बन्धमा विश्वास गर्छ, अध्यक्षद्वयको विज्ञप्तिमा भनिएको छ, नेकपा सीमा समस्यासम्बन्धी सबै मुद्दा विगतमा दुवै पक्ष सहमत भएका कूटनीतिक माध्यमबाट तत्काल हल गर्न नेपाल र भारत सरकारलाई आग्रह गर्छ । मानवमाथि नै गम्भीर खालको स्वास्थ्य समस्या ल्याइरहेको कोभिड१९ को महामारीविरुद्ध लडिरहेको समय पारेर भारतले यस्तो कदम चाल्नु दुःखद रहेको ओली र दाहालले विज्ञप्तिमा उल्लेख गरेका छन् । दुई सरकारको उच्च राजनीतिक तहमा भएको सहमतिअनुसार निर्धारित संयन्त्रभित्रबाट सीमा समस्या समाधान गर्न नेपालले गरेको पटकपटकको आग्रहविपरीत अहिले यो एकतर्फी कदम चालिएको छ, विज्ञप्तिमा भनिएको छ । उनीहरूले सीमा समस्या समाधानका लागि दुवै मुलुकको सचिवस्तरीय संयन्त्रमा छलफलका लागि सरकारले पटकपटक मिति प्रस्ताव गरेको बारे आफ्नो पार्टी जानकार रहेको उल्लेख गर्दै सरकारको यस्तो कदमलाई समर्थन गर्ने बताएका छन् । अध्यक्षद्वयले सबै ऐतिहासिक तथ्य र प्रमाण, सुगौली सन्धिअनुसार पनि कालीनदी (महाकाली नदी) पूर्वको लिम्पियाधुरा, कालापानी र लिपुलेक नेपालको भूमि रहेको उल्लेख गरेका छन् । भारतका प्रधानमन्त्रीको चीन भ्रमणका क्रममा लिपुलेकबाट व्यापार गर्ने दुई पक्षीय (भारतचीन) सम्झौता भएपश्चात त्यसको प्रतिक्रिया दिने क्रममा पनि सन् २०१५ मे १५ मा नेपालले यो तथ्य राखेको थियो, विज्ञप्तिमा भनिएको छ ।"
छाङरुमा बीओपी राख्न बल्ल जग्गा,"(काठमाडौं)  भारतले नेपालको भूमि अतिक्रमण गरेको विषय पटकपटक उठे पनि भारतीय सीमाको सबैभन्दा नजिकको बिन्दुमा नेपाली सुरक्षाकर्मी तैनाथ गर्न बल्ल जग्गाको व्यवस्था हुँदै छ । सीमा सुरक्षार्थ दार्चुलाको ब्यास गाँउपालिका१, छाङरुमा सशस्त्र प्रहरी बल (एपीएफ) को फौज राख्न सरकारले केही समयअघि २५ रोपनी जग्गा उपलव्ध गराएको छ । गृह मन्त्रालयका प्रवक्ता केदारनाथ शर्माले १ वर्ष भित्र भौतिक संरचना निर्माण गर्ने गरी सशस्त्र प्रहरीलाई वनको जग्गा उपलब्ध गराइएको जानकारी दिए । दार्चुलाबाट भारत र चीनसग सीमा जोडिएका क्षेत्रको सुरक्षार्थ सशस्त्र प्रहरी फौज राख्न जग्गा व्यवस्थापन भइसकेको छ, भौतिक संरचना बनाउन मन्त्रालयले साधनस्रोतको व्यवस्थापन गरिसकेको छ, उनले भने । सशस्त्रले छाङरुमा डीएसपीको नेतृत्वमा फौज तैनाथ गरेर त्यसअन्तर्गत ३ देखि ४ वटासम्म एकाइलाई सीमा क्षेत्रमा राख्ने योजना बनाएको छ । अर्थ मन्त्रालयले सीमा सुरक्षार्थ बोर्डर अब्जर्भेसन पोस्ट (बीओपी) निर्माणका लागि करिब ९ करोड रुपैयाँ विनियोजन गरिसकेको सशस्त्रका एक अधिकारीले जानकारी दिए । गएको कात्तिकमा सरकारले लिपुलेकलिम्पियाधुरा हुँदै भारत र चीनसँगको सीमा नाका सुरक्षार्थ सशस्त्रको फौज राख्ने गर्ने निर्णय गरेको थियो । नेपालको गोरेटो बाटो पुरियो भारतले नेपाली भूभाग हुँदै चीन जोड्ने सडक एकतर्फी रूपमा खनेपछि छाङरुबाट दुम्ली हुँदै लिम्पियाधुरा जाने नेपालतर्फको करिब ५ किलोमिटर गोरेटो बाटो पुरिएको छ । छाङरुबाट लिम्पियाधुरा करिब ४० किलोमिटरको दूरीमा पर्छ । दार्चुला सदरमुकाम खलंगास्थित सशस्त्र प्रहरीको गुल्मले भारतले एकतर्फी बाटो खन्दा गोरेटो बाटोमा माटो र ढुंगा खसेर अवरोध पुगेको जानकारी सशस्त्र प्रहरी मुख्यालयलाई दिइसकेको छ । दार्चुलाको खलंगामा डीएसपीको कमान्डमा सशस्त्र प्रहरीको गुल्म तैनाथ भए पनि चीन र भारतसग सीमा जोड्ने लिम्पियाधुरालिपुलेक तथा त्यस आसपास सीमा सुरक्षामा सरकारी उपस्थिति शून्य छ । नेपाल प्रहरीले ब्यास गाउँपालिकाकै छाङरु र टिंकर भञ्ज्याङमा चौकी राखे पनि मौसमी प्रतिकूलताका कारण जाडो यामका ५ महिना दुवै सुरक्षा चौकी तल झर्छन् । यो अवधिमा भारतीय पक्षले सीमा अतिक्रमणका गतिविधि झनै बढाउने गरेको जिल्लास्थित एक सुरक्षा अधिकारीले बताए ।"
संसदीय समितिले बोलाए गृह र परराष्ट्रमन्त्री,"काठमाडौं (कास) नेपाली भूमि लिपुलेकमा भारतले सडक बनाएको विषयमा संसदीय समितिहरूले चासो व्यक्त गरेका छन् । प्रतिनिधिसभाका राज्यव्यवस्था तथा सुशासन र अन्तर्राष्ट्रिय सम्बन्ध समितिले यस विषयमा छलफल गर्न आइतबार बिहान साढे ८ बजे बैठक आह्वान गरेका छन् । गृहमन्त्री रामबहादुर थापा, परराष्ट्रमन्त्री प्रदीपकुमार ज्ञवालीलगायत सरकारी अधिकारीलाई छलफलका लागि बोलाइएको छ । दुवै समितिले सीमाबारे यसअघि नै सरकारलाई दिएका निर्देशन तथा सुझावबारे पनि आइतबारको बैठकमा समीक्षा गर्ने सभापतिहरूले बताएका छन् । अन्तर्राष्ट्रिय सम्बन्ध समितिकी सभापति पवित्रा निरौला खरेलले पहिलेका निर्देशन तथा सुझाव सरकारले कार्यान्वयन नगरेको बताइन् । उनले विगतका समस्या समाधान नहुँदै नेपालभारत सीमाबारे अर्को विवाद आएको उल्लेख गर्दै त्यसबारे संसद्मा छलफल गर्नुपर्ने भएकाले बैठक बोलाइएको बताइन् । सरकारले नक्सा विवाददेखि अहिले आएको विवादसम्ममा केके काम गरेको छ भन्नेबारे बैठकमा सोधिने उनले जानकारी दिइन् ।राज्यव्यवस्था तथा सुशासन समिति सभापति शशि श्रेष्ठले सीमाबारे विगतमा सरकारलाई दिएका निर्देशन कार्यान्वयनको अवस्था केकस्तो छ भन्नेबारे छलफल गर्न गृहमन्त्रीलाई बोलाइएको बताइन् । यी दुवै समितिले गत मंसिरमा भारतले नेपाली भूमिलाई आफ्नो नक्सामा राखेपछि नेपाल सरकारलाई कालापानी, लिम्पियाधुरा र लिपुलेक नेपालको नक्सामा राखेर प्रकाशन गर्न भनेको थियो । तर, सरकारले संसदीय समितिका ती निर्देशन कार्यान्वयन गरेको छैन ।"
दूतावासले पठायो जानकारी,"(नयाँदिल्ली)  भारतको राजधानी दिल्लीस्थित नेपाली दूतावासले भारतले शुक्रबार नेपाली भूमि लिपुलेक हुँदै चीनको मानसरोवरसम्म जोड्ने सडक निर्माण गरिरहेको विषयमा सरकारलाई जानकारी पठाएको छ । भारतका रक्षामन्त्री राजनाथ सिंहले शुक्रबार भिडियो कन्फरेन्समार्फत पिथौरागढबाटलिपुलेक सडक उद्घाटन गरेका थिए । सन् २००५ मा सैद्धान्तिक स्वीकृति पाएको यो सडक खण्डको औपचारिक काम सन् २००८ मा सुरु भएको हो । तर यसले गति लिएको थिएन । सन् २०१४ मा नरेन्द्र मोदी नेतृत्वको भारतीय जनता पार्टीको सरकार बनेपछि यो सडक निर्माण कार्यले तीव्रता पाएको थियो । शुक्रबार सडकको ट्र््याक खोल्ने काम सकिएको औपचारिक घोषणा गरिएको हो । यसलाई तीन वर्षभित्र कालोपत्र गर्ने लक्ष्य राखिएको छ । सरकारले शुक्रबार नै भारतले निर्माण गरेको सडकका सम्बन्धमा वास्तविक तथ्य बुझ्न दिल्लीस्थित दूतावासलाई भनेको थियो । दिल्लीस्थित दूतावासले शनिबार नै त्यससम्बन्धी विवरण परराष्ट्र मन्त्रालयलाई पठाइसकेको छ । जसमा परियोजना सुरुवातदेखि शुक्रबारको उद्घाटनसम्मको विवरण समेटिएको छ । भारतका लागि नेपाली राजदूत नीलाम्बर आचार्यले मागेअनुसारको विवरण पठाइसकेको बताए पनि विस्तारमा खुलाउन चाहेनन् । विषय संवेदनशील छ, विस्तारमा भन्न मिल्दैन, उनले भने, दूतावास र मन्त्रालयबीचको आन्तरिक विषय हो, यति बुझ्नुस् मन्त्रालयले मागेको विवरण पठाएका छौं । राजदूत आचार्यले नेपाल र भारतबीचको सीमासम्बन्धी विवाद समाधानका लागि पहिले नै संयन्त्र रहेको र त्यही संयन्त्रमार्फत वार्ता गरेर विवाद समाधान गर्नुपर्ने औंल्याए । दुई देशबीचको सीमा समस्यासम्बन्धी समाधानका लागि परराष्ट्र सचिवस्तरीय संयन्त्र रहेको छ । गत भदौमा भारतीय विदेशमन्त्री एस जयशंकरको काठमाडौं भ्रमणका बेला सीमासम्बन्धी विवाद समाधानका लागि उक्त संयन्त्रलाई सक्रिय तुल्याउने सहमति भएको थियो । तर संयन्त्र सक्रिय हुन सकेन । राजदूत आचार्यले नेपाल र भारतबीचका सीमालगायतका मुद्दा सुल्झाएर दुई देशबीचको सम्बन्धलाई थप बलियो बनाउन प्रबुद्ध समूह (ईपीजी) को प्रतिवेदन कार्यान्वयनमा लैजानुपर्नेसमेत बताएका छन् । नेपाल र भारतबीचको सन् १९५० को सन्धि र सीमा विवादलगायतका विषयमा सुझाव दिनकै लागि भनेर ईपीजी गठन गरिएको थियो । ईपीजीले दुई वर्षअघि तयार गरेको प्रतिवेदन भारतीय पक्षले बुझ्न ढिलाइ गरेको छ । राजदूत आचार्य आफैं पनि ईपीजीमा नेपालका तर्फबाट सदस्य थिए । ईपीजी प्रतिवेदन कार्यान्वयन गर्न सकिएको भए कम्तीमा छलफल अगाडि बढ्थ्यो र दुई देशबीचको सम्बन्ध थप विश्वासिलो बन्थ्यो, आचार्यले भने ।परराष्ट्र मन्त्रालयले शनिबार जारी गरेको विज्ञप्तिमा पनि ईपीजी प्रतिवेदन कार्यान्वयनमा जोड दिइएको छ ।"
'कालापानी मुद्दा टुंग्याउने राजनीतिक इच्छाशक्ति छैन',"कालापानी अतिक्रमणबारे जनता र सदनले यस मुद्दालाई अत्यन्त सशक्त रूपमा उठाए पनि सरकारको भूमिका लाचार छायाजस्तो मात्र भएको देखिन्छ । यो मुद्दाबारे सरकार अनभिज्ञ छ भन्ने होइन, यो मुद्दालाई हल गर्ने राजनीतिक इच्छाशक्तिको अभाव हो ।लिपुलेकलाई भारतको नक्सामा हाल्ने काम हालसालै होइन, ब्रिटिस भारतकै पालामा (करिब १४१ वर्ष पहिले) सन् १८७९ मा सर्भे अफ इन्डिया ले गरिसकेको हो । नेपालको पश्चिमी सीमाका तीनवटा नक्सा छन् सुगौली सन्धिले दिएको नक्सा र ब्रिटिस भारतको पालामा नै किर्ते (कार्टोग्राफिक म्यानुपुलेसन) गरेर सीमा सारिएको अन्य दुई नक्सा । सन् १९५४ मा भारत र चीनबीच तिब्बतलाई लिएर गरेको सहमतिमा लिपुलेकलाई भारत र चीनबीचको द्विपक्षीय सीमाबिन्दुका रूपमा उल्लेख गरिएको छ । अहिलेको सहमति त्यही तेस्रो नक्साको आधारमा गरिएको हुनुपर्छ । नेपालले भने यसरी नक्सा बदलिएको सम्भवतः सन् १९६०६१ तिर मात्रै थाहा पायो, जतिबेला नेपालचीनको सीमा निर्धारण हुँदै थियो । त्यतिबेलादेखि नै यो मुद्दाको हल निस्कन सकेको छैन ।यसरी हल निकाल्न नसक्नु कूटनीतिक असक्षमता नै हो । तर विडम्बना के छ भने आफ्नो पश्चिमी सीमाबारे नेपालकै आधिकारिक धारणा प्रस्ट छैन । वर्तमानमा जसलाई हामीले नेपालको नक्सा मानेका छौं, त्यो ब्रिटिस भारतको पालामा बनाइएको दोस्रो नक्सा हो, जसको कुनै कानुनी हैसियत छैन । यो नक्साले लिपुलेकबाट बगेर आएको लिपुखोलालाई काली नदीको शिर मानेको छ र लिपुलेकलाई नेपाली भूभागतर्फको त्रिदेशीय सीमाबिन्दु । सुगौली सन्धिअनुसार त लिम्पियाधुरा त्रिदेशीय सीमाबिन्दु हो र लिपुलेक नेपाली भूभागतर्फको चीनसँगको द्विदेशीय सीमाबिन्दु हो । यसकारण, सुगौली सन्धिले किटान गरेको नक्साले मात्रै आधिकारिक र कानुनी हैसियत राख्छ । त्यसमा नटेकी भारत र चीन दुवैसँग कूटनीतिक वार्ता गर्न सम्भव छैन । यो वर्तमान सरकारले मात्र होइन, विगतका सबै सरकारले भोगेको समस्या हो । केही महिनाअघि नागरिक समाज, विपक्षी दल र विज्ञहरूले दिएको उचित सुझावहरूको उपेक्षा गरिएकाले यो समस्या दिनहँॅ जटिल बन्दै गएको छ । लिपुलेक एक संवेदनशील विषय हो र तथ्यमा टेकेर दस्तावेजका आधारमा छिमेकी देशहरूसँग कुशलतापूर्वक वार्ता गरेर मात्रै त्यसको कूटनीतिक समाधान खोज्न सकिन्छ । त्यसका लागि सर्वप्रथम सुगौली सन्धिअनुसारको नेपालको आधिकारिक नक्सा हाम्रो संसद्बाट पारित हुनुपर्छ । त्यसबारे केही महिनाअघि मात्रै राष्ट्रिय सहमति बनिसकेको हुनाले तुरुन्त कार्यान्वयन हुन सम्भव पनि छ । अनि वार्ताद्वारा सम्झौताका बिन्दुहरू खोजिनुपर्दछ । भारतलाई कूटनीतिक माध्यमबाट सडक निर्माण रोकेर तत्काल वार्तामा आउन आह्वान गर्नॅपर्दछ । नेपालबाट एक अति उच्चस्तरीय विशेष दूतसमेत भारत पठाउनुपर्छ । नेपालको नक्साले कानुनी हैसियत प्राप्त गरेपछि यो मुद्दालाई अन्तर्राष्ट्रियकरण पनि गर्न सकिन्छ । तर, यी सबै कूटनीतिक पहल तथ्यमा आधारित भएर र कानुनी हैसियतमा टेकेरमात्रै वार्ताको टेबलमा निश्चिन्त भएर बस्न सकिनेछ ।"
गाडी चलाउन समयसीमा,"काठमाडौं (कास) सरकारले उपत्यकाभित्र सरकारी कर्मचारी, बैंकबित्तीय क्षेत्र, दैनिक उपभोग्य वस्तु र निर्माण सामग्री बोकेका सवारीसाधनलाई सशर्त सञ्चालन अनुमति दिएको छ । काठमाडौं, भक्तपुर र ललितपुर प्रशासन, सुरक्षा निकाय, उद्योग वाणिज्य, ट्राफिकलगायत निकायका अधिकारी सम्मिलित बैठकले समयसीमा तोकेर कर्मचारी, बैंकवित्तीय संस्थासहित अत्यावश्यक सेवा सञ्चालनमा प्रयोग भएका सवारी समयसीमाभित्र आवतजावत गर्ने गरी अनुमति दिएको हो । आइतबारदेखि नै यो व्यवस्था लागू गर्न लागिएको महानगरीय ट्राफिक प्रहरी महाशाखा प्रमुख एसएसपी भीमप्रसाद ढकालले जानकारी दिए । उनका अनुसार अब निर्माण सामग्री बोकेका ठूला ट्रकटिपर बेलुका ८ बजे प्रवेश गरेर बिहान ६ बजे भित्र गन्तव्यसम्म पुगिसक्नु पर्नेछ । सरकारी कर्मचारी बिहान ९ बजेदेखि १०ः३० सम्म कार्यालय पुगी बेलुका ५ देखि ६ बजेभित्र घर फर्किसक्नुपर्ने छ । बैंकवित्तीय संस्थाका कर्मचारी आफ्नो सवारीमा बिहान ९ देखि १०ः३० भित्र निस्केर बेलुका ३ः३० देखि ५ बजेभित्र फर्किनु पर्नेछ । यसैगरी दैनिक उपभोग्य वस्तु तथा इन्धन बोक्ने गाडी बिहान ४ देखि १० बजेभित्र मात्रै गुडाउन पाइनेछ । औषधि र पानी बोकेका सवारीमा भने समयसीमा तोकिएको छैन ।"
फाजिलका कर्मचारीलाई स्थानीय तहमा पठाइने,काठमाडौं (कास) लामो समयदेखि तलब भत्तासमेत नपाएका कारण सिंहदरबार धाउँदै आएका फाजिलमा रहेका सयौं कर्मचारीहरूको समस्या समाधान हुने भएको छ ।संघीय मामिला तथा सामान्य प्रशासन मन्त्रालयले ती कर्मचारीलाई स्थानीय तहहरूको रिक्त दरबन्दीमा व्यवस्थापन गर्ने भएको छ । मन्त्रालयले सबै स्थानीय तहलाई दुईपटक लिखित ताकेता गरी रिक्त दरबन्दीको विवरण मागेको छ । रिक्त दरबन्दीको विवरण आउनासाथ फाजिलमा रहेका कर्मचारीहरूलाई मिल्दो पदमा व्यवस्थापन सुरु गरिने जानकारी संघीय मामिला मन्त्रालयका प्रवक्ता वसन्त अधिकारीले दिए ।मन्त्रालयले मन्त्रीस्तरीय निर्णयबाट फाजिलका कर्मचारी स्थानीय तहमा व्यवस्थापन गर्न लागेको हो । स्थानीय तहमा हाजिर भई कामकाज गर्न थालेपछि उनीहरूले तलब भत्ता पाउन थाल्ने र लामो समयदेखिको फाजिलको समस्या समाधान हुने मन्त्रालयले जनाएको छ । डेढ वर्षअघि टुंगिएको कर्मचारीको समायोजन प्रक्रियामा छुटेका कारण कुनै पनि कार्यालयमा व्यवस्थापन हुन नसक्दा उल्लेख्य संख्यामा कर्मचारी फाजिलमा परेका छन् । कार्यालय नै नतोकिएका कारण उनीहरूले अहिलेसम्म तलब पाउन सकेका छैनन् । त्यस्ता कर्मचारीको संख्या पाँच सयको हाराहारीमा रहेको मन्त्रालयको दाबी छ ।मन्त्रालयका अनुसार कतिपय स्थानीय तहहरूमा दरबन्दीभन्दा कम कर्मचारी छन् भने कतिपयमा करारमा कर्मचारी राखिएको छ । रिक्त र अस्थायी कर्मचारी रहेका ठाउँमा फाजिलमा रहेका स्थायी कर्मचारीलाई व्यवस्थापन गरिनेछ ।
कालापानीमा थपिएको अर्को घाउ,"भारतले नेपाली भूमि कालापानी, लिपुलेक हुँदै चीनको तिब्बतस्थित धार्मिकस्थल मानसरोवर जान सडकमार्ग खोलेको घटना मिचाहा प्रवृत्तिको अतिवादी रूप मात्र होइन, नेपालको कूटनीतिक अक्षमताको उत्कर्ष पनि हो । आफ्नो भूमि अतिक्रमणको विषयलाई नेपालले द्विपक्षीय कूटनीतिक मुद्दाका रूपमा निरन्तर उठाइरहन नसक्नुको परिणाम हो यो । नेपाली पक्षले यस विषयलाई जोडदार ढंगले उठाउन सकेको भए आज आएर भारतले बिनासल्लाह एकतर्फी रूपमा अतिक्रमित क्षेत्रमा सडक बनाउने आँट गर्न सक्दैनथ्यो । नेपाली राज्य सदैव बलियो रूपमा उपस्थित भइदिएको भए भारत कुनै न कुनै रूपमा आफ्नो भूमिका र योजनामा पुनर्विचार गर्न बाध्य हुनुपर्थ्यो । नेपाली संस्थापनको यो कमजोरी बुझेको भारत आफ्नो रणनीतिक स्वार्थको योजनामा निकै अघि बढिसकेको छ । यसको मार खेपेको नेपाल भने उसका कदमविरुद्ध मौसमी प्रतिक्रिया जनाएर झारा टार्ने कूटनीतिमा सीमित छ, मानौं यो हाम्रा निम्ति कुनै संवेदनशील समस्या नै होइन । योजनाबद्ध नै हो या संयोग मात्र जबजब हामी संकटको समयबाट गुज्रिरहेका हुन्छौं, तबतब छिमेकीबाटै घात भइरहेको हुन्छ, त्यसबीचमा उनीहरूबाट प्राप्त सहयोगको मीठास पनि अमिलो हुने गरी । पाँच वर्षअघि हामी विनाशकारी भूकम्पको चरम पीडामा थियौं, त्यही बेला भारत र चीनले नेपालसित परामर्शै नगरी लिपुलेकलाई द्विदेशीय व्यापार नाकाका रूपमा विकास गर्ने सम्झौता गरे । आज हामी कोरोना भाइरसबाट सिर्जित महासंकटमा छौं । भारतमा समेत यो त्रासदी भए पनि साधनस्रोतले कमजोर नेपाललाई यसको पिरलो बढी छ । यही बेला नेपाली भूमिमा बनाइएको चीन जोड्ने सडक भारतका रक्षामन्त्री राजनाथ सिंहले दिल्लीबाट भिडियो कन्फरेन्समार्फत उद्घाटन गरेका छन् । यता, हाम्रो लापरबाही कतिसम्म छ भने, भारतले सडक निर्माण गरिसक्दासम्म पनि नेपालले यसबारे थाहा पाएकै छैन । सरकारी अधिकारीहरूले यसो भने पनि तथ्यले या त यो झूटो कुरा हो या उनीहरूले चरम लापरबाही गरिरहेका छन् भन्ने स्पष्ट पार्छ । त्यहाँ नेपाली भूमि मिचेर भारतीय पक्षले सडक खन्दै रहेकोबारे कान्तिपुरले स्थलगत रिपोर्टिङ गत वर्षबाटै छापिरहेको पृष्ठभूमिमा राज्यका निकायहरू त्यसबारे बेखबर थिए भनेर पत्याउन मुस्किल पर्छ । दार्चुलाका सुरक्षा निकायले पनि त्यसबारे पक्कै काठमाडौंलाई जानकारी दिएका थिए होलान् । त्यसलाई यतिन्जेल किन बेवास्ता गरियो भन्ने प्रश्नको जवाफ खोजिनुपर्छ । हाम्रा शासकहरूले आफ्नो व्यक्तिगत र दलगत स्वार्थका खातिर दिल्लीसित अदृश्य हिमचिम नगर्ने र राष्ट्रिय स्वार्थका मुद्दाहरू उठाउन नहच्किने हो भने मुलुकमाथि गरिएका यस्ता ज्यादतीविरुद्ध बोल्न धकाउनु पर्दैनथ्यो । आर्थिकसामरिक क्षमताले बलियोकमजोर जे भए पनि, अन्तर्राष्ट्रिय स्तरमा कुनै पनि देश सानोठूलो हुँदैन, सार्वभौमिकता सबैको बराबरी हुन्छ । यति हेक्का राख्न नसकेर मुलुकका सबैजसो शासकहरू लघुताभासले पिल्सिँदा भारतले सदैव मनलागी गर्न सकेको हो । नेपाली भूभाग अतिक्रमण गरेर त्यहाँ अर्धसैन्य फौज राख्दा नै हामीले भौगोलिक र सामरिक हिसाबले ठूलै धक्का खाइसकेका थियौं । अहिले मानसरोवरसम्म पुग्ने धार्मिक एवम् व्यापारिक महत्त्वको सडक त्यहीँबाट खन्दा अर्को ठूलो धक्का खान पुगेका छौं । यसबाट हुम्ला हुँदै मानसरोवर जाने पर्यटक गुमाउनुपर्ने परिस्थिति मात्र सिर्जना भएको छैन, नेपाली सार्वभौमिकतामा पनि आँच आएको छ । भारतले छ महिनाअघि दार्चुलाको उत्तरपश्चिम क्षेत्रमा पर्ने उक्त भूभागलाई आफ्नोपट्टि पार्दै नयाँ राजनीतिक नक्सा जारी गरेपश्चात् मात्रै पनि हामीले यो मुद्दालाई जोडतोडले उठाउन सकेको भए आज यस्तो परिस्थिति निम्तिँदैन थियो । सन् १८१६ को सुगौली सन्धिलगायत उपलब्ध अधिकांश ऐतिहासिक आधार, प्रमाण एवम् दस्ताबेजहरूका अनुसार महाकाली नदीवारिको कालापानी क्षेत्र नेपाली भूभाग हो भन्नेमा कुनै द्विविधा छैन । नेपाल र भारतबीचको पश्चिमी सीमा महाकालीले छुट्याउँछ, जुन नदीको उद्गमविन्दु लिम्पियाधुरा हो । त्यसभन्दा पूर्वतर्फ पर्ने लिपुलेक नाका र त्यसमुन्तिर कालापानीसम्मको ठूलो भूखण्ड कम्तीमा सात दशकदेखि भारतीय अतिक्रमणमा परेको छ । त्यही क्षेत्र भएर भारतले अहिले चीनतर्फ प्रवेश गर्ने सीमा सडक निर्माण गरेको हो । भारत आफैंले त्यस क्षेत्रलाई विवादास्पद मान्दै द्विदेशीय सीमा वार्ताको एउटा प्रमुख एजेन्डाका रूपमा स्विकार्दै आएको छ । नेपालको हकमा उक्त भूमि विवादास्पद होइन, अतिक्रमित नै हो । भारतले भनेझैं यसलाई विवादास्पद नै मान्दा पनि अन्तर्राष्ट्रिय कानुनअनुसार त्यहाँ एकतर्फी रूपमा बाटो बनाउन मिल्दैन । तीन वर्षअघि चीनले भुटानसँग जोडिएको भूभाग डोक्लामको सीमा क्षेत्रमा सडक विस्तार गर्दा भारतले त्यहाँ आफ्नो फौज नै पठाएपछि दुई मुलुक युद्धको डिलमा पुगेका थिए । पछि दुई मुलुकबीच उच्चस्तरीय सहमति कायम गरी उक्त विवाद साम्य पारिएको थियो । त्यही घटनाको आलोकमा पनि भारतले नेपाली भूमिमा यसरी जबर्जस्ती गर्न मिल्दैन । विश्वशक्ति बन्ने आकांक्षा राखेको क्षेत्रीय शक्तिले छिमेकीको सीमा जबर्जस्ती मिचिरहनु कसैगरी सुहाउने कुरा होइन । यसबारे नेपाली पक्षले भारत सरकारसमक्ष जोडदार ढंगले प्रतिवाद गर्न त जरुरी छ नै, सँगसँगै त्यहाँको बौद्धिक वृत्त, सञ्चारजगत् र राजनीतिक समुदायलाई पनि समानान्तर ढंगले सुसूचित र लबिइङ गर्नुपर्ने खाँचो छ । नेपालले निरन्तर बृहत्तर पहल नगर्ने हो भने कालापानी मामिला कहिल्यै नसुल्झिने घाउका रूपमा रहिरहनेछ । नेपाली जनता एवम् यहाँको सार्वजनिक वृत्तले कालापानी अतिक्रमणबारे सदैव खबरदारी गरेका कारण यो मुद्दा हालसम्म जीवित रहेको हो, नत्र शासक वर्गको ठूलो हिस्साले त यसलाई अनावश्यक टाउको दुःखाइ ठान्दै आएको छ । हाम्रा शासकहरूको अब नेपाली जनताको राष्ट्रवादी भावनालाई आफ्नो राजनीतिक अनुकूलतामा उपयोग वा दोहन गर्ने होइन, त्यसलाई राष्ट्रिय सामर्थ्य एवम् ऊर्जाका रूपमा लिएर भारतसँग कूटनीतिक पहलकदमी अगाडि बढाउनुपर्छ । देशका लागि आवश्यक अग्रसरता नलिई नागरिकको भावना मात्र दोहन गरिरहँदा उत्पन्न हुने आवेगले परिणाम दिँदैन । उचित नतिजाका निम्ति उच्चस्तरबाट सम्बन्धित मुलुकसित दह्रो ढंगले आफ्ना आधारप्रमाणहरू राख्दै वार्ताको टेबलमा बस्नैपर्छ । र, समस्या समाधान नहुँदासम्म यसलाई निरन्तर द्विपक्षीय कार्यसूचीमा राख्नुपर्छ । मुलुकभित्रको नागरिक आक्रोशलाई आफ्नो चुनावी अस्त्रका रूपमा होइन, द्विपक्षीय वार्तामा आफ्नातर्फबाट तर्क राख्दा पुग्ने बलका रूपमा प्रयोग गर्नुपर्छ ।नेपाली भूभागमा पर्ने लिम्पियाधुरा, कालापानी र लिपुलेकलाई यसअघि आफ्नो दाबी गर्दै भारतले नयाँ राजनीतिक नक्सा जारी गरेपछि उत्पन्न विवाद हालसम्म सुल्झन सकेको छैन । नेपालले त्यसबारे कूटनीतिक माध्यमबाट संवाद गर्न भारतीय पक्षलाई पत्राचार गरेको थियो । भारतले वार्ता गर्ने बताए पनि मिति तय नगरिँदा दुई मुलुकका परराष्ट्र सचिवस्तरीय बैठक हुन सकेको छैन । नेपालले दुईपटक राखेको मिति प्रस्ताव भारतले स्विकारेको छैन । सन् २०१४ मा भारतीय प्रधानमन्त्री नरेन्द्र मोदीको नेपाल भ्रमणका दौरान दुई मुलुकबीचको सीमा समस्यालाई परराष्ट्र सचिवस्तरीय संयन्त्रले वार्ता गरेर समाधान गर्ने सहमति भएको थियो । उता, मोदीले २०७२ जेठमा चीन भ्रमण गरेका बेला चिनियाँ राष्ट्रपति सी चिनफिङसँग लिपुलेकलाई भारतचीनबीचको व्यापारिक नाकाका रूपमा विकास गर्ने सहमति गरेको विरोधमा परराष्ट्र मन्त्रालयले दुवै मुलुकलाई कूटनीतिक नोट लेखे पनि त्यो मामिलासमेत सुल्झन सकेको छैन । त्यही नाका सञ्चालन गर्ने उद्देश्य राखी अहिले त्यहाँ मोटरमार्ग पुर्याइएको छ । नेपालले लिपुलेक आफ्नो भूभाग रहेको उल्लेख गर्दै त्यसलाई भारतसँगको व्यापारिक नाकाका रूपमा स्वीकार नगर्न र भारतले त्यहाँसम्म पुर्याएको सडकबाट सीमा प्रवेश गर्न नदिन चीनसँग पनि गम्भीर कूटनीतिक वार्ता गर्नुपर्छ । भारतसँग चाहिं सबै सीमा विवाद र अहिलेको समस्या सुल्झाउने कुरालाई कूटनीतिक प्राथमिकताको पहिलो लहरमा राखेर वार्ता अगाडि बढाउन जरुरी छ । यसको तयारीका लागि परराष्ट्र मन्त्रालय तहको छलफल आवश्यक पर्ला तर विषयको गाम्भीर्यको हिसाबले प्रधानमन्त्री केपी ओलीले नै यसमा पहल लिनुपर्छ । प्रतिक्रियास्वरूप प्रेस विज्ञप्ति जारी गरेर र सामान्य विरोध नोट पठाएर मात्र यसमा नेपालको दायित्व पूरा हुँदैन । प्रधानमन्त्री ओलीले आफ्ना समकक्षी मोदीसँग टेलिफोन वा भिडियो संवाद गरी विषयको गाम्भीर्यबोध गराउनुपर्छ । र, उक्त क्षेत्रमा भारतीय गतिविधि रोक्ने एवम् अन्ततः भूमि नै फिर्ता ल्याउने गरी परिणाममुखी अग्रसरता देखाउन सक्नुपर्छ । अनि मात्र नाकाबन्दीताका निर्माण भएको उनको राष्ट्रवादी छविले निरन्तरता पाउनेछ, नत्र मुलुकको इतिहासमा उक्त छवि लिपुलेकको छाया परेर कतै ओझेलमा बिलाउनेछ ।"
योजनाबद्ध कृषि व्यवसाय जरुरी,"सीमानाकासम्म आइपुगेका नागरिकलाई दशगजामा रोकिएको छ । नागरिकसँगै रोग पनि भित्रिने डरको कारण सीमानाका बन्द भएको होला । तर यसो भन्दैमा दशगजामा आइपुगेकालाई रोक्न हुँदैन । क्वारेन्टिनको व्यवस्था र परीक्षणमा सरकारले ध्यान दिनुपर्छ । भविष्यमा धेरै नागरिक स्वदेश फर्कनेछन् । त्यसैले अब सरकारले रोजगारका क्षेत्र पहिल्याउनुपर्छ । उद्योगधन्दा तत्काल खोल्न सक्ने अहिले स्थिति छैन । त्यसैले कृषि र पशुपालन व्यवसायमा राज्यले लगानी गर्नुपर्छ । बिदेसिएकामध्ये अधिकांशको थारै भए पनि जमिन हुन्छ नै । वर्षौंदेखि तिनका खेत बाँझै छन् । निराश हुँदै फर्कने युवालाई संघीय र स्थानीय सरकार मिलेर सही बाटोमा लगाउनुपर्छ । अति आवश्यक कार्यक्रमबाहेक अधिकांश योजनाको बजेटका साथै सांसद विकास कोषको पूरा रकम पनि कृषि र पशुपालन व्यवसाय उत्थानका लागि परिचालन गर्नुपर्छ अनि ठोस योजना तथा कार्यक्रम अघि सारिहाल्नु जरुरी छ । व्यवसायलाई दिगो बनाउन प्राविधिक सेवा, बिमा एवं सहुलियतपूर्ण ऋण र बजार व्यवस्थापनलाई उच्च प्राथमिकतामा राख्नुपर्छ । भुवनेश्वर शर्मा, चन्द्रागिरी२, काठमाडौं"
निष्ठुरी सरकार,"फिर्न चाहनेको दशगजामा भीड समाचारले नेपालभारत सीमामा आइपुगेका नागरिकको पीडा बताउँछ । संक्रमण फैलने डरले सीमानाकामा आवतजावत कडा पारियो । भारतले नेपाललाई ग्रिन जोन घोषणा गरेको कारण संक्रमणबाट जोगिन दशगजामा धेरै नेपाली आइपुगे । आफ्नै देश फर्कुन् भन्ने मनसायले भारतले नेपाललाई ग्रिन जोन बनाएको हो । यही निर्णयले सिमानामा धेरै कामदार आइपुगे । र, अहिले स्थिति अस्तव्यस्त बनेको छ । संघीय सरकारले सीमानाका कडा पार्न झन् सुरक्षा दस्ता थप्ने नीति लियो । यसले दशगजामा आइपुगेका नेपाली नागरिक मारमा परेका छन् । भारतले धकेल्दै सीमामा पुर्याउने अनि हाम्रो सरकारले प्रवेश निषेध गर्ने कस्तो विडम्बना ? हरेक देशवासीका निम्ति राज्य अभिभावक हो । सहज परिस्थितिमा कसैले पनि राज्य खोज्दैन । अप्ठ्यारो समयबाट गुज्रिएका नागरिकको संरक्षण गर्नु राज्यको दायित्व र जिम्मेवारी हो । हुन त भारत, खाडी तथा अन्य मुलुकमा रहेका सबै फर्किन थाले भने कसरी सम्हाल्ने र क्वारेन्टिनको चाँजोपाँजो मिलाउने भन्ने अन्योल पनि छ । तर, यही कारण देखाएर राज्यले विपतमा परेकाहरूलाई संरक्षण नदिई उन्मुक्ति खोज्न किमार्थ पाउँदैन । पश्चिमा देशहरूले संसारभर छरिएरका आफ्ना नागरिकको अभिभावकत्व ग्रहण गर्दै आफ्नै लगानीमा घर ल्याइरहेछन् । परदेशबाट छोराछोरी आपत्विपत्मा घरको संघारसम्म आइपुग्दा पनि तँलाई छिर्न दिन्न भन्दै धारेहात लगाउँदै दैलो थुन्ने बाबुआमाजस्तै निष्ठुरी छ हाम्रो सरकार । यसबेला हाम्रो अभिभावक अर्थात् राज्यले तँ संक्रमित हुन सक्छस्, त्यसैले तैंले स्वास्थ्य परीक्षण गर्नैपर्छ र क्वारेन्टिनमा बस्नैपर्छ पो भन्ने हो । श्यामसुन्दर कुइँकेल, काठमाडौँ"
संक्रमणको जोखिम गाउँमा,"लकडाउनमा कोरोना रोकथामका लागि गर्नुपर्ने कार्य नगरेकाले सरकारको आलोचना गर्नेहरूको भीड बढेको छ । विपन्न वर्गको समस्याका समाधान गर्न सरकारले ठोस नीति अवलम्बन गरेको छैन । यता लकडाउन बढाएर सरकार प्रमुख पार्टी विवाद मिलाउनमा व्यस्त छन् । गरिब र निमुखा जनतालाई लकडाउनले धेरै मर्का पारेको छ भन्ने सरकारलाई थाहा छैन । कोरोना महामारी ग्रामीण भेगमा फैलिरहेको छ । कोरोना लागेको वा बाहिरबाट आएकालाई गाउँमा सबैले हेला गर्छन् । अनि त्यस्ता व्यक्तिहरू आफैं खुलेर परीक्षणका लागि आउने वातावरण गाउँमा छैन । स्थानीय सरकारको पनि ध्यान यता पुगेको छैन । सहरभन्दा गाउँ असुरक्षित छ । मजदुरलाई खाद्यान्नको संकट परिरहेको छ । यस्ता समुदायका लागि सरकार कहिले बोल्दैन । ऋण लिएर सानातिना व्यवसाय गरी परिवार चलाउनेहरूको समस्या पनि गहिरिँदै छ । यस्तोमा सरकारले आफ्नो काम नगरी लकडाउन मात्र थप्दा जनतालाई झन् दुःख थपिएको छ । जानुका विक, चौदण्डीगढी९, उदयपुर"
अबको बजेटमा विद्यालय शिक्षा,"१ नयाँ बजेट निर्माणको क्रममा छ । शिक्षाका असान्दर्भिक संरचना हटाएर विद्यालय शिक्षामा लगानी बढाउनु श्रेयस्कर हुनेछ ।२ विद्यालय शिक्षाको सम्पूर्ण जिम्मेवारी स्थानीय सरकारको भएकाले विद्यालय शिक्षासम्बन्धी संघीय संरचनामा निकै कटौती गर्नुपर्ने देखिन्छ ।३ शिक्षा मन्त्रालय र शिक्षा तथा मानव स्रोत विकास केन्द्रमध्ये कुनै यौटा मात्रै संघीय संरचना बनाऊ । बरु स्थानीय सरकारको मातहतमा विद्यालय सुधारका लागि अनुगमनका संरचना थप गर । ४ सातै प्रदेशका शिक्षा निर्देशनालयको कुनै कामै छैन । यस्ता संघीय संरचना खडा गरेर लगानी खेर नफालेर यी संरचनामा काम गर्ने सबैलाई स्थानीय संरचनामा लैजाऊ । ५ ७७ जिल्लामा राखिएको संघीय शिक्षा विकास समन्वय एकाइको कुनै कामै छैन । त्यसलाई हटाएर त्यहाँ काम गर्ने ६०० भन्दा बढी कर्मचारीलाई स्थानीय संरचनाअन्तर्गत लैजाऊ ।६ स्थानीय सरकार बलियो नभएसम्म सार्वजनिक शिक्षा बलियो हुँदैन । सरकारले नै संविधानको पालना नगरे कसले गर्ने ?७ आउँदो ७७७८ को बजेटमा शिक्षाको खर्च बढाऊ र कोरोनाजस्तो प्रकोपका लागि वैकल्पिक शिक्षाको व्यवस्था गर्न सबै २९ हजार सार्वजनिक विद्यालयमा भौतिक र प्रविधि पूर्वाधारका लागि ५ वर्षे योजनासहित बजेट विनियोजन गर ।८ अब बन्ने बजेटमा डिजिटल पाठ्यपुस्तक, डिजिटल पूर्वाधार र सार्वजनिक शिक्षामा पढ्ने सबै बालबालिकाका लागि आवश्यक उपकरणसहित शिक्षकलाई प्रविधिमैत्री बनाउने गरी व्यवस्था गर ।९ विद्यालय शिक्षाको वैकल्पिक व्यवस्था तुरुन्तै गर्नुपर्ने भएकाले हाललाई पत्राचार शिक्षाको माध्यमबाट विद्यार्थीसम्म पुग्न प्रत्येक स्थानीय सरकारको सहयोगमा हुलाक व्यवस्था चुस्त बनाऊ ।१० आउने वर्ष सरकारले घोषणा गरेको शिक्षा नीतिअनुसार सार्वजनिक शिक्षा सुधार दशकको दोस्रो वर्ष हो । यसलाई सफल बनाउन पनि स्थानीय सरकारमार्फत शिक्षामा सुधार ल्याउने गरी संरचनात्मक सुधार अत्यावश्यक छ । मनप्रसाद वाग्ले, मीनभवन, काठमाडौँ"
आवधिक शासकहरूको चटक,"बन्दाबन्दीयता हिँडडुल ठप्प भएको छ । दिन सजिलै बित्दैन । सामाजिक सञ्जाल चहार्नु दैनिकीको महत्त्वपूर्ण अंश बनिसकेको छ । केहीमा नअडिएकी म महाभारतमा पुगेर अडिन्छु । राज्य सञ्चालन तथा राजनीतिका दाउपेचले भरिएको यो कथाका संवादले मलाई पटकपटक झस्काउँछन् । राजा शान्तनुलाई कुलगुरुले आफ्ना राजालाई प्रश्न गर्नु प्रजाको अधिकार हो भन्छन् । प्रश्न सोध्ने अधिकारलाई नागरिकको अधिकारका रूपमा त्यस बेलाको समयले नै स्थापित गरेको रहेछ । हामी भने त्यही अधिकारका लागि आजपर्यन्त लडिरहेका छौं । कोरोना रोकथामका लागि आवश्यक सामान खरिद प्रक्रियामा प्रश्न गर्नेहरूविरुद्ध उल्टै प्रहार गरियो । काठमाडौं प्रेसमाथिको प्रहार सिंगो प्रेस स्वतन्त्रतामाथिको प्रहार भएको बुझ्न अप्ठ्यारो छैन । नागरिकले गरेका प्रश्नलाई न्याय गर्नु भनेको शासकीय सफलता पनि हो भनी सत्ताले बुझ्न सकेको देखिँदैन । राजनीतिशास्त्रको शोध बाँकी छ । नेपालको लोकतान्त्रिक अभ्यासमा सूचनाको हकको भूमिकामाथिको मेरो अध्ययनलाई यो बन्दाबन्दीमा सक्ने कोसिसमा छु । महाभारतकालीन प्रश्न सोध्ने अधिकार र आजको सूचनाको हकको अनुहार उस्तै लाग्छ । समयमै प्रश्न गर्न नसक्दाका त्रासदी माफीयोग्य छैनन् । युगसंहारक त्रासदी कतै कसैका केही प्रश्नले रोकिन्थे कि ! त्यसैले आजकल प्रश्नसँग आकर्षण बढेको छ र म प्रश्नहरूलाई प्रेम गर्ने भएकी छु । सूचनाको हकले लोकतन्त्रको सुदृढीकरणमा महत्त्वपूर्ण भूमिका निर्वाह गर्न सक्नेमा दुई मत छैन । २०१० सालमै वाक् तथा प्रकाशनको स्वतन्त्रताका पक्षमा नेपालको सर्वोच्च अदालतले फैसला गरेको रहेछ । प्रकाशनको स्वतन्त्रतामार्फत नागरिकको आवाजको रक्षाका लागि न्यायालय उभिएको फैसला हेरेर दंग पर्छु । बन्दाबन्दी लम्बिँदै छ । हामीसँग आफैंले बनाएका सामग्री असाध्य कम छन् । सिंगो विश्व आवश्यकीय सामग्रीका लागि चीनको मुख ताकिरहेछ । २२ टन सामग्री लिनका लागि गएको जहाज साढे सात टन मात्र लिएर फर्किन्छ । एउटा व्यापारी समूह अरूको बाटो छेकेर आफू मात्रै सामान बोक्न सफल भएको खबर कानमा ठोक्किन्छन् । अर्बौंका मालिक त्यही आयातित सामग्री कूटनीतिक नम्बर प्लेटको सवारी साधनमा कालोबजारी गरिरहेका भेटिन्छन् । यो विपत्मा अरूलाई छेकेर उनी कति कमाउन चाहन्थे ? अरूले उत्पादन गरेका सामान बेचेर हामी व्यापारी मात्रै कहिलेसम्म भइरहने ? उद्यमी कहिले बन्छौं हामी ? आफूलाई आवश्यक रकम जुटाउन छटपटाइरहेको राष्ट्रिय आविष्कार केन्द्रका लागि देशभित्रै कामकाजी करिब ५० लाख जनशक्तिले दिनको एक रुपैयाँ छुट्याए यो संस्था उभिने मात्र होइन, दौडिने थियो भन्ने लागेरै मैले गत असोज १ गते कान्तिपुर दैनिकमा महावीरलाई एक रुपैयाँ शीर्षक लेख लेखेकी थिएँ । यो लेख लेखिरहँदासम्म केन्द्रका नाममा ३०८,९६३१६ रुपैयाँ जम्मा भएको छ । यो समय आविष्कार केन्द्रले आफ्नो सामर्थ्यले भ्याएसम्म काम गरिरहेको छ । केन्द्रबाट पीपीई तयार गरेर निःशुल्क बाँडिएका छन् । यो महामारीमा अरू धेरै आवश्यकीय सरोकारका काममा अग्रसर बनेको आविष्कार केन्द्रलाई देखेर यो र यस्तै अरू केन्द्र कति आवश्यक रहेछन् भन्ने बोध कसले गरेको छैन होला ? किन हो, राष्ट्रिय आविष्कार केन्द्रकै आँगनबाट सर्वसाधारणका आँतमा न्यानो पुग्ने गरीको उद्यमशीलताको क्षितिज उघ्रन्छ भन्ने लागिरहन्छ मलाईचाहिँ । गोविन्द केसीले उठाएको सरकारी मेडिकलको संख्यामा बढोत्तरी हुनुपर्ने, मेडिकल शिक्षा निःशुल्क हुनुपर्ने माग कति कपटरहित रहेछ भन्ने बुझ्न अझै पनि ढिलो गर्यौं भने हाम्रा लागि योभन्दा ठूलो दुर्भाग्य अर्को हुनेछैन । प्रधानमन्त्रीको राष्ट्रका लागि सम्बोधन बडो चाखका साथ हेर्छु । आउलान् भन्ने लागेका तथा आउनैपर्ने कतिपय कुरा सम्बोधनमा समेटिएनन् । तर आउनै नहुने एउटा कुराचाहिँ बीचमा सुत्तै पसेको रहेछ जीवन रोज्ने कि वैयक्तिक स्वतन्त्रता ? वैयक्तिक स्वतन्त्रता सबैभन्दा धेरै सूचनाको हकसँग जोडिन्छ भनिरहेका छन् मैले पढेका साहित्यहरूले । सूचनाको हक प्रश्न सोध्ने अधिकार हो । के गर्दै छौ है भनेर सत्तालाई नागरिकले गर्ने खबरदारी हो । तर मेरा बिरामी जनप्रतिनिधि सोधिरहेछन् तँलाई तेरो जीवन प्यारो कि स्वतन्त्रता ? मलाई आफ्नो स्वतन्त्रता आफ्नो जीवनजत्तिकै प्यारो छ कामरेड ! बन्दाबन्दीले डेढ महिना पूरा गर्यो । बारपाक भूकम्प पाँच वर्षको भयो । दोस्रो जनआन्दोलनपछिका चौध वर्ष, गणतन्त्र स्थापनाका बाह्र वर्ष पूरा भए । यो महामारीमा सबैले घर सम्झिए । देश सम्झिरहेछन् । घर फर्किनेले भोगेको सकस र राज्यको उदासीनताको के कुरा ! उनीहरूलाई यो निष्ठुर सहरले प्रेमपूर्वक बिदा गर्न सकेन । परदेशबाट आँखा बिछ्याएर देश पर्खिने कति छन् ! देशभित्रै देश नभेटेर हैरान कति छन् ! देश भने असंवैधानिक विधेयक जारी गर्न र फेरि तिनैलाई खारेज गर्न व्यस्त छ । दुईतिहाइको नेतृत्व गरिरहेको सत्ता आफ्नाहरूलाई पत्याउन नसकेर अंकगणित मिलाउन लागिपरेको छ र उसको हातमा शेष होइन, शून्य हात लागेको छ । आवश्यकलाई राहत, संक्रमितलाई उपचार, आवश्यक स्वास्थ्य सामग्रीको जोहोमा लाग्नुपर्ने सिंगो राज्य संरचना सत्ताको कुस्तीमा यसरी व्यस्त रह्यो, त्यहाँ सरकारको कमजोरी र गर्नैपर्ने काम मुद्दा बनेनन्Ù गुट, भागबन्डा, पद, हैसियत मात्र मुद्दा बने । बनिरहेछन् । दशकौंपछिको एकमना सरकारप्रतिको नागरिकको विश्वासलाई फेरि कुल्चिने प्रयास गरियो । तर यी सबका कर्ताहरूमा लज्जा भने कहीँ कतै देखिँदैन । अहिलेको सरकारले डेलिभरी दिन नसकेको पक्कै हो । तर केपी ओलीले दिन नसकेको डेलिभरी पुष्पकमल दाहाल, माधव नेपाल वा झलनाथ खनालले दिन्छन् भन्नु उस्तै बेकार कुतर्क पनि हो । ओलीको बदलामा कुनै पनि भूपू प्रधानमन्त्रीलाई पदस्थापन गर्नु भनेको अर्को मूर्खता हो । अब कोही कार्यकारीमा आउनुपर्छ भने दोस्रो पुस्ता आउनुपर्छ । यदि दोस्रो पुस्ता हिम्मत गर्न सक्दैन भने तेस्रो पुस्ता तयार रहनुपर्छ । अहिले हालीमुहाली गरिरहेको पहिलो पुस्ताले आफ्नो युग सकिएको बोध गर्न ढिलो गर्नु हुन्न । राम्रो कार्यक्षमता प्रदर्शन गर्न नसकेका मन्त्री पनि दोहोरिनु हुन्न । अबको समृद्धिको नेतृत्व गर्न नेपाली राजनीतिको यो बूढो पुस्ता अक्षम छ भन्न बितेका केही हप्ताको रस्साकस्सी हेरे पुग्छ । केही थान मन्त्री र मुख्यमन्त्री पदको नापजोखमा खपत गरिएको कोरोना समयको हिसाब कामरेडहरूलाई बडो महँगो पर्नेछ । पार्टी अध्यक्षलाई सत्ताको बागडोर सुम्पिने जुन थिति बसेको छ, अब त्यसलाई तोड्ने बेला भएको छ । सत्तासँग खाईखेली तथा गठजोड गर्न पाइने लोभले अध्यक्ष बन्ने यस्तो होड छ, धेरै समयदेखि राजनीतिक दलहरूले न राम्रो संगठक जन्माए न कुनै सिर्जनशील नेतृत्व नै राष्ट्रलाई दिए । दिए त केवल कर्कश अध्यक्ष र सिंहदरबारमा झुन्डिने फुस्रा तस्बिरहरू मात्रै । महाभारतमा थुप्रै पटक एउटा भनाइ दोहोरिइरहन्छ राजा (शासक) निधिपति (मालिकईश्वर) होइन, यो निधिपतिको प्रतिनिधि मात्र हो । अझ धृतराष्ट्रलाई त निधिपतिको प्रतिनिधिको प्रतिनिधि मात्र भनिएको छ । तर आजको युगका यी आवधिक शासकहरू किन आफैं निधिपति भएको भ्रम पालिरहेछन् ? यस्तो भ्रम मात्र पालिरहेका छैनन् उनीहरूÙ यो आवधिकतालाई सिंगो जुनी ठान्ने अक्षम्य गल्ती पनि गरिरहेका छन् । यो कोरोना समय आवधिक शासकहरूको निर्लज्ज चटक हेरर बस्न बाध्य छ । यो कारनामाका रचयिताहरूलाई भने इतिहासले पक्कै माफ गर्नेछैन ।"
कोरोना नियन्त्रण दूत !,"प्रिय कमरेड,कोरोना नियन्त्रणमा तपाईंले हासिल गरेको सफलताले विश्व नै चकित भएको जानकारी तपाईंसँगको फोनवार्ताबाट प्राप्त भएपछि म चकित भएको छु । म समेत चकित भइसकेपछि अब विश्वमा तपाईंको कार्यबाट चकित हुन कोही बाँकी छैन भन्ने तथ्यमा विश्वस्त गराउन चाहन्छु ।कोरोनाको सम्भावित आक्रमणबाट सन्त्रस्त हाम्रो मुलुकका लागि तपाईंको विशेषज्ञता वरदान साबित हुनसक्छ । तसर्थ तपाईंको प्रत्यक्ष निर्देशनमा काम गरेका एक जना वरिष्ठ कमरेडलाई कोरोना नियन्त्रण दूतका रूपमा हाम्रो देशमा पठाइदिनुहुन हार्दिक अनुरोध गर्दछु । निजलाई मन्त्रिस्तरीय हैसियत र सुविधा प्रदान गरिनेछ । यसबाट हाम्रा दुई देशबीचको मित्रता नयाँ उँचाइमा पुग्ने विश्वास लिएको छु ।दक्षिणपूर्वी एशियाको एउटा मित्र मुलुकबाट यस्तो पत्र आएको तेस्रो दिन प्रधानमन्त्रीले कमरेड दिगम्बरलाई त्यसतर्फ रवाना गराए । कोरोना प्रकरणमा उनी पर्दापछाडिका तेजिला खेलाडी साबित भएका थिए । आफ्नो अनुभव र दक्षताबाट उनले त्यहाँ कोरोना नियन्त्रणको नयाँ क्षितिज उद्घाटन गर्ने कुरामा प्रधानमन्त्रीलाई कुनै शंका थिएन । मित्रदेशमा दिगम्बरको भव्य स्वागत भयो । अत्याधुनिक सुविधासम्पन्न राजकीय आवासमा एक दिन विश्राम गरेर दोस्रो दिन उनले कार्यभार ग्रहण गरे । सम्बन्धित मन्त्री र सचिवहरूसँगको बैठकमा उनको पहिलो प्रश्न थियो, अहिलेको सबैभन्दा ठूलो समस्या के हो ?किनमेल गर्न विदेश गएका हाम्रा आफन्तहरू हवाई सेवा बन्द भएकाले उतै अड्किएका छन् ।यसमा के समस्या भो त ? हवाइजहाज चार्टर गरेर झिकाउनोस् र एउटा फाइव स्टार होटल बुक गरेर दुई हप्ता क्वारेन्टाइनमा राख्नोस् । खानपीन, मनोरञ्जन, खेलकूद, मसाज आदिको व्यवस्था त्यहीं भइहाल्छ । आफ्ना जनताको जीवन रक्षा सरकारको पहिलो प्राथमिकता हो ।तिनै मुलुकमा मजदूरी गर्न गएका चार लाख मानिस पनि अलपत्र परेका छन् । तिनलाई चाहिं के गर्ने नि ?ती कोरोनाका संवाहक हुन सक्छन् । सेना खटाएर तत्काल सीमा बन्द गर्नोस् । एक जना पनि छिर्न नपाओस् । जबर्जस्ती गर्न खोज्नेमाथि निर्धक्क बल प्रयोग गर्नोस् । आम जनतालाई कोरोनाबाट जोगाउनु सरकारको पहिलो कर्तव्य हो ।सरकारको प्राथमिकता र कर्तव्य यति स्पष्टसँग छर्लंग पारिदिएपछि दिगम्बरको बौद्धिक उँचाइबाट सबै अभिभूत भए । उनको दोस्रो प्रश्न थियो, कोरोना संक्रमितको संख्या कति पुगेको छ ?आजसम्म त एक जना पनि भेटिएको छैन । ठीक छ । तर संक्रमण हुन सक्ने खतरा छ । त्यसैले आजै बेलुकादेखि लकडाउन जारी गर्नोस् । जो जहाँ छ, उसलाई त्यहीं बसाउने । हलचल गर्न नदिने । घरबाहिर निस्क्यो कि ढाड सोझ्याउने ।गाडी पनि बन्द गर्ने ? हाम्रो शुक्रवारे पार्टी त बरबाद हुन्छ नि !कोही आफ्नै कार चढेर हिंड्छ, मलसुपरमार्केट जान्छ भने नरोक्ने । तर बस, मिनिबस जस्ता जो पायो त्यही चढ्ने गाडी पूरै बन्द गर्ने । ठेलागाडा झन् खतरनाक हो, त्यसबाट रोगीको ओसारपसार हुन सक्छ । त्यसमा पनि प्रतिबन्ध लगाउने । जनतालाई कोरोनाबाट जोगाउन कुनै सम्झौता नगर्ने ।बैठकपछिको ककटेल पार्टीमा गृहमन्त्रीले जिज्ञासा प्रकट गरे, यत्ति गरे पुग्छ त कमरेड ?कोरोनै देखा परेन भने त सक्किगो नि । तपाईंहाम्रो के काम भो र, होइन ? दिगम्बरले हाँस्तै उनलाई कुनातिर लगे र एकछिन कानेखुसी गरे । पर्सिपल्ट तीन जिल्लामा कोरोना संक्रमित चार जना पक्राउ परे । २४ घण्टामा उनीहरूको सम्पर्कमा आएका ४६ जनालाई पहिचान गरी क्वारेन्टाइनमा राखियो । निजी सञ्चारमाध्यम नभएको र सामाजिक सञ्जालको चुस्त निगरानी गरिएको त्यस मुलुकमा नजाने कसरी यो खबर डढेलोसरि फैलियो । तुरुन्तै उच्चस्तरीय बैठक बस्यो । स्वास्थ्यमन्त्रीले गृहमन्त्रीलाई झम्टिए, सीमा बन्द गरिएको बेला चारचार जना विदेशबाट कसरी छिरे ?कहाँ के कमजोरी भएको हो, म बुझ्दैछु, गृहमन्त्रीको जवाफ चीसो थियो । ओठमा अव्यक्त मुस्कान खेलाउँदै दिगम्बरले भने, यो सब छोड्नोस् मन्त्रीजी । नलाग्नु कोरोना लागिसक्यो । अब हजारौं लाखौंको जाँच गर्नुपर्छ । जाँच गर्ने उपकरण छ तपाईंसँग ?छैन स्वास्थ्यमन्त्री अलमल्ल परे । दिगम्बरले घण्टी बजाए । एउटा अर्ध तालुखुइले बैठकमा प्रवेश गर्यो । उसतर्फ इशारा गर्दै दिगम्बरले भने, रातभरिमा उहाँले मगाइदिनुहुन्छ ।तपाईं त स्टेशनरी पसले होइन र ? स्वास्थ्यमन्त्रीले ठम्याउन खोजे । म एजेन्टको सम्पर्कमा छु ऊ कारोबारी कुरामा केन्द्रित भयो, छिमेकी मुलुक घुमेर आएका दुई ट्रक उपकरण हाम्रै सीमानामा अडिएका छन् । दाम चाहिं अलि बढी छ । सात गुणा जति भन्छ ।स्वास्थ्यमन्त्रीलाई एकछिन छुट्टै कुरा बुझाएर दिगम्बरले भने, ल निर्णय भयो । मगाइहाल्नोस् । यस्तो वेला दामको के कुरा भो र ? अनि त्यो क्याप्सुल पनि है !त्यो पनि पर्सिसम्ममा आइपुग्छ हजूर !जाँच गर्ने उपकरण अस्पताल पुगेपछि डाक्टरहरूले लिन मानेनन् । उनीहरूको भनाइ थियो, यसले काम गर्दैन । दुनियाँले पत्रु भनेर मिल्काइसकेको जिनिस किन ल्याएको ?दिगम्बर विद्युत् गतिमा सक्रिय भए । वरिष्ठ डाक्टरहरू जगेडा समूहमा राखी मन्त्रालयमा हाजिर गराइए । तिनका ठाउँमा पार्टी पंक्तिका जिम्मेदार कमरेडहरूलाई वर्दीधारी अंगरक्षकका साथ सेतो गाउन, मास्क र स्टेथोस्कोप दिएर अस्पतालमा खटाइयो । तिनको नेतृत्वमा कनिष्ठ डाक्टर र नर्सहरूले अनुशासित रूपमा काम गर्न थाले । क्याप्सुल भने डाक्टर कमरेडको नियन्त्रणमा हुन्थ्यो । बिहानबेलुका रोगीलाई स्वयं उनीहरूले ख्वाउने गर्थे । एक दिन भुइँमा खसेको एउटा क्याप्सुल झुक्किएर एउटी नर्सले कुल्चिएपछि ऊ आत्तिएर कराउन पुगी, लौ न नि, यो त खोक्रो पो रहेछ ! उसलाई तत्काल अर्को अस्पतालमा पुर्याइयो । विस्तृत जाँचपछि ऊ मानसिक असन्तुलनकी रोगी रहेको ठहर भयो । ऊ सेवामुक्त भई । त्यसपछि कसैले क्याप्सुल कुल्चिएन । कोरोना नियन्त्रणको काम युद्धस्तरमा अघि बढ्यो । केही हप्तामै पचासौं हजारको परीक्षण गरियो । हजारौंलाई अस्पतालमा राखियो । जाँच उपकरण र क्याप्सुलको निर्वाध आपूर्ति भइरयो । तिनका विरुद्ध मन्त्रालयको क्यान्टिनमा साउती गरिरहेका जगेडाका दुई डाक्टर जेल परे । दिगम्बरले कोरोनाबाट कोही मर्नुहुँदैन भन्ने लक्ष्य तोकिदिएका थिए । भयो पनि त्यस्तै । अझ केही चिहानव्यवस्थापकले त मृतकको चाप साबिक भन्दा कम भएको बताउन थाले । विद्युत् शवदाहगृह सर्वसाधारणका लागि बन्द गरिएका थिए । तिनमा प्रहरी र सेनाका ट्रकले मात्र प्रवेश पाउँथे । त्यो पनि राति मात्र ।यसबीच तीनवटा घटना भए । क कोरोना नियन्त्रणलाई प्रभावकारी बनाउन गृह मन्त्रालयले तेल पिलाइएका कटबाँस र गोलीहरू ठूलो परिमाणमा आयात गर्यो । ख देशको एकमात्र दूरसञ्चार कम्पनीले एक महीनाभित्र दुई लाख ग्राहक घटेको गोप्य प्रतिवेदन सरकारलाई बुझायो । ग सरकारका तर्फबाट दिगम्बरको नागरिक अभिनन्दन गरियो । हरेक शुक्रवार दिगम्बर आफ्ना प्रधानमन्त्रीलाई प्रगति विवरण पठाउँथे । डेढ महीनापछि त्यो क्रम अचानक रोकियो । अर्को साता मित्रमुलुकबाट प्रधानमन्त्रीकहाँ एउटा पत्र आइपुग्यो । पत्रमा लेखिएको थियो ःप्रिय कमरेड,हाम्रो अनुरोधमा तपाईंले पठाएका कोरोना नियन्त्रण दूत कमरेड दिगम्बरले हामीलाई अवर्णनीय गुन लगाउनुभएको छ । उहाँबाट कोरोना नियन्त्रणमा मात्र नभई राज्य सञ्चालनमा समेत हामीले अमूल्य दिशानिर्देश प्राप्त गरेका छौं । कमरेडबाट पूरै एक वर्ष लाभान्वित हुने हाम्रो चाहना भए पनि हाल तदनुकूल परिस्थिति नदेखिएकाले गहन पीडाबोध गरिरहेका छौं । उहाँका जनपक्षीय क्रियाकलापबाट विचलित दुई जना निहत्था प्रतिक्रियावादी तत्त्वले गत शुक्रवार उहाँलाई निवासभित्रैबाट लछारपछार पार्दै फोहोर ओसार्ने ट्रकमा हाली डम्पिङ साइटको भीरबाट गुल्ट्याउने भर्त्सनीय काम गरेका छन् । सीसी टीभी फुटेज मगाई हेर्दा उक्त घटना भइरहँदा सबै सुरक्षाकर्मी र जनसाधारणले लामबद्ध भई ताली बजाएको देखिएको छ, जुन कुरा विपक्षी दलविहीन यस देशका निम्ति गम्भीर चिन्ताको विषय हो । हामीले उसै दिन कमरेडको उद्धार गरी सघन उपचार गराइरहेका छौं । स्वास्थ्यलाभ गर्नासाथ उहाँलाई ससम्मान तपाईंकहाँ फिर्ता पठाउनेछौं । उहाँको निवासमा फेला परेका, डलर भरिएका चारवटा सूटकेस पनि कूटनीतिक उन्मुक्ति अन्तर्गत उहाँसँगै पठाइदिने विश्वास दिलाउन चाहन्छौं । हाम्रो मित्रता अमर रहोस् !"
रुस बन्यो संक्रमणको नयाँ केन्द्र,कार्यबोझ भएको भन्दै चिकित्सकद्वारा आत्महत्या रुसमा कोभिड१९ संक्रमित बिरामीको उपचारमा संलग्न तीन जना चिकित्सकले आत्महत्या गरेका छन् । रुसी सञ्चार माध्यमका अनुसार उनीहरूले कार्यबोझ निकै बढेको तथा स्वास्थ्य उपकरणको अभाव भएको भन्दै आत्महत्या गरेका हुन् । आफू कार्यरत अस्पतालका झ्यालबाट हाम फालेका तीनमध्ये दुई चिकित्सकको घटनास्थलमै र एकजनाको उपचारका क्रममा मृत्यु भएको थियो । प्रहरीले घटनाबारे आवश्यक अनुसन्धान भइरहेको जनाएको छ । रुसका एक दर्जनभन्दा बढी अस्पतालका चिकित्सकहरूले गतसातादेखि व्यक्तिगत सुरक्षा सामग्री (पीपीई) अभाव भएको तथा संक्रमण रोक्ने कार्यविधिमाथि प्रश्न उठाउँदै आएका छन् । त्यसका साथै चिकित्सकहरूलाई सार्वजनिक रूपमा आफ्ना गुनासो भन्न रोक लगाइएको र कुनै चिकित्सकले सरकारी आदेश बेवास्ता गरे जागिरबाट हटाइने धम्की दिने गरिएको उनीहरूको भनाइ छ । अस्पतालका झ्यालबाट हामफाल्ने चिकित्सकमध्ये दुई जनाले कार्यस्थलका विषयमा विमति राखेका थिए । अर्का एकमाथि साथीलाई कोरोना सारेको आरोप लगाइएको थियो । उपचारका क्रममा कोरोनाबाट संक्रमित भएका उनको आफू कार्यरत अस्पतालमै उपचार भइरहेको थियो ।
भारतमा ६१ हजारभन्दा बढी संक्रमित,"शुल्क वृद्धि नगर्न आग्रहभारतको महाराष्ट्र राज्य सरकारले शैक्षिक संस्थाहरूलाई चालु शैक्षिक सत्रमा शैक्षिक शुल्क वृद्धि नगर्न आग्रह गरेको छ । महाराष्ट्र शिक्षा विभागले शैक्षिक सत्र २०२०२१ मा शैक्षिक शुल्क वृद्धि नगर्न शनिबार आग्रह गरेको हो ।अभिभावकहरूले यसअघि निर्धारण गरिएको शैक्षिक शुल्क तिर्न पनि गाह्रो हुने अवस्था रहेकाले थप वृद्धि गर्नु उपयुक्त देखिँदैन, विभागले भनेको छ । उनीहरूलाई तत्काल शुल्क तिर्न बाध्य नपार्न वा दबाब नदिन पनि विभागले आग्रह गरेको भारतीय सञ्चार माध्यमले जनाएका छन् । कोरोना भाइरसको संक्रमण फैलिन थालेपछि भारतमा अहिले पनि देशव्यापी लकडाउन कायमै छ । जसका कारण विद्यार्थीले पढ्न पाएका छैनन् भने अभिभावकहरूको आम्दानी पनि घटेको छ । अहिले आम्दानी नभएकाले त्रैमासिक वा चौमासिकमा शुल्क तिर्न मिल्ने व्यवस्था गर्न पनि विभागले आग्रह गरेको छ ।"
हेटौंडाका ३० उद्योगले थाले उत्पादन,"(हेटौंडा)  स्वास्थ्य सुरक्षाको सतर्कता अपनाउँदै लकडाउनका बेला पनि हेटौंडामा उद्योग पुनः सञ्चालनमा आउन थालेका छन् । सरकारले अत्यावश्यक उद्योगको उत्पादन पूर्ण क्षमताका साथ पुनः सुरु गराउने भनिरहेको अवस्थामा यहाँका उद्योग क्रमशः चल्न थालेका हुन् । हेटौंडा औद्योगिक क्षेत्रभित्र १ सय ११ उद्योग छन् । तीमध्ये बुधबारसम्म ३० उद्योग पुनः सञ्चालनमा आएका छन् । यहाँ रहेका भ्याली र सिद्धार्थ दाना उद्योगलाई कच्चापदार्थको भने समस्या भएको औद्योगिक क्षेत्र व्यवस्थापन लिमिटेडका प्रमुख राजेन्द्र कँडेलले जानकारी दिए । दाना उद्योगले भारतबाट अधिकांश कच्चापदार्थ आयात गर्ने गरेका छन । अन्य २८ वटा उद्योग आशिक रूपमा उत्पादन गरिरहेका छन् । हेटौंडामै रहेका कामदार एवं मजदुरबाट उद्योगले उत्पादन थालेको बताएका छन् । उद्योग सञ्चालन गर्न बिहान ९ बजेअघि नै मजदुर र कर्मचारी उद्योगभित्र प्रवेश गरिसक्नुपर्ने व्यवस्था गरिएको छ । कार्यस्थलमा पनि शारीरिक दूरी कायम राखेर काम गर्ने व्यवस्था गरिएको उद्योग संघ मकवानपुरका अध्यक्ष लेखराज पोखरेलले जानकारी दिए । लकडाउन सुरु भएपछि आआफनो घर गएका मजदुर तत्काल फर्कने सम्भावना रहेको उनको भनाइ छ । उद्योगहरूमा १० प्रतिशत मात्र मजदुरबाट काम भइरहेको छ, उद्योग संघ मकवानपुरका अध्यक्ष लेखराज पोखरेलले भने, औद्योगिक क्षेत्रका मात्र होइन, बाहिरका उद्योग पनि सञ्चालन भइरहेका छन । औद्योगिक क्षेत्रभित्रका उद्योगमा ५ हजार मजदुर कार्यरत छन । यति बेला भने ५ सय जना मात्र काममा छन् । हेटौंडा औद्योगिक क्षेत्रबाहिर रहेका युनिलिभर लिमिटेड, शिवम् सिमेन्ट, रिद्धिसिद्धि सिमेन्टलगायत उद्योग सञ्चालनमा छन् । हेटौंडा सिमेन्ट उद्योग पनि सञ्चालनको तयारीमा छ । कोरोना भाइरसका कारण कच्चापदार्थ आयात र बजारीकरणमा प्रभाव परेको भन्दै उद्योग संघ मकवानपुर अध्यक्ष पोखरेलले सरकारले बैंकको ब्याज छुट तथा किस्ता तिर्ने मिति थप गर्नुपर्ने माग गरे ।तीन ठूला उद्योग पुनः सञ्चालन हुँदैपर्सा सरकारले उद्योग सञ्चालन गर्न अनुमति दिने भएपछि पर्साबारा औद्योगिक करिडोरका ३ ठूला उद्योग सञ्चालनमा ल्याउन गृहकार्य थालिएको छ । लकडाउन सुरु भएदेखि बन्द रहेका बहुराष्ट्रिय कम्पनी सूर्य नेपाल, जगदम्बा स्टिल र हुलास स्टिल पुनः सञ्चालन गर्न लागिएको हो । यी उद्योग व्यवस्थापनले आवश्यक सतर्कता अपनाई कम जनशक्ति प्रयोग गरेर सिफ्टमा चलाउने सर्तमा जिल्ला प्रशासन कार्यालयबाट उद्योग पुनः सञ्चालनको अनुमति लिएको अखिल नेपाल ट्रेड युनियन महासंघ बाराका अध्यक्ष तथा महासंघका केन्द्रीय सदस्य बेनीप्रसाद तिमल्सेनाले जानकारी दिए । सूर्य नेपालले हाल २ सिफ्टमा ८०८० मजदुरकर्मचारीलाई परिचालन गर्ने गरी अनुमति लिएको उनले बताए । यो उद्योगमा स्थायी मजदुर, म्यानेजर र आपूर्तितर्फका सरसफाइ कर्मचारीसमेत गरी ४ सय ५० मजदुर, कर्मचारी कार्यरत छन् । जगदम्बा स्टिलले एक सिफ्टमा २ सय ५० मजदुर परिचालन गर्ने गरी अनुमति लिएको छ । उद्योगमा करिब १ हजार ५ सय मजदुर कार्यरत छन् । हुलास स्टिलले भने पाइप बनाउने प्लान्टमा १ सिफ्टमा १० मजदुर खटाउने गरी अनुमति लिएको तिमल्सेनाले बताए । हुलासले पाइपको अर्डर पूरा गर्न यसो गर्न लागेको हो । जारी लकडाउनका कारण करिडोरका करिब ७० प्रतिशत उद्योग बन्द भएर झन्डै ४५ हजार मजदुर बेरोजगार बनेका छन् । लकडाउन अवधिमा करिडोरका उद्योगमध्ये २० देखि ३० प्रतिशत मात्र सञ्चालनमा छन् ।"
चलेनन् करिडोरका उद्योग,"विराटनगर (कास) लकडाउनको डेढ महिनापछि स्वास्थ्य सुरक्षा अपनाएर उद्योग सञ्चालन गर्न सरकारले निर्देशन दिए पनि संघ, प्रदेश र स्थानीय सरकारबीच समन्वय नहुँदा सुनसरी मोरङ औद्योगिक करिडोरका उद्योग सञ्चालन हुन सकेका छैनन् ।आंशिक रूपमा सञ्चालनमा अएका उद्योग पनि कच्चा पदार्थको अभाव र उत्पादित वस्तु बजारमा पठाउन नपाउँदा बन्द हुने स्थितिमा छन् । प्रहरीले मजदुरलाई उद्योगसम्म जान र फर्कन दिँदैन । कच्चापदार्थ बोकेका ढुवानीका साधन सडकमै रोकिदिन्छ । उत्पादित वस्तु बजारमा पठाउन पाइएको छैन । यस्तो अवस्थामा उद्योग कसरी सञ्चालन हुन सक्छन् ? उद्योग संगठन मोरङका अध्यक्ष भीम घिमिरेले भने, संघीय सरकारले प्रदेश र स्थानीय सरकारसँग समन्वय नै नगरी हचुवाको भरमा उद्योग सञ्चालन गर्ने निर्णय गर्दा यस्तो अवस्था आएको हो । अत्यावश्यक उद्योगका मजदुरलाई समेत प्रहरीले रोकेर त्यस्ता उद्योगले क्षमताको आधा पनि वस्तु उत्पादन गर्न नपाएको उनको भनाइ छ । मजदुरले जरुरी खाले उद्योगको पास देखाउँदासमेत रोक्ने र कुटपिट गर्ने गरेको पाइएको घिमिरेले बताए । उद्योग सञ्चालनका लागि मजदुर आउजाउ, कच्चापदार्थ र उत्पादित वस्तुको ढुवानीका लागि उद्योगीले मोरङ र सुनसरीका प्रमुख जिल्ला अधिकारी र प्रहरी प्रमुखलाई भेटेरै कुरा गर्दा उनीहरूले जवाफ नदिएको उनले दाबी गरे । हामी उद्योग खोल्न तयार छौं, मोरङ व्यापार संघका अध्यक्ष प्रकाश मुन्दडाले भने, उद्योगबाट उत्पादित वस्तु कसले किन्ने ? बजार बन्द छ । स्थानीय प्रशासनले औद्योगिक कच्चापदार्थ र तयारी वस्तु ढुवानी गर्न नदिएको उनले बताए ।"
मेचीबाट आयात सुरु,"(काँकडभिट्टा)  कोरोना त्रासका कारण पश्चिम बंगाल सरकारको आग्रहमा ठप्प भएको मेची भन्सार कार्यालय ३१ दिनपछि शनिबार सञ्चालनमा आएको छ । तर भारतको पानीट्यांकी भन्सारले खाली गाडी नफर्काउनू भन्ने सर्त गरेको छ । खाली गाडी जोगवनी नाकाबाट पठाउनसमेत उसले आग्रह गरेको छ ।भन्सार सञ्चालनसँगै शनिबार विभिन्न सामान नेपाल आयात भएको छ । पश्चिम बंगालको भन्सार विभागका ज्वाइन्ट कमिसनर एसके मोहापात्रले अवस्था सामान्य नभएसम्म भारतबाट वस्तु निर्यात नगर्न भारतीय भन्सारलाई पत्र पठाएका थिए । यसपछि पानीट्यांकी भन्सारले मालवस्तु नेपाल निर्यातमा रोक लगाएको थियो ।पानीट्यांकी भन्सारका सुपरिन्टेन्डेन्टले शनिबार बिहान फोन गरी सामान पठाउने जानकारी गराएको मेची भन्सार प्रमुख ध्रुवराज विश्वकर्माले जानकारी दिए । शनिबार विभिन्न सामानका गाडी यार्डमा छिरेका छन्, भन्सार प्रमुख विश्वकर्माले भने, आयातित सामानलाई जाँचपास गरी पठाइनेछ । मेची भन्सारका अनुसार महिना दिनको बन्दका कारण भन्सारले करिब एक अर्ब राजस्व घाटा बेहोरेको छ । भन्सार ठप्प भएसँगै तेलको आयातसमेत रोकिएको थियो । यो अवधिमा जोगवनी नाकाबाट तेल आयात भएको थियो । मुख्य रूपमा मेचीबाट तेल, ग्यास बुलेट, कोइला, क्लिंकर आदि सामान आयात हुन्थे ।यी सामानबाटै भन्सारले मासिक राजस्व लक्ष्य पूरा गर्दै आएको थियो । मेची भन्सार बन्दताका तेल, ग्यास बुलेट लगायतका सामान रिरुट जोगवनी भन्सारबाट आयात हुँदै आएको थियो । झापाका उद्यमी व्यवसायीले मेची भन्सारलाई आवश्यक स्वास्थ्य सुरक्षा मापदण्ड पूरा गरी तत्काल सञ्चालन गराउन तथा लकडाउन अवधिभर रोकिएका मालवाहक गाडीको भन्सार पार्किङ शुल्क छुट गर्न माग गरेका थिए ।"
पसलैपिच्छे म्याद नाघेका खाद्यवस्तु,लमजुङ (कास) लमजुङका बजार क्षेत्रमा खुलेका सबैजसो पसलले म्याद नाघेका खाद्य सामग्री बिक्री गरेको पाइएको छ । पसलैपिच्छे फरकफरक मूल्य लिने गरेको समेत अनुगमनमा भेटिएको छ । लकडाउनका बेला व्यवसायीले बढी मूल्य लिएर खाद्यान्न सामग्रीका साथै तरकारी तथा फलफूल बिक्री गरेको भेटिएको बेंसीसहर नगरपालिकाका कार्यक्रम अधिकृत एवं बजार अनुगमन उपसमिति संयोजक अधिकृत सुशीला श्रेष्ठले बताइन् । बिक्री मूल्यमा पनि एकरूपता नभएको देखिएपछि अधिक मूल्यमा खाद्यसामग्री बिक्री नगर्न भनिएको उनको भनाइ छ । अनुगमन क्रममा कैफियत देखिएका १४ व्यवसायीलाई नगरपालिकामा सम्पर्क राख्न भनिएको अनुगमन टोली सदस्य जिल्ला आयुर्वेद स्वास्थ्य केन्द्रका निमित्त प्रमुख शम्भुप्रसाद चापागाईंले बताए । बजार अनुगमनका क्रममा राइनास नगरपालिकामा अवैध रूपमा पेट्रोलियम पदार्थको कारोबार गरेको पाइएको छ ।
एनबीआईले दियो ३० लाखको पीपीई,काठमाडौं (कास) राष्ट्रिय व्यावसायिक पहल (एनबीआई) ले सरकारलाई ३० लाख रुपैयाँ बराबरको १ हजार थान व्यक्तिगत सुरक्षा उपकरण (पीपीई) सहयोग गरेको छ । एनबीआईले शुक्रबार उद्योग वाणिज्य तथा आपूर्तिमन्त्री लेखराज भट्टलाई उक्त सामग्री हस्तान्तरण गरेको हो । मन्त्रालयले उक्त सामग्री आवश्यकता हेरी सातै प्रदेशमा वितरण गरिने जनाएको छ ।
ॅव्यवसायीका समस्या समाधान गर्छौं,काठमाडौं (कास) भौतिक पूर्वाधार तथा यातायातमन्त्री वसन्तकुमार नेम्वाङले निर्माण व्यवसायीका समस्या समाधानका लागि पहल गरिने बताएका छन् । नेपाल निर्माण व्यवसायी महासंघका अध्यक्ष रवि सिंहसहितको प्रनिनिधिमण्डलले शुक्रबार मन्त्री नेम्वाङलाई भेटेको थियो । महासंघले आगामी बजेटमा निर्माण व्यवसायीका लागि राहत प्याकेज व्यवस्था गर्न सुझाव पेस गरेको छ ।
ढुवानी सहज बनाउन माग,काठमाडौं (कास) नेपाल समुद्रपार निकासी पैठारी संघले सरकारसामु खुद्रा बिक्रेताका लागि सहज वातावरण तयार गर्न माग गरेको छ । उत्पादित वस्तु ढुवानी गरेर उपभोक्तासम्म कसरी पुर्याउने र खुद्रा बिक्रेताले कहिले बिक्री गर्न पाउने भन्ने चुनौती रहेकाले त्यसको समाधान गर्न भनिएको संघको भनाइ छ ।
किसानलाई निःशुल्क बीउ,"काठमाडौं (कास) भक्तपुरको मध्यपुर थिमिस्थित राजगणेश उपभोक्ता सहकारी संस्थाले किसानलाई निःशुल्क धानको बीउ वितरण गरेको छ । संस्थाले किसानलाई शंकर, उन्नत ताइचिन र खुमल११ जातका धान बीउ वितरण गरेको व्यवस्थापक विनेश श्रेष्ठले जानकारी दिए ।"
गाउँलेले खने सडक,"म्याग्दी (कास) लकडाउनका बेला अन्नपूर्ण गाउँपालिका५ शिखकिन्दुवासीले सामुदायिक अग्रसरतामा साढे दुई किमि सडक खनेका छन् । गाउँपालिकाको ८ लाख २५ हजार बजेटमा सोही वडाको तल्लो शिख बस्तीबाट ४ लाख, शिखदेउराली बस्तीबाट ५० हजार, पाउद्वार बस्तीबाट १ लाख, किन्दुबस्तीबाट ५० हजार र उपभोक्ता समितिबाट १ लाख ४७ हजार बराबरको श्रमदान गरी ४ दशमलव ५ मिटर चौडा सडक खनेका हुन् । सडक खन्न गाउँपालिकाको अनुदान, चन्दा तथा श्रमदानसमेत १५ लाख ७१ हजार ८ सय ७० रुपैयाँ खर्च भएको सडक निर्माण समितिले जनाएको छ । गाउँमै उपलब्ध डोजर तथा श्रमिक प्रयोग गरी सडक खनेका छौं । किन्दुबस्ती अब सडक सञ्जालले जोडियो, वडाध्यक्ष दिनेश तिलिजाले भने ।"
शुल्क तिरेर डायलसिस,"(काठमाडौं)  राजधानीको गोंगबुस्थित बुलन्द सिद्धि हस्पिटल एन्ड ट्रमा सेन्टरले अस्पताल नवीकरण नगर्दा डायलसिस गराइरहेका बिरामीहरू अन्यायमा परेका छन् । बुलन्द अस्पतालअन्तर्गतको नेसनल डायलसिस सेन्टर नवीकरण नभएको भन्दै स्वास्थ्य मन्त्रालयले रकम निकासा नगरिदिएपछि यस्तो अवस्था आएको हो । साताको दुईपटक निःशुल्क डायलसिस गराएबापतको रकम अस्पताललाई सरकारले भुक्तानी दिने गर्छ । तर सरकारबाट भुक्तानी नपाएको भन्दै अस्पतालले बिरामीसँगै पैसा लिएर डायलसिस गर्न थालेको हो । सरकारले निःशुल्क दिने भनिएको सेवाका लागि अस्पताल व्यवस्थापनले बिरामीसँग पैसा लिन थालेपछि लकडाउनको समयमा उनीहरू थप मर्कामा परेका छन् ।शुल्क तिर्नुपर्दा ज्याला मजदुरी गरेर जीविकोपार्जन गर्ने बिरामी उपचार नै गर्न नसक्ने अवस्थामा पुगेका छन् । लकडाउनकै कारण उक्त अस्पतालमा डायलसिस गराइरहेका बिरामीहरू अन्यत्र अस्पतालमा गएर उपचार गराउन पनि सम्भव छैन । निःशुल्क डायलसिस सेवा दिने अस्पतालमा पहिलेदेखि नै बिरामीको चाप छ । नयाँ बेड पाउन कि त पुराना बिरामीको मृत्यु हुनुपर्छ कि बिरामीले मिर्गौला प्रत्यारोपण गरेर बेड खाली गर्नुपर्छ ।शुल्क तिर्नुपर्दा ज्याला मजदुरी गरेर जीविकोपार्जन गर्ने बिरामी उपचार नै नगर्ने स्थितिमा पुगेका छन् । सेन्टरमा २ वर्षदेखि डायलसिस गर्दै आइरहेका २२ वर्षीय एक युवकले उक्त अस्पतालले डायलसिस गर्ने सबै सामान बिरामीलाई नै किन्न लगाउने गरेको बताए । उनी त्यहाँ साताको दुई पटक डायलसिस गर्छन् । निःशुल्क उपचारकै लागि उनी इलामदेखि काठमाडौं आएका हुन् । लकडाउनका कारण अस्पताल घाटामा गयो रे, उनले भने, डायलाजर, पानीदेखि रगत नजमाउने औषधि हेपारिन पनि आफैं किन्नुपरेको छ ।निःशुल्क उपचार हुने ठाउँमा रकम मागे पनि आफूसँग नभएको उनले बताए । जसोतसो सानो कोठा लिएर बसेको छु, उनले भने, घरबाट पनि पैसा पठाउने स्थिति छैन, जति थियो अस्पताललाई बुझाइसकें, अब केही पनि छैन । उनका अनुसार अस्पतालले औषधि र सामग्री खरिद गर्न नसक्नेले साताको एकपटक ५ हजार रुपैयाँ तिर्नुपर्ने बताएको छ । यसबारे अस्पताल प्रशासनसँग गुनासो पोख्दा पैसा नहुने मान्छे उपचार गर्न नआए भइहाल्यो नि भन्ने जवाफ पाएको उनको भनाइ छ ।अर्का २८ वर्षीय युवक पनि बुलन्दकै डायलसिस सेन्टरमा सेवा लिन्छन् । लकडाउनपछि उनी डायलसिसका लागि आवश्यक सामग्री र औषधि आफैं किन्दै आइरहेका छन् । अस्पतालले साताको ५ हजारसमेत मागेको उनकी श्रीमतीले बताइन् । अब अस्पतालले निःशुल्क उपचार गर्दैन रे, उनले भनिन्, हामीले पैसा नतिरे नर्स र डाक्टरलाई तलब दिन सक्दैनन् रे, हामीले कहाँबाट ल्याएर दिनु ? उपचार खर्च त परको कुरा लकडाउनका कारण ज्याला मजदुरीको काम रोकिएपछि खानेकुरासमेत नभएको उनले दुःखेसो पोखिन् । श्रीमान्को निःशुल्क उपचारकै लागि उनी सिन्धुपाल्चोकदेखि २ वर्ष पहिले काठमाडौं आएकी हुन् । लकडाउन सकिएपछि हाम्रो पैसा फिर्ता हुन्छ रे, उनले भनिन्, एक पैसा छैन, भए त दिन्थ्यौं पनि, यसै मरिने भयौं । बुलन्दमा अहिले १ सय ४१ जना बिरामीले आफैं सामान किनेर या ५ हजार तिरेर डायलसिस सेवा लिइरहेका छन् । डायलसिसको शुल्क नलिन आग्रह गरे पनि अस्पतालले वास्ता नगरेको मिर्गौलापीडित संघका अध्यक्ष बलराम सुवेदी बताए । यस्ता बिरामी पनि छन्, जसको न कमाइ छ, न बेच्नलाई घरबारी बाँकी छ, उनले भने, मैले कतिपटक अस्पतालमा गएर भनें तर पैसा लिन छाडेका छैनन् । बिरामीलाई निःशुल्क भनिएको उपचारमा शुल्क लिने अस्पताल र यस्ता अस्पताललाई कारबाही नगर्ने सरकारविरुद्ध लकडाउनका समयमा पनि आन्दोलन गरिने उनले चेतावनी दिए । बिरामीलाई मर्न दिन सकिँदैन, उनले भने, मास्क लगाएर, दूरी कायम गरेर हामी स्वास्थ्य मन्त्रालय अगाडि सुतिदिन्छौं ।सरकारले २०७३ देखि मिर्गौला डायलसिसलाई निःशुल्क गरेको हो । डायलसिस सेवा दिने अस्पताल र स्वास्थ्य संस्थालाई सरकारले एक जना बिरामीको एकपटक डायलसिस गरेबापत २ हजार ५ सय भुक्तानी गर्ने गरेको छ । यही रकम सरकारले आफूहरूलाई १० महिनादेखि नदिएको अस्पतालका प्रबन्ध निर्देशक राम श्रेष्ठले बताए । रकम नदिए पनि हामीले धेरै महिनासम्म बिरामीको निःशुल्क डायलसिस गरेका छौं, रकम दिनुपर्यो भनेर मन्त्रालय धाएकोधायै छौं, उनले भने, मन्त्रालयसँग लिनुपर्ने रकम ३ करोड पुगिसक्यो, हामीले कहिलेसम्म घाटा खाने ? पछि फिर्ता दिने सर्तमा बिरामीसँग डायलसिस खर्च उठाएको उनले स्विकारे ।उक्त डायलसिस सेन्टरले संस्था नवीकरण नगरेकाले शोधभर्ना रकम नदिएको स्वास्थ्य सेवा विभागको नर्सिङ तया सामाजिक महाशाखा प्रमुख रोशनी तुइतुईले बताइन् । न्यूनतम मापदण्ड नपुगेर डायलसिस सेन्टर दर्ता नवीकरण नगरिएको होला, उनले भनिन्, संस्था नवीकरण गरेर आए आजको भोलि हामी रकम दिन तयार छौं ।अस्पतालका प्रबन्ध निर्देशक श्रेष्ठलाई नवीकरण समयमै किन नगर्नुभएको भन्ने प्रश्न गर्दा उनले भने, विभागबाट हाम्रो सेन्टरमा अनुगमन टोली आएको थियो तर न्यूनतम मापदण्डअनुसार के सुधार्नुपर्ने रिपोर्ट दिइएको छैन, उनले भने, नयाँ नियमावलीअनुसार १५ बेडको अस्पताल प्रदेश अस्पतालमा नवीकरण गर्ने हो कि, विभाग जानुपर्ने हो कि, स्वास्थ्य कार्यालय या कता गर्ने अन्योल भएपछि हामी मन्त्रालयको जानकारी कुरिरहेका छौं ।स्वास्थ्य संस्था स्थापना, सञ्चालन तथा स्तरोन्नति मापदण्डसम्बन्धी पुरानो निर्देशिकाअनुसार १५ बेडसम्मका अस्पताल पहिले जिल्ला जनस्वास्थ्य कार्यार्लयमा दर्ता हुन्थे, त्यहीँबाट नवीकरण हुन्थे । संघीय संरचनामा जनस्वास्थ्य कार्यार्लय खारेज भए । अहिले निर्देशिका२०७० बनिसकेको छ । उक्त निर्देशिकाअनुसार १५ बेडसम्मका अस्पताल स्थानीय तहमा दर्ता र नवीकरण हुन्छन् । तर अस्पताल स्तरोन्नति मापदण्डसम्बन्धी पालिकाको कार्यविधि बनिसकेको छैन । यसले साना अस्पताल मर्काका परेका छन्, जसको प्रत्यक्ष असर बिरामीले भोग्नुपरिरहेको छ ।"
प्रकृतिमा तस्करको आँखा,"(काठमाडौं)  चैत ११ मा लकडाउन सुरु हुँदा प्रकृतिमा रहेका वन्यजन्तु र चराचुरुंगीले वर्षौंपछि जुन स्वतन्त्रता अनुभव गरेका थिए, लकडाउन लम्बिँदै जाँदा परिस्थिति बदलिएको छ । संरक्षित क्षेत्र (निकुञ्ज, आरक्ष र संरक्षण क्षेत्र) र राष्ट्रिय वनमा मान्छेको कोलाहल घटे पनि लुकीछिपी गरिने तस्करी मौलाएपछि नियन्त्रणमा समस्या भएको छ । त्यसको पछिल्लो उदाहरण हो, सगरमाथा निकुञ्जभित्र एकै स्थानमा ६ वटा कस्तूरी मृगको अवैध सिकार । निकुञ्ज र आरक्षको सुरक्षार्थ नेपाली सेना र निकुञ्जका अलग्गै कर्मचारी खटिएका हुन्छन् तर ४५ दिनको लकडाउनको गतिविधि हेर्ने हो भने देशैभर चोरीसिकार र अवैध गतिविधि बढिरहेकै छ । जंगलभित्र कोलाहल नहुँदा तस्करी गर्न सजिलो हुने सोचेर लकडाउन सुरु भएलगत्तै ११ जना सिकारीको समूह हतियारसहित मकवानपुरको पदमपुर हुँदै पर्सा निकुञ्जको महादेव खोला पुगेको थियो । त्यही क्रममा निकुञ्जको संरक्षणार्थ खटिएका नेपाली सेना र निकुञ्जका कर्मचारीको गस्ती टोलीले देखेपछि दुवै पक्षबीच गोली हानाहान भयो । त्यस क्रममा तस्कर समूहका भीमलाल मोक्तानको ज्यान गएको थियो, सेनाका मीमबहादुर छन्त्याल घाइते भएका थिए । गस्ती टोलीका कारण सम्भावित तस्करी रोकिएको थियो । पक्राउ परेका तस्कर समूहका मोहनसिंह दोङले दिएको बयानअनुसार उनीहरू चित्तल सिकार गर्ने उद्देश्यले निकुञ्ज छिरेका थिए । घटनालगत्तै तस्करी नियमन गर्न गस्ती विस्तारपछि पर्सामा चोरीसिकारको अर्को घटना हुन पाएको छैन । तर पर्सासँगै जोडिएको मुलुककै पहिलो चितवन निकुञ्जमा तस्करले ३ वटा घडियाल गोहीको सिकार गरे, निकुञ्जलाई पत्तै भएन । निकुञ्जको अमलटारी क्षेत्रको नारायणी नदीमा दुई र सौराहा नजिकबाट बग्ने ढुंग्रे खोलामा एउटा वयस्क गोही मारिएका थिए । निकुञ्जका प्रमुख संरक्षण अधिकृत (चिफ वार्डेन) नारायण रूपाखेतीका अनुसार माछा मार्न अवैध रूपमा प्रयोग गरिने जालमा पारेर ती दुर्लभ गोही मारिएका थिए । कसले ती गोही मार्यो भन्ने अहिलेसम्म निकुञ्जले पत्ता लगाउन सकेको छैन । पोस्टमार्टमपछि निकुञ्जले तिनलाई गाडेको थियो । ती गोही निकुञ्जले प्रजनन केन्द्रमा हुर्काएर नदीमा छाडेकामध्येकै थिए । हरेक वर्ष निकुञ्जले प्रजनन केन्द्रमा हुर्किएका गोहीलाई प्राकृतिक बासस्थानमा छाड्छ । बाघको राम्रो बासस्थान बनेको बर्दिया निकुञ्जभित्र पनि लकडाउनका अवधिमा साना ठूला तस्कर सलबलाएको देखिन्छ । लकडाउनकै बीचमा राजापुर नगरपालिका७ को शंकरपुरमा करेन्ट लगाएर एउटा भाले हात्ती मारिएको थियो । त्योबाहेक ठूला वन्यजन्तुको चोरीसिकार रोकिए पनि साना वन्यजन्तुको सिकार गर्ने उद्देश्यले हतियारसहित जंगल क्षेत्र छिरेका व्यक्तिहरूलाई निकुञ्जले समातेर कारबाही प्रक्रिया अघि बढाएको छ । अवैध हिसाबले निकुञ्ज प्रवेश गरेका र प्रतिबन्धित गतिविधिमा संलग्न रहेका कैयौं व्यक्तिलाई समेत नियन्त्रणमा लिइएको छ । लकडाउनमा निकुञ्जभित्र कोलाहल नहोला भन्ने सोचेका थियौं, बर्दिया निकुञ्जका प्रमुख संरक्षण अधिकृत अणनाथ बरालले भने, लकडाउन झनै जंगल छिर्ने अवसर जस्तो बनेको पाइयो, त्यही भएर कडाइ गरिएको छ । बरालका अनुसार यस अवधिमा ५ सय जनालाई विभिन्न कारबाही गरिएको छ । बर्दिया निकुञ्जसँगै जोडिएको बाँके निकुञ्जले भने सम्भावित चोरीसिकारलाई मध्यनजर गर्दै गस्तीसँगै नयाँ रणनीति अपनाएको छ । बाँके निकुञ्जका ६ स्थानमा स्पाई क्यामेरा नामको स्वचालित क्यामेरा मान्छेले नदेख्ने गरी जडान गरिएको छ । प्रमुख संरक्षण अधिकृत प्रमोद भट्टराईका अनुसार ती क्यामेराले मान्छेको मात्र तस्बिर कैद गर्छ र निकुञ्जको सर्बरमा लोकेसनसहित तुरुन्तै पठाउँछ । त्यसो हुँदा तुरुन्तै त्यस्ता व्यक्तिहरूलाई समात्न सहयोग पुग्छ । यसबीचमा निकुञ्ज छिरेका तीन जनालाई तस्बिरका आधारमा बालापुर गाउँबाट समात्न सफल भएको भट्टराईले बताए । उनीहरू भागेर गाउँ पुगेका थिए । निकुञ्जको टोलीले तस्बिर हेरेर उनीहरूको पहिचान गरेको थियो । राष्ट्रिय निकुञ्ज तथा वन्यजन्तु संरक्षण विभागले कार्यस्थलमा खटिएका प्रमुखहरूसँग भर्चुअल छलफल गरी जानकारी लिने गरेको निमित्त महानिर्देशक रामचन्द्र कँडेल बताउँछन् । संरक्षित क्षेत्रहरूमा चोरीसिकारका घटनाहरूमा वृद्धि भइरहेका बेला विभाग महानिर्देशकविहीन छ । गोपालप्रकाश भट्टराईले अनिवार्य अवकाश पाएपछि विभागमा सरकारले अर्को नेतृत्व चयन गरिसकेको छैन । संरक्षित क्षेत्रबाहेक डिभिजनल वन कार्यालयले संरक्षण तथा व्यवस्थापन गर्ने वन क्षेत्रमा पनि काठसँगै वन्यजन्तुको पनि तस्करी भएको देखिन्छ । खासगरी तराई र भित्री मधेसका जिल्लामा समस्या बढी छ । डिभिजन वन कार्यालयहरू अहिले सबै प्रदेशअन्तर्गत छन् । सातवटा प्रदेशमा रहेका प्रदेश वन निर्देशनालयमातहतका डिभिजनल वन कार्या लयलाई केन्द्रको वन तथा वातावरण मन्त्रालयले मुख्यमन्त्रीका कार्यालयमार्फत चोरीसिकार नियन्त्रणमा ध्यान दिन सुझाएको थियो । लकडाउनकैबीच तस्करहरूको समूहले कपिलवस्तुको कृष्णनगर नगरपालिका २ लोहरौलामा एउटा नीलगाई मारेको थियो । डिभिजनल वन कार्यालय कपिलवस्तु (तौलिहवा) बाट खटिएको टोलीले घटनास्थलबाट मारिएको नीलगाई र प्रयोग गरिएका हतियार बरामद गरेको थियो । त्यसअघि वन कार्यालयबाट खटिएको गस्ती टोलीले तिलौराकोट साझेदारी वनको बाणगंगा क्षेत्रभन्दा पश्चिमको वनमा सिकार खेल्दै गर्दा बन्दुक र अन्य अतियारसहित दुई जनालाई समातेको थियो । डिभिजन वन कार्यालय कपिलवस्तु (गौतमबुद्ध) ले पनि चोरी तस्करीमा संलग्न भएका विभिन्न व्यक्तिलाई पक्राउ गरेको छ । प्रदेश २ अन्तर्गतका बारा, रौतहट, सर्लाही, महोत्तरी, सप्तरीलगायतका डिभिजनल वन कार्यालयले व्यवस्थापन गर्ने वन क्षेत्रमा अवैध गतिविधि धेरै देखिन्छ ।"
'नेपाल प्रहरीको व्यवहार उचित',"काठमाडौं (कास) नेपालस्थित चिनियाँ राजदूतावासले लकडाउनको अवधिमा नेपाल सरकारले तोकका कानुनको परिधिमा बस्न आफ्ना नागरिकलाई सचेत गराएको छ । शुक्रबार सिंहदरबारको मुख्य गेट अगाडि नेपाल प्रहरी र चिनियाँ नागरिकबीच भएको झडपको घटनाबारे प्रतिक्रियास्वरूप यस्तो जनाएको हो । चिनियाँ दूतावासका प्रवक्ता लुअन सिउतानले शुक्रबार राति चिनियाँ पक्षको भनाइलाई सार्वजनिक गर्दै नेपालस्थित चिनियाँ दूतावाससँगको छलफल र सहकार्यमा नेपाल प्रहरीले घटनालाई उचित रूपमा व्यवहार गरेको जनाएका छन् । आफ्नो मुलुक चीन फर्कन पाउनुपर्यो भन्दै चिनियाँ नागरिकले सिंहदरबारको मुख्य गेट अगाडिको निषेधित क्षेत्रमा प्रदर्शन गरेका थिए । उनीहरूलाई प्रहरीले त्यहाँबाट हटाउन खोज्दा झडप भएको थियो । घटनामा प्रदर्शनकारी चिनियाँ नागरिक र प्रहरीलाई चोट लागेको थियो । प्रहरीले उक्त स्थानबाट करिब ४५ जनालाई नियन्त्रणमा लिएको थियो । प्रहरीमाथि हातपात गर्नेविरुद्ध मुद्दासमेत चलाउने तयारी छ । चिनियाँ नागरिकले शुक्रबार बिहान आफ्नो मुलुकको दूतावासअघि पुगेर प्रदर्शन गर्न खोजे पनि प्रहरीले रोकेको थियो । प्रवक्ता लुअनका अनुसार चिनियाँ पक्षले नेपालमा रहेका आफ्ना नागरिकलाई नेपालको कानुन र नियमहरूलाई पालना कडाइका साथ गर्नुपर्ने भन्दै आइरहेको छ । चिनियाँ नागरिकहरूलाई कानुन र तर्कसंगत कुराहरूलाई व्यक्त गर्न भनेको छ, उनले भनेका छन् । नेपाल अहिले कोभिड१९ का कारण लकडाउनलाई कार्यान्वयनमा गर्ने अवस्थामा रहेको उल्लेख गर्दै चिनियाँ दूतावासले यो परिस्थितिमा यहाँ रहेका आफ्ना नागरिकलाई आवश्यक सहकार्य गर्न भनेको उनले बताएका छन् । अनावश्यक कुरालाई छाडी अन्तर्राष्ट्रिय हवाई उडान नखुल्दासम्मको अवस्थासम्म कुर्न भनेको छ, उनले भनेका छन् । साथै, चिनियाँ दूतावासले नेपाली पक्षलाई चिनियाँ नागरिकको वैधानिक अधिकार र हितको रक्षा गर्न अनुरोध पनि प्रवक्ता लुअनले गरेका छन् । दूतावासले नेपालमा धेरै संख्यामा चिनियाँ नागरिक अड्किएका कारण चीनले अस्थायी उडानको व्यवस्था गर्दै समस्या परेका करिब ३ सय ४० चिनियाँलाई यसअघि पठाइसकेको जनाएको छ ।"
क्रिकेटसँगै ब्याडमिन्टनको अभ्यास,"(तिलोत्तमा)  जहिल्यैदेखि क्रिकेट खेल्ने अवसर मिल्यो, त्यतिबेलादेखि देब्रेहाते ब्याट्सम्यान कुशल मल्लले परिवारसित धेरै समय बिताउन पाएका थिएनन् । युवा क्रिकेटरका लागि यसपालि लकडाउनको समय परिवार र साथीभाइसँग रमाउने अवसर बन्यो । कुशल नेपाली क्रिकेट टोलीका सबैभन्दा कान्छा लेफ्ट आर्म स्पिनर पनि हुन् । अहिले उनी बुटवलस्थित घरमै आराममा छन् तर उनले अभ्यासलाई विश्राम भने दिएका छैनन् । बिहान ६ बजे अलार्म बजेपछि ब्युँझन्छन् । नित्य कर्म सक्छन् अनि ब्याटभन्दा पहिले ब्याडमिन्टनको र्याकेट समात्छन् । घरअगाडि खुला स्थान छ, त्यहीं खेल्छन्् । ७ देखि ९ बजेसम्म ब्याडमिन्टन खेलेर एकछिन आराम गर्छन् । त्यसपछि खाना खाने गरेको उनले सुनाए । पहिले त बिहानैबाट अभ्यासमा लागिन्थ्यो, उनले भने, खाना खाने समय पत्तै हुन्थेन । अहिले अभ्यासको समय खाना खाने रुटिन बनिराखेको छ । पुरानै रुटिनमा सिकाइ नहुँदा भविष्यमा गाह्रो हुने चिन्ता उनलाई छ । घरमा बस्दै खाँदै गर्दा तौल बढ्ने चिन्ता पनि त्यत्तिकै छ । मैदानमा दौडेर गर्ने अभ्यास रोकिएपछि उनलाई शरीरको फूर्ति कम भएको अनुभव भएको छ । कक्षा १२ मा अध्ययनरत उनले केही समय पढाइमा पनि ध्यान दिने गरेका छन् । दिउँसोको समयमा सुत्छन् । त्यसबाहेक साथीसँग पबजी खेल्न र गीत गुनगुनाउन सिकिरहेको कुशलले बताए । खेलमा व्यस्त रहँदा कलेजका साथीले पबजीबारे धेरै सुनाउँथे, उनले भने, आफूले खेल्न थालेपछि रमाइलो लागिरहेको छ । यो पनि माइन्ड गेम रहेछ । जुनसुकै खेल अभ्यासले फाइदा मिल्ने भएकाले ब्याडमिन्टन सिकिरहेको उनले बताए । युवापिंढीका गीत सुन्ने उनी अहिले घरमै भाका हाल्ने प्रयासमा हुन्छन् । शारीरिक हिसाबले राम्रो व्यायामको माध्यम मानिने ब्याडमिन्टन खेल्न उनलाई बुबाले साथ दिएका छन् । यसअघि दैनिक ५ घण्टासम्म पनि क्रिकेट अभ्यासमा बिताउने उनले लकडाउनका कारण त्यो अनुभव गर्न पाएका छैनन् । क्रिकेट पहिलो प्राथमिकता भए पनि लकडाउन लम्बिँदा मैदानमा गएर खेल्ने र सिक्ने कार्यमा बाधा पुग्दा उनी निराश छन् । प्रतियोगिता सम्झेरै सिकाइ गरिरहेका कुशललाई लकडाउनपछि खुला मैदानको सम्झना पनि त्यत्तिकै आउँछ । खेलाडी भएपछि फिटनेसमा ख्याल पुर्याउनुपर्छ भन्ने उनलाई ज्ञान छ । त्यसैले युट्युबमा शारीरिक व्यायामको भिडियो हेरेर अभ्यास गर्ने गरिरहेको सुनाए । सामाजिक सञ्जालमार्फत अग्रज दाइहरूले समेत भिडियो पठाइदिनुहुन्छ, उनले भने, साँझको समय घरअगाडिको खाली ठाउँमा ब्याटिङ गर्ने गरेको छु । उनलाई बाल्यकालका साथी साजन क्षत्रीले हरेक साँझ बलिङ गरेर सघाउँछन् । आफू अघि बढ्नुमा साजन पनि प्रेरणास्रोत भएको कुशलको बुझाइ छ । मसँग स्थानीय खेल हेर्न ऊ जहाँ पनि पुग्छ, मलाई अभ्यासमा साथ दिन्छ, उनले भने, म अघि बढ्दा सबैभन्दा खुसी उही हुन्छ होला । साजनले साथी (कुशल) को प्रतिभा राम्रो भएकाले हौसला दिन लकडाउनमा समेत आफूले सँगै खेलेर साथ दिएको बताए । धेरै साथीसँग नबोल्ने र चाहिएको विषयमा मात्र कुरा गर्ने भएकाले सानैबाट उसको आनीबानीबारे आफू जानकार रहेको साजनले सुनाए । चौकाछक्का हान्न मनलाग्छ तर घरैघरको बस्तीमा बल हराउने डरले टुक्कटुक्कमै रोकिनुपरेको कुशलले सुनाए । विदेशमा काम गर्ने उनका बुबा अहिले विदामा घरैमा छन् । एक्लो सन्तान कुशललाई क्रिकेट खेल्नुमा आमाको बढी साथ छ । आफूले पढाइलाई जोड दिने गरे पनि सानै उमेरमा छोराको नाम अन्तर्राष्ट्रिय सञ्चारमाध्यमबाट समेत सुन्न पाउँदा खुसी लागेको बुबा रोमन्त मल्लले बताए । एउटा छ, उसको भविष्य कसरी राम्रो गराउने भनेरै सोचिराखिन्छ, उनले भने, उसले चाहेअनुसारको फिल्डमा राम्रो गरिरहेको छ, हामी खुसी छौं । आफू विदेशमा रहँदा छोराको खेल आउने दिन सबै साथीभाइ जम्मा गरेर टीभी हेर्ने गरेको उनले सुनाए । छोरा डाक्टर, इन्जिनियरजस्ता पेसातिर लाग्ने पढाइ गर्छ होला भनेर सोचेका रोमन्तले खेलकुदमा जसरी विश्वले चिन्दा हुने आनन्द अरु पेसामा भएको भए नहुँदोरहेछ जस्तो लाग्ने सुनाए । बुबालाई तेक्वान्दो मनपर्ने भएकाले आफूलाई सानोमा त्यही खेलमा पठाएको कुशलले स्मरण गराए । आफ्नो इच्छा नभएपछि धेरै समय नसिकेको उनको भनाइ छ । उनले लकडाउन यति धेरै दिन लम्बिन्छ होला भनेर सोचेका थिएनन् । सानाठूला थुप्रै प्रतियोगिता रोकिएका छन् अझ राम्रो प्रदर्शन देखाउने मौका थियो, फुत्किएको उनको ठम्याइ छ । लकडाउन खुल्नेबित्तिकै अन्तर्राष्ट्रिय प्रतियोगिता हुने सम्भावना त्यति नभएकाले आफ्नो फड्को मार्ने अवसर पछाडि धकेलिएकोमा उनी चिन्तित छन् । ०६० सालमा बुटवलको ट्राफिकचोकमा जन्मिएका कुशल सानैबाट साथीभाइसँग क्रिकेट खेल्थे । न्यु होराइजन माविमा अध्ययनरत उनलाई विद्यालयस्तरीय स्पर्धाका लागि प्रशिक्षक शक्ति गौचनले चुनेका थिए । कक्षा ६ मा पढ्दाताका छनोट खेल खेलेका कुशलको आक्रामक प्रदर्शनबाट शक्ति पनि प्रभावित छन् । कुशलको पावर हिट छ, बाउन्ड्रीमा राम्रो प्रदर्शन गर्छ, शक्तिले भने, निरन्तर अभ्यास गरे ऊ भविष्यको राम्रो खेलाडी हो । कक्षा ८ बाट विद्यालय लेभलका हरेक खेलमा सहभागी कुशलले राम्रो खेल्दै गएपछि अग्रज खेलाडीसँगै जिल्लाका लिग र प्रतियोगिता खेल्न थाले । ०७४ मा पहिलोपल्ट यू १६ खेल्न कुशल थाइल्यान्ड गएका थिए । पाँच खेल खेलेको नेपाली टिमबाट उनले ६८ रन जोडे । २०१८ को ईपीएलमा भैरहवा टिमबाट खेलेका कुशलले प्लेअफमा दुई खेल जिताउन महत्त्वपूर्ण भूमिका खेलेका थिए । चितवनविरुद्ध एलिमिनेटरमा रोहित पौडेलसँग ५१ रनको साझेदारी गर्ने क्रममा अविजित २३ रन बनाएका कुशलले काठमाडौंविरुद्ध क्वालिफायरमा उत्कृष्ट बलिङ गर्दै तीन विकेट लिएका थिए । क्रमैसँग उनले एसीसी यू१६, इस्टर्न रिजनमा सिंगापुर, थाइल्यान्ड, मलेसिया र हङकङसँग खेले । धेरै अवसर पाए र उनले राम्रो प्रदर्शन पनि देखाए । २०१९ मा राष्ट्रिय टोलीमा डेब्यु गरेका कुशल पहिलो खेलमै अर्धशतक बनाएर कीर्तिमान राख्न सफल भए । आईसीसी विश्वकप क्रिकेट लिग २ मा अमेरिकासँग कुशलले ४९ बलमा ४ चौका र ३ छक्कासहित ५० रन पूरा गरेर कीर्तिमान रचेका हुन् । अन्तर्राष्ट्रिय एकदिवसीय क्रिकेटमा अर्धशतक प्रहार गर्ने विश्वकै कान्छो खेलाडी बनेपछि आफूलाई खेलप्रति लगाव र देशलाई गर्नुपर्ने योगदान महत्त्वपूर्ण लाग्न थालेको कुशलले बताए ।"
स्पेनमा व्यक्तिगत अभ्यास सुरु,"बार्सिलोना (एएफपी) लियोनल मेसीलगायत बार्सिलोनाका खेलाडीले अभ्यास सुरु गरेका छन् । स्पेनी ला लिगा सुरु हुने भएपछि क्लबले आफ्ना खेलाडीलाई प्रशिक्षण सुरु गर्न दिएको हो । जोन गाम्पर ट्रेनिङ सेन्टरमा मेसीले सामाजिक दूरी कायम राख्दै व्यक्तिगत अभ्यास गरेका थिए । एकपल्टमा मैदानमा तीन खेलाडीमात्र उत्रेका थिए । एकले अर्को खेलाडीलाई बल पास पनि दिएनन् । लिग सुरु हुनुअगाडि सबै खेलाडी अनिवार्य कोभिड१९ परीक्षणबाट गुज्रिने छन् । बार्सिलोनासँगै अभ्यास सुरु गर्नेमा सेभिया, भिल्लारियल, ओसासुना र लेनागस पनि छन् । रियल म्याड्रिडले भने सोमबार अभ्यास सुरु गर्नेछ । मध्य मार्चयता कोरोना भाइरस संक्रमणको महामारीका कारण ला लिग स्थगितको स्थितिमा छ ।रियलले आफ्नो बास्केटबल टिमका खेलाडी कोभिड१९ बाट संक्रमित पाएपछि तिनलाई क्वारेन्टाइनमा राखेको दुई महिनापछि यो अभ्यास सुरु भएको हो । स्पेनी मिडियाका अनुसार रियलका कोही पनि खेलाडी संक्रमित पाइएका छैनन् । गत साता मात्रै स्पेनी सरकारले देशमा फुटबल सुरु गर्न फेरि अनुमति दिएको थियो ।"
क्लोज नयाँ भूमिकामा,"बायर्न (एएफपी) जर्मनीका लागि सर्वाधिक गोल गर्ने मिरोस्लाभ क्लोजले अर्को सिजनका लागि बायर्न म्युनिखको सहायक प्रशिक्षकमा अनुबन्ध गरेका छन् । उनले अनुबन्धपछि भनेका छन्, अब म पूर्णकालीन प्रशिक्षक हुन चाहन्छु । क्लबले पनि क्लोजको क्लबसँग नजिकको सम्बन्ध रहेको बताएको छ ।सन् २०१६ देखि ४१ वर्षीय क्लोज बायर्नको युवा टिमका प्रशिक्षक थिए । खेलजीवनबाट संन्यास लिएयता उनी प्रशिक्षण काममा व्यस्त छन् । बायर्नको युवा टिममा उनले दुई वर्ष बिताए । उनले सन् २००७ यता बायर्नमा खेलाडीका रूपमा चारवर्ष बिताएका थिए । यसक्रममा उनले लिग र कप दुवै जिते । सन् २०१४ को विश्वकप विजेता टिमका सदस्य क्लोजले जर्मनीका लागि १ सय ३७ खेलमा ७१ गोल गरेका छन् । पोल्यान्डमा जन्मेर जर्मनीका लागि खेलेका क्लोजले काइजर्स्लटन, वेडर ब्रेमन र इटालीको लाजियोका लागि पनि खेले । उनलाई विश्व फुटबलकै सबैभन्दा राम्रा स्ट्राइकरमध्ये एक मानिन्छ ।"
