शीर्षक,विवरण
पूर्वअर्थमन्त्रीहरू भन्छन् अब खुला नगरे आर्थिक संकट चुलिन्छ,"युरोप र अमेरिकाले समेत आर्थिक गतिविधिलाई प्राथमिकता दिएर खुला गर्न थालेको भन्दै कांग्रेस नेता रामशरण महतले नेपालमा सुरक्षित मापदण्डका आधारमा साना उद्योग र व्यवसाय चलाउन दिनुपर्ने बताए । हाम्रो स्वास्थ्य क्षेत्रमा जति क्षति पुगेको छ, त्यसको तुलनामा धेरै बढी आर्थिक क्षति भएको छ । आर्थिक पुनरुत्थानका लागि पनि अब लकडाउनलाई खुकुलो बनाउनुपर्छ, उनले भने, नत्र हामी ठूलो संकटमा पर्छौं ।नेकपाका नेता तथा पूर्वअर्थमन्त्री सुरेन्द्र पाण्डेको तर्क पनि महतको भन्दा भिन्न छैन । जोखिम कम भएका सहरलाई बाहिरी आवागमन रोकेर खुला गर्नुपर्ने पाण्डेको सुझाव छ । संक्रमण बढी देखिएका जिल्ला र क्षेत्रमा कडाइ गर्नुपर्ने उनीहरूको समान धारणा छ । सहरबजारका ठूलो संख्यामा रहेका व्यवसायसमेत सुचारु गर्न दिनुपर्ने र यसो गर्दा तल्लो र मध्यम वर्ग लाभान्वित भई बेरोजगारका समस्या कम हुने उनीहरूको तर्क छ । समग्र निर्माण क्षेत्र भयावह छ, घर बनाउनेदेखि बिहे गर्नेसम्मका गतिविधि बन्द छन् । स्वदेशी र विदेशी गरी कति मानिसले रोजगारी गुमाउँछन् यकिन छैन । रेमिट्यान्सको असर देखिइसकेको छ । यस्तो बेलामा राष्ट्र बैंक र मन्त्रालय पनि काम चलाउको मनोविज्ञानबाट अघि बढेका छन् । आउन सक्ने परिस्थितिको आकलन कम छ, नेकपा नेता पाण्डेले भने, बेरोजगारीलाई सहुलियत लोन दिन ६० अर्ब रुपैयाँको कोष ल्याएको भनियो तर राज्यसँग १८ अर्बभन्दा बढी नभएको गभर्नरले सुनाए । बाहिरी आवाज बढी देखिए पनि भित्रको यथार्थ अर्कै छ । यस्तो अवस्थामा जोखिम कम भएका क्षेत्रको आर्थिक गतिविधि खोलेर अर्थतन्त्रलाई टेको दिने काम गर्नुपर्छ ।कांग्रेसकै अर्का नेता तथा पूर्वअर्थमन्त्री महेश आचार्यले कोभिड१९ महामारीले पारेको चौतर्फी संकटका बेला सरकारको गतिविधि निराशाजनक बन्न पुगेको बताए । लकडाउनले उत्पन्न गराएको आर्थिक संकटतिरभन्दा सरकारको ध्यान सत्ता राजनीतिको दाउपेचतिर केन्द्रित हुन थालेकामा उनले चिन्ता प्रकट गरे । अहिले समाज जोखिममा छ, उनीहरूको सामाजिक सुरक्षा सरकारले गर्न सक्नुपर्छ । जीवन र जीविकाको रक्षा गर्नतिर सरकारको ध्यान जानुपछर्, आचार्यले भने, तर सरकार सत्ताको संघर्षमा फसेको देख्दा निराश बनाएको छ ।आचार्यले आसन्न बजेटको मुखमा अर्थतन्त्रलाई टेवा दिन कृषिमा आधारित उद्योग व्यवसाय र जलविद्युत्का क्षेत्र समेटेर योजना ल्याउन सरकारको ध्यानाकर्षण गराए । महामारीको प्रभावका कारण राजस्व परिचालन र संकलनमा कठिनाइ परेको छ । वैदेशिक लगानी र सहायता घट्दै गएको छ । सरकारले आफ्नो साधन र स्रोतभित्र बस्नुपर्ने, उत्पादन र रोजगारीका अवसर दिनुपर्ने अवस्था छ । भइरहेका रोजगारीलाई गुमाउन नदिई थप रोजगारी सिर्जना गर्नुपर्ने अवस्था छ, आचार्यले भने, यसका लागि सरकारले सबैभन्दा पहिलो कठोर आर्थिक अनुशासनमा रहेर अनुत्पादक क्षेत्रका खर्च कटौती गर्नुपर्छ । अर्कोतर्फ विश्व अर्थतन्त्र साँघुरिएको र अन्तर्राष्ट्रिय बजार भत्किएका बेलामा आत्मनिर्भर बन्न सक्ने योजना सरकारले अघि सार्नुपर्छ ।उनले खाद्यान्न, तरकारी, फलफूल, माछा, मासु, अन्डा उत्पादन क्षेत्रको व्यवसायलाई सरकारले प्राथमिकतामा राख्नुपर्नेमा जोड दिए । यसले उत्पादन बढ्ने, आत्मनिर्भरता बढाउने र रोजगारी प्रवर्द्धन गर्छ, उनले थपे, हाम्रो अर्थतन्त्रलाई दिगो बनाउने अर्को क्षेत्र जलविद्युत् हो ।नेता पाण्डेले काठमाडौं, पोखरा, चितवनजस्ता संक्रमणको सम्भावना कम भएका बजारलाई बाहिरी आवागमन बन्द गराएर आर्थिक गतिविधि बढाउन दिनु राम्रो हुने सुझाव दिए । यस्तो गर्दा जनजीवन केही सामान्य हुन्थ्यो, आयातनिर्यात हुन्थ्यो, उनले भने, बेरोजगारी बढ्ने समस्यामा पनि कमी आउँथ्यो ।"
दौडधुपमा दाहाल,"(काठमाडौं)  नेकपाका अध्यक्ष पुष्पकमल दाहाल सोमबार बिहान वरिष्ठ नेता झलनाथ खनाल र माधवकुमार नेपाललाई लिएर ललितपुरको हात्तीवनस्थित नेता नारायणकाजी श्रेष्ठको निवास गए । शनिबारको बैठकमा दाहाललगायतका नेताहरूको शैलीबाट असन्तुष्ट नेता श्रेष्ठ दाहालले खुमलटार बोलाउँदा नगएपछि आफैं उनको निवास पुगेका थिए । त्यसपछि फर्केर प्रधानमन्त्री निवास बालुवाटार गए । प्रधानमन्त्री केपी शर्मा ओलीलाई भेटेर वरिष्ठ नेता नेपालको घर कोटेश्वर पुगे । सोमबारै उनले स्थायी कमिटीका केही नेताहरूसँग पनि कुराकानी गरे ।मंगलबार पनि दाहालको दिनचर्या उस्तै रह्यो । आफूनिकट केही नेताहरूसँग भेटे, बालुवाटार पुगेर प्रधानमन्त्रीसँग छलफल गरे । त्यसपछि नेपाल निवास कोटेश्वर पुगे ।दाहाल किन यसरी बालुवाटारकोटेश्वरको चक्कर मारिरहेका छन् ? किनकि गत शनिबारदेखि उनी तेहेरो दबाबमा परेका छन् । निकै ठूलो रडाकोपछि शनिबार नेकपा नेताहरूबीच मिलेर जाने सहमति भयो । त्यो सहमतिका आधारमा बुधबार सचिवालयमा प्रतिवेदन पेस गर्नुपर्नेछ । उक्त प्रतिवेदन नरम होस् भन्ने ओली चाहन्छन् । उनले नरम खालको प्रतिवेदन बनाउन दाहाललाई दबाब दिएका छन् ।उता वरिष्ठ नेता माधव नेपालले दाहालमाथि आफूलाई धोका दिएको रूपमा बुझिरहेका छन् । ओलीविरुद्ध गठबन्धन गर्नका लागि गरेको एक प्रकारको भद्र सहमति तोडेको आरोप नेपाल पक्षले लगाइरहेको छ । उनीसँगको दूरी नबढोस् भनेर दाहाल नेपालसँग भेट गरिरहेका छन् । नेपालले शनिबारको बैठकमै दुई अध्यक्षको चोचोमोचो मिलेर मात्र नहुने भन्दै चेतावनी दिएकाले नेपाल भड्किने डरले दाहाललाई दबाब परेको छ । अर्कोतर्फ स्थायी कमिटी बैठक लिखित रूपमै माग गर्ने २० जना नेताहरू छन् । उनीहरूले दाहाललाई आफ्नो मुख थुन्ने गरी कुनै पनि प्रतिवेदन स्थायी कमिटीमा नल्याउन दाहाललाई दबाब दिइरहेका छन् । शीर्ष नेता मिल्नेबित्तिकै तल्लो तहका नेताहरूको विवेकलाई बन्धक बनाउने काम नगर्न उनीहरूले चेतावनी दिएका छन् । आफूलाई लागेको सबै विषयहरूमा छलफल गर्न पाउनुपर्ने भन्दै स्थायी कमिटी सदस्यहरूले खुलस्त छलफलको माग गरिरहेका छन् । दाहाल ओली, नेपाल र असन्तुष्ट स्थायी कमिटी सदस्यहरूका यस्तै दबाबलाई झेल्ने उपाय खोज्न चक्कर मारिरहेका हुन् ।झन्डै १२ दिनको चरम विवादपछि गत शनिबार नेकपाभित्रको विवाद मिलेको भनियो । त्यो विवाद मिलाउने क्रममा भएको सहमतिप्रतिको बुझाइ नेताहरूपिच्छे फरक हुन थालिसकेका छन् । त्यसैले तीन दिनसम्म त्यसको ठोस खाका बनेको छैन । शनिबारको सचिवालय बैठकको निर्णयअनुसार मंगलबार दिनभरिमा दाहाल र पार्टी महासचिव विष्णु पौडेलले बुधबारको सचिवालयमा पेस गर्ने राजनीतिक प्रतिवेदन तयार पार्नुपर्ने हो तर मंगलबार यी दुई नेताबीच भेटसम्म पनि भएन । यसको कारण उनीहरूले तयार पार्ने भनिएको संक्षिप्त राजनीतिक प्रतिवेदनमा के लेख्ने भन्नेमा दुई अध्यक्षबीच सहमति नहुनु नै हो । प्रचण्डजी सचिवालयको निर्णयअनुसार प्रधानमन्त्रीको आत्मालोचना, पार्टी नीति र विधिअनुसार सरकार सञ्चालन, एक व्यक्ति एक मुख्य जिम्मेवारीको एजेन्डा स्थायी कमिटी बैठकबाट लिखित रूपमै पारित गराउन चाहनुहुन्छ, स्रोतले कान्तिपुरसँग भन्यो, तर प्रधानमन्त्री सचिवालयले हल भइसकेको विषय धेरै उप्काउन नहुने अडान लिएपछि प्रतिवेदन कसरी तयार पार्ने भन्नेमा उहाँ अन्योलमा हुनुहुन्छ । दाहाल र ओलीबीच शनिबार सचिवालय बैठक सुरु हुनुअघि गत मंसिर ४ मा भएको सहमतिअनुसार ओलीले सरकार र दाहालले दल चलाउने मुख्य समझदारी बनेको थियो । यो समझदारीलाई फेरि लिपिबद्ध गर्नुपर्छ भन्ने पक्षमा दाहाल र पुरानै लिखित सहमति भएकाले त्यही कुरा दोहोर्याउन जरुरी नहुने पक्षमा ओली भएकाले उनीहरूबीच मंगलबार कुरा मिल्न सकेन । मंगलबार बिहान दुई अध्यक्षबीच भएको भेटमा ओली शनिबारको सहमतिबाट पछि हटेको ब्रिफिङ दाहालले आफूनिकट नेताहरूलाई गरेका छन् । उहाँ अर्का अध्यक्षसँग भएको सहमतिलाई यत्तिकै छोड्न सक्ने अवस्थामा पनि हुनुहुन्न, एक स्थायी कमिटी सदस्यले भने, माधव नेपालसँग गरेको अर्को एग्रिमेन्टको सवाल उठ्छ । माधव नेपाल समूहले यसै पनि दाहालको भूमिकामाथि शंका गरिरहेका बेला सचिवालयमा उठेका एजेन्डासमेत स्थायी कमिटीमा नलैजाने हो भने आफूमाथि झन् अविश्वास बढ्छ भन्ने डर दाहाललाई छ । यही डरका कारण उनी प्रधानमन्त्रीलाई भेट्नेबित्तिकै या उनलाई भेट्न जानुअघि नेपाल निवास कोटेश्वर पुग्छन् । दाहाललाई अर्को दबाब आफैंनिकटका स्थायी कमिटी सदस्यहरूबाट छ । आइतबारयता उनलाई भेटेका हर नेताले स्थायी कमिटी बैठकमा आफ्ना कुरा राख्न पाउनुपर्ने बताउँदै आएका छन् । अध्यादेश किन आयो भन्ने प्रश्नको उत्तर स्वयं प्रधानमन्त्रीले दिनुपर्छ, पार्टी अध्यक्षको हैसियतमा एक व्यक्ति एक जिम्मेवारीबारे उहाँहरू दुवैको चित्तबुझ्दो जवाफ आउनुपर्छ, स्थायी कमिटी सदस्य युवराज ज्ञवालीले भने, सचिवालयमा उहाँहरूबीच केके सम्झौता हुन्छ, हामीलाई थाहा छैन तर स्थायी कमिटीमा हाम्रा मुख थुन्न मिल्दैन । बैठकमा कसरी प्रस्तुत हुने भनेर मंगलबार पाटनमा २० भन्दा बढी स्थायी कमिटी सदस्यहरू भेला भएका थिए । ज्ञवालीका अनुसार प्रधानमन्त्रीसँग जवाफ माग्ने, यही तौरतरिकामा सरकार र पार्टी दुवै चलेन भनेर सवाल उठाउने र एक व्यक्ति एक मुख्य जिम्मेवारीको एजेन्डालाई लिखित रूपमा पारित गर्ने विषयमा भेलामा सहभागी सबैको एक मत छ । उक्त भेलामा पूर्वमाओवादीनिकट नेताहरूले गरेको ब्रिफिङअनुसार अध्यादेशलगायतका विषयमा सचिवालयले नै टुंगो लगाइसकेकाले स्थायी कमिटीमा उक्त विषय नउठाउने कि भनेर दाहालले राय मागेका थिए । तर हामीले मानेनौं, स्थायी कमिटी सदस्य गणेश साहले भने, सरकारले पार्टीको सल्लाहबिना ल्याएको विधेयकले उचित काम भएन । पहिले यसको जवाफ प्रधानमन्त्रीले पार्टीलाई दिनुपर्छ । एक व्यक्ति एक पदको समझदारी किन कार्यान्वयन हुँदैन, त्यसको जवाफ चाहियो । एकीकरणको प्रक्रिया किन टुंगिएन, त्यसको जवाफ दिनुपर्छ भन्नेमा हामी सबैको मत छ । शीर्षस्तरका सहकर्मीहरू र स्थायी कमिटीका सदस्यहरूको फरक भनाइ आएपछि दाहाल अब कुन एजेन्डा समातेर अघि बढ्ने भन्नेमा केही अन्योलमा परेका छन् । पार्टीमा अहिले अध्यक्षद्वय अन्योलपूर्ण अवस्थामा रहेको वरिष्ठ नेता झलनाथ खनालले पनि बताए । सोमबार बालुवाटार पुगेर प्रधानमन्त्रीसँग करिब २ घण्टा बिताएका खनालका अनुसार शनिबार सचिवालयमा सहमति भइसकेपछि पनि आफ्नाविरुद्ध गुटबन्दी गरिएको भन्दै प्रधानमन्त्रीले निराशा व्यक्त गरेका थिए । मैले प्रधानमन्त्रीलाई अलिकति चिन्तित र तनावयुक्त पाएँ, मैले तनाव र चिन्तामा नबस्नु, पार्टी भनेको सर्वोपरि संस्था हो भनें, खनालले मंगलबार कान्तिपुरसँग भने, यस्तो बेलामा पार्टीले के निर्णय गर्छ, त्यसलाई हामीले सम्मान गर्नुपर्छ भनेर सुझाव दिएको छु ।आफूलाई लक्षित गरेर विभिन्न ठाउँमा भएका बैठकहरूका कारण प्रधानमन्त्री ओली चिन्तित भएको उनले बताए । खनालसँग भेट हुनुअघि अध्यक्ष दाहालसँग प्रधानमन्त्रीको भेट भएको थियो । त्यो भेटमा पनि प्रधानमन्त्रीले आफूलाई एक्ल्याउन अझै प्रयास भइरहेको भन्दै गुनासो गरेका थिए । दाहालले शनिबारको सचिवालयमा भएका सबै विषय समेटेर राजनीतिक प्रतिवेदन बनाउने र त्यहीअनुसार स्थायी कमिटी बैठकमा जानुपर्ने बताएपछि ओली र दाहालबीचको बैठक सौहार्दपूर्ण रूपमा टुंगिन सकेन । लगत्तै उनले नेपाल निवास कोटेश्वर पुगेर ओलीसँग भएको छलफलबारे जानकारी गराएका थिए । नेपालले आफूलाई पदको कुनै अपेक्षा नभएको र पार्टीलाई विधि र पद्धतिमा अघि बढाउने कुरामा एक इन्च पनि तलमाथि नहुने दाहाललाई बताए । दाहाल अहिले बढी दबाबमा पर्नुमा अध्यादेश प्रकरणपछि उनी आफैंले खेलेको भूमिका पनि कारक छ । सुरुमा ओलीको राजीनामासम्मको कुरा उनीसमेतले उठाए । स्थायी कमिटी सदस्यहरूलाई लिखित रूपमा बैठक माग गर्न लगाउन यो बीचमा उनले बालुवाटार र कोटेश्वरभैंसेपाटीतर्फ दौडधुप बाक्लै गरे । यी सबै गतिविधिमा लागेका उनी अहिले न ओलीले जे भन्यो त्यही मान्ने अवस्थामा छन्, न नेपालको साथ छोड्न सक्छन्, न त स्थायी कमिटीमा असन्तुष्ट नेताहरूको मुख बुझो लगाउन । हुन त उनलाई धेरैले परिस्थिति ख्याल गरेर आफूलाई बदल्न सक्ने नेता पनि भन्छन् । तर उनको कहिले यो, कहिले त्यो गर्ने अस्थिर खालको छवि छ । गत माघमा कान्तिपुर कन्क्लेभमा गरिएको एक संवादमा दाहाललाई तपाईं अस्थिर कि गतिशील भन्ने प्रश्न गर्दा उनको जवाफ थियो, परिस्थिति कस्तो बनेको छ, परिस्थितिको माग के छ र जनताको भावना र मनोविज्ञान कस्तो छ भन्नेतिर मेरो अलि बढी नै ध्यान जाने गर्छ र मैले त्यतैतिर हेर्ने गर्छु । यतिखेर दाहाललाई नेकपाभित्रैको एक समूहले अस्थिर भन्दै छ, अर्को पक्षले परिस्थितिअनुसार चलेका रूपमा पनि व्याख्या गर्दै छ । आफ्नो सिद्धान्तमा अडिन नसक्नु प्रचण्डजीको कमजोरी हो, शनिबारको निर्णयपछि गत आइतबार स्थायी कमिटी सदस्य हरिबोल गजुरेलले कान्तिपुरसँग भनेका थिए । यसपटक आफूमाथि परिरहेको तेहेरो दबाबलाई दाहालले कसरी थेगेर जान्छन्, बिहीबार बस्ने स्थायी कमिटी बैठकमा देखिनेछ ।"
निको भएकामा पीसीआर पोजिटिभ,"काठमाडौं (कास) नारायणी अस्पताल वीरगन्जबाट कोभिड१९ निको भएर गएका दुई जनामा पीसीआर परीक्षणमा पोजिटिभ देखिएको छ । उनीहरूलाई थप परीक्षणका लागि अस्पतालमा पुनः भर्ना गरिएको छ । अस्पतालका प्रमुख मेडिकल सुपरिन्टेन्डेन्ट डा मदनकुमार उपाध्यायका अनुसार वैशाख ८, १० र १२ गते गरिएको पीसीआर परीक्षणमा तीनैचोटि नेगेटिभ आएपछि ४ जनालाई १४ गते डिस्चार्ज गरिएको थियो । उनीहरू सबैसँग निरन्तर फोन गरेर अस्पतालले स्वास्थ्यसम्बन्धी जानकारी लिइरहेको थियो । ५ दिनपछि फलोअपमा बोलाएर रगत र घाँटीको र्यालको नमुना लिइएको थियो । शनिबार आएको पीसीआर परीक्षणको रिपोर्टमा दुई जनामा पोजिटिभ देखिएको हो । उनीहरूलाई अस्पतालको आइसोलेसनमा राखिएको छ । डा उपाध्यायले दुवै जनाको र्यालको नमुना आइतबार र मंगलबार पुनः संकलन गरेर काठमाडौं ल्याइएको छ । यसको रिपोर्ट आएको छैन । दुई जनामध्ये एक जना दिल्ली निवासी र अर्का रौतहटका हुन् । ती दुवै पहिले र अहिलेसमेत कोरोनाको कुनै लक्षण नदेखिएका बिरामी हुन्, अस्पतालका डा नीरज सिंहले भने, उहाँहरूलाई पुनः संक्रमण भएको हुन सक्छ तर यस्तो हुने सम्भावना शून्यप्रायः छ । शरीरमा मृत्यु भएको भाइरसको अंश देखिँदा पीसीआर रिपोर्ट पोजिटिभ आएको पनि हुन सक्छ ।डा सिंहले ती दुवै व्यक्तिबारे थप जान्न भाइरसको कल्चर गर्नु आवश्यक रहेको बताए । तर उक्त कल्चर नेपालमा हुने गरेको छैन । स्वास्थ्य मन्त्रालयका प्रमुख विशेषज्ञ डा रोशन पोखरेलले वीरगन्जमा निको भएका व्यक्तिमा पीसीआर पोजिटिभ देखिएको पुष्टि गरे । यस्तै, काठमाडौंको सनसिटीमा कोभिड१९ पोजिटिभ देखिएका एक व्यक्तिलाई पाटन अस्पतालले फलोअपका लागि बुधबार बोलाएको छ । अस्पतालले ती व्यक्तिको र्यालको नमुना लिएर बुधबार पीसीआर परीक्षण गर्ने भएको छ । कोभिड१९ का बिरामीलाई अस्पतालबाट डिस्चार्ज गर्नुअघि पीसीआर मात्र नभई एन्टिबडीसमेत परीक्षण गर्नुपर्ने राष्ट्रिय जनस्वास्थ्य प्रयोगशालाका भाइरोलोजिस्ट डा श्रवणकुमार मिश्रले बताए । उनका अनुसार पीसीआरले बिरामीमा भाइरसको संक्रमण रहेको वा नरहेको देखाउँछ भने एन्टिबडी जाँचबाट बिरामीमा कोभिड१९ विरुद्घको प्रतिरक्षा आएनआएको यकिन गर्न सकिन्छ । डिस्चार्ज गर्दा कोभिड१९ विरुद्घ एन्टिबडी देखिएका बिरामीमा पछि पुनः संक्रमण भयो कि एन्टिबडी नदेखिएको बिरामीमा पुनः संक्रमण भयो भन्ने आधारमा उपचार विधिमा सुधार गर्नुपर्छ, डा मिश्रले भने । डा मिश्रका अनुसार बिरामीलाई डिस्चार्ज गर्दा पीसीआरबाट नेगेटिभ देखाए पनि एन्टिबडी नबनेको अवस्थामा पुनः संक्रमण हुने खतरा रहन्छ ।"
पहिचान लुकाउँदा कन्ट्याक्ट ट्रेसिङ जटिल,"(काठमाडौं)  कोभिड१९ का संक्रमित र तिनको सम्पर्कमा आएकाहरू नखुल्दा कन्ट्याक्ट ट्रेसिङमा जटिलता देखिएको छ । संक्रमित पुष्टि भएकासँग परीक्षण नतिजा आउनुअघि सम्पर्क भएका व्यक्तिहरू खुल्न चाहेका छैनन् । यसले संक्रमण फैलिँदै जाने जोखिम रहेको छ । संक्रमितहरूले आफ्नो यात्रा, भेटघाटबारे स्पष्ट रूपमा नबताउने गरेको स्वास्थ्यकर्मीहरूले जनाएका छन् । उनीहरूका अनुसार संक्रमितको सम्पर्कमा आएकाहरूले समेत जानकारी दिन आनाकानी गरिरहेका छन् । केही व्यक्तिले काल्पनिक कथा सुनाएर भ्रममा पार्न खोजेको पनि पाइएको छ । एक स्वास्थ्यकर्मीले केही संक्रमितले आफूसँग सम्पर्कमा आएका विपरीत लिंगीय व्यक्तिसितको भेटबारे लुकाउने गरेको पाइएको बताए ।कुनै व्यक्तिमा संक्रमण प्रमाणित भयो भने सोधखोज गर्दा सूचना लुकाउने, थाहा छैन भन्ने गरेको देखिन्छ, स्वास्थ्य मन्त्रालयका प्रमुख विशेषज्ञ डा रोशन पोखरेलले भने, बाहिरबाट आएकाहरूको विस्तृत अभिलेखीकरण हुँदैन, उनीहरूले फारमसमेत राम्ररी भर्दैनन् । कोभिड१९ को संक्रमण नियन्त्रणका लागि कन्ट्याक्ट ट्रेसिङ महत्त्वपूर्ण हुन्छ तर यहाँ त्यही काम चुनौतीपूर्ण बनेको छ । डा पोखरेलले संक्रमित र निजका सम्पर्कमा आएकाहरूको ट्रेस प्रभावकारी हुन नसकेको औंल्याए । उलने हाल मुलुकमा कन्ट्याक्ट ट्रेसिङका लागि सामान्य रूपमा पारामेडिक्स र कहिलेकाहीं माथिल्लोस्तरको जनशक्ति पठाउने गरिएको बताए ।स्वास्थ्य मन्त्रालयका एक पदाधिकारीका अनुसार स्थानीयस्तरमा कार्यरत स्वास्थ्यकर्मी पहिले कन्ट्याक्ट ट्रेसिङ किन, कसरी गर्नेबारे स्पष्ट थिएनन् । कन्ट्याक्ट ट्रेसिङको फारम अंग्रेजीमा भएकाले समेत स्वास्थ्यकर्मी प्रस्ट हुन नसक्दा सही जानकारी आउन सकेको थिएन । अहिले फारमलाई नेपालीमा अनुवाद गरिएपछि केही सहज भएको छ, उनले भने । कन्ट्याक्ट ट्रेसिङ प्रभावकारी बनाउन स्थानीयस्तरका स्वास्थ्यकर्मीलाई व्यक्तिगत प्रशिक्षण जरुरी रहेको स्वास्थ्य मन्त्रालयका एक अधिकारीले बताए । कन्ट्याक्ट ट्रेसिङ गरिएका व्यक्तिलाई हरेक दिन फोन गरी १४ दिनसम्म स्वास्थ्य स्थितिलगायत बारे जानकारी लिने गरिन्छ । कन्ट्याक्ट ट्रेसिङअन्तर्गत टिपोट गर्दा नाम, फोन नम्बर, हालको विस्तृत ठेगाना, तत्काल केही स्वास्थ्य समस्या भए, नभएको, कुन कुन ठाउँमा घुमफिर गरेको, संक्रमित व्यक्तिसँग कुन खालको सम्पर्क तथा कस्तो नाता रहेको लगायतका जानकारी लिइन्छ । संक्रमितसँग अन्तिम सम्पर्कको मिति र स्थानको पनि जानकारी राखिन्छ । बिरामी भएको भए कुन अस्पताल, स्वास्थ्य निकायमा गएको, स्वास्थ्यकर्मी लगायतकाले सेवा दिँदा कस्तो सावधानी अपनाएको लगायतका सूचनासमेत लिइन्छ । कन्ट्याक्ट ट्रेसिङले उच्च जोखिम, सामान्य जोखिममा कति जना छन् भन्नेबारे समेत जानकारी दिन्छ, इपिडिमियोलोजी तथा रोग नियन्त्रण विभागका एक पदाधिकारीले भने, यसबाट कसलाई पीसीआर र आरडीटी परीक्षण गर्नुपर्ने, कसलाई आइसोलेसनमा राख्नुपर्ने, कतिलाई क्वारेन्टाइनमा बसाउनुपर्ने भन्नेबारे थाहा हुन्छ ।कन्ट्याक्ट ट्रेसिङबाट आएको जानकारी स्वास्थ्य मन्त्रालयले गो डाटा सफ्टवेयरमा हाल्दा यसले विस्तृत मार्गचित्र देखाउँछ । कुन ठाउँ, कुन समुदाय, महिला वा पुरुष, कुन कुन उमेरका कति प्रभावित छन्, कति शंकास्पद छन् आदिबारे गो डाटा सफ्टवेयरले विस्तृत जानकारी दिन्छ, इपिडिमियोलोजीका एक अधिकारीले व्याख्या गरे । स्वास्थ्य मन्त्रालयका एक पदाधिकारीका अनुसार लकडाउन को अवस्थामा एक जना संक्रमितले २५ देखि ३० जनासँग प्रत्यक्ष सम्पर्क गरेको पाइएको छ । मुलुक लकडाउनमा रहेकाले संक्रमणको लामो चेन छैन, ती पदाधिकारीले भने, लकडाउन नभएको भए यो चेन व्यापक हुन्थ्यो ।कन्ट्याक्ट ट्रेसिङबाट प्राप्त जानकारीअनुसार उदयपुरमा संक्रमित एक जना चालकले टेम्पु लकडाउनको एक दिनअघिसम्म चलाएको पाइएको थियो भने एक जना सुचीकारले दुईचार सय मास्क सिलाएर गाउँटोलमा बाँडेका थिए । नेपालगन्जका पहिलो संक्रमतिको सम्पर्क भने व्यापक देखिएको स्वास्थ्य मन्त्रालयका अधिकारीको भनाइ छ ।१८ ठाउँमा पीसीआर परीक्षणबाँकेका ७ जनामा मंगलबार कोभिड१९ पुष्टि भएपछि मुलुकमा कुल संक्रमितको संख्या ८२ पुगेको छ । संक्रमित भएकामध्ये ६१ जना पुरुष र २१ जना महिला छन् । ६६ जना विभिन्न अस्पतालमा उपचाररत छन् । अन्य निको भएर फर्किएका छन् ।स्वास्थ्य मन्त्रालयका प्रवक्ता डा विकास देवकोटाको अनुसार हाल विराटनगरमा ३१, नेपालगन्जमा २३, वीरगन्जमा ९, रूपन्देहीमा १, धनगढीमा १ र भरतपुरमा १ जनाको उपचार भइरहेको छ । उपचाररत सबैको स्वास्थ्य स्थिति सामान्य छ । मुलुकमा हालसम्म १३ हजार ८ सय ५० नमुनाको पीसीआर परीक्षण गरिएको छ । यस्तै, आरडीटी किटबाट ५२ हजार २ सय २७ नमुनाको परीक्षण भइसकेको छ । कर्णाली स्वास्थ्य विज्ञान प्रतिष्ठान जुम्लामा समेत पीसीआरबाट कोभिड१९ परीक्षण गर्न थालिएको छ । अब पीसीआर परीक्षण गर्ने प्रयोगशालाको संख्या देशभरमा १८ पुगेको छ । हाल देशभरिमा २१ हजार ९९ जना क्वारेन्टाइनमा छन् । प्रदेश १ मा २ हजार १ सय २४, प्रदेश २ मा १ हजार २ सय ९०, वाग्मतीमा २ सय ५८, गण्डकीमा ७ सय २६, प्रदेश ५ मा ८ हजार ९ सय २२, कर्णाली प्रदेशमा ३ हजार ७ सय २४ र सुदूरपश्चिममा ४ हजार २५ जना क्वारेन्टाइनमा छन् ।"
७ संक्रमित थपिए,"नेपालगन्ज (कास) पहिलो संक्रमितको सम्पर्कमा आएका ९० जनाको स्वाब शनिबार संकलन गरिएको थियो । तीमध्ये ५५ नमुना परीक्षण गर्दा आइतबार १५ जनामा संक्रमण पुष्टि भएको थियो । आइतबार साँझ सम्भव नभएपछि बाँकी नमुना सोमबार परीक्षण गरिने र रिपोर्ट तत्काल सार्वजनिक हुने विश्वास थियो । तर दिनभरि परीक्षण हुन सकेन । साँझ परीक्षण भएका नमुनाको रिपोर्ट सार्वजनिक गरिएन ।धेरै संक्रमित फेला परेको क्षेत्रकै प्रयोगशालामा भएको ढिलाइबारे विभिन्न क्षेत्रबाट प्रश्न उठे । सोमबार राति अबेरसम्म जनस्वास्थ्य अधिकारीले प्राविधिक कारणले ढिलाइ भएको बताए । तर मंगलबार बिहान मात्र संघीय जनस्वास्थ्य मन्त्रालयले बाँकी परीक्षणको रिपोर्ट सार्वजनिक गरेको हो । जसअनुसार नेपालगन्ज८ मा थप ७ जनामा संक्रमण पुष्टि भएको छ । यससँगै नेपालगन्जमा कोभिड१९ संक्रमितको संख्या २३ पुगेको छ ।यसबाहेक रूपन्देहीको कोटहीमाई१ का एक व्यक्तिको संक्रमण पुष्टि भएको छ । प्रदेश ५ मा अहिलेसम्म २४ संक्रमित पुगेका छन् । यहाँ संक्रमित बढेपछि कन्ट्याक्ट ट्रेसिङ र लकडाउन प्रभावकारी तुल्याउन मंगलबार बिहान ११ बजेबाट तीन दिनका लागि निषेधाज्ञा जारी गरेको छ । मंगलबार संक्रमण पुष्टि हुनेमा नेपालगन्ज उपमहानगरपालिका८ का २२, ३० र ४० वर्षीय पुरुष तथा ९, ३२, ३४ र ५५ वर्षीया महिला छन् । संक्रमित सबैको स्वास्थ्य सामान्य छ । उनीहरू स्वास्थ्यकर्मीको निगरानीमा छन् ।जनशक्ति अभावजिल्ला जनस्वास्थ्य कार्यालयले जनशक्ति अभाव भएको भन्दै व्यवस्थापनका लागि नेपालगन्ज उपमहानगरपालिकालाई पत्राचार गरेको छ । कन्ट्याक्ट ट्रेसिङ र स्वाब संकलनका लागि थप जनशक्ति माग गरिएको हो । उपमहानगरपालिकाकी उपप्रमुख थापाले कन्ट्याक्ट ट्रेसिङका लागि थप स्वास्थ्यकर्मी परिचालन गरिरहेको बताइन् । समन्वय गरेर काम गरौं । जनशक्ति अभाव हुँदैन, भेरी अस्पतालका मेडिकल सुपरिटेन्डेन्ट (मेसु) डा प्रकाश थापाले भने, अहिले अभाव नभए पनि संक्रमित थपिंदै जाने हो भने समस्या हुन सक्छ ।जनशक्ति र मेडिकल किट अभाव हुन नदिन प्रदेश र संघीय सरकारलाई पत्राचार गरिरहेको उनले बताए । तीन सय जनाको स्वाब परीक्षणका लागि मेडिकल किट छ, उनले भने, तत्काललाई पीपीई पनि पुग्छ । प्रदेश सरकारले परीक्षण सहज तुल्याउन भेरी अस्पतालमा प्रयोगशाला तयार गरेको छ । जनस्वास्थ्यका अनुसार मंगलबार बेलुकासम्म थप ४५ जनाको स्वाब संकलन गरिएको छ ।"
६ भारतीयको पछिल्लो रिपोर्ट नेगेटिभ,मोरङ (कास) कोभिड१९ संक्रमित ६ जना भारतीयको स्वाब नमुनाको पछिल्लो परीक्षण रिपोर्ट नेगेटिभ आएपछि डिस्चार्ज गरिने भएको छ । वैशाख ५ गते संक्रमण पुष्टि भएका उनीहरू विराटनगरस्थित कोसी अस्पतालको कोभिड१९ उपचार केन्द्रमा उपचाररत थिए । उदयपुरको भुल्केस्थित नूरी मस्जिदमा बसेको बेला परीक्षण गर्दा उनीहरूमा संक्रमण देखिएको थियो ।उनीहरूसँगै संक्रमण पुष्टि भएका अरू ७ जनाको परीक्षण रिपोर्ट भने पोजिटिभ देखिएको छ । कोसी अस्पतालको पीसीआर ल्याबमा शुक्रबारदेखि लगातार संक्रमितहरूको स्वाब नमुना परीक्षण गरिँदै आएको थियो ।
'बाहिरी विश्वसँग सहयोग माग्ने बेला होइन यो',"कोभिड१९ को यत्रो संकटलाई सम्बोधन गर्ने र अबको रणनीति तय गर्ने कुरामा सरकारी तहको तदारुकतालाई कसरी हेर्नुभएको छ ?यो संकटमा मैले देखेको मुख्यतया तीनवटा पक्ष छन् । पहिलो मानवीय, दोस्रो सामाजिक र तेस्रो आर्थिक । मानवीय पक्ष भनेको नागरिक तह वा राज्यकै प्रमुख जिम्मेवारीको पक्ष हो । यो तत्काल अपनाउनुपर्ने, सहयोग, राहत वा समन्वयको कुरासमेत हो । यस्तो संकट परेका बेला तत्काल, अन्तरिम र दीर्घकालीन अवस्थामा गर्नुपर्ने कामकारबाहीका बारेमा योजनाहरू तय हुन सक्नुपर्ने हो । तर, यसबारे राष्ट्रिय तहमा स्पष्ट खाका कोर्न नसकेको स्थिति छ । यो हुनै नसकेको हो अथवा कमी भएको हो वा भएर पनि मिडियाले यसबारे सूचना बाहिर ल्याउन नसकेको हो, मैले बुझ्न सकेको छैन ।अहिले भइरहेको गतिविधिलाई हेर्दा जुन चनाखो रूपमा विश्लेषण गरेर यसको सामाजिक र आर्थिक पक्षमा एउटा समीक्षा आउनुपर्ने थियो, यसबारे गहिरो सोचाइ राष्ट्रमा छ भन्ने कुराको आभास आउन सक्नुपर्थ्यो त्यो देखिन सकेको छैन । अरू राष्ट्रहरूले तत्काल राहत (रिलिफ) प्याकेजदेखि लिएर अलिक लामो सोचका योजना ल्याउन थालेका छन् । हामीकहाँ दिनभर कमाइ गरेर बिहानबेलुका गुजारा गर्नेका लागि आज र भोलिको स्थितिमा के गर्न सकिन्छ भन्ने योजना र यसबारेको छलफल पनि चलेको देखिन्न । निमुखा वर्गका निम्ति अहिलेको समस्या समाधान नहोइन्जेलसम्मकै लागि पनि बाँच्ने उपाय खोजी गर्न सरकारी र सामाजिक स्तरमा त्यति गहिरो चर्चा भएको पाइँदैन । एउटा यथार्थ के हो भने यो लकडाउन खुल्नासाथै सबैकुरा सहज भएर बाहिर आउन सक्ने स्थिति रहन्न । त्यसपछि समस्या र निकास पाउन नसकेका मुद्दा कति हुन्छन् कति । कतिपय कुरा सुचारु हुन समय, साधन र नेतृत्व क्षमतासमेत चाहिन्छ । यो कुरामा ध्यान जान सकेको अझै देखिन्न । यो स्थिति झनै दुःखलाग्दो देखिन्छ ।यही बेला नेपालले अब अन्तर्राष्ट्रिय समुदाय, बैंक वा दाताहरूसँग ऋण मिनाहा गरिमाग्नुपर्छ, थप सहयोग माग्नुपर्छ भन्ने आवाज पनि उठ्न थालेको छ नि १हो, मैले पनि एउटा बौद्धिक जमातले यसबारेमा चर्चा गरेको सुनेको छु । अब नेपालले ऋण मिनाहा गरिमाग्नुपर्छ, विश्व समुदायबाट आर्थिक सहयोग माग्नुपर्छ भन्न थालिएको रहेछ । तर, यो एकदमै हल्का किसिमको तर्क हो । यथार्थ के हो भने कोरोना संक्रमण र सन्त्रासको मार जति हामीकहाँ छ, त्योभन्दा कैयौं गुणा बाहिरी विश्वमा छ । २०७२ सालमा नेपालमा भूकम्प गएजस्तो अवस्था त अहिलेको होइन । त्यसबेला बाहिरी विश्वका लागि ध्यान र सरोकारमा नेपाल मात्रै थियो, मानवीय विपत्ति व्यहोरिरहेको अर्थमा । तर, अहिले यस्तो स्थिति होइन । कोरोनाले निम्त्याउने सामाजिक, आर्थिक समस्या हामीकहाँभन्दा बढी अरूतिर छ । उनीहरूको राहत, सहयोग आफ्नै राष्ट्र र नागरिकमा सीमित छ । अहिले भनेको सामाजिक र आर्थिक क्षेत्रमा सहयोगीसमन्वयी बनेर आफूले सकेको सुरुमा गर्ने हो, अनि मात्रै बाहिरी विश्वतिर हेर्ने हो । हामी कताकता अल्मलिएका छौं जस्तो लागिरहेको छ । यतिखेर आमसर्वसाधारणको तहमा सहयोगसमन्वयको कुरामा आश्वस्त पार्ने र आसलाग्दो बनाउन सक्ने क्षमता सरकारले राख्न सक्नुपर्छ, यो देखिएको छैन । यसतर्फ अलिक ढिलो भइसक्यो कि भन्ने लाग्छ । यस्तो ढिलाइले राज्य सञ्चालन प्रक्रियामा अनास्था बढ्ने र नागरिकमा नैराश्य उत्पन्न हुन सक्छ । मजदुरी गरेर हातमुख जोर्ने एउटा नागरिकले अहिलेको स्थितिमा राज्य र पद्धतिमा कसरी आस्था राखिरहन सक्छ ? यो गम्भीर सरोकारको विषय हो । भोलिका दिनमा अब के गर्ने, कसो गर्ने भन्नेतर्फ सरकारको अग्रसरता आमजनताले थाहा पाउन सक्नुपर्छ । हामीले अहिले अनपेक्षित रूपमा बढी आशावादी र आशामुखी भएर समस्या टर्छ भन्ने धारणा राख्नु हुन्न । सरकारले अहिलेको संकटको हकमा पहिलेजस्तै बाहिरी विश्वबाट उदारताको अपेक्षा गर्नुहुन्न, यो आफैंलाई घात हुने कुरा हो ।हामीकहाँ हरेक मानवीय कुरामा राजनीति हावी हुने गरेको बोध गर्नुहुन्छ ?योभन्दा महत्त्वपूर्ण कुरा के हो भने यो विश्वव्यापी समस्याको चंगुलमा नेपाल पनि परेको र यसको समाधानमा संसारै लागिरहेका बेला हामीमा भने आन्तरिक खिचातानी बढेको देखिन्छ, नैतिकताको कमी हुँदै गएको देखिन्छ । कोरोना संक्रमणको चर्चा गर्दा यसमा हामीले कति जिम्मेवार राष्ट्रका रूपमा आफ्नो कार्यसञ्चालन गर्न सकेका छौं र बाँकी विश्वलाई आश्वस्त गराउन सकेका छौं भन्ने पक्ष एकदमै महत्त्वपूर्ण छ । यो कुराको बहसमा उभिएर हेर्दा आज बाँकी विश्व कोरोना भाइरस उपचारको भ्याक्सिन कसरी बनाउने, कुन पद्धतिबाट प्रतिरोध क्षमता बढाउने भन्नेतर्फ लागिसकेको छ । हामी भने आवश्यक स्वास्थ्य सामग्री र मेडिकल किट्स ल्याउँदासमेत खिचातानी गरिरहेको चरणमा छौं । स्वास्थ्य सामग्रीमा हिनामिना भएको भनेर संसदीय समितिले छानबिन गरिरहेको अवस्था छ । यसरी नैतिकताको कमीकमजोरी रहेको आभास जनमानसमा छाइसकेको छ । यत्रो समस्या पर्दा पनि हामी खेलबाड गरिरहेका छौं, कार्यसम्पादनका कुरामा हामी अझै संकुचित नै छौं भन्ने आमजनमानसले महसुसस गरिसकेको छ । अझ चिन्ताको कुरा के छ भने हामीकहाँ समस्या विकराल देखिएको छैन, त्यही भएर ढुक्क हुनुहोस् भन्ने अवस्था आउने दिनका लागि निकै घातक हुन सक्छ । अन्तरिम र दीर्घकालीन कुरामा, योजनाहरूमा जनसाधारणलाई आश्वस्त बनाउन सक्नु सरकार र राज्य पद्धतिसँग जोडिएको खुबीको कुरा हो ।यही महामारीको मध्यबिन्दुमा सत्ता परिवर्तन, एमसीसी रिपोर्ट वा यस्तै इतर विषयहरूको हतारो देखाउनु जरुरी थियो र ?एउटा यथार्थ के हो भने जहाँसम्म जनसाधारणको कुरा छ, उनीहरू जिम्मेवार बनिसकेका छन् । उनीहरूले नियम र पद्धतिमा बाँधिएर भोट दिएका छन् । बलियो संगठित सरकार बनाउने हैसियत दिलाएका छन् । जनताले योभन्दा बढी गर्ने के ? तर, यतिखेर जनमतको अपमान गरिएको अथवा कदर नगरिएको अवस्था यहाँ देखिएको छ । व्यक्तिगत, सामूहिक वा पार्टीगत संकीर्ण विचारधारामा स्वार्थलाई अगाडि राखेर अघि बढ्न खोजेको देखिन्छ । चाहे अमेरिकी सहयोग एमसीसीको कुरा होस् अथवा संकटका बेलामा बाहिरबाट मेडिकल सामग्री ल्याउने कुरा होस् त्यसमा खिचातानी भएको हेर्दा जनताले कसको मुख हेर्ने ? कसलाई हेरेर आशावादी बन्ने ? आज त ठीक भएन, भोलि पक्कै केही होला भनेर कसरी भरोसा राख्ने ? आन्तरिक राजनीतिक खिचातानीलाई अगाडि राखेर विकराल समस्यालाई ओझेलमा पार्ने कुरालाई जनमानसले त्यति सजिलै बुझ्न सक्दैन र सहँदैन पनि । यसकारण स्पष्ट भएर भन्नुपर्दा अहिले राज्यपद्धतिमा नैतिक र मानवीय पक्षमा तत्काल ध्यान दिनैपर्ने अवस्था देखिन्छ । अहिले सामाजिक दूरीकै कारण समस्या हल हुने भनिए पनि भोलिका दिनमा यहाँका होटल र रेस्टुराँ खुल्दा वा पर्यटकीय आवागमन बढ्दाको स्थितिमा के गर्ने भन्ने योजना दिन सक्नुपर्छ, यसमा ढिलाइ भइरहेको छ । अहिले लकडाउन प्रभावकारी बनेको छ, लकडाउन खुल्ने स्थिति आएमा केके गर्ने त ? आजै बिहान एउटा विदेशी समाचारमा देखेको थिएँ युरोपेली मुलुकमा होटलरेस्टुराँ खुले पनि आउजाउ गर्ने ग्राहक कोही पनि भएनछन् । भोलिको यो स्थितिमा के गर्ने ? विभाजित भएको जनमानसलाई कसरी एकत्रित बनाउने ? सहज बनाए पनि असहज परिस्थितिको निरन्तरता रहने सम्भावना यहाँ छ । यसकारण चाहिएको अहिले गम्भीर सोचाइ हो ।यो संकटको घडीमा राज्य तहको उपस्थिति कहाँनेर हुन सक्छ ? यसको आधार के हो ?यसको मुख्य आधार भनेको समस्याको सही पहिचान हो । यसमा गम्भीरता पनि चाहियो । सरकारी संयन्त्रको सक्रियता पनि चाहियो । सामाजिक सन्जाललाई पनि परिचालन गर्न सक्नुपर्यो । यसमा राज्य र नागरिक तहको गहिरो सहकार्य हुनुपर्छ । एउटा राज्यको उत्तरदायित्व के हो, नागरिकसँग के अपेक्षा राख्ने ? यसमा गृहकार्य भएकै देखिन्न । अहिले विश्वकै आर्थिक वृद्धिदर घटेको र दिगो विकासको पूर्ववत् अवस्थाबाट पन्छिनुपरेको छ । हामीले बाँकी विश्वसँग अपेक्षा गर्ने कुरामा पनि दायरा सीमित बनेको छ । अब अरूसँग हात थाप्ने बेला छैन, आफूले सकेको गरेर मात्रै बाँकी विश्वसँग सद्भाव र सहयोग अपेक्षित हुनुपर्छ ।यही सन्दर्भमा हालै भारतीय सीमावर्ती बोर्डरमा आएर अड्किएका नेपालीको सन्दर्भ पनि आउँछ । यसैमा जोडेर नेपालभारत प्रबुद्ध समूह (ईपीजी) को सुझावप्रतिवेदनको कुरा पनि आउँछ । कहाँ पुग्यो त्यो अध्ययन प्रतिवेदन ?ईपीजीको कुरा आएपछि स्मरणमा राख्नैपर्ने हुन्छ, नेपालभारतबीच रहेका सीमावर्ती, आवागमन वा कानुनी प्रबन्धका कुरामा गम्भीर बनी दुवै देशका प्रधानमन्त्रीको तहमा निर्णय भएर ईपीजी बनेको हो । विगतमा पनि द्विदेशीय समस्या र सरोकार सम्बोधनमा आयोगहरू गठन भएका हुन् । तर, समाधानको दिशामा ती कहिल्यै गएनन् । पहिलोपटक ईपीजीले द्विदेशीय सरोकारका विषयमा साझा प्रतिवेदन बनाएको छ । कुनै विरोधाभासबिना एउटै प्रतिवेदन बनेको छ । यसमा भारतपक्ष र नेपालपक्ष भन्ने छैन । यो ऐतिहासिक दस्तावेज हो । यो प्रतिवेदन बुझ्न र कार्यान्वयन गर्नमा ढिलाइ भएको छ । यसको सान्दर्भिकता भने अझै हटेको छैन ।यो प्रतिवेदन भारतले बुझ्ने, कार्यान्वयनमा आउने कुरामा आशावादी हुनुहुन्छ ?म के भन्छु भने ढिलो भयो भनेर आत्तिने कुरा छैन । दुई देशका प्रधानमन्त्रीको तहमा भएको जमर्कोलाई शिथिल बनाउने एक प्रकारको प्रयास यहाँ देखिएको छ तर हाम्रो धैर्यको बाँध तोडिएको छैन । हामी अझै आशावादी छौं । ईपीजीका कुनै सदस्यले यो प्रतिवेदन भारतले बुझ्नेमा आफ्नो आशा नरहेको भने पनि त्यही साझा प्रतिवेदनमा हामी सबै सदस्यको हस्ताक्षर छ, यसमा कसैको असहमति छैन । यसको सान्दर्भिकता र महत्त्व अझै हटेको छैन । यसलाई दुवै राज्यका तर्फबाट स्वीकार गरेर भविष्यको दिशानिर्देशन गर्ने समय पर्खिरहेका छौं, वेट एन्ड वाच को अवस्था छ ।जारी कोरोना सन्त्रासका माझ विदेशमा रहेका नेपालीको कुरा सुनिदिन र सरोकार सम्बोधन गर्नमा हाम्रा कूटनीतिक निकायहरू असफल बनेको चर्चा भइरहेको छ । तपाईं आफैं अमेरिका, भारतजस्ता मुलुकमा राजदूत भएर बस्नुभयो । यस्तो संकटका बेला हाम्रा कूटनीतिक अधिकारी र निकायको भूमिका के हुन सक्छ ? हामीकहाँ दूतावासको संरचना जुन छ, त्यहाँ ८१० जना अफिसर मात्रै कार्यरत छन् । अहिलेजस्तो समस्या देखिएपछि तत्काल केन्द्र सरकारसँग सञ्चारसंवादमा रहेर आफूले देखेको स्थितिबारेको रिकमन्डेसन गरिहाल्नुपर्ने हुन्छ । साथै उत्तम उपाय के हुन सक्छ भनेर सुझाइहाल्नुपर्छ । कहिलेकाहीं त केन्द्रको निर्देशन के आउला भनेर कुर्ने अवस्था पनि रहन्न । राजदूत र कूटनीतिक अधिकारको विवेकको पनि भूमिका रहन्छ । म सम्झन्छु २०५८ मा राजदरबार हत्याकाण्ड हुँदा म दिल्लीमा थिएँ । अप्रत्याशित रूपमा विकराल समस्या आइपरेको थियो । के गर्ने, के भन्ने भन्ने उपाय थिएन । यता नेपालमा तत्कालीन प्रधानमन्त्री, परराष्ट्रमन्त्री कोही पनि सम्पर्कमा आउनसक्ने स्थिति थिएन । सबैतिर बुताभन्दा बाहिरको स्थिति थियो । जुनबेला यो घटनाबारे थाहा भयो, काठमाडौंले तत्कालै निर्देशन दिनुपर्नेमा हामी कूटनीतिक नियोगहरू निर्देशन खोज्दै र पर्खंदै हिँडिरहेका थियौं । मलाई बिहान ७ बजे भारतीय राष्ट्रपति केआर नारायणले आफूकहाँ बोलाउनुभयो । अब यो घटनाबारे के बोल्ने ? के भन्ने ? राज्यबाट कुनै निर्देशन पाएको छैन । म अमेरिकामा राजदूत छँदा नारायणज्यू पनि भारतबाट राजदूत भएर जानुभएकाले मेरो अर्कै तहको सामीप्य थियो । त्यही कारण राष्ट्रपतिकहाँ आवतजावत एक्सेज थियो । यो के भइरहेको हो, नेपालमा जो मैले सुनें ? राष्ट्रपतिले सोध्नुभयो ।मैले पनि कूटनीतिक लवजमा बताएँ मिस्टर प्रेसिडेन्ट, आइ डन्ट ह्याभ द लिवर्टी अफ आइदर कन्फर्मिङ अर डिनाइङबट आइ फियर द वर्स्ट। राष्ट्रपतिजीले बताएअनुसार, यदि राजपरिवारको अन्तिम बिदाइशोक समारोह हुँदैछ भने उहाँसहित दुईजना केन्द्रीय मन्त्री तत्काल काठमाडौं जान तयार रहेको अवस्था रहेछ । यसबारेमा पनि मलाई राष्ट्रपतिले सुझाव माग्नुभएको थियो । मैले सामान्यतया यस्ता विशिष्ट शोकसभा, अन्तिम बिदाइमा बाहिरबाट अतिथि बोलाउने प्रचलन नरहेको जानकारी गराएको थिएँ । भारतमा राष्ट्रपति तहमा कुराकानी भइसकेको छ । यता आफ्ना प्रधानमन्त्री वा परराष्ट्रमन्त्री कोहीसँग संवाद हुन सकिरहेको छैन । अनि म आफैंले निर्क्योल गरें म त सर्वाधिकार सम्पन्न राजदूत हुँ । यसबेला मैले मेरो विवेक प्रयोग नगरे कहिले गर्ने ? कहींकतैबाट निर्देशन नपाइरहेकै बेलामा दूतावासमा प्रधानमन्त्री बाजपेयी, आईके गुजराल र केही छिनमा राष्ट्रपति स्वयं आउनुभएको थियो । दूतावासकै प्रांगणमा शोकसमवेदना समारोहझैं भएको थियो । अब त्यो इतिहास र कुरा सम्झने हो भने मैले पूरै अनअथराइज किसिमबाट गरेको रहेछु भन्ने पनि हो । तर, त्यसबेला विवेक प्रयोग गर्नेबाहेक अर्को विकल्प थिएन । तर, अहिलेको समस्या एकदमै विकराल छ, कुनै एउटा घटनामा जोडेर हेर्न मिल्दैन । हजारौं नेपाली हिँडेरै बोर्डरमा आएका छन् । नेपालीहरू भारतभर छरिएर बसेका छन् । बैंगलुरुमा अल्झेको एउटा नेपालीलाई बोर्डरसम्म पुर्याउन भारतले पनि चासो राख्दैन, दिल्लीमा रहेको दूतावासलाई पनि म्यानेज गर्न हम्मेहम्मे छ । यो बेला काठमाडौंले, परराष्ट्र मन्त्रालयले के निर्देशन दिएको छ, यसै म भन्न सक्दिनँ ।फेरि पनि राज्यको उपस्थितिको कुरा गरौं । काठमाडौंमा रहेका विदेशी राजदूतले आफ्ना नागरिक खोजीखोजी घर लगिरहेको स्थिति छ । हाम्रा भने घर फर्कन्छौं भनिरहेका बेला ॅजहाँ छौ त्यहीं बस भनेर निर्देशन दिनेबाहेक सम्बद्ध मुलुकमा रहेका कूटनीतिक नियोगले केकस्तो समन्वयकारी काम गर्न सकेजस्तो लाग्छ ?यसरी सबैतिरको मूल्यांकन गर्ने अवस्थामा म छैन । सबैजना बौद्धिक, प्राज्ञिक र क्षमतावान देखिनुहुन्छ तर विदेशमा कतिपय नेपाली भोकभोकै हिँडिरहेको समाचार पढिरहेको छु । यता केन्द्रबाट केकस्तो निर्देशन गएको छ, यसमा पनि निर्भर हुने स्थिति होला । अथवा, यो कूटनीतिक समन्वयको कुरामा आहिले के भइरहेको छ, म भन्न सक्दिनँ ।"
पास भएपछि कसरी रोक्नु ? : सुरक्षाकर्मी,"(भक्तपुर)  उदयपुर, वीरगन्ज, नेपालगन्जलगायत स्थानहरूमा कोरोना भाइरस (कोभिड१९) संक्रमितको संख्या बढ्न थालेपछि प्रहरीले काठमाडौं उपत्यका भित्रिने सवारीसाधनमा कडाइ गरेको छ । नाकामा कडाइ गरे पनि उपत्यका बाहिरबाट आउने प्रत्येक यात्रुसँग पास भएकाले अप्ठ्यारो परेको महानगरीय प्रहरी वृत्त जगाती प्रमुख डीएसपी चक्रराज जोशीले बताए । अत्यावश्यक बाहेक लकडाउनको समयमा विभिन्न बहाना बनाएर राजधानी प्रवेश गर्न लागेका व्यक्तिहरूलाई फिर्ता पठाइएको उनले जानकारी दिए ।भक्तपुर प्रशासनले अत्यावश्यक सवारीका लागि मात्र पास उपलब्ध गराउने निर्णयसमेत गरेको छ । प्रशासनले मृत्यु संस्कार, नियमित डायलसिस गर्नुपर्ने मिर्गौलाका बिरामी, किमोथेरापी दिनुपर्ने क्यान्सरका बिरामी, दीर्घरोगीको उपचार, बालबालिका तथा अपांगता भएका व्यक्तिको हेरचाहका लागि जानुपर्ने र अन्य अत्यावश्यक अवस्थाका व्यक्तिलाई मात्र ईपास स्वीकृत गर्ने जनाएको छ ।अरनिको राजमार्गअन्तर्गत पर्ने जगातीमा स्थापित कोभिड१९ सहायता कक्ष मा कार्यरत प्रहरी, नेपाली सेना तथा स्वयंसेवकले गत सातादेखि यात्रुको नाम, ठेगाना, मोबाइल नम्बर, सवारीसाधन नम्बर संकलन र शरीरको तापक्रमसमेत जाँच्न थालेका छन् । बाहिरी जिल्लाबाट पास लिएर जति पनि नागरिक उपत्यका प्रवेश गर्नुहुन्छ, त्यस्ता व्यक्तिहरूमा यदि कोभिड१९ को संक्रमण देखिहालेमा सम्पर्क गर्न सजिलो हुने भएकाले प्रत्येकको विवरण संकलन गरेका छौं, डीएसपी जोशीले भने ।"
पीसीआर परीक्षण अझै बढाऊ,"नेपालभित्र कोरोना भाइरसको पहिलो संक्रमणको घटना भेटिएको चार महिना पुग्न लागिसक्यो । दोस्रो व्यक्ति संक्रमित पाइएर देशभर लकडाउन गरेको पनि डेढ महिना बित्दै छ । यसबीचमा ८२ जनामा संक्रमण भेटिएको छ, उदयपुर र बाँकेमा त समूहमै त्यो फैलिएको देखिइसक्यो । तैपनि शंकास्पद व्यक्ति पहिचान र परीक्षणको गति निकै सुस्त छ । विज्ञहरू भन्छन् दैनिक ३ हजार जनामा पीसीआर परीक्षण गर्न आवश्यक छ । सरकारी निकाय भने त्यसको दसांश वरपरै रुमल्लिएको छ । सोमबार २४ घण्टामा केवल २२६ वटा नमुनाको पीसीआर परीक्षण गरिएको छ । अहिलेसम्म करिब १४ हजार पीसीआर परीक्षण गरिएको छ । द्रुत परीक्षण किट (आरडीटी) बाट ५० हजारभन्दा बढीको परीक्षण गरिए पनि यसलाई भरपर्दो मानिएको छैन । विज्ञहरूको जोड पीसीआर परीक्षणमै छ । खासगरी संक्रमण बढी फैलिएको उदयपुर र नेपालगन्जजस्ता स्थानमा शंकास्पदहरूको परीक्षणमा भइरहेको ढिलाइ निकै महँगो ठहरिन सक्छ । अहिले नै पनि नेपालगन्जमा फैलिएको संक्रमणलाई जानकारहरूले संक्रमितको सम्पर्कमा आएका व्यक्ति पहिचानमा सरकार चुक्नुको परिणाम मानेका छन् । त्यहाँ आइतबार मुलुकमै पहिलोचोटि एकैपटक १५ जनामा संक्रमण पाइएको थियो, जुन यसअघि नै पत्ता लागेका व्यक्तिबाट सरेको भनिएको छ । यसर्थ, शंकास्पद व्यक्तिहरू पत्ता लगाउने र परीक्षण गर्ने कार्य हामी जति ढिलाइ गर्छौं, त्यति नै जोखिम मोलिरहेका हुन्छौं । अहिले शंका लागेका व्यक्ति पहिचान गर्ने काम नै पर्याप्त हुन सकेको छैन । पत्ता लागेका अवस्थामा पनि परीक्षण त्यही रूपमा गरिएको छैन । कतिले आफैं शंका लागेर मेरो पनि जाँचिदेऊ भनेका छन्, तर सरकार विभिन्न बहानामा पन्छिरहेको छ । मुलुकभर १७ ठाउँबाट पीसीआर जाँच भइरहेको भनेर के गर्नु, कुनै स्थानमा परीक्षण किट सहज उपलब्ध छैन भने कहीँ भाइरल ट्रान्सपोर्ट मिडियम (भीटीएम) । विज्ञहरू भन्दै छन् यति परीक्षणकै आधारमा हामी मुलुकमा संक्रमणको वास्तविक स्थिति थाहा पाउनै सक्दैनौं । कम्तीमा संक्रमण धेरै रहेको क्षेत्र र समुदायमा हरेक परिवारबाट एक जनाको पीसीआर परीक्षण गर्नैपर्छ । बाहिरबाट आएका सबै व्यक्ति, परिवार तथा सम्पर्कमा आएकाहरूको हकमा पनि यही विधि अपनाउनुपर्छ । अनि मात्रै संक्रमणले कुन बाटो समाएको छ भन्ने थाहा पाइन्छ । र, लकडाउनको ढाँचा पनि त्यहीअनुसार तय गर्न सकिन्छ । प्रतिकार्य योजना त्यसैअनुसार बनाउन सकिन्छ । लक्षण नै नदेखिएकाहरूमा समेत संक्रमण पाइएकाले कहीँ पनि ढुक्क भएर बस्न सकिने स्थिति छैन । प्रकोप नै नहुनु र नजाँचिएकाले थाहा नहुनु दुई फरक अवस्था हुन् । लकडाउनमा मानिसहरू घरभित्रै बस्दा स्वाभाविक रूपले कसैमा संक्रमण रहेको भए, धेरैमा फैलन पाएन होला । तर सरकारले यस अवधिको उचित सदुपयोग गर्दै बढीभन्दा बढीको परीक्षण गर्न चुकेको सत्य हो । लकडाउनलाई प्रकोपविरुद्ध प्रतिकार्य गर्ने अवधिका रूपमा नलिई सरकारले सम्पूर्ण अस्त्रका रूपमा अपनाएकाले नै भोलिको अवस्था अज्ञात भएको हो । पर्याप्त परीक्षण अभावमा संक्रमणको विस्तार र गति आकलन गर्न सम्भव नभएकाले मुलुकले लिनुपर्ने दिशाबारे अन्योल कायम भएको हो । डेढ महिना मुलुकलाई बन्धक बनाइए पनि न अस्पतालमा पूर्वाधार थपिएको छ न चिकित्सा सामग्रीकै जोहो गरिएको छ । अब पनि परीक्षणको मात्रा नबढाइए हामीले गम्भीर परिणाम भोग्नुपर्ने हुन सक्छ । यसमा अरू उपाय पर्खनु वा केही नगरी बस्नु भनेको सरकारले नागरिकको जीवनसित सरासर खेलबाड गर्नु हो ।संक्रमितहरू पत्ता लगाउन ढिलाइ हुँदा तिनको सम्पर्क आएका व्यक्तिको पहिचान, परीक्षण, अलग्गै बास र उपचार पनि त्यही रूपमा प्रभावित भइरहेको हुन्छ । र, थप अरूमा संक्रमण फैलिरहेको हुन सक्छ । त्यसैले, कुनै ठाउँमा संक्रमण बढी पाइएमा तत्काल तालिमप्राप्त व्यक्तिहरू त्यहाँ पुगेर प्रतिकार्य थाल्नुपर्छ । सरकारले स्थानीय तहलाई शंकास्पद व्यक्ति पत्ता लगाउन भने पनि उनीहरूसित स्रोतसाधन र जनशक्ति पुग्दो छैन । स्थानीय स्तरमा काम गरिरहेकाहरूसित विशिष्ट तालिम र सीप अभाव हुन सक्छ । यी समस्याको समाधान खोजिनुपर्छ । अर्कोतर्फ, द्रुत परीक्षणमा संक्रमित पाइएको व्यक्ति पीसीआरमा नेगेटिभ देखिए पनि उसलाई पहिल्यै संक्रमण भएर निको भइसकेको हुन सक्छ । त्यस्ता व्यक्तिको सम्पर्कमा आएकाहरूको पनि उसैगरी पहिचान र परीक्षण गर्नुपर्ने विज्ञहरूको मत छ । सरकारले यसतर्फ विचार पुर्याएको देखिँदैन । आज गरिएको सानो भूल, बेवास्ता र हेलचेक्र्याइँ भोलि सम्पूर्ण मुलुकका लागि महँगो सावित हुन सक्छ । एक जना संक्रमित व्यक्ति मात्रै छुटे पनि उसबाटै भयावह स्थिति निम्तिन सक्नेतर्फ सबै सावधान हुनुपर्छ । तसर्थ, सम्बन्धित सबै निकायले आफ्नो सम्पूर्ण क्षमता प्रयोग गरी शंका लागेका व्यक्ति पहिचान र परीक्षणको मात्रा बढाउनैपर्छ । यसका लागि सरकारले विज्ञहरूको सल्लाह, सुझाव र सहभागितामा आवश्यक कार्ययोजना बनाई लागू गर्नुपर्छ । यस्तो बेला सरकारका विभिन्न समन्वय समिति र कागज होइन, काम बोल्नुपर्छ । सरकारको भनाइमा होइन, परीक्षणको संख्यामा परिणाम देखिनुपर्छ । अनि मात्रै मुलुकले उचित रणनीति लिन सक्छ र ढुक्क हुने अवस्था आउँछ । दसौं अर्ब राजस्व गुमाएर, दसौं लाखको जीविका प्रभावित तुल्याएर मुलुकमा लगाइएको लकडाउनलाई व्यर्थमा परिणत गर्ने भूल सरकारले गर्नु हुँदैन । मुलुकै बन्द गरी चौतर्फी चुकाएको मूल्य स्वास्थ्य सफलतामा प्राप्त हुनैपर्छ । त्यसका लागि सरकारले पीसीआर परीक्षणको गति बढाउनैपर्छ ।"
"लकडाउन हैन, टेस्ट बढाऊ","लकडाउन खुकुलो पार्ने तयारी र यथास्थितिमा खुकुलो पार्दा जोखिम समाचारले एकै विषयमा फरकफरक तर्क गरेको छ । हामीले कोरोना भाइरसलाई फैलन नदिन लकडाउनको उपाय अपनाएको ४० दिन कटिसक्यो । अहिलेसम्म लकडाउन कति लामो जाने भन्नेमा हामी पर्ख र हेरको रणनीतिमा थियौं । अब पनि यही रणनीतिलाई निरन्तरता दिँदा अन्योलका काला बादलहरू मडारिनेछन् । यति लामो लकडाउनमा राज्यले आक्रामक ढंगले गर्नुपर्ने काम गरेन । थप स्रोत व्यवस्थापन गर्ने, परीक्षणको मात्रा बढाउने र स्वास्थ्यकर्मी अनि अस्पतालको क्षमता वृद्धिमा सरकारले ध्यान पुर्याएन । लकडाउन घोषणामा हामीजस्तो स्रोतसाधन र अवस्थामा थियौं त्यसमा उल्लेखनीय प्रगति केही भएन । हुनेखानेहरूका लागि लकडाउन रमाइलो गर्दै मिठामिठा परिकार बनाउँदै खाने लामो छुट्टीजस्तो भएको छ । अनि काम नपाएर सामाजिक सञ्जालमा मिठा परिकार सेयर गरिरहेका छन् । यस्तो प्रवृत्तिले यो समयलाई गिज्याइरहेजस्तो लाग्ने । घरबहाल उठाउने र बैंक ब्यालेन्स टन्न भएको हुनेखानेहरू लकडाउनमा इन्टरनेट चलाउने, फिल्म हेर्नेजस्ता काममा व्यस्त हुन्छन् । दैनिक मजदुरी गरेर पेट पाल्ने र सानोतिनो व्यापार व्यवसाय गर्नेहरूका लागि लकडाउन कहालीलाग्दो छ । र, उनीहरू कहिले काममा फर्किने भन्नेमा चिन्ता र हतारमा छन् । स्थानीय तहहरूले खाद्यान्न वितरण गरिरहेका भए पनि ती सहयोग दयाभावले भन्दा पनि आफ्नो प्रचार गर्नका लागि होजस्तो लाग्न थालेको छ । चार कर्नरबाट चारवटै फोटो खिच्यो अनि सामाजिक सञ्जालमा राख्यो, देखायो । टाठाबाठाहरूले जहाँबाट पनि खाद्यान्न सहयोग लिइरहेका छन् । अशक्त, असहाय, अपांगता र वृद्धवृद्धाको अवस्था अझ मार्मिक छ, यसतर्फ स्थानीय निकायले ध्यान पुर्याउन सकेको छैन । त्यसैले अब सम्पूर्ण नागरिकको अवस्था हेरी आर्थिक गतिविधि अगाडि बढाउन पनि लकडाउन छिट्टै सहज बनाउनुपर्छ । श्यामसुन्दर कुइँकेल, हाँडीगाउँ, काठमाडौं िििसरकारले पछिल्लो समय थपेको १० दिने लकडाउन सकिँदै छ । नेपालगन्ज उपमहागनगरपालिका८ मा एकैचोटि ७ संक्रमित भेटिएसँगै फेरि लकडाउन थपिनेमा धेरै मानिस ढुक्क छन् । यसबीच सरकारको नेतृत्व गर्नेलाई कोरोनाको भन्दा बढी कुर्सीको डर प्रस्ट देखियो । कोरोना नफैलियोस् भनेर लकडाउन गरे पनि भित्रभित्र सरकारले यसको छुट्टै फाइदा लिइरहेको छ । सरकारले जे गरे पनि जस्तो निर्णय गरे पनि प्रतिपक्षले होस् या सर्वसाधारण नै किन नहुन् सडकमा आएर टाएर बाल्न पाएका छैनन् । सरकारको भ्रष्टाचार, कामकारबाही र सरकारी अध्यादेशहरूको विरोध सामाजिक सञ्जालमा मात्र भइरहेको छ । सरकारी नियत अझै लकडाउन लम्ब्याउने नै देखिन्छ । संयोग पनि त्यस्तै भइरहेको छ जब लकडाउनको समय सकिन लाग्छ तब संक्रमित देखिँदै जान्छन् । विज्ञहरूको अवैज्ञानिक तर्क र सल्लाह नै एकआपसमा बाझिएपछि लकडाउन लम्ब्याउनु सरकारको अन्तिम विकल्प बन्छ र २४ गते राति यही निर्णय हुनेवाला छ । सैद्धान्तिक हिसाबले कोही भोकै छैनन् । सबैले सरकारी राहत पाएका छन्, कसैले दुःख पाएका छैनन् । सरकारलाई सहयोग गर्न सबै खुसी भएर घर बसेका छन् । तर व्यवहारमा ऋण गरेर सुरु गरेको ब्यवसाय लकडाउनले बन्द भई परिवार पाल्न नसक्ने स्थिति भएपछि राजधानीमै एक युवाले आत्महत्या गरेको उदाहरण हामीसामु छ । कोरोनाको डरले यसरी लकडाउन मात्र लम्ब्याउने हो भने भोलि विद्रोह नहोला भन्न सकिन्न । लकडाउनको ४२ दिन बितिसक्दा जम्मा ८२ संक्रमित भेटिनु हाम्रा लागि सुखद हो । र, यसैको आधारमा हाम्रा लागि यो महामारी हैन भन्न सकिन्छ । दैनिक २०० देखि ६०० सम्म नयाँ केस देखिइरहेका विकसित देशहरूले समेत पूर्वसुरक्षा सतर्कता अपनाउन कडा नियम जारी गर्दै लकडाउन खुकुलो बनाउँदै लगेका छन् । हाम्रोमा भने लकडाउन खुकुलो भनेको के हो भन्नेमा सरकारी अधिकारीहरू नै कन्फ्युज छन् । लकडाउन खुकुलो भनेको कोरोना जोखिम सकिएको हैन बरु अत्यावश्यक काममा सरकारले तोकेको निश्चित क्षेत्रभित्र उसले जारी गरेको स्वास्थ्य सतर्कता अपनाई बिनाकसैको रोकतोक घरबाट निस्किनु हो । हाम्रोजस्तो कम आयस्रोत भएको देशले पनि क्षेत्र निर्धारण गरेर कम जोखिमका स्थानहरू, मुख्य गरेर राजधानीलगायतका अन्य पहाडका ठूला सहरहरूमा वैशाख २५ पछि लकडाउनलाई खुकुलो पार्दै अर्थतन्त्र चलायमान बनाउन सक्छ ।भारतीय सीमा पूर्ण रूपमा सिल गर्ने तर परिस्थिति हेरेर आफ्नै वा सरकारी खर्चमा २१ दिन क्वारेन्टिनमा बसेर घर आउन चाहनेलाई आउन दिनुपर्छ । सपिङमल, सिनेमाहल, पार्टी प्यालेस, विवाह तथा भोज, सार्वजनिक यातयात, निजी तथा सरकारी स्कुल र कलेजहरू बन्द गरिराख्नुपर्छ । जोरबिजोर प्रणालीको व्यवस्था गरेर निजी सवारीसाधनहरू चल्न दिँदा हुन्छ । निजी तथा सरकारी कार्यालय दैनिक ११ देखि ४ बजेसम्म र हप्ताको ५ दिन मात्र सुचारु गरौं । कृषि, निर्माण तथा कलकारखानाको काम चलिरहनुपर्छ । दैनिक ज्वरो मापन, मास्क र सामाजिक दूरी सबैले कायम गर्नु आवश्यक छ । तोया चौलागाई, टोखा, काठमाडौं"
स्यानिटाइजर स्प्रेले स्वास्थ्यमा गम्भीर असर,"सामाजिक सञ्जाल र सञ्चारमाध्यममा स्यानिटाइजर टनेल भनेर केमिकलको सिलिन्डर भिरेर बाटो हिँड्नेलाई स्प्रे गरिरहेको फोटो देखियो । फोटोमा बालक आँखा मिच्दै हिँडिरहेको थियो । जुम गरेर हेरेपछि सोडियम हाइपोक्लोराइट रसायन छरेका रहेछन् भन्ने पत्ता लगाएँ । सोडियम हाइपोक्लोराइट लुगा धुन प्रयोग हुने ब्लिचको प्रमुख रसायन हो । १२ प्रतिशत कन्सन्ट्रेसनमा सोडियम हाइपोक्लोराइट सोलुसन कोरोना भाइरसबाट ठूला बसपार्क, हल, अस्पतालका वार्डहरूजस्ता सार्वजनिक ठाउँलाई डिसइन्फेक्ट गर्न प्रयोग गरिन्छ । ठूलो स्पेसलाई भाइरसमुक्त बनाउन सोडियम हाइपोक्लोराइट असरदार डिसइन्फेक्टेन्ट भने होइन । मानव शरीरमा यसरी केमिकल स्प्रे गरेर भाइरस मर्दैन । अझ यसले स्वास्थ्यमा गम्भीर असर पार्छ । सोडियम हाइपोक्लोराइटजस्तो रसायनले मानव शरीरको विभिन्न अंगमा कोरोसिभ इफेक्ट भन्ने प्रतिक्रिया पैदा गर्छ जसका कारण आँखाको ज्योतिदेखि मान्छेको ज्यानसमेत जान सक्छ । आखामा ब्लिच स्प्रे गरिदिँदा आँखाको बाहिरी झिल्ली (कन्जन्क्टाइभा) देखि नानी (कर्निया) लाई असर गर्छ । सोडियम हाइपोक्लोराइटले कर्नियामा घाउ बन्न सक्छ जसलाई चिकित्सकीय भाषामा कर्नियल अल्सर भनिन्छ । यस्ता अल्सरहरूले कालान्तरमा दृष्टि कमजोर बनाउनुको साथै अन्धोपनसम्म पैदा गर्न सक्छ । शरीरका अन्य अंग र प्रणालीमा पनि गम्भीर असर गर्छ, जस्तै श्वासप्रश्वास प्रणालीमा एकप्रकारको जटिल न्युमोनिया (केमिकल न्युमोनाइटिस) पैदा गर्छ । यस्ता न्युमोनाइटिसहरूले स्वास्थ्य जोखिम पैदा गर्छन् र केमिकल न्युमोनाइटिसको मृत्युदर अन्य न्युमोनियाको तुलनामा उच्च देखिएको छ । यीबाहेक छालामा केमिकल बर्न हुने र शरीरमा हावा जाने नली बन्द हुने अवस्था (ल्यारिङोस्पाज्म्) देखि लामो समयसम्म प्रयोग गर्दा खाना नलीको क्यान्सरसमेत गराउन सक्छ । कोरोना इन्फेक्सन कन्ट्रोल गर्न बिलकुल फाइदा नहुने साथै मानव स्वास्थ्यमा गम्भीर असर पैदा गर्न सक्ने यस्ता डिसइन्फेक्टेन्ट टनेलहरू निरर्थक छन् र स्वास्थ्यको दृष्टिले अति हानिकारक छन् ।पुनः आँखा मिच्दै हिँडेका बालकको फोटोमा फकां, त्यो स्प्रे केका लागि ? माथि भनिएका मध्ये स्वास्थ्यमा कुनै गम्भीर असर भए को जिम्मेवार ? बालबालिकाको स्वास्थ्यसँग यस्तो खेलबाड गम्भीर अमानवीय अपराध हो कि होइन ? यी स्यानिटाइजर टनेल कहाँबाट सञ्चालित छन् ? सचेत होऔं, टोलछिमेकमा यस्ता टनेललाई निरुत्साहित गरौं अनि तत्काल नियन्त्रण पनि गरौं । युवराज सेढाई, अमेरिका"
सुन्तले खेलाडीका दाउपेच,"कूटनीतिक पारिस्थितिकी२००२ को मेमा प्रधानमन्त्री शेरबहादुर देउवाले प्रतिनिधिसभा भंग गरेर घस्रिने सत्तापलट (क्रिपिङ कू) प्रक्रियाको सुरुआत गरेका थिए । त्यसपछि एकाएक नयाँ दिल्लीमा नेपालबारे गरिने सभासम्मेलनमा बेपत्ता वृद्धि भएको थियो । दरबारिया वृत्तबाहिरका व्यक्तिहरूलाई अन्तर्राष्ट्रिय अन्तरक्रियामा निम्त्याउन थालिएको त्यसपछि मात्रै हो । सैनिक प्रमुखताको देउवा सरकारप्रति भारतीयहरूको दृष्टिकोण बुझ्न चाहे पनि सामाजिक क्रमाचार (सोसल प्रोटोकल) अनुसरण गर्न रुचाउने नेपाली कांग्रेसका तत्कालीन अध्यक्ष गिरिजाप्रसाद कोइराला अन्तरक्रियाबाट फर्केका व्यक्तिहरूलाई आफैं भेट्न जान हच्किन्थे । आफ्नो स्वार्थका लागि अरूलाई बोलाउन पठाउनु हैकमवादी प्रचलन हो । समाजवादी पृष्ठभूमिले गर्दा उनी त्यसो पनि गर्न सक्दैनथे । सम्पर्कको माध्यम अनि टेलिफोन हुन्थ्यो । उनको एक मात्र जिज्ञासा हुने गर्थ्यो, कसले के भन्यो, त्यतातिर नजानोस् । माहोल कस्तो थियो, त्यो सुनाउनुस् । राजनीति होस् वा कूटनीति, बन्द कोठाभित्रको लेनदेनलाई सार्वजनिक वृत्तले निर्माण गरिरहेको माहोल ले निरन्तर प्रभावित गरिरहेको हुन्छ । उनका आलोचकहरूले मन नपराए पनि अन्तर्राष्ट्रिय विचारदृष्टि अहिलेसम्म सर्वेसर्वा शर्मा ओलीप्रति सहिष्णु नै छ । उनलाई मझधारमा छाडेर सत्ताधारी दलको कमान पत्रपर्ण अध्यक्ष पुष्पकमल दाहालको हातमा सुम्पिन भारतका हिन्दुत्ववादीहरू तयार छैनन् । नयाँ दिल्लीले पत्रपर्ण अध्यक्ष दाहाललाई विश्वसनीय राजनीतिक पात्र मान्दैन । परस्पर विरोधी निष्कर्षजस्तो लागे पनि युरोपेलीहरूका नजरमा प्रकल्पित प्रधानमन्त्री माधवकुमार नेपालको तुलनामा सर्वेसर्वा शर्मा ओलीको धर्मनिरपेक्ष छवी बढी विश्वसनीय ठहरिएको छ । पश्चिमाहरूले सर्वेसर्वा शर्मा ओलीलाई हिन्दुत्व राजनीतिको विषाणुविरुद्ध नेपालको प्रभावकारी प्रतिरोधक शक्ति ठम्याएको जस्तो छ ।उदीयमान महाशक्ति चीनले सी विचारधारा को पहिलो वैदेशिक प्रयोग नेपालबाट सुरु गरेको हो । औपचारिक थालनी नेकपा दोहोरो र चिनियाँ कम्युनिस्ट पार्टीबीच सन् २०१९ मा भाइचारा सम्बन्ध स्थापित गरिएपछि भए पनि अन्तरंग सम्बन्धको तयारी कम्तीमा सन् २०१५ को गोरखा भुइँचालोदेखि नै सुरु भइसकेको थियो । चिनियाँ कम्युनिस्ट पार्टीले प्रदान गर्ने विचारधारात्मक प्रशिक्षण अरू जे भए पनि प्रजातान्त्रिक पक्कै हुँदैन । नेकपा दोहोरोले सी विचारधारा स्वीकार मात्र नभएर अंगीकार गरिसकेको छ । त्यसैले नेपालको सत्तामा नेकपा दोहोरोको पकड खुकुलो हुन नदिन चिनियाँ संस्थापन प्रतिबद्ध छ । नेपालका राष्ट्रपति एवं चिनियाँ राष्ट्रपतिबीचको टेलिफोन संवाद वा चीनकी राजदूत होउ यान्छीका राजनीतिक भेटवार्ताहरूको शृंखलालाई सी विचारधारा को स्वाभाविक विस्तारका रूपमा स्वीकार गर्नुको विकल्प छैन । नेपालभारत सम्बन्धको विस्तारित प्रकृतिले गर्दा नयाँ दिल्लीसँगको व्यवहारमा नेपाली राजनीतिकर्मीले घुर्की लगाउन पाउँछन् । काठमाडौंमा जत्तिसुकै कठिन अवस्था उत्पन्न भए पनि अन्य विदेशीजसरी भारतीयहरू झिटीगुन्टा बोकेर वायुसेनाको हवाइजहाजमा भाग्न सक्दैनन् । तिनले जतिसुकै गाली खाए पनि पशुपतिनाथ की जय भन्न छाड्दैनन् । चिनियाँहरूसँग त्यस्तो कुनै बाध्यता छैन । त्यसैले चिनियाँहरूका अगाडि गरिएका वाचाहरूबाट फर्किने विकल्प पत्रपर्ण अध्यक्ष दाहाल वा प्रकल्पित प्रधानमन्त्री नेपालसँग छैन । राजा ज्ञानेन्द्रले आमाको डँटाइ एवं मामाको फकाइबीच फरक छुट्याउँदासम्म नेपालको राजसिंहासन उनको नियन्त्रणबाहिर गइसकेको थियो । सर्वेसर्वा शर्मा ओलीलाई लाइनमा राख्न चिनियाँ राष्ट्रपति स्वयंले आफ्ना समकक्षीलाई फोन गर्नुपर्ने अवस्था आउनु नेकपा दोहोरोका प्रतीक्षारत राजनीतिकर्मीहरूका लागि उत्साहजनक अवस्था होइन ।द्वन्द्वकालीन मुद्दाका विषयमा संयुक्त राष्ट्र संघको मानवाधिकार उच्चायुक्तको कार्यालय वा अन्तर्राष्ट्रिय प्रेसले कुरा उठाउँदा पूर्वप्रधानमन्त्रीहरू देउवा, दाहाल वा बाबुराम भट्टराईसँग सर्वेसर्वा शर्मा ओलीको सौदेबाजी सामर्थ्य (बार्गिनिङ पावर) बढ्ने मात्रै हो । सशस्त्र द्वन्द्वमा भएका मानवाधिकारको गम्भीर उल्लंघनमा क्षमादान दिन नमिल्ने अडान वा व्याख्याले गणतन्त्रको संघर्षमा फगत रमितेको भूमिकामा रहेका सर्वेसर्वा शर्मा ओलीलाई त्यस ऐतिहासिक परिघटनाका प्रमुख पात्रहरूसँग मोलमोलाइ गर्न सहज तुल्याइदिन सक्छ । दुइटै स्थलीय छिमेकी एवं अर्को आकाशे पडोसीसँगै अन्तर्राष्ट्रिय संघसंस्था पनि दाहिने हुनुलाई सत्तासीनका लागि अत्यन्त अनुकूल परिस्थिति मान्नुपर्छ ।आन्तरिक स्थितिबाहिर जेजस्ता चर्चा भए पनि नेकपा दोहोरोभित्र सर्वेसर्वा शर्मा ओलीको एकल वर्चस्वलाई चुनौती दिन सक्ने पात्र तत्काल कोही देखिँदैन । हारेको मनस्थितिमा रहेका सम्भाव्य प्रतिस्पर्धीहरूले सिंहासन आरूढ विजेतालाई हाँक दिन सक्दैनन् । पत्रपर्ण अध्यक्ष दाहालसँग गुमाउने कुरा भनेको त्यही एउटा ठूलो संघर्ष गरेर पाएको रातो टेबलपोस हो । पुरानो एमालेले उनलाई आफ्नो कार्यकारी अध्यक्षका रूपमा सहजै स्वीकार गर्नेछैनन् भन्ने कुरा दाहाल स्वयंले पनि आत्मसात् गरिसकेका छन् । पूर्वप्रधानमन्त्री झलनाथ खनालमा एकपटक राष्ट्रपति पनि बन्ने तृष्णा बाँकी छ, तर त्यस उद्देश्यका लागि लागिपर्ने राजनीतिक ऊर्जा अब उनीसँग छैन । त्यसैले शक्ति संघर्षमा उनको भूमिका च्याँखे थाप्नुजस्तो मात्रै हो । पार्टीको वरीयतामा तेस्रो स्थानमा पुर्याइएका प्रकल्पित प्रधानमन्त्री नेपाल व्यावहारिक राजनीति गर्न तत्पर त हुन्छन्, तर उनमा मूल्यविहीन राजनीतिक (रिआल्पोलिटिक) अभ्यास गर्ने निष्ठुरताको अभाव छ । वामदेव गौतमको हालत केही पाइहाले थाप्ने नभएर गुमाउने केही नभएको सर्कसहरूमा देखाइने मौत का कुआँ खेलका मोटरसाइकल चालकको जस्तो छ । दर्शक दङदास हुनु आफैंमा पर्याप्त पारितोषिक हो ।संसदीय अभ्यास जीवन्त भयो भने प्रतिपक्षको पनि राजनीतिक भूमिका हुन्छ । दलीय अनुशासनको कोर्राले हिर्काएर संविधान अंगीकार गर्न बाध्य बनाइने परम्परामा प्रजातान्त्रिक मूल्य एवं मान्यता संख्यात्मक दम्भका अगाडि टिक्न सक्दैन । नेकपा दोहोरोको बहुसंख्यक वर्चस्ववादलाई सवालको घेरामा राख्ने नैतिक अधिकार नेपाली कांग्रेससँग बाँकी छैन । जातीय राजनीतिको आकर्षणले गर्दा उसै पनि नेपाली कांग्रेस पंक्तिभित्र सर्वेसर्वा शर्मा ओलीका प्रशंसकहरूको जमात ठूलो छ । मधेस आधारक्षेत्र भएका राष्ट्रिय दलहरूको एकीकरणपश्चात् प्रतिपक्षीय विचार पद्धतिको सम्भावना देखिए पनि आस्थाभन्दा अवसरको खोजमा राजनीति गरेका पात्रहरूबाट धेरै आशा राख्न सकिँदैन । सर्वेसर्वा शर्मा ओलीले उपेन्द्र यादव, राजेन्द्र महतो, राजेन्द्र श्रेष्ठ वा अशोक राईलाई गम्भीरतापूर्वक लिने अवस्था अद्यापि भइसकेको छैन ।आन्तरिक परिस्थिति निर्माणमा सार्वजनिक वृत्तको योगदान उल्लेख्य रहने गर्छ । पत्रपर्ण अध्यक्ष दाहाल हावी भए जनजाति राजनीतिकर्मीहरूको भूमिका विस्तारित हुने एवं प्रकल्पित प्रधानमन्त्री नेपाल सत्तासीन भए मधेसी पेसाधर्मीहरूको उपस्थिति बढ्ने डरले जातिवादी वर्चस्वका पक्षधरहरू अतालिएका थिए । स्थिरताका नाममा दस प्रसिद्ध (सेलेब्रिटिज) द्वारा सर्वेसर्वा शर्मा ओलीका पक्षमा जारी सार्वजनिक वक्तव्यलाई नेपालको वर्चस्वशाली समुदायको जातीय पक्षधरताका रूपमा अर्थ्याउनु उपयुक्त हुनेछ । जनै फालेर गोमांस खान सुरु गरे पनि जातीय हितका मामिलामा बाहुनवादीहरूका बीच अभूतपूर्व एकता कायम रहन्छ । भैंसी पूजा गरे पनि दाहालको जातीय ऐक्यबद्धतालाई वर्चस्वशाली समुदायले विश्वसनीय मानेको छैन । पुर्ख्यौली पेसा पुरोहित एवं थर नेपाल भए पनि घरानियाँ सम्भ्रान्तका नजरमा माधव अद्यापि माथि उक्लिन सकेका छैनन् । स्थायी सत्ताका अन्य अवयवमा सर्वेसर्वा शर्मा ओलीको प्रभाव सन् २०१५ देखि नै यथावत् छ । उनि शिष्टाचार भेटका लागि राति पनि प्रधानन्यायाधीशलाई प्रधानमन्त्री निवासमा बोलाउन सक्छन् । जुनसुकै मन्त्रालयमा नियमित माध्यम (प्रोपर च्यानल) मिचेर आफ्नो आशयअनुसार काम गर्ने हाकिम खटाउन सक्छन् । मुख्य कुरा के हो भने, सर्वेसर्वा शर्मा ओलीको सत्तारोहण गणतान्त्रिक आन्दोलनको बलमा नभएर सन् २०१३ को अदालती सत्तापलटबाट भएको हो । प्रतिगमन सच्याउन आन्दोलन चाहिन्छ । बिन्तीपत्रको राजनीतिका कारण नयाँ कलेवरमा पुरानो शासकीय प्रवृत्तिले निरन्तरता पाउने मात्र हो । सर्वेसर्वा शर्मा ओलीका बौद्धिक क्षमायाचकहरू त्यस अर्थमा सही छन् अहिलेको अवस्थामा सर्वेसर्वा शर्मा ओलीको विकल्प उनको प्रतिच्छाया मात्र हुन सक्छ । आन्दोलन उठाउने आँट नजुटाएसम्म बन्दाबन्दीका बीच राजनीतिक खेल हेरेर रमाउनुको विकल्प छैन ।"
कोरोनाकालमा यार्चाकुम्भु संकलन,"यार्चाकुम्भु हिमाली बासिन्दाको आयको मुख्य स्रोतका रूपमा स्थापित भैसकेको छ । पछिल्ला केही वर्षमा यार्चाकुम्भुको मूल्य अनपेक्षित रूपमा बढिरहेको छ । मूल्यवृद्धिसँगै यसैमा निर्भर हुनेहरू पनि बढिरहेका छन् । हरेक वर्ष जेठको पहिलो हप्ताभित्र विभिन्न जिल्लाका संकलनकर्ता यार्चाकुम्भु पाइने पाटनहरूमा पुगिसक्छन् । मध्यवर्ती क्षेत्रमा राष्ट्रिय निकुञ्जबाट संकलन पुर्जी लिनुपर्छ । अन्यत्र स्थानीय गाउँपालिकाले संकलन पुर्जी दिन्छ । यार्चाकुम्भु संकलन गर्न जानेहरूले रासन, न्यानो कपडा, दाउरा लगायतका सामग्रीको जोहो गर्ने बेला यही हो । डोल्पा, मनाङ, रुकुम, दार्चुलाका पाटनहरूमा देशभरबाट मान्छे पुग्छन् । डोल्पामा पाइने यार्चाकुम्भु अरू जिल्लाको तुलनामा महँगोमा किनबेच हुन्छ । २०६४ सालतिर ४० रुपैयाँ प्रतिगोटा पाइने यार्चाकुम्भु गत वर्ष १ हजार ५ सय प्रतिगोटा बिक्री भएको थियो ।डोल्पाका विद्यालयहरू यार्चाकुम्भु संकलनको समयमा बन्द हुन्छन् । लगभग १ महिना शिक्षकहरू पनि विद्यार्थीसँगै यार्चाकुम्भु संकलन गर्न जाने हुनाले अधिकांश विद्यालयको शौक्षिक गुणस्तर कमजोर छ । यो समयमा खेतीपाती र अन्य काम पनि ठप्प हुन्छन् । पठनपाठन र अन्य काम छोडेर यार्चाकुम्भु संकलनका लागि समय छुट्याउनुले पनि हिमाली जीविकोपार्जनमा यसको महत्त्व देखाउँछ । हिमाली बासिन्दाले यसरी २ देखि ३ महिना खटेर गरेको कमाइले वर्षभरि खर्च पुर्याउँछन् । घरखर्च, विद्यालय शुल्क, औषधि उपचारदेखि ऋण तिर्नसम्म यार्चाकुम्भुको भर पर्नुपर्छ । व्यवसाय बढाउन पनि यसैले मद्दत गर्छ । त्यसैले ज्यान जोखिममा पारेर स्थानीय बासिन्दा यार्चाकुम्भु संकलनमा हिँड्ने गर्छन् । यार्चाकुम्भुका कारण डोल्पामा प्रायः खेतीपाती गर्न छाडिसकियो । यार्चाकुम्भुको तुलनामा खेतीपातीको आम्दानी निकै कम हुन्छ । दुःख भने खेतीपातीमा बढी छ । यार्चाकुम्भुको कमाइकै डोल्पा सदरमुकाम वरिपरि वा अन्न फल्ने खेतमा अहिले घरहरू ठडिन थालेका छन् । यस्तोमा स्थानीय तहले कोरोना महामारीको यो बेला यार्चाकुम्भु संकलन गर्न बन्देज लगाए धेरै घरको चुलोमा आगो बाल्दैन । त्यसैले हिमाली जनतालाई यार्चाकुम्भु संकलन गर्न नपाइने हो कि भन्ने चिन्ताले सताउन थालेको छ । ४३ दिनदेखि देश ठप्प छ । कोरोना संक्रमितको संख्या पनि बढेर ८२ पुगिसक्यो । यहाँसम्म आइपुग्दा मानसिक र आर्थिक रूपमा हामी निकै प्रभावित भैसकेका छौं । कोरोना भाइरस फैलिन नदिन एकआपसमा १ मिटरको दूरी कायम गर्नुपर्छ भनिँदै आएको छ । सिंगो विश्व सामाजिक दूरी बढाएर कोरोना कहर कम गर्न लागिपरेको बेला हिमाली जनताले यार्चाकुम्भु संकलन गर्न पाउँछन् कि पाउँदैनन् भन्ने दुविधा बढेको छ । यार्चाकुम्भु टिप्न अनुमति दिनु उचित हुन्छ कि हुन्न भन्ने प्रश्नमा छलफल जरुरी छ । यार्चाकुम्भु संकलन गर्न जाँदा कोरोना भाइरस सर्ने जोखिम बढी हुन्छ भन्ने जानकारी सबैमा छ । यदि अहिले यार्चाकुम्भु संकलनका लागि अनुमति दिने हो भने कोरोना भाइरसले हिमाली जिल्लामा पनि भयावह रूप लिने सम्भावना छ । डोल्पामा यार्चाकुम्भु संकलनका लागि रुकुम, जाजरकोट, जुम्ला, मुगु, कालीकोट र राजधानीबाट समेत मान्छेहरू आउने गर्छन् । ३ महिनाको संकलन अवधिमा लगभग १ लाख मानिसको भीड हिमाली पाटनमा हुन सक्छ । अहिले यार्चाकुम्भु संकलन गर्न दिने हो भने लकडाउनको बाबजुद छिमेकी जिल्लाहरूबाट संकलनकर्ता आउने पक्का छ । राज्यले यार्चाकुम्भु संकलनका लागि अनुमति नदिए पनि लुकेर वा छलेर संकलन गरिन्छ नै । गत वर्ष संकलन समयभन्दा अघि नै यार्चाकुम्भु पाइने पाटनहरूमा मानिसको भीड लागिसकेको थियो । यो वर्ष पनि यस्तै भीड लाग्ने पक्का छ । त्यसैले कोरोना संक्रमणको त्रास रोक्न स्थानीय सरकारको रोहवरमा सुरक्षाकर्मी परिचालन गरेर यार्चाकुम्भु संकलन रोक्न सकिन्छ । यदि संकलन रोक्न सकिएन भने यार्चाकुम्भु पाइने पाटनहरूमा एक व्यक्ति मात्रै कोरोना संक्रमण भए एकैपटक धेरै संकलनकर्तामा फैलन्छ । यार्चाकुम्भु पाइने विकट हिमाली जिल्लाहरूमा सुरक्षाकर्मीको अभाव छ । यार्चाकुम्भु संकलन रोकियो भने पनि यार्चाकुम्भु पाउने पाटन वरपर बस्नेहरूले सजिलै संकलन गर्नेछन् । यस्तोमा पाटन टाढाका निमुखा जनता बन्द गर्ने निर्णयको मारमा पर्नेछन् र वर्षभर अभावमा बाँच्न बाध्य हुनेछन् । भोकको कहर कम गर्न सरकारले छिटो ध्यान दिन जरुरी छ । बेलैमा तीनै तहका सरकारले ठोस निर्णय गर्नुपर्छ । संकलन गर्ने नदिने निर्णय गर्दा तत्कालका लागि आफ्नो रोजीरोटी खोसिएजस्तो लागे पनि यदि सरकारी निकायहरूले सकारात्मक सोच्न र योजना बनाउने हो भने यार्चाकुम्भुमा निर्भर हिमाली जीविकाको वैकल्पिक स्रोत खोज्न सक्छ । हिमाली जिल्लाहरू प्राकृतिक स्रोत र साधनमा धनी छन् । यस्ता जिल्लाहरूमा यार्चाकुम्भु मात्रैले रोजीरोटी धान्दैन । जीविकोपार्जनको अन्य विकल्पको पनि खोजी गरिनुपर्छ । अन्य दिगो जीविकापार्जनका स्रोतहरू प्रचुर मात्रामा छन् । यो वर्ष यार्चाकुम्भु संकलन रोकेदेखि जनता र स्थानीय निकाय अन्य स्रोत खोज्न बाध्य हुन्छन् । सबै सम्बन्धित निकायले योजना बनाउने हो भने पर्यटन, फलफूल खेती र कृषि दिगो र सुहाउँदो आम्दानीका स्रोतहरू हुन सक्छन् । यार्चाकुम्भु संकलनको सिजनअगावै राज्यले यो विषयमा कठोर निर्णयका साथ प्रस्तुत हुनुपर्छ । त्यसका लागि, पहिले स्थानीय सरकारको सहयोग लिने र आवश्यक सुरक्षाकर्मी तयार पारी यार्चाकुम्भु संकलनलाई पूर्ण रूपमा रोक्नुपर्छ । अनि यार्चाकुम्भु निर्यातका लागि दिइने छुट पुर्जी यो वर्ष दिनु हुन्न । त्यस्तै यार्चाकुम्भु संकलनलाई अवैध घोषणा गरेर कसैले संकालन गरेर बिक्री वितरण गरेको पाए वन ऐनअनुसार कारबाहीको व्यवस्था गरिनुपर्छ । यार्चाकुम्भुको विश्व बजार खस्किँदो छ र हङकङ, चीन, सिंगापुरका व्यापारीले किन्न नसक्ने स्थिति छ भन्ने सन्देश हिमाली गाउँगाउँमा पुर्याउनुपर्छ । यदि बढी माग हुने विश्व बजार अहिले बन्द छ भन्ने जानकारी संकलनकर्तासम्म पुर्याउन सकियो भने ज्यान जोखिममा पारेर यार्चाकुम्भु टिप्न कोही पनि जाँदैनन् । जनतालाई भोकमरीबाट बचाउन र यार्चाकुम्भु संकलनमा रोक लगाउन सकियो भने गिर्दो उच्च हिमाली पर्यावरणले पनि आफ्नो प्राकृतिक रूपमा फर्किने मौका पाउनेछ । बर्सेनि लाखौं मानिसको चपेटामा पर्ने उच्च हिमाली क्षेत्रका पाटनहरूमा फेरि पनि दुर्लभ हिउँचितुवा, नाउर, घोरलहरू चरिचरन गर्नेछन् । त्यहाँका खोलानाला यार्चाकुम्भु टिप्न गएका लाखौं मान्छेले फालेका प्लास्टिक र फोहोरबाट मुक्त हुनेछन् । यसरी तीनै तहका सरकार र स्थानीय समुदाय, व्यापारीसँगको सामूहिक छलफल र सहयोगबाट संकलनकर्तालाई खाद्यान्न अभाव हुन नदिई यो वर्ष यार्चाकुम्भु संकलनको व्यवस्थापन गर्न सकियो भने फैलँदो कोरोना संक्रमणबाट जनता बच्नेछन् । र, क्षय हुँदै गएको उच्च हिमाली पर्यावरणले पनि फेरि आफ्नै रूपमा फर्कने अवसर पाउनेछ । सुरज आइवा स्टेट युनिभर्सिटीमा पोस्ट डक्टरल रिसर्चर हुन् । अखण्ड एमबीबीएस अध्ययनरत छन् ।"
अमेरिकामा मृत्युदर घट्यो,"वासिङ्टन (एजेन्सी) कोरोना भाइरस (कोभिड१९) बाट सबैभन्दा बढी प्रभावित अमेरिकामा पछिल्लो समय मृत्युदर घटेको छ । कोभिड१९ का कारण अमेरिकामा सोमबार १ हजार १५ जनाको मृत्यु भएको छ । यो एक महिनायता एकै दिन ज्यान गुमाउनेको सबैभन्दा कम संख्या हो । अमेरिकामा कोभिड१९ का कारण मंगलबार साँझसम्म ६९ हजारभन्दा बढीले ज्यान गुमाइसकेका छन् । संक्रमितको संख्या ११ लाख ८१ हजार पुगिसकेको छ । संक्रमितको संख्या स्पेनको भन्दा ५ र चीनको भन्दा १४ गुणा बढी हो । संक्रमितमध्ये निकै कम मानिस मात्र निको भएका छन् । जोन हप्किन्स विश्वविद्यालयका अनुसार संक्रमितमध्ये २ लाखभन्दा कम निको भएका छन् । अमेरिकी सरकारको एक दस्ताबेजका अनुसार कोभिड१९ बाट संक्रमित हुने तथा मृत्यु हुनेको संख्या अझै केही सातासम्म बढ्दो क्रममा रहनेछ । न्युयोर्क टाइम्स दैनिकका अनुसार त्यस्तो वृद्धि जुन पहिलो सातासम्म रहनेछ । यो महिनाको अन्त्यसम्म अमेरिकामा दैनिक लाखभन्दा बढी संक्रमित हुने तथा दैनिक ३ हजारले ज्यान गुमाउने उक्त दस्ताबेजमा उल्लेख छ । यसअघि राष्ट्रपति डोनाल्ड ट्रम्पले अमेरिकामा कोभिड१९ का कारण १ लाखभन्दा बढी मानिसको मृत्यु हुने दाबी गरेका थिए । यसैबीच, अमेरिकाले यो वर्षको दोस्रो त्रैमासिकमा ३० खर्ब डलर ऋण सापटी लिने बताएको छ । कोभिड१९ बाट प्रभावितलाई राहतका लागि उक्त सापटी आवश्यक भएको जनाइएको छ । यो अहिलेसम्मकै सबैभन्दा ठूलो सापटी हो । सन् २००८ को आर्थिक मन्दीको बेला अमेरिकाले करिब ६ अर्ब सापटी लिएको थियो ।"
फ्रान्समा डिसेम्बरमै देखिएको थियो संक्रमण,"(पेरिस)  फ्रान्सको एक अस्पतालमा डिसेम्बर अन्त्यमा उपचार गराएका बिरामी कोरोना भाइरस (कोभिड१९) संक्रमित रहेको खुलेको छ । पेरिसको सेन्ट सादेनी क्षेत्रको बोन्डिस्थित जा भेर्दिए अस्पतालका प्रमुख प्राध्यापक डा इभ कोहेनले उपचारपछि निको भएका ती बिरामीमा कोभिड१९ को संक्रमण देखिएको बताए । कोहेनका अनुसार ती बिरामीको त्यतिबेला लिइएको स्वाबको हालै पुनः परीक्षण गरिएको हो । कोहेनका अनुसार ती व्यक्ति गत डिसेम्बर २७ मा बोन्डीको जा भेर्दियर अस्पतालमा भर्ना भएका थिए । पछि उनको सघन उपचार कक्षमा उपचार गरिएको थियो । प्राध्यापक कोहेनका अनुसार दुई साताको उपचारपछि घर फर्केका ती व्यक्तिलाई त्यतिबेला निमोनिया भएको ठानिएको थियो । यो तथ्य सार्वजनिक भएसँगै फ्रान्समा पहिले ठानिएको भन्दा एक महिनाअघि नै संक्रमण भएको देखिएको छ । सरकारी तथ्यांकअनुसार फ्रान्समा गत जनवरी २४ मा ३ जनालाई संक्रमण देखिएको थियो । तीमध्ये २ जना चीनको वुहानबाट फ्रान्स गएका थिए भने अर्का १ जना उनीहरूका परिवारका सदस्य हुन् ।चीनले वुहानस्थित माछा बजारमा निमोनियासँग मिल्दोजुल्दो लक्षण भएका बिरामी भेटिएका डिसेम्बर ३१ मा जनाएको थियो । त्यसलाई कोभिड१९ को पहिलो संक्रमण ठानिँदै आएको छ । कोहेनका अनुसार अस्पतालको हाइजिन प्रमुख प्राध्यापक जा राल्फ जाहारले डिसेम्बर र जनवरीमा केही बिरामीहरूको परीक्षण गरेका थिए । परीक्षण गरिएका १४ जनामध्ये केही निमोनियाका बिरामी थिए । बीबीसीका अनुसार फ्रान्सको स्वास्थ्य मन्त्रालयले घटनाबारे थप अध्ययन भइरहेको जनाएको छ । उनीहरूको परीक्षण गर्दा एक जनामा कोरोना भाइरसका लक्षण देखिएको थियो । ती बिरामी डिसेम्बर २७ देखि २९ को बीचमा अस्पतालमा भर्ना भएका थिए । प्राध्यापक कोहेनले सबै बिरामी उपचापछि घर फर्किसकेका भए पनि त्रुटि भएको आशंकामा पुनः परीक्षण गरेको जनाए । कुनै त्रुटि त भएको छैन भनेर हामीले पुनः परीक्षण गरेका हौं । २१ जनामध्ये एक जनाको रिपोर्ट पोजिटिभ आएको हो, कोहेनले भने । चिकित्सकहरूका अनुसार ती बिरामी डिस्चार्ज भएर घर फर्किसकेकाले फेरि अस्पताल बोलाइएको थियो । उनले आफ्ना बालबालिकामा संक्रमण गराएका थिए । तर सुपरमार्केटको माछा बिक्री स्टलमा काम गर्ने उनकी पत्नीमा भने संक्रमण देखिएको थिएन । सुपरमार्केटमा चिनियाँ मूल माछा पनि आउने भएकाले त्यसबाट संक्रमण फैलिएको चिकित्सकहरूले आशंका गरेका थिए । तर संक्रमित व्यक्तिकी श्रीमतीले काम गर्ने स्थानमा फ्रान्समा उत्पादित माछाहरू मात्र बिक्री गर्ने गरेकी थिइन् । हामीलाई के अचम्म लागेको छ भने, ती संक्रमित बिरामी कतै घुम्न गएका थिएनन् । घरमा बसिरहेको व्यक्तिलाई कसरी कोभिड१९ लाग्यो भनेर हामीलाई आश्चर्य लागेको छ, कोहेनलाई उद्धृत गर्दै फ्रान्स२४ टीभीले जनाएको छ । कोहेनले भने बिरामीको पत्नीसँगै कुनै चिनियाँ मूलका नागरिकले काम गरेको हुन सक्ने र चिनियाँ नागरिकबाट सरेको हुन सक्ने आशंका गरे । तर ठोस प्रमाण नभएको हुँदा लाक्षणिक संकेतकै आधारमा किटान गर्न सकिएन, उनले भनेका छन् । हाल ती संक्रमित पूर्णरूपमा निको भएका र सबै परिवार स्वस्थ रहेका समाचारमा उल्लेख छ ।"
मदन भण्डारीमा सुरु भयो,"उदयपुर (कास) राष्ट्रिय गौरवको आयोजनाअन्तर्गत रहेको मदन भण्डारी लोकमार्ग निर्माणको काम सोमबार सुरु भएको छ । कोरोना भाइरसको संक्रमण फैलिन नदिन लागू गरिएको लकडाउनका कारण निर्माण रोकिएको थियो । सुरक्षाका उपाय अपनाएर निर्माण अघि बढाइएको छ । स्थानीय, प्रदेश र संघीय सरकारबाट प्राप्त रकममा सम्झौता भइसकेका योजनाका काम सुरु गर्ने सरकारी नीतिअनुसार लोकमार्गको उदयपुर खण्डमा काम थालिएको लोकमार्ग आयोजनाको पूर्वी खण्ड कार्यालयले जनाएको छ ।सुनसरी, उदयपुर, सिन्धुली र मकवानपुरको भित्री मधेस क्षेत्रका उत्पयका, दुन र भावरलाई जोड्ने २ सय ५० किमि लोकमार्गलाई दुई खण्डमा विभाजन गरिएको छ । लकडाउनका कारण रोकिएको १ सय ३५ किमि लामो पूर्वीखण्डअन्तर्गत उदयपुर र सिन्धुलीमा सडक निर्माण थालिसकिएको सडक आयोजना पूर्वी खण्डका प्रमुख बेलबहादुर भुजेलले बताए ।बर्खाका कारण निर्माणाधीन संरचना बिग्रन सक्ने सम्भावना छ, प्रमुख भुजेलले भने, त्यसैले क्षति हुन नदिन काम सुरु गरिएको हो । लोकमार्गको उदयपुर खण्डमा ५१ किमिमा पहिलो लेयर कालोपत्र गर्ने काम सकिएको निर्माण कम्पनी जेडआईईसी लामा एन्ड शर्मा जोइन्ट भेन्चरका प्रोजेक्ट म्यानेजर सीताराम दाहालले बताए । त्यसैगरी साढे ३ किमि दोस्रो लेयरको कालोपत्र पनि भइसकेको छ । अब पहिलो लेयर कालोपत्र भएको क्षेत्रमा दोस्रो लेयर कालोपत्र हुन्छ, उनले भने, स्थानीय स्तरका कामदार र उपलब्ध निर्माण सामग्री प्रयोग गरेर रिटेनिङ वाल, स्ट्रक्चर निर्माण र कटिङ फिलिङको काम सुरु गरिएको छ । कालोपत्र गर्न आवश्यक सामग्री पहिले नै तयारी अवस्थामा रहेकाले काम छिट्टै सकिने उनले बताए । आयोजनाअन्तर्गत उदयपुरको चौदण्डीगढी नगरपालिका३ बसाहाको वीरेन्द्र चौकदेखि सिन्धुलीको भिमानसम्म १ सय ३५ किमिलाई पूर्वी खण्ड कायम गरिएको छ । आयोजनाको पूर्वी खण्डमा पनि सडकतर्फ ७५ प्रतिशत र पुलतर्फ ९२ प्रतिशतभन्दा बढी काम सकिएको छ । ०७३ कात्तिकमा सम्झौता भई निर्माण थालिएको लोकमार्ग ०७७ भदौमा सक्ने भनिएको छ । तर लकडाउन भएपछि निर्धारित मितिमा सक्न समस्या हुने आयोजनाले जनाएको छ ।"
चुनौती सामना गर्ने नीति ल्याऊ,"काठमाडौं (कास) पूर्वअर्थमन्त्रीहरूले मौद्रिक नीतिमा प्रस्ट खाकासहित रोजगारी सिर्जना हुने लगानीका योजना नल्याउने हो भने आगामी वर्ष मुलुकको आर्थिक अवस्था धराशायी हुने बताएका छन् । रेमिट्यान्स घट्ने, विदेशी मुद्राको सञ्चिती न्यून हुँदै जाने र बेरोजगारीको समस्या झन् विकराल हुने आकलन गर्दै उनीहरूले यसलाई सामान्यीकरण गर्न सरकारी प्रयास प्रभावकारी हुनुपर्नेमा जोड दिए । प्रतिनिधिसभाअन्तर्गतको अर्थ समिति छलफलमा मंगलबार पूर्वअर्थमन्त्री सुरेन्द्र पाण्डेले कोभिड१९ कारण उत्पन्न परिस्थितिले विदेशी मुद्राको सञ्चिती कम भए प्राथमिकता प्राप्त विकास निर्माणका आयोजना पनि अघि बढाउन नसक्ने अवस्था आउन सक्ने बताए । मेसिन र उपकरण खरिद गर्न नै असर त गर्दैन, उनले भने, साधारण खर्च गर्नैपर्ने भएकाले विकासमा भने असर पर्छ । विश्वमा कृषि उत्पादनको भाउ बढ्ने र अन्य उत्पादनको घट्ने अवस्था आउने उनको भनाइ छ । निर्यात व्यापारबाट हुने आम्दानी न्यून छ । त्यसमा पनि उत्पादित वस्तुको मूल्य घट्ने हो भने पुँजी वृद्धि र रोजगारीमा सहयोग नपुग्ने उनको धारणा छ । बाहिरबाट सामान ल्याएर उत्पादन गरिने प्रायः उद्योग धराशायी हुने भएकाले वास्तविक समस्या तत्काल कम देखिए पनि यसको असर निकै भयावह हुन सक्ने उनले बताए । सरकारले रिफाइनान्स कोष १ खर्बको पुर्याउने भने पनि त्यो अवस्था नभएको दाबी गर्दै पाण्डेले उक्त कोषमा ६० अर्बभन्दा बढी रकम नभएको बताए । सरकारले ऋण दिन सक्ने कोष बनाउन सक्छ कि सक्दैन ? उनले प्रश्न गरे । उद्योग, हाउजिङ, पर्यटनलगायत क्षेत्रमा केकस्तो असर पार्न सक्छ भन्नेबारे अध्ययन गरेर रणनीति बनाउन जरुरी भएको उनको भनाइ छ । पूर्वअर्थमन्त्री बाबुराम भट्टराईले कोभिड१९ का कारण रेमिट्यान्समा आधारित अर्थतन्त्रमा ठूलो असर गर्ने बताए । वित्तीय प्रवाहमा पुँजीकरण र उत्पादनले गर्ने असर ख्याल गर्नुपर्नेमा उनले जोड दिए । अहिले पनि समग्र बैंकिङ क्षेत्रले उत्पादनमुखी ठाउँमा लगानी नगरेको उनको भनाइ छ । बैंकहरूले ३२ खर्ब ऋण प्रवाह गरे पनि त्यसको फाइदा धनीहरूले मात्र लिएको र वित्तीय संस्था मनी मेकिङ मनीको नीतिमा लागेको उनको आरोप छ । पूर्वअर्थमन्त्री ज्ञानेन्द्रबहादुर कार्कीले बेरोजगार भएर विदेशबाट आउने जनशक्तिलाई अवसरका रूपमा परिचालन गर्नुपर्नेमा जोड दिए । गत वर्ष ८ खर्ब ७९ अर्ब रेमिट्यान्स भित्रिएको प्रसंग जोड्दै उनले अब त्यो अवस्था नहुने बताए । अर्थतन्त्र गतिशीलभन्दा पनि दिगो बनाउनुपर्ने उनको भनाइ छ । आर्थिक वृद्धि २ प्रतिशत मात्र हुने अनुमान गर्दै उनले बैंकको मौद्रिक नीति कस्तो हुने भन्दै त्यसको प्रस्ट योजनाको माग गरे ।छलफलका क्रममा गभर्नर महाप्रसाद अधिकारीले ५ करोड रुपैयाँभन्दा बढी ऋण लिने ३६ प्रतिशत र ५० लाखभन्दा कम ऋण लिनेहरू ३४ प्रतिशत रहेको जानकारी गराएका थिए । सोही आधारमा सांसदहरूले तल्लो वर्ग बैंक ऋणको पहुँच बाहिर रहेको बताएको उनको भनाइ छ ।"
'बिचौलिया नहुँदा तरकारी उठेन',"काठमाडौं (कास) उद्योग, वाणिज्य तथा आपूर्तिमन्त्री लेखराज भट्टले बिचौलिया नहुँदा किसानले उत्पादन गरेको तरकारी बिक्री नभएको बताएका छन् । बिचौलियाले किसानको तरकारी बजारसम्म ल्याइदिन्थे । तर लकडाउनले उनीहरू किसानको बारीसम्म पुग्न सकेनन्, नेपाल आर्थिक पत्रकार समाज (सेजन) ले मंगलबार आयोजना गरेको अन्तर्क्रिया कार्यक्रममा मन्त्री भट्टले भने, उपत्यका वरपरका जिल्लामा स्थानीय तह र सहकारीमार्फत तरकारी ल्याउने पहल भइरहेको छ । लकडाउनमा खाद्यलगायत अत्यावश्यक वस्तु ढुवानी छुट भए पनि किसानले आफ्नो उत्पादन बजारसम्म पुर्याउन सकेका छैनन् । जसले गर्दा किसानले आफ्ना उत्पादन फाल्नुपर्ने अवस्थासमेत सिर्जना भएको छ ।"
कामनाको कोरोना खाता,काठमाडौं (कास) कामना सेवा विकास बैंकले कोरोना सुरक्षा बचत खाता सञ्चालनमा ल्याएको छ । नेको इन्स्योरेन्ससँगको सहकार्यमा बैंकले उक्त खाता सञ्चालनमा ल्याएको हो । खाताको न्यूनतम मौज्दात रकम ५ रुपैयाँ रहेको बैंकले जनाएको छ । ग्राहकलाई कोरोना पुष्टि भए ५० हजार रुपैयाँको बिमा रकम प्रदान गरिनेछ ।
एसबीआईको १ करोड सहयोग,"काठमाडौं (कास) सरकारले स्थापना गरेको कोरोना भाइरस संक्रमण रोकथाम, नियन्त्रण तथा उपचार कोषमा नेपाल एसबीआई बैंकले १ करोड रुपैयाँ सहयोग गरेको छ । बैंक सञ्चालक समितिको निर्णयअनुसार केन्द्रीय सरकारलाई जाने गरी बैंकका प्रबन्ध सञ्चालक तथा प्रमुख कार्यकारी अधिकृतअनुकूल भटनागरले ५० लाख रुपैयाँको चेक उद्योग वाणिज्य तथा आपूर्तिमन्त्री लेखराज भट्टलाई हस्तान्तरण गरे । बैंकले प्रत्येक प्रदेश सरकारलाई ५ लाख रुपैयाँका दरले ३५ लाख रुपैयाँ दिइसकेको छ । बाँकी १५ लाख रुपैयाँ कोरोना प्रभावित समुदायमा खर्च गरिने बैंकले जनाएको छ ।"
महिन्द्राको घरमै सेवा,काठमाडौं (कास) महिन्द्रा इलेक्ट्रोनिक कारको आधिकारिक बिक्रेता अग्नि ग्रुपले घरमै सेवा उपलब्ध गराइरहेको बताएको छ । कम्पनीले मंगलबारदेखि बिहीबारसम्म इलेक्ट्रिक कारको तीनदिने घरमै सेवा उपलब्ध गराएको हो । कोरोना भाइरस नियन्त्रणमा खटिइरहेका चिकित्सक तथा अन्य स्वास्थ्यकर्मीलाई सहयोग पुर्याउन कम्पनीले घरमै सेवा उपलब्ध गराएको जनाएको छ ।
एभरेस्ट बैंकिङमा नयाँ सुविधा,"काठमाडौं (कास) एभरेस्ट बैंकले आफ्नो मोबाइल बैंकिङ एपमा नयाँ सुविधा थप गरेको छ । ईबीएल टच २४ नामक मोबाइल एप थप सुरक्षित, द्रुत र भरपर्दो रहेको बैंकले जनाएको छ । बैंकका ग्राहकले उक्त एपलाई आफैं एक्टिभेट गरी आफ्नो मोबाइल नम्बर प्रयोग गरेर भुक्तानी गर्न सक्छन् ।"
भाइरबरमा सन्देश बिलाउने फिचर,"काठमाडौं (कास) भाइबरले नियमित च्याटहरूमा सन्देश बिलाउने फिचर ल्याएको छ । भाइबरले गोपनीयता कायम गर्न उक्त फिचर ल्याएको जनाएको छ । पहिले यस्तो फिचर गोप्य च्याटहरूमा मात्र उपलब्ध थियो । भाइरबर प्रयोगकर्ताहरूले लेख्य, फोटो, भिडियो वा अन्य कुनै पनि किसिमका फाइल पठाउन केही सेकेन्ड, मिनेट, घण्टा वा दिनभरका लागि टाइमरको व्यवस्था गर्न सक्छन् ।"
राहत प्याकेज ल्याउन सुझाव,काठमाडौं (कास) नेपाल निर्माण व्यवसायी महासंघले आगामी बजेटमार्फत निर्माण व्यवसायीका लागि राहत प्याकेज ल्याउन सरकारलाई सुझाव पेस गरेको छ । महासंघ प्रतिनिधिमण्डलले मंगलबार अर्थसचिव रामशरण पुडासैनीलाई भेटी उक्त सुझाव बुझाएको हो । सुझावमा महासंघले लकडाउनका कारण निर्माण कार्य ठप्प रहेकाले बजेटमा व्यवसायीका माग सम्बोधन गरिनुपर्ने जनाएको छ ।
लकडाउनमा प्रशिक्षकका कुरा,"(काठमाडौं)  कोभिड१९ को संक्रमणबाट बच्न देश लकडाउनमा रहेको डेढ महिना भइसकेको छ । विश्वव्यापी महामारीको रूप लिएको कोरोना भाइरसका कारण सबै गतिविधि ठप्प बनेको छ । स्वास्थ्यसँग प्रत्यक्ष जोडिने खेलकुद क्षेत्र पनि निश्चित रूपमा असर परेको छ । नेपालमात्र नभई विश्वभरका प्रायः खेल गतिविधि ठप्प छन् । खेलाडीहरूले नियमित प्रशिक्षण गर्न सकिरहेका छैनन् । खेलाडी तयार पार्ने प्रशिक्षकलाई पनि लकडाउनले पीडा दिएको छ ।विधि फरक भएको छ तर खेलाडीको प्रशिक्षण रोकिएको छैन । उनीहरू घरमै फिटनेस ट्रेनिङ गरिरहेका छन् । प्रशिक्षकहरूले डिजिटलको माध्यमबाट प्रशिक्षण तालिका उपलब्ध गराएका छन् । घरमै थुनिनुपर्दा कठिन अवश्य भएको छ तर आत्मविश्वास गुम्न नदिन प्रशिक्षकले सक्दो मिहिनेत गरिरहेका छन् । कोरोनाबाट बच्न यो भन्दा अर्को उपाय पनि त छैन, कराते राष्ट्रिय प्रशिक्षक कुशल श्रेष्ठ भन्छन्, ज्यान रहे जान रहने त हो ।नेपालमा कोरोना संक्रमण तेस्रो चरणमा प्रवेश गरेको मानिन्छ । समुदायमा संक्रमित देखिन थालेका छन् । संक्रमित दर बढ्दो छ । यस्तोमा खेलाडीलाई सुरक्षित राख्ने उपयुक्त उपाय लकडाउन नै हो । तर सामान्य नागरिकजस्तो घरमा अल्छी गरेर बस्नु भनेको उनीहरूकै लागि प्रत्युत्पादक हुनेछ । अर्को वर्ष हुने टोकियो ओलम्पिकको छनोटका लागि नेपालबाट छानिएका जुडो खेलाडी इन्द्रबहादुर श्रेष्ठ र सोनिया भट्टलाई प्रशिक्षण दिइरहेकी देबु थापाले भनिन्, यो कठिन स्थितिमा सबैभन्दा ठूलो कुरा भनेको खेलाडीको आत्मविश्वास हो । नियमित प्रशिक्षण गर्न पाएका छैनन्, त्यसले उनीहरूलाई नकारात्मक असर पर्नसक्छ । तर यसो भन्दैमा उनीहरूले हिम्मत हार्नु हुँदैन । घरमै बसेर सम्भव भए जति फिटनेस ट्रेनिङ गरिराख्नुपर्छ । मैले मेरो सम्पर्कमा रहेका खेलाडीलाई यस्तै प्रशिक्षण योजनासहित व्यस्त राखेकी छु । मैले उनीहरूलाई पनि भनेको छु कि कठिन समय सधैं रहँदैन, त्यसैले सकारात्मक सोचसाथ सहज परिस्थितिको प्रतीक्षा गर्नुपर्छ ।सागकी पूर्व स्वर्ण विजेता देबुले विभागीय टोली नेपाल पुलिस क्लबमा पनि प्रशिक्षण गराउँछिन् । उनले सिन्धुपाल्चोकमा रहेका इन्द्रबहादुर र भक्तपुरकी सोनियालाई काठमाडौं बोलाएर वैशाख १८ देखि प्रहरी प्रशिक्षण प्रतिष्ठानको क्वारेन्टाइनमा राखेर प्रशिक्षण दिइरहेकी छन् । हामीले ओलम्पिक तयारीमा रहेका खेलाडीलाई प्राथमिकता दिएका हौं । उनीहरूको स्वास्थ्य सुरक्षा अपनाइएको छ । त्यसबाहेक अन्य खेलाडीलाई घरमै प्रशिक्षणका लागि योजनाहरू दिइरहेकी छु र प्रतिक्रिया पनि लिइरहेकी छु, उनले पुलिसका अरु खेलाडीलाई कार्यक्षेत्रको जिम्मेवारीमा पनि खटाइएको र स्वास्थ्य सुरक्षा अपनाउन सचेत गराइरहेको बताइन् ।खेलकुदमा लामो समय लकडाउन गरिँदा खेलाडीको प्रदर्शनमा असर पर्ने हुँदा सुरक्षित रूपमा नियमित प्रशिक्षणको आवाज खेलाडीहरूबाटै उठ्न थालेको छ । तर प्रशिक्षकहरू भने नेपालमा नियमित प्रशिक्षणमा फर्कने समय आइनसकेकोमा एकमत छन् । कराते प्रशिक्षक कुशल श्रेष्ठले भने, हाम्रो देशमा कोरोनाले भयावह स्थिति सिर्जना भएको छैन र हुँदैन भन्ने ग्यारेन्टी पनि भइसकेको छैन । दिनदिनै संक्रमित दर बढिरहेको र संक्रमितमा लक्षण नदेखिएकाले डर अन्त्य भइसकेको छैन । नेपालको हकमा उच्चस्तरीय स्वास्थ्य सुरक्षा अपनाएर प्रशिक्षण गराउन सम्भव पनि छैन ।जुडो प्रशिक्षक देबुको भनाइ पनि उस्तै छ । खेलाडीलाई नियमित परीक्षण गरी क्वारेन्टाइनमा राखेर प्रशिक्षण सञ्चालनको खर्च राज्यले उठाउन सक्दैन । प्रशिक्षणमा उच्चस्तरीय सुरक्षा अपनाउनुपर्छ । हामीसँग संक्रमितको उपचार र परीक्षणका लागि त उपयुक्त परीक्षण विधि स्थापित भइसकेको छैन भने खेलकुदमा लकडाउन खुकुलो बनाउँदा यसले अर्को भय निम्तिन सक्छ, कान्तिपुरसँगको कुराकानीमा देबुले भनिन् ।खेलाडीलाई प्रशिक्षकको सल्लाह एउटै छ कि कोभिड१९ को संक्रमणबाट बच्न सरकार र विश्व स्वास्थ्य संगठनले जारी गरेका निर्देशन पालना गरौं अनि परिवारसँग सकारात्मक समय व्यतित गरौं । दैनिक ४ घण्टा (बिहान २ र बेलुका २) नियमित फिटनेस ट्रेनिङ गरौं र सकारात्मक सोच राखौं । अहिलेको स्थितिले खेलाडीमात्र होइन आमनागरिकले पनि गर्नुपर्ने यही हो । रोग प्रतिरोधात्मक क्षमता बढाउन पनि दैनिक कसरत अनिवार्य छ । फिटनेस हामी सबैका लागि अपरिहार्य हो । मैले घरमा आफूसहित मेरा बच्चालाई पनि फिटनेस ट्रेनिङ गराइरहेकी छु, प्रशिक्षक देबुले भनिन् ।दक्षिण एसियाली खेलकुदका पूर्व स्वर्णधारी कुशलको परिवार पनि खेलकुदमय छ । उनकी श्रीमती तारा गुरुङ पनि प्रशिक्षक हुन् । १५ वर्षीया छोरी खेलाडी छिन् । लकडाउनको समय पूर्णतः परिवारसँग बितेको छ । दिनमा ३ घण्टा फिटनेस ट्रेनिङ गर्छु, राष्ट्रिय टोलीका खेलाडीसँग नियमित सम्पर्कमा रहन्छु, उनीहरूलाई प्रशिक्षणको योजनाहरू दिइरहेको छु । अहिले प्राविधिकभन्दा शारीरिक रूपमा फिट हुन भनिरहेको छु, उनले भने, कोरोनाले हामीलाई धेरै क्षेत्रमा नकारात्मक असर पारेको छ तर सकारात्मक पक्ष खोज्ने हो भने पनि धेरै भेटिन्छ । सहरमा प्रदूषणको स्तर कम भएको छ, परिवारसँग फलदायी समय व्यतित छ । पुराना साथीहरूसँग सम्पर्क गर्ने समय दिएको छ ।कोरोनाका कारण विश्व खेलकुद निकै पछि धकेलिने अनुमान गरिएको छ । सामाजिक दूरी कायम गर्न असम्भव हुने खेलकुद क्षेत्रका लागि यसले लामो समयसम्म असर गर्नेमा दुईमत छैन । कतिपयले विश्वमै खेलकुदको मोडालिटी नै परिवर्तन हुनसक्ने भविश्यवाणी गरेका छन् । टोकियो ओलम्पिक एक वर्ष सारिए पनि नयाँ मितिमा आयोजना हुनेमा शंका गर्नेहरू पनि छन् । कोभिड १९ महामारी पछिको अवस्थामा खेलकुदको स्थान कस्तो होला त ? प्रशिक्षक कुशल भन्छन्, स्पोर्ट्समा म्यान टु म्यानको सम्पर्कर् अपरिहार्य हुन्छ । यस्तोमा अबको खेलकुद डिजिटलतर्फ अग्रसर हुन्छ कि । तर डिजिटल माध्यमले खेलकुदको रोमाञ्च कस्तो बनाउँछ भन्नेमा चाहिँ उनी पनि अनभिज्ञ छन् ।"
रोनाल्डो दुई महिनापछि इटाली पुगे,टुरिन (एएफपी) युभेन्ट्स स्टार क्रिस्टियानो रोनाल्डो सोमबार इटाली आइपुगेका छन् । आफ्नो देश पोर्चुगलमा दुई महिना लकडाउनको समय बिताएर उनी टुरिन सहर आइपुगेका हुन् । इटालीको मिडियाका अनुसार उनी पूरा परिवारसँग आइपुगेका हुन् । पाँचपल्टका बालोन डेअर विजेता रोनाल्डो पोर्चुगलको मादेरा टापुबाट आफ्नो निजी विमानमा इटाली पुगेका हुन् ।अब उनी दुई साता क्वारेन्टाइनमा बस्नेछन् । युभेन्ट्सले इन्टर मिलानविरुद्ध बन्द रंगशालामा खेलेको अन्तिम खेलमा ३५ वर्षीय रोनाल्डो पनि सहभागी थिए । मार्च ८ यता इटालीमा फुटबल हुन सकेको छैन । इटालीको सरकारले फुटबल सुरु गर्ने संकेत दिएपछि युभेन्ट्सले आफ्ना १० विदेशी खेलाडीलाई फिर्ता बोलाएको छ । इटालीमा दुई सातापछि खेलाडीले व्यक्तिगत प्रशिक्षण सुरु गर्न सक्नेछन् । सरकारको यो निर्णयपछि इटालीमा सन् २०१९२० को सिजन पूरा हुने विश्वास बढेको छ । इटालीको सिरी ए मा युभेन्ट्स लाजियोमाथि एक अंकको अग्रतासहित शीर्षस्थानमा छ र लगातार नवौंपल्ट लिग जित्ने अभियानमा छ ।
पीडितलाई सविता दम्पतीको सहयोग,"काठमाडौं (कास) एसियाली खेलकुदकी पूर्व रजत पदक विजेता सविता राजभण्डारीको सहयोगमा कोभिड१९ का कारण मारमा परेका ज्यालादारी गर्ने मजदुरलगायत पीडित परिवारलाई मंगलबार राहतस्वरूप खाद्य सामग्री प्रदान गरिएको छ ।तेक्वान्दो पदकधारी सवितासहित उनका पति किशोर श्रेष्ठको सहयोगमा काठमाडौं महानगरपालिका ११ वडाका २ सय पीडित परिवारलाई राहत प्रदान गरिएको हो । राष्ट्रिय खेलकुद परिषद्का सदस्यसचिव रमेशकुमार सिलवालले पीडितवर्गको पहिचान गरी सम्बन्धितलाई वितरण गर्नका लागि वडाध्यक्ष हीरालाल तण्डुकारलाई उक्त राहत सामग्री हस्तान्तरण गरे । वडासदस्य रहेका चारपटकका स्नुकरका राष्ट्रिय च्याम्पियन सरोजकुमार मुल्मीलगायत पदाधिकारी पनि उपस्थित थिए । खाद्य सामग्रीमा चामल, चिउरा, आलु, प्याज, नुनतेल, साबुनलगायत छन् ।सविताले सन् १९९८ मा थाइल्यान्डको बैंककमा भएको एसियाली खेलकुदमा रजत जितेकी थिइन् । एसियाली खेलकुदमा कुनै पनि नेपाली खेलाडीले व्यक्तिगत स्पर्धामा जितेको यो एकमात्र रजत पदक पनि हो । टिम स्पर्धामा भने नेपालले प्याराग्लाइडिङबाट इन्डोनेसिया एसियाड २०१८ मा रजत जितेको थियो । सविताका पति किशोरले पनि १९९८ कै बैंकक एसियाडको तेक्वान्दोमा कांस्य विजेता हुन् । उनीहरू अमेरिकाको सियाटलमा बस्छन् । भूकम्पका बेला पनि पीडितलाई उनीहरूले आर्थिक सहयोग गरेका थिए ।"
हात मिलाउँदा कारबाही,"बर्लिन (रोयटर्स) बुन्डेसलिगाको क्लब हर्था बर्लिनले फरवार्ड सलोमोन कालोउलाई निलम्बन गरेको छ । कालोउले फेसबुकमा हालेको भिडियोमा टिमका साथीसँग हात मिलाएका थिए, जुन कोरोना भाइरस (कोभिड१९) बाट सुरक्षित रहनका लागि बनाइएको आचारसंहिता विपरीत थियो । बर्लिनले यस्तो हर्कत खेलाडीले व्यक्तिगत प्रयासमा गरेको र त्यसमा सामाजिक दूरी कायम राखौं भन्ने भावनाविपरीत क्लब नरहेको जनाएको छ । आइभरिकोस्टका यी स्ट्राइकरले आफूले गलत कार्य गर्न पुगेको स्विकारेका छन्, जसलाई जर्मन फुटबल लिगले स्विकार्न नसकिने व्यवहार भएको जनाएको छ । कोरोना भाइरसको महामारी पन्छाउँदै बुन्डेसलिगा सुचारु भएमा चेल्सी, लिले र फेयनुर्डका पूर्व यी खेलाडी कालोउको बर्लिनको पहिलो रोजाइमा पर्न सक्ने मौकामा धक्का लाग्न सक्नेछ ।आइभरिकोस्टको राष्ट्रिय टोलीबाट ९० खेल खेलिसकेका उनले त्यो भिडियो प्रत्यक्ष प्रसारण भइरहेको आफूलाई थाहा नभएको जनाएका छन् । तर बर्लिनले आफ्नो टोलीका सबै सदस्यको गरेको परीक्षणमा कोही पनि कोरोना भाइरस संक्रमणमा नरहेको पाइएको थियो । मार्चयता कोरोनाका कारण स्थगित बुन्डेसलिगा सरकारले सुरक्षित रहेको मानेमा अर्को साता सुरु हुन सक्छ । यसको निर्णय बुधबार हुन सक्ने जनाइएको छ ।"
क्लबमा भेटिए १० संक्रमित,"म्युनिख (रोयटर्स) जर्मन व्यावसायिक फुटबल लिग (डीएफएल) ले ३६ क्लबमा गरेको १ हजार ७ सय कोरोना भाइरस संक्रमण परीक्षणमा १० व्यक्तिमा पोजिटिभ भेटिएको सोमबार बताएको छ । डीएफएलले बुन्डेसलिगा र बुन्डेलिगा २ का खेलाडी र खेलपदाधिकारीलाई परीक्षण गरेको हो । पोजिटिभ नतिजा आएका को को हुन्, त्यसबारे भने बताइएको छैन ।तर यसबारे डीएफएफले सरकारी स्वास्थ्य संस्थालाई जानकारी भने दिएको छ । संस्थाले भनेको छ, आवश्यक नियमअनुसार हामीले पोजिटिभ नतिजा आएका सबैलाई तत्काल तिनका क्लबको सल्लाहमा आइसोलेनमा राखिएको छ र हामी स्थानीय स्वास्थ्य निकायसँग सम्पर्कमा पनि छौं । कोभिड१९ संक्रमणको महामारीका कारण जर्मनीमा फुटबल मध्य मार्चयता स्थगित छ । जर्मन सरकारले बुधबार लिग कहिले फेरि सुरु गर्ने हो भनेर निर्णय गर्ने सम्भावना रहेको छ । यसअघि बुन्डेसलिगा क्लब कोलोनले शुक्रबार मात्रै आफ्ना तीन खेलाडी भाइरसबाट संक्रमित भएको जनाएको थियो । क्लबले आफ्ना टिमका बाँकी सदस्यलाई १४ दिन क्वारेन्टाइनमा राखिएको पनि बताएको छ ।"
परीक्षणपछि प्रशिक्षण हुने,"म्याड्रिड (एएफपी) स्पेनिस ला लिगाले जुन महिनाबाट प्रतियोगिता फेरि सुरु गर्ने योजना मंगलबार घोषणा गरेको छ । कोरोना भाइरस संक्रमणको महामारीका कारण दुई महिनायता खेल हुन सकेको छैन । खेलाडीले व्यक्तिगत प्रशिक्षण यसै साता सुरु गर्न सक्नेछन् । सरकारले खेलकुदसँग सम्बन्धित नीति ल्याएपछि यी घोषणा भएको हो ।लिग प्रमुख जाभियर टेबासले भनेका छन्, लिगमा संलग्न सबैको स्वास्थ्य हाम्रो पहिलो प्राथमिकता हो र हामी त्यसैअनुसार काम गर्छौं । उनले अगाडि भनेका छन्, अहिले स्थिति निकै प्रतिकूल छ । तर हामीलाई पूरा विश्वास छ, जुनबाट लिग सुरु गरेर यो सिजन २०१९२० पूरा गर्नेछौं । अब मंगलबारदेखि खेलाडीको कोभिड१९ को परीक्षण हुनेछ ।त्यसको नतिजामा संक्रमित नभएको पुष्टि भएपछि मात्र खेलाडी अभ्यासमा फर्कन सक्नेछन् । रियल म्याड्रिडले पनि यसै साताबाट आफ्नो टिमको प्रशिक्षण सुरु गर्ने योजना बनाएको छ । रियलको छिमेकी एट्लेटिको म्याड्रिडले भने बुधबारदेखि खेलाडीको परीक्षण सुरु गर्नेछ । मार्च १२ यता स्पेनमा फुटबल गतिविधि भएको छैन । ला लिगामा ११ चरणको खेल हुन बाँकी छ ।"
