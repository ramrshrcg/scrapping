शीर्षक,विवरण
हराएको ३६ वर्षपछि चतुर्मुखी शिवलिंग अमेरिकामा,"मूर्ति र पुरातात्त्विक सम्पदाबारे अभिलेख राख्ने पुरातत्त्व विभाग पशुपति परिसरको यो सम्पदा अमेरिकामा भेटिएकोबारे अनभिज्ञ छ । परराष्ट्र मन्त्रालयका अधिकारीले पनि अमेरिकामा भेटिएको भनिएको यो सम्पदाको अवस्थिति र आधिकारिकताबारे तत्काल केही भन्न नसकिने बताए । सिकागो म्युजियममा भने सिंगो चतुर्मुखी शिवलिंगको सग्लो मूर्तिलाई आधाजति काटेर राखिएको अवस्थामा देख्न सकिन्छ । चतुर्मुखी शिवलिंगको पहिलेको उचाइ २८ इन्चको थियो भने चोरी गरेर लैजाँदा गिँडेर १६ इन्चको बनाइएको छ । अमेरिकाको सिकागो म्युजियममा चतुर्मुखी शिवलिंग भेटिएको जानकारी पाएपछि सम्पदाविद् रवीन्द्र पुरीले वाङ्देलको स्टोलन इमेजेज अफ नेपाल भित्र रहेको यो सम्पदाबारे खोजबिन सुरु गरेका थिए । लिच्छविकालीन सभ्यतासंस्कृति भएकै स्थानमा यो सम्पदा हुनुपर्छ भनेर पशुपति परिसरमै यसको खोजबिन सुरु गरेको थिएँ, उनले कान्तिपुरसँग भने, नभन्दै पशुपति क्षेत्रका अर्का विज्ञ टण्डनको परामर्श र अध्ययनले यो सम्पदा पञ्चदेवल नजिकैको रहेको पुष्टि भएको छ । वाङ्देलको कृतिकै आधारमा नेपालबाट चोरिएका ५० वटा प्रतिनिधिमूलक मूर्तिहरूको रिप्लिका बनाएर म्युजियम अफ स्टोलन आर्ट स्थापना गर्ने अभियानमा लागिपरेका पुरीले चतुर्मुखी शिवलिंगसमेत यसअघि नै आफ्नो सूचीमा रहेको जानकारी दिए । लिच्छविकालीन समय, संस्कृति र सभ्यता झल्काउने यस्ता सम्पदाको रिप्लिका अनिवार्य रहेको भन्दै मूर्ति निर्माणमा लागिरहेका बेला यो पुरातात्त्विक मूर्ति अमेरिकामा फेला परेको सुन्दा खुसी लागेको उनले बताए । पनौतीमा निर्माणाधीन आफ्नो संग्रहालयमा राख्न ४० वटा मूर्तिहरूको रिप्लिका बनाइसकेको उनले जानकारी दिए ।अन्वेषक टण्डनका अनुसार नेपालमा पुरातत्त्व विभाग, गुठी संस्थान, अभिलेखालयसहितका कुनै पनि निकायमा हामीकहाँ रहेका पुरातात्त्विक सामग्रीसम्पदाको आधिकारिक सूची उपलब्ध छैन । कुनै एउटा बिहानीमा चोरिन्छन् अथवा हराउँछन्, उनले भने, त्यस्तो सूची भइदिएको भए सिकागो म्युजियममा चतुर्मुखी शिवलिंग भेटिनासाथै यसको अवस्थिति वा उत्पत्तिबारे वासिङ्टनको दूतावासलाई पनि थाहा हुन सक्थ्यो । अथवा हाम्रै पुरातत्त्व र परराष्ट्रलाई पनि थाहा हुन्थ्यो होला । सबै समय र कालखण्डको यस्तो अभिलेख नभए पनि पुरातात्त्विक महत्त्वका सामग्रीसम्पदाको सूची हुनैपर्नेमा टण्डन जोड दिन्छन् । समस्या के छ भने हाम्रा लिच्छविकालीन मूर्तिहरू कहाँ छन्, कति छन् भन्ने सूची कहीं कतै छैन । पशुपतिनाथ परिसरमै रहेका लिच्छविकालीन मूर्तिको सूचीपत्र पनि कतै छैन । गुठी संस्थान, राष्ट्रिय अभिलेखालय, चारखाल अड्डा कहीं कतै अद्यावधिक रेकर्ड छैन, उनले भने, आफ्नो अध्ययनअन्वेषणअनुसार मैले चतुर्मुखी शिवलिंगको इतिहासको अवस्थिति भन्न सकें, पशुपति क्षेत्रैबाट हराएका दर्जनौं सम्पदाबारे खोइ कहाँ छ रेकर्ड ? को हुन् जेम्स एन्ड मार्लिन ?अति महत्त्वका विश्वव्यापी कला सम्पदाको खरिदबिक्री एवं लगानीमा अन्तर्राष्ट्रिय नाम बनाएका सिकागोका जेम्स डब्लू एल्सडर्फको ७६ वर्षको उमेरमा सन् १९९० अप्रिलमा निधन भएको थियो । निधनपछि उनकै श्रीमती मार्लिन ब्रुडर एल्सडर्फले यस्ता सम्पदा खरिदबिक्री एवं प्रवर्द्धन गर्दै आएकी थिइन् । गत वर्ष २०१९ अगस्ट १ मा मार्लिनको ९४ वर्षको उमेरमा निधन भयो । उनको मृत्युपछि भेटिएको इच्छापत्रमा मेरो मृत्युपछि चतुर्मुखी शिवलिंगको मूर्ति नेपाललाई बुझाइदिनू भन्ने लेखिएको थियो । सिकागो कला समाजकी रानी भनेर चिनिने मार्लिनको इच्छापत्रअनुसार म्युजियमले वासिङ्टनस्थित नेपाली दूतावासलाई यो सम्पदाबारे जानकारी गराएको थियो । यो पुरातात्त्विक मूर्तिको उत्पत्तिको स्थान (ओरिजिन) थाहा भइसकेकाले मूर्ति फर्काउन सजिलो हुने देखिएको छ ।"
विज्ञ भन्छन् स्कुल खोल्न नहतारिऔं,"विद्यालयमा सामाजिक दूरी, उपयुक्त मास्कको प्रयोग, कोठामा हावाको राम्रो ओहोरदोहोर र निरन्तर हातको सरसफाइ असम्भव रहेको जनाउँदै डा बिच्छाले भने, स्कुल खोलेर बच्चालाई संक्रमणसँग एक्सपोज गर्नु अत्यन्त खतरनाक हो ।आगामी तीन महिनासम्म उपत्यकामा जाडो रहने र यही समयमा प्रदूषण पनि चरम अवस्थामा रहने भएकाले विद्यालय खोलेर उच्च जोखिम मोल्न नहुने विज्ञहरूले सुझाएका छन् । स्कुलले जनस्वास्थ्य प्रक्रियाको पूरा ध्यान राख्ने दाबी गर्ला तर बच्चाले संक्रमण बोकेर घरपरिवार र समाजमा सार्न सुरु गर्नेछन्, वरिष्ठ छातीरोग विशेषज्ञ डा रमेश चोखानीले भने, स्कुल खोले बूढापाका, दीर्घरोगी मात्र नभएर ५५ वर्षमाथिका व्यक्ति उच्च जोखिममा पर्नेछन् । विद्यालयमा एक जना संक्रमितले सयौं जनालाई रोग सार्न सक्ने यथार्थलाई बिर्सन नहुने औंल्याउँदै डा चोखानीले छिमेकी भारतमा पनि विद्यालय खोलिएपछि संक्रमण अत्यधिक बढेकाले पुनः बन्द गर्नुपर्ने अवस्था आएको बताए । मुलुकमा बुधबार ६२८६ नमुनाको पीसीआर परीक्षण गर्दा १६७९ प्रतिशत अर्थात् १०५६ जनामा कोभिड देखिएको छ । हालसम्म मुलुकमा मृत्युदर ०६७ प्रतिशत देखिएको छ । काठमाडौं उपत्यकामा कोभिडको वास्तविक संक्रमण दर २५ देखि ३० प्रतिशतसम्म रहेको दाबी गर्दै ईडीसीडीका पूर्वनिर्देशक डा जीडी ठाकुरले भने, अहिले स्कुल खोल्नु हुँदैन, समाजमा संक्रमण दर धेरै उच्च छ । स्कुल खोल्दा कोभिड संक्रमणको दोस्रो तरंग धेरै छिटो आउँछ । भारतको अल इन्डिया इन्स्टिच्युट अफ मेडिकल साइन्स (एम्स) को गत महिनाको रिपोर्टमा स्कुल खोल्दाको जोखिमबारे विश्लेषण गरिएको छ । एम्सका अनुसार सबै कोभिड पोजिटिभ बिरामीमध्ये ४० प्रतिशत लक्षण नभएका (एसिम्प्टोम्याटिक) थिए ।"
एक वर्षमै यो हाल,काठमाडौंको तारकेश्वरस्थित विष्णुमतीसाङ्ले खोला करिडोरको भत्किएको सडक । गोंगबु बसपार्कबाट झोर जाने यो सडक बनाएको एक वर्षमै ठाउँठाउँमा भत्किएको छ । तस्बिर ः कबिन अधिकारीकान्तिपुर
"एन्टिजेनमा नेगेटिभ, पीसीआरमा पोजिटिभ","(काठमाडौं)  एन्टिजेन विधिबाट स्वाब परीक्षण गर्दा कोरोना नेगेटिभ देखिएकाको पीसीआर गर्दा करिब एक तिहाइमा पोजिटिभ देखिएको छ । काठमाडौंको कोरोना हटस्पटमा लक्षण भएका १ सय १० जनाको एन्टिजेन विधिबाट गरिएको स्वाब परीक्षणमा नेगेटिभ देखिए पनि पीसीआर गर्दा ३२ जनालाई पोजिटिभ देखिएको हो । इपिडिमियोलोजी तथा रोग नियन्त्रण महाशाखा (ईडीसीडी) ले एन्टिजेनको विश्वसनीयता र समुदायमा कोरोनाको अवस्था पत्ता लगाउन तीन हजार जनाको परीक्षण गर्ने योजना बनाए पनि १ हजार ४ सय ४५ जनाको मात्रै परीक्षण भएको थियो । परीक्षण गरिएकामध्ये १ सय १५ जनालाई पोजिटिभ देखिएको थियो । लक्षण भएका १ सय १० जनाको रिपार्ट भने नेगेटिभ थियो । उनीहरूको पीसीआर गरिएको थियो । पीसीआर गर्दा एन्टिजेनमा नेगेटिभ देखिएकामध्ये २९ प्रतिशतको रिपोर्ट पोजिटिभ आयो, राष्ट्रिय जनस्वास्थ्य प्रयोगशालाका एक प्राविधिकले भने । काठमाडौं महानगरपालिका४ धुम्बाराही क्षेत्रमा कात्तिक १५ मा लक्षण भए पनि २० जनाको रिपोर्ट नेगेटिभ देखिएको थियो । पीसीआर गर्दा ७ जनाको रिपोर्ट पोजिटिभ देखिएको छ । त्यस्तै काठमाडौं७ मा एन्टिजेनमा नेगेटिभ देखिएका तीन जनाको पीसीआर गर्दा दुई जनामा पोजिटिभ पाइयो । काठमाडौं९ सिनामंगल क्षेत्रमा लक्षण भएका तर एन्टिजेनमा नेगेटिभ देखिएका १२ जनाको पीसीआर गर्दा पाँच जनालाई कोरोना पोजिटिभ देखियो । कात्तिक १५ मा ६ सय ९६ जनाको एन्टिजेन गर्दा ४३ जनालाई पोजिटिभ देखिएको थियो । त्यसमा २२ जना पुरुष र २१ जना महिला थिए । त्यस्तै कात्तिक १७ मा बानेश्वर, बुद्धनगर, बल्खु, कुलेश्वर, नयाँबजार, बालाजु क्षेत्रमा ७ सय ४९ जनाको एन्टिजेन परीक्षण गरिएको थियो । उनीहरूमध्ये ७२ जनालाई पोजिटिभ देखिएको थियो । त्यस दिन एन्टिजेन नेगेटिभ देखिए पनि लक्षण भएका ७५ जनाको नमुना पीसीआरका लागि संकलन गरिएको थियो । उनीहरूमध्ये १८ जनामा पीसीआरले कोरोना देखायो ।राष्ट्रिय जनस्वास्थ्य प्रयोगशालाकी निर्देशक डा रुना झाले एन्टिजेन परीक्षणमा नेगेटिभ देखिएकालाई सम्भावित नेगेटिभका रूपमा मात्रै लिनुपर्ने बताइन् । पोजिटिभ देखिएका सबैलाई पोजिटिभ नै मानिन्छ । तर, नेगेटिभ आएकालाई पूरै नेगेटिभ मान्दैनौं, सम्भावित नेगेटिभ मान्छौं, उनले भने, त्यसैले लक्षण भएकाको एन्टिजेनमा नेगेटिभ देखिए पनि पीसीआर गरिएको हो । पोजिटिभ देखियो भने अन्यथा मान्नु हुँदैन । एन्टिजेनमा पोजिटिभ देखिएका १ सय १५ जनाको पीसीआर गर्दा एक जनाको मात्रै नेगेटिभ देखिएको छ । कात्तिक १८ मा बुद्धनगरमा एन्टिजेन परीक्षणमा पोजिटिभ देखिएका एक जनाको पीसीआरमा पोजिटिभ देखिएको हो । एन्टिजेन पोजिटिभ भएकाको पीसीआर गर्दा नेगेटिभ हुने सम्भावना न्यून हुन्छ । भइहाल्यो भने पनि कुनै कुनैमा मात्रै हो, डा झाले भनिन्, एन्टिजेनको सेन्सिटिभिटी ८० प्रतिशतसम्म हुन्छ । विश्व स्वास्थ्य संगठनले पनि सेन्सिटिभिटी ८० प्रतिशतभन्दा माथि भएका किटको मात्रै प्रयोग गर्न सकिने मापदण्ड तय गरेको छ । राष्ट्रिय जनस्वास्थ्य प्रयोगशालाले पनि नेपालमा प्रयोग गर्न सकिने १० वटा एन्टिजेन किटको सूची तयार गरेको छ । डब्लूएचओ, एफडीए र मान्यता प्राप्त अन्य निकायले अनुमति दिएको किट हामीले सूचीकरण गरेका हौं, तिनैबाट मात्रै एन्टिजेन परीक्षण गराउनुपर्ने हुन्छ, डा झाले भनिन्, अहिले कुन किट प्रयोग भएको हो, थाहा भएन । एनआरएनए जापानले सहयोगमा उपलब्ध गराएको किटबाट काठमाडौंमा परीक्षण गरिएको मन्त्रालयले जनाएको छ । संक्रामक रोग विशेषज्ञ डा अनुप सुवेदीले एटिन्जेनमा सेन्सिटिभिटी अलि नदेखिएको बताए । एन्टिजेनले २० प्रतिशतभन्दा बढी नै संक्रमित पत्ता लगाउन सकेन । यस्तो बेला एन्टिजेन परीक्षण गर्दा महामारी नियन्त्रण गर्न गाह्रो हुन्छ, उनले भने, पीसीआर पुर्याउन नसक्ने ठाउँमा जहाँ संक्रमण फैलियो, त्यहाँ संक्रमितको पहिचान नगरी नहुने भयो भने मात्रै प्रयोग गर्न सकिन्छ । पीसीआरको सहज पहुँच भएको ठाउँमा एन्टिजेन प्रयोग गर्नु हुँदैन । एन्टिजेन गर्दा नेगेटिभ देखिएकाको फेरि पीसीआर गर्दा राज्यलाई थप आर्थिक दायित्व पर्ने उनले बताए । ईडीसीडीका निर्देशक डा वासुदेव पाण्डेले एन्टिजेनको प्रयोग यसरी समुदायमा भन्दा पनि समूह र नाकामा गर्नुपर्ने बताए । एन्टिजेनमा नेगेटिभ र पीसीआरमा पोजिटिभ भएको प्रतिशतबारे छलफल भइरहेको उनले बताए । आगामी दिनमा यसलाई कहाँ र कसरी प्रयोग गर्ने भन्नेमा पनि थप छलफल गर्नुपर्ने देखियो, उनले भने, यसको रिपोर्ट के आयो भन्नेभन्दा पनि यो किट कहाँ बनेको हो भनेर हेर्नुपर्छ । एन्टिजेन पीसीआरको सट्टा प्रयोग गर्ने नभई छिटो नतिजा थाहा पाउन मात्रै प्रयोग हुने उनले बताए । सरकारले तय गरेको मापदण्डमा एन्टिजेन परीक्षण खासगरी समूहमा बसेर काम गर्ने क्षेत्रमा गरिने उल्लेख छ । मास स्क्रिनिङ, अस्पतालमा उपचाररत बिरामीको तत्काल रिपोर्ट आवश्यक पर्ने अवस्थामा तथा सफाइकर्मी, तरकारी बजार, कारागार, विभिन्न आवास गृह र सुरक्षाकर्मीमा एन्टिजेनको प्रयोग गरिने मापदण्डमा भनिएको छ ।"
संक्रमित बढेपछि दुई नगर सिल,"(अछाम)  कोरोना संक्रमितको संख्या एक्कासि बढेपछि अछामका दुई नगरपालिका सिल गरिएको छ । मंसिर २० गतेबाट एक साताका लागि मंगलसेन र पञ्चदेवल विनायक नगरपालिका सिल गरिएको हो । जिल्ला अस्पतालमा पनि आकस्मिकबाहेकका सेवा बन्द गरिएको छ । पछिल्लो एक सातामा जनप्रतिनिधि, स्वास्थ्यकर्मी र कर्मचारीमा संक्रमण बढेको हो । जिल्ला अस्पतालमा १० जना स्वास्थ्यकर्मी र कर्मचारीलाई संक्रमण देखिएपछि आपत्कालीनबाहेक अन्य सेवा बन्द गरिएको अस्पतालका चिकित्सक डा मनोज विष्टले बताए । स्टाफहरूलाई नै संक्रमण बढेपछि अप्ठ्यारो भएको छ, उनले भने, कोरोनाको लक्षण देखिएर गाह्रो अवस्था भएकाहरू अस्पतालको सम्पर्कमा छन् । तर अस्पतालमा भेन्टिलेटर जोडिएको मात्रै छ । प्रयोगमा आएको छैन । अक्सिजनको कमी छ । त्यसैले धेरै संक्रमित होम आइसोलेसनमा छन् । एक सातायता मंगलसेनका उपप्रमुखसहित ३७ जना कर्मचारी र जनप्रतिनिधिलाई संक्रमण देखिएको छ, जसमध्ये १० जना स्वास्थ्य शाखामा कार्यरत छन् ।केही कर्मचारीलाई कोरोनाको लक्षण देखिएपछि परीक्षणका लागि स्वाब दिइएको हो । कन्ट्याक्ट ट्रेसिङ गरेका धेरैलाई कोरोना देखियो, मंगलसेनका स्वास्थ्य शाखा प्रमुख मानबहादुर सोडारीले भने, धेरै स्वास्थ्यकर्मीका परिवारलाई पनि कोरोना देखिएको छ । स्वास्थ्यकर्मी आफैंले स्वास्थ्य सुरक्षाका मापदण्ड नअपनाएको र लापरबाही गरेका कारण परिवारसम्म संक्रमण पुगेको देखिन्छ । उनका अनुसार सोमबार मात्रै मंगलसेन नगरपालिकाबाट स्वाब परीक्षण गरिएका १ सय जनामध्ये ६५ जनालाई कोरोना संक्रमण देखिएको थियो । भारत र काठमाडौंबाट अछाम भित्रिनेको संख्या बढेकै समयमा लकडाउन खुलेकाले संक्रमण बढेको स्वास्थ्य शाखा प्रमुख सोडारीले बताए । जिल्लाभर क्वारेन्टाइन र आइसोलेसनको संरचना हटाइसकेपछि संक्रमण बढेकाले सबै संक्रमितलाई होम आइसोलेसनमा राखिएको उनले बताए ।"
प्रेस पास र अनलाइन नवीकरण अब हुलाकबाट,"गौतमलाई मरणोपरान्त पुरस्कारकाठमाडौं (कास) कान्तिपुर दैनिकका पत्रकार गोकर्ण गौतमलाई मरणोपरान्त यस वर्षको विजयबाबु स्मृति पत्रकारिता पुरस्कार प्रदान गरिएको छ । विजयबाबु खत्रीको नवौं स्मृति दिवसका अवसरमा राजधानीमा बुधबार आयोजित समारोहमा नेपाल समाचार केन्द्र प्रालिकी अध्यक्ष लक्ष्मी श्रेष्ठ खत्रीले दिवंगत पत्रकार गौतमकी श्रीमती सिर्जना तुलाधर गौतमलाई पुरस्कार हस्तान्तरण गरिन् । पुरस्कारमा ताम्रपत्र र ३४ हजार रुपैयाँ राशि छ । समारोहमा अध्यक्ष श्रेष्ठले निष्पक्ष पत्रकारितामा समर्पित गौतम नेपाली पत्रकारिता क्षेत्रका लागि सदा स्मरणीय रहने श्रेष्ठले बताइन् । टाउको दुख्ने समस्या रहेका ३१ वर्षीय गौतमको मस्तिष्कको नसाको शल्यक्रियाका क्रममा मंसिर ४ मा निधन भएको थियो । स्मृति पुरस्कार स्थापना गरिएका पत्रकार खत्रीको ३४ वर्षको उमेरमा विसं २०६८ मा सवारी दुर्घटनामा निधन भएको थियो । पत्रकार महासंघका अध्यक्ष गोविन्द आचार्य, प्रेस काउन्सिल सदस्य संगीता खड्का र अनलाइन पत्रिका न्युज कारोबारका सम्पादक डीआर आचार्यलगायतको तीन सदस्यीय समितिले पुरस्कारका लागि गौतमको नाम छनोट गरेको थियो ।स्वयम्भूको बुद्ध स्तूप नभत्काइनेकाठमाडौं (कास) भौतिक पूर्वाधार तथा यातायातमन्त्री वसन्तकुमार नेम्वाङले चक्रपथ विस्तारका क्रममा स्वयम्भूमा रहेको भगवान् बुद्धको हजार मूर्ति स्तूप नभत्काइने बताएका छन् । स्वयम्भू विश्व सम्पदा क्षेत्र बचाऔं अभियानको ज्ञापनपत्र बुझ्दै उनले सडक विभागको डिजाइन, निर्माण मापदण्ड, पुरातत्त्व विभाग र युनेस्कोको प्रावधानको परिधिमा रहेर हजार मूर्तिको स्तूप जोगाइने स्पष्ट पारेका हुन् । प्राविधिक रूपमा सम्भव भएसम्म स्वयम्भू क्षेत्रका अरू पनि सम्पदा जोगाइनेछ, उनले भने । सरकारको प्रतिबद्धता आएसँगै स्वयम्भू विश्व सम्पदा क्षेत्र बचाऔं अभियानले घोषणा गरेको चरणबद्ध आन्दोलनका सबै कार्यक्रम फिर्ता लिएको अभियान संयोजक आचार्य नुर्बु शेर्पाले बताए ।एसिड छ्याप्नेलाई १५ वर्ष कैद मागजनकपुर (कास) गत कात्तिक २७ गते जनकपुरमा आफ्नै श्रीमतीछोरीलाई एसिड छ्याप्ने पुरुष र एसिड बेच्ने व्यापारीलाई १५ वर्ष ६ महिना कैदसहित क्षतिपूर्ति माग गर्दै जिल्ला अदालत धनुषामा बुधबार मुद्दा दर्ता गरिएको छ । जिल्ला सरकारी वकिलको कार्यालय धनुषाले एसिड प्रहार गर्ने धनुषा सबैला नगरपालिका६ का २६ वर्षीय सञ्जीव साह र एसिड बेच्ने निखिल स्टोरका सञ्चालक नागेन्द्र साहविरुद्ध कैद र कानुनबमोजिम उपचार खर्च उपलब्ध गराउनुपर्ने अभियोग जिल्ला अदालतमा दर्ता गराएको हो । एसिड प्रहार गरी अंगभंग गरेको कसुरमा ५ वर्ष, शरीर कुरूप बनाएको कसुरमा ८ वर्ष र एकीकृत कसुरमा २ वर्ष ६ महिना कैदसहितको अभियोग दर्ता गराइएको जिल्ला सरकारी वकिल कार्यालयका न्यायाधिवक्ता सीताराम अर्यालले बताए । विवाद भएपछि छोरी लिएर छुट्टै बस्दै आएकी श्रीमतीलाई एसिड छ्याप्ने श्रीमान् साहलाई तत्कालै प्रहरीले पक्राउ गरेको थियो । जनकपुरधाम७ स्थित डेरामा बसेकी श्रीमती आरती साह र छोरी रिया साहलाई सञ्जीवले एसिड छ्यापेका थिए । एसिड प्रहारबाट आरतीको शरीरको १५ प्रतिशत भाग जलेको थियो । उनको काठमाडौंमा उपचार भइरहेको छ । कीर्तिपुर अस्पतालमा उपचार भइरहेको आरतीको अनुहारको दाहिने भागको छाला प्रत्यारोपण गरिएको छ । उनको दाहिने आँखासमेत देख्न मिल्नेनमिल्ने टुंगो नलागेको अस्पतालले जनाएको छ । छोरी रियाको हात र टाउकोमा एसिडले खत बसेको छ ।"
विवेकशील साझा महाधिवेशन ६ महिनामा,"काठमाडौं (कास) वैकल्पिक राजनीतिक शक्तिका रूपमा स्थापित हुने उद्घोषसहित विवेकशील नेपाली दल र साझा पार्टीबीच बुधबार पुनः एकीकरण भएको छ । एकीकृत पार्टीको नाम विवेकशील साझा राखिएको छ । २०७४ साउनमा एकीकृत भएका दुई पार्टी २०७५ पुसमा अलग्गिएका थिए । साझाका संयोजक रवीन्द्र मिश्र र विवेकशीलका अध्यक्ष मिलन पाण्डेले बुधबार फेरि एक भएको घोषणा गरेका हुन् ।दुवै पार्टीका वार्ता समिति सदस्यहरूको उपस्थितिमा साझाको केन्द्रीय कार्यालय कुपण्डोलमा हस्ताक्षर गरेर भर्चुअल कार्यक्रममार्फत एकीकरण घोषणा गरिएको थियो । विवेकशीलका वार्ता समिति सदस्य तथा वाग्मती प्रदेश सदस्य रमेश पौडेलका अनुसार ६ महिनामा महाधिवेशन गर्ने प्रस्तावसहितको एकीकरण घोषणापत्र तयार गरिएको छ । दुवै पार्टीका सदस्य बराबरी रहने गरी १ सय ३० जनाको केन्द्रीय समिति हुनेछ । केन्द्रीय सचिवालय २६ जनाको हुनेछ । महाधिवेशनसम्म पार्टी सञ्चालनका लागि केन्द्रीय समितिले अन्तरिम कार्यविधि तयार गर्नेछ । पार्टीको चुनाव चिह्न र झन्डाको लोगो तराजु हुनेछ । संविधानको पूर्ण पालना र विगतमा भएका आन्दोलनको उपलब्धि रक्षा गर्दै सेवक सरकार, उद्यमशील समाज र कल्याणकारी राज्यको परिकल्पनालाई साकार पार्ने बाटोमा अग्रसर हुने दाबी एकीकृत पार्टीले गरेको छ ।घोषणापत्रमा विवेकशील साझा पार्टीलाई अस्तित्वमा रहने एक दल मात्र नभई नागरिकको सपना पूरा गर्ने गरी राजनीतिक अभियानको नेतृत्वदायी र रूपान्तरणकारी शक्ति बनाउने उल्लेख छ । घोषणापत्रमा भनिएको छ, परम्परागत राजनीतिबाट आजित नेपाली नागरिकलाई सुन्दर, लोकतान्त्रिक र अग्रगामी राजनीतिक विकल्प दिन चाहन्छौं । हामीले अघि सारेको राजनीतिक अभियानमा सबैलाई ऐक्यबद्धता जनाउन र संलग्न हुन आह्वान गर्छौं ।दुवै पार्टी मातहतका हाल रहेका संगठनहरूको गठन, पुनर्गठन र समायोजन दुई महिनाभित्र गरिनेछ । पार्टी एकीकरणबारे विवेकशीलले केन्द्रीय समितिमा मतदान नै गरेर निर्णय गरेको थियो । उपाध्यक्ष अजिता राईसहित १३ जना केन्द्रीय सदस्य एकीकरणमा सहभागी भएनन् । साझाले भने केन्द्रीय समितिको बैठकले सर्वसम्मत निर्णय गरेर एकीकरण प्रस्तावलाई अनुमोदन गरेको थियो ।पार्टी एकीकरणको भर्चुअल कार्यक्रममा विवेकशील साझा पार्टीका अध्यक्ष रवीन्द्र मिश्रले गणतन्त्रवादीको भ्रष्ट प्रवृत्तिका कारण सडकमा जनताको असन्तुष्टि देखिएको बताए । गणतन्त्रवादीको भ्रष्ट प्रवृत्ति र नालायकीपनका कारण उत्पन्न परिस्थितिलाई प्रतिगमनकारी सल्बलाएको भन्न नमिल्ने उनको भनाइ थियो । संवैधानिक अधिकार प्रयोग गरेर शान्तिपूर्ण आन्दोलन गर्न पाउनुपर्छ, उनले भने, दुई तिहाइको सरकारले राम्रो काम गरेको भए जनता सडकमा आउने थिएनन् । उनले गणतन्त्रका सबैभन्दा ठूला शत्रु आडम्बरकारीहरू भएको बताए । पार्टीका संयोजक मिलन पाण्डेले नवगठित विवेकशील साझालाई वैकल्पिक पार्टी बनाउने दाबी गरे । योग्य र सक्षम नेतृत्व सत्तामा छैन, उनले भने, सत्तामा रहेकाहरू जनताको एजेन्डाभन्दा पनि कसको कुर्सी कहाँ राख्ने झगडामा व्यस्त छन् ।"
"सहमतिको प्रयास, अडान यथावत्","काठमाडौं (कास) प्रधानमन्त्री एवं नेकपा अध्यक्ष केपी शर्मा ओली र अर्का अध्यक्ष पुष्पकमल दाहालले लिखित आरोपप्रत्यारोप स्थायी कमिटी बैठकमा पुगेका बेला सहमति खोज्न बुधबार करिब दुई घण्टा कुराकानी गरेका छन् । आरोपपत्रका कारण आन्तरिक विवाद उत्कर्षमा पुगेपछि दुई अध्यक्षबीच संवाद टुटेको थियो । स्थायी कमिटी बैठक एक साताका लागि रोकिएपछि उनीहरू बुधबार पहिलो पटक औपचारिक संवादमा बसेका हुन् । भेटमा ओलीले यसअघि जस्तै लिखित आरोप फिर्ता लिई मिलेर जान अर्का अध्यक्ष दाहालसँग प्रस्ताव गरेका थिए । दुई पार्टीबीच एकता भएको र त्यो एकताका पक्षधरहरूबीच सहकार्यले नै एकता जोगिने भन्दै उनले लिखित आरोप फिर्ता लिई साझा धारणा बनाएर जान प्रस्ताव गरेको स्रोत जनाएको छ । प्रधानमन्त्रीका प्रेस सल्लाहकार सूर्य थापाले दुई अध्यक्षबीचको भेट पार्टीकै विषयमा केन्द्रित भए पनि यसअघिको भन्दा नयाँ परिस्थिति सिर्जना नभएको बताए । उनले आरोपपत्र फिर्ता लिनुपर्ने प्रधानमन्त्रीको भनाइ यथावत् रहेको र त्यो फिर्ता भएपछि मात्र अरू विषयमा अघि बढ्ने सम्भावना रहेको जनाए । ओलीसँग बुधबार भएको भेटमा दाहालले स्थायी कमिटीमा पुगिसकेको विषयलाई अब त्यहींबाट टुंगो लगाउनुपर्ने अडान दोहोर्याए । पार्टी एकताको पक्षमा आफू पनि रहेको तर पार्टीभित्रको पद्धति र प्रक्रियामा छिरेका विषय त्यहींबाट टुंगो लगाएर जानुपर्ने उनको तर्क थियो । पछिल्लो समय ओलीसँग वरिष्ठ नेता माधव नेपाल दाहालभन्दा बढी रुष्ट छन् । ओलीले बढी पेलेको र आफ्नो पक्षको अस्तित्व नस्विकारेको बुझाइ नेपालको छ । जसरी पनि ओलीलाई एक कदम पछाडि पार्नुपर्ने उनको अडान छ । नेपालको मतमा दाहाललगायत सचिवालयका बहुमत सदस्य एकजुट छन् । त्यसैले दाहाल विगतको जस्तो ओलीसँगको मात्र भरोसा र सहमतिबाट नचल्ने मनस्थितिमा छन् । उनले बुधबार पनि पार्टीभित्रका सबै विषयमा सहमति हुनुपर्ने र इमानदारीपूर्वक कार्यान्वयन गर्नुपर्ने तथा यसका लागि त्याग गर्नुपर्ने भनी लिखित प्रस्तावमा राखेको धारणा नै ओलीसमक्ष राखेका थिए । नेताहरूले पार्टी एकता जोगाउनका लागि नै ओली र दाहालबीचको संवाद भइरहेको दाबी गरे । तर अहिले दुई जना मात्र मिल्दा हुने देखिएको छैन । वरिष्ठ नेता झलनाथ खनालले पार्टी पद्धति र विधिपूर्वक हुने निर्णयहरूले मात्र पार्टी एकतालाई मजबुत बनाउने बताए । दुई अध्यक्षबीच सहमति गर्नका लागि विगतमा पटकपटक छाडिदिएका हौं तर उहाँहरूले नै निकास निकाल्न नसकेपछि सबै विषय सचिवालय हुँदै स्थायी कमिटीमा पुगेको छ । अब त्यहीं छलफल गरेर टुंगो लगाउनुपर्छ, उनले भने । स्थायी कमिटीका नेताहरूबीच पनि औपचारिक छलफल र सहमति खोज्ने विन्दुको खोजी भइरहेको छ । यसका लागि नेकपाभित्र पूर्वमाओवादी समूहका तर ओलीसँग पनि समदूरीको सम्बन्ध राख्दै आएका गृहमन्त्री रामबहादुर थापा, नेताहरू हरिबोल गजुरेल, टोपबहादुर रायमाझीलगायतले दुई अध्यक्षलाई मिलाएर लैजान लबिइङ गरिरहेका छन् । गत सचिवालय बैठकमा गृहमन्त्री थापाले सहमतिका लागि कार्यदल बनाउन प्रस्ताव गरेका थिए । कार्यदलको नेतृत्व उपाध्यक्ष वामदेव गौतमलाई दिनुपर्ने उनको प्रस्ताव थियो । तर गौतमले नमानेपछि त्यो विषय अघि बढेन ।"
"शिक्षकलाई कोरोना, स्कुल बन्द","(काठमाडौं)  ललितपुर महानगरपालिकाले विद्यालय खोल्ने निर्णय गरेकै दिन ललितपुरकै गोदावरी नगरपालिकास्थित नवज्योति माविले कक्षा सञ्चालन स्थगित गरेको छ । विद्यालयका अनुसार दुई जना शिक्षक कोरोना संक्रमित भएपछि सतर्कताका लागि पठनपाठन बन्द गरिएको हो ।शिक्षा मन्त्रालयले स्थानीय तहको अनुमतिमा विद्यालय पुनःसञ्चालन गर्न सक्ने व्यवस्था गरेपछि देशभर शैक्षिक संस्था खोल्ने लहर चलेको छ । कोरोनाबाट शिक्षक, विद्यार्थी र अभिभावक संक्रमित हुँदा कतिपय स्थानीय तह र विद्यालयले कक्षा सञ्चालन स्थगित गरेका र पुनः सुरु पनि गरिरहेका छन् । संक्रमणको जोखिम कायमै रहेका बेला विद्यालय खोल्न हुनेनहुनेमा सरोकारवालाहरू नै विभाजित छन् । शिक्षकहरू भने अनलाइन कक्षा प्रभावकारी नभएकाले विद्यार्थीलाई कक्षाकोठामै ल्याएर पठनपाठन गराउनु बाध्यता भएको सुनाउँछन् ।काठमाडौं उपत्यकाका अधिकांश स्थानीय तहमा विद्यालय पुनःसञ्चालन हुन थालेका छन् । ललितपुरको महालक्ष्मी नगरपालिकामा रहेको सिद्धिमंगल माविले बिहानदेखि बेलुकासम्म अनलाइन कक्षा सञ्चालन गरे पनि फेस टु फेस कक्षा चलाएको छ । सबै विद्यार्थी अनलाइनलगायत वैकल्पिक सिकाइको पहुँचमा नभएकाले आलोपालो बोलाएर कक्षा सञ्चालन गरिएको प्रधानाध्यापक मीनबहादुर अछामीले जनाए । विद्यार्थीलाई दिन बिराएर स्कुलमा बोलाउँछौं, स्वास्थ्य सतर्कताको मापदण्ड पालना गरेर कक्षा चलाइरहेका छौं, उनले भने । अनलाइन शिक्षण विधिमा सबैको पहुँच सहज नभएको पाइएको उनले बताए ।शिक्षा मन्त्रालयले विद्यालय पुनःसञ्चालन कार्यविधिमा संक्रमणको जोखिम, विद्यार्थी संख्या, भौतिक पूर्वाधारको अवस्था कक्षा सञ्चालनको विभिन्न ७ मोडालिटी र विकल्प पनि सिफारिस गरिएको छ । कतिपय स्थानीय तहले आफूअनुकूल कक्षा सञ्चालनको मोडालिटी तय गरेका छन् ।"
वासुदेवकमलाजा मूर्ति एफबीआईमा,"पाटन, पट्को टोलस्थित नारायण मन्दिरबाट ३६ वर्षअघि चोरिएर अमेरिका पुर्याइएको वासुदेवकमलाजा (लक्ष्मीनारायण) मूर्ति अमेरिकी फेडेरल ब्युरो अफ इन्भेस्टिगेसन (एफबीआई) ले जिम्मा लिएको छ । अमेरिकाको टेक्सास राज्यस्थित डल्लास म्युजियममा गत वर्ष मंसिरमा प्रदर्शनीमा आएपछि वासुदेवकमलाजा मूर्तिबारे सरोकार बढेको थियो । अन्वेषक लैनसिंह वाङ्देलको स्टोलन इमेजेज अफ नेपाल मा समेत उल्लेख भएको यो मूर्ति पाटनबाट सन् १९८४ मा चोरी भएको जनाइएको थियो । अमेरिकाको न्युयोर्कस्थित जोनजे कलेजमा आर्ट क्राइम विषयमा प्राध्यापन गर्ने इरिन एल थोम्सनले पहिलोपटक डल्लास म्युजियममा राखिएको उक्त मूर्तिबारे चासो राखेर अनुसन्धानमूलक लेख लेखेकी थिइन् । त्यसपछि चासो बढेपछि उक्त मूर्ति म्युजियमको प्रदर्शनीबाट हटाइएको थियो । मूर्तिको आधिकारिकता पुष्टि भएपछि नेपाल फिर्ता पठाउने प्रक्रिया र जिम्मामा म्युजियमले एफबीआईलाई मूर्ति हस्तान्तरण गरेको हो । यसबारेमा एफबीआईले दूतावासलाई पत्र पठाइसकेको छ, वासिङ्टनस्थित राजदूत अर्जुन कार्कीले फोनमा भने, डल्लास म्युजियमले गत नोभेम्बर ३० मा एफबीआईलाई वासुदेवकमलाजा मूर्ति हस्तान्तरण गरेको रहेछ । उनका अनुसार सन् १९७० को युनेस्को अभिसन्धिमा हराएका वा चोरिएका यस्ता सांस्कृतिक सम्पदा भेटिए उत्पत्तिको मुलुक (ओरिजिन) लाई फिर्ता गर्नैपर्ने प्रावधान भएकाले पनि मूर्ति नेपाल फर्कने अवस्था आएको हो । नेपाल र अमेरिका उक्त अभिसन्धिका हस्ताक्षरकर्ता हुन् । दूतावासकै परामर्श र समन्वयमा एफबीआईले सुरक्षित तवरमा यो मूर्ति चाँडै नेपाल फिर्ता पठाउने सूचना पाएको छु, उनले भने, हाम्रो सम्पदाको आधिकारिकता तथा उत्पत्तिको प्रमाणसम्बन्धी केही कागजी प्रक्रिया मात्रै पूरा हुन बाँकी छ ।"
"कतै अवरोध, कतै चिल्ला सडक","(पोखरा)  पूर्वी पाँचथरको चिवाभञ्ज्याङबाट पश्चिम बैतडीको झुलाघाटसम्म १ हजार ७ सय ७६ किलोमिटर प्रक्षेपण गरिएको मध्यपहाडी (पुष्पलाल) राजमार्गले पहाडका २४ जिल्ला पार गर्छ । राष्ट्रिय गौरवको यो आयोजना आर्थिक वर्ष २०७४०७५ मै सम्पन्न गर्ने लक्ष्य लिइए पनि अन्यत्रजस्तै गण्डकी प्रदेशका जिल्लामा पनि निर्माण कार्य सोचेजस्तो अघि बढेको छैन । प्रदेशका ५ जिल्लाका झन्डै साढे ३ सय किलोमिटर राजमार्गमा कतै कालोपत्रे भएर सवारी गुडेका छन्, कतै भने डीपीआर सर्भे र रेखांकन हुन बाँकी छ । लामो समयपछि डीपीआरको काम सकिए पनि कास्कीमा अझै केही खण्ड रेखांकन हुन सकेको छैन । डीपीआरअनुसार मादी गाउँपालिकाको भैंसेदेखि पोखराको याम्दीसम्मको १९ किलोमिटर खण्ड के गर्ने भन्ने अन्योल छ । उक्त खण्डको विजयपुर खोलाको पुलबाट काहुँखोला, भलाम, बाटुलेचौर र याम्दी खण्डमा सयौं घर पर्ने भएपछि रेखांकनका लागि समस्या भएको राजमार्ग आयोजना पर्वत कार्यालयका प्रमुख मेघराज मरासिनीले बताए । डीपीआरअनुसार उक्त खण्डमा रेखांकन गर्न सकिने अवस्था छैन, उनले भने, विकल्प खोज्दै छौं । झन्डै २ हजार घर पर्ने भए पनि आयोजनाले यसको अध्ययन भने गरेको छैन । जिल्ला समन्वय समिति कास्कीका प्रमुख बैनबहादुर अधिकारी क्षेत्रीले डीपीआरले तोकेको ठाउँभन्दा २३ किलोमिटर मात्रै फरक पर्ने गरी रेखांकन गर्नुपर्ने बताए । भैंसेदेखि ज्याम्दु, मादी७ मेलबोटबाट पोखरा२० मौजा हुँदै भलाममा ल्याउनुपर्ने माग रहेको उनको भनाइ छ । यो रुट कायम गर्दा घरहरू नपर्ने, स्थानीयको सडकमा पहुँच पुग्ने र बसाइँसराइसमेत रोकिनेछ, उनले भने, मध्यपहाडी राजमार्ग भएकाले पहाडतर्फै धकेल्नुपर्छ । बजारमा बाटो पहिल्यै छँदै छ । घर नै फाल्नुपर्ने अवस्था रहँदैन । पछिल्लो रुटको सडकमा राजनीतिक दल, जनप्रतिनिधिको एकमत रहेको र राष्ट्रिय योजना आयोगका उपाध्यक्षलाई पनि भनिसकिएको क्षेत्रीले बताए । सुरुमा कास्की खण्डमा लमजुङ सीमाबाट बेगनासताल निकालेर पोखरा हुँदै पोखराबागलुङ राजमार्गमा जोड्ने परिकल्पना गरिएको थियो । यसमा चर्को बिरोध भएपछि सर्भे नै भएन । पछिल्लो समय लमजुङ सीमाको रुदीखोला पुलदेखि भैंसेसम्म १६ किलोमिटर रेखांकन भएर ठेक्का लागिसकेको छ । याम्दीदेखि पर्वत सीमासम्ममा पोखराबागलुङ राजमार्ग लाइन मध्यपहाडीको रूपमा स्तरोन्नति भइरहेको छ । याम्दीदेखि घट्टेखोलासम्म ४ लेनको सडकको पिचको काम सुरु भएको छ । घट्टेखोलानयाँपुल खण्डको अधिकांश पिच सकिएको छ ।राजमार्गको लमजुङ खण्डमा भने अवरोधै अवरोध छ । ५ खण्ड छुट्याएर अघि बढाइएको राजमार्गको एउटा खण्ड अहिलेसम्म डीपीआर र अर्को एक खण्डको टेन्डर हुन सकेको छैन । अन्य ३ खण्डमा काम भइरहेको छ । ४८२२ किमिमध्ये गोरखाको पालुङटारदेखि सीमाक्षेत्र चेपेखोला हुँदै धमिलिकुवा, तार्कुघाट भएर पाउँदीढिकसम्मको १६२ किलोमिटर सडक ३ सय ५० मिटर मात्रै कालोपत्रे हुन बाँकी छ । धमिलिकुवामा एउटा घरले अवरोध गर्दा अघि नबढेको उक्त सडक अब एक महिनामै सक्ने आयोजनाको भनाइ छ । आयोजना पालुङटार गोरखाका प्रमुख सिनियर डिभिजन इन्जिनियर रामबहादुर गुरुङका अनुसार पाउादीदेखि सुन्दरबजार खत्रीठाँटी हुँदै किरिञ्चेखोलासम्मको ८ किलोमिटरमा विवाद भएकाले डीपीआरसमेत हुन सकेको छैन । धेरैपटक प्रयास भयो । सडक विभागका हाइलेभल, स्थानीय जनप्रतिनिधि, मेयरसँग छलफल भएको छ, उनले भने, तर, टुंगोमा पुगेको छैन । किरिञ्चेखोलाबाट मध्यनेपालको रातामाटासम्म १६२ किलोमिटर सडक ५५ प्रतिशत सकिएको छ । रातामाटादेखि भोर्लेटार रामबजार (मादी) सम्म ७०२ किलोमिटर सडकको पनि २० प्रतिशत काम सकिएको गुरुङले बताए । किरिञ्चेखोलादेखि रातामाटासम्म कालोपत्रको तयारी भएको छ । उनका अनुसार मादीरुदीसम्मको ६२५ किलोमिटरको ठेक्का खोल्ने क्रममा छ ।सुन्दरबजारको ८ किलोमिटर र मध्यनेपाल भोर्लेटारको करिब २ किलोमिटरमा सडक निर्माणकार्य अघि बढ्न सकेको छैन । सुन्दरबजारमा बस्तीबाहिर लानुपर्ने र भोर्लेटारमा बस्तीभित्रबाट लानुपर्ने माग चर्को छ । स्थानीय र सरकारबीच कुरा नमिल्दा सुन्दरबजारमा स्थानीयले डीपीआर रोकेका छन् । भोर्लेटारमा डीपीआर गरेको ठाउँबाट सडक लान दिएका छैनन् । पाउँदीदेखि सुन्दरबजार, खत्रीठाँटी हुँदै किरिञ्चेसम्म यसअघिको कच्ची सडकलाई पछ्याउँदै सडक निर्माण गर्ने योजना सरकारको छ । तत्कालीन नगर विकास समितिको निर्णयअनुसार घर तथा भौतिक संरचना निर्माण गरेका स्थानीयले राजमार्गको मापदण्ड लागू गरिए ८ सय १३ घर विस्थापित हुने संघर्ष समितिका संयोजक उत्तम गुरुङले बताए । बजार बीचबाट सडक लैजान दिएर सुकुम्बासी हुन चाहन्नौं । बस्ती तल र माथिबाट लगे हुन्छ, उनले भने ।भोर्लेटारको बस्तीबाट लगिए करिब आधा किलोमिटर घुमाउरो पर्ने, ३ सयभन्दा बढी घर भत्किने, पाखुरीचोकबाट मिदिमखोलासम्मको करिब साढे १ किलोमिटरमै ५ वटा घुम्ती पर्ने, घुमाउरो बाटोले जग्गा धेरै लिने, ग्रेडिङ मेन्टेन मा समस्या आउने स्थानीय प्रेमलाल श्रेष्ठले बताए । तर, स्थानीय हरिबहादुर थापा नेतृत्वको एक समूहले भने सडकलाई बजारकै बीचबाट लानुपर्ने र खेतीयोग्य जमिनलाई मास्न नहुने भन्दै आन्दोलन गरिरहेका छन् ।प्रतिवेदन सार्वजनिक भएनराजमार्गमा स्थानीयले अवरोध गरेपछि अध्ययन गर्न गण्डकी प्रदेश सरकारले तत्कालीन पर्यटन, वन, उद्योग तथा वातावरणमन्त्री रामशरण बस्नेतको नेतृत्वमा कार्यदल गठन गर्यो । समितिले सुन्दरबजार आएर स्थानीयको सुझाव संकलन गरेको थियो । प्रतिवेदन बनाएर मुख्यमन्त्री पृथ्वीसुब्बा गुरुङलाई र गुरुङले संघीय सरकारलाई बुझाए पनि सार्वजनिक गरिएको छैन । मुख्यमन्त्री गुरुङले मध्यपहाडी संघीय सरकारको योजना रहेकाले प्रदेश सरकारले यसमा समन्वय र सुझावमात्रै दिन मिल्ने बताए । संघ सरकारले यसको समाधान नखोजेको उनको भनाइ छ । स्थानीयले मन्त्री, आयोजना प्रमुख, मुख्यमन्त्री, सांसदसँग धेरैपटक ज्ञापनपत्र बुझाए पनि बेवास्ता गरिएको लमजुङ उद्योग वाणिज्य संघ सुन्दरबजार इकाईका पूर्वअध्यक्ष एवं संघर्ष समितिका पूर्वसंयोजक गालु मियाले बताए ।निराशाजनक प्रगतिगोरखामा आरुघाटदेखि पालुङटारसम्मको ६४ किलोमिटर क्षेत्रलाई ५ खण्डमा विभाजन गरी काम भइरहेको छ । आयोजनाका इन्जिनियर गोविन्द श्रेष्ठले कामको अवस्था भने सन्तोषजनक नभएको बताए । पहिलो प्याकेजअन्तर्गत आरुघाटको बूढीगण्डकी पुलबाट तान्द्राङको ओख्लेसम्म १३ किमि सडकको प्रगति निराशजनक छ । आर्थिक वर्ष २०७२७३ मा दुई वर्षभित्र निर्माण सक्ने लक्ष्यका साथ रसुवा एलाइट सूर्य जेभीले ठेक्का सम्झौता गरेको सडकको हालसम्म ७० प्रतिशत मात्र प्रगति छ । ठेकेदार कम्पनीको म्याद मात्र ५ पटक थप भइसकेको छ । पछिल्लोपटक गत भदौ ३१ गतेसम्म कम्पनीले म्याद पाएको थियो । तर कोभिडको बहाना बनाउँदै अन्तिमपटक थपिएको म्यादमा पनि कम्पनीले काम सम्पन्न गरेन । नालाको काम सकियो, सब बेस र कालोपत्रेको काम बाँकी छ, इन्जिनियर श्रेष्ठले भने, पहिले भूकम्पले अहिले कोभिडले काम हुन सकेन । दोस्रो प्याकेजअन्तर्गत ओख्लेबाट मसेलको निबेल क्षेत्रको १६ किमि कालोपत्रेको जिम्मा एनपीईसीसीएससीएफ जेभीले पाएको छ । आर्थिक वर्ष २०७२०७३ मा तीन वर्षभित्र कालोपत्रे सक्ने लक्ष्य राखिएको सडकको हालसम्म ५० प्रतिशत प्रगति रहेको श्रेष्ठले बताए । पछिल्लोपटक थपिएको म्याद पुस १३ सम्म बाँकी रहे पनि काम निराशाजनक रहेको प्राविधिक बताउँछन् । निबेलदेखि ठाँटीपोखरीसम्मको २८ किलोमिटर क्षेत्रमा भने गत असारमा ठेक्का आह्वान गरेर काम सुरु भएको छ । ११ किलो छेवेटार बारपाक सडक आयोजनाअन्तर्गत २८ किलोमिटर क्षेत्रको हस्तान्तरण प्रक्रिया सकेर ठेक्का प्रक्रिया सुरु भएको हो । खहरेबाट मसानेपाटीसम्मको १२३ किलोमिटर क्षेत्रमा कालोपत्रेका लागि गत असारमा ठेक्का आह्वान गरी सम्झौता गरिएको इन्जिनियर श्रेष्ठले बताए । मसानेपाटीबाट ठाँटीपोखरीसम्मको १५७ किलोमिटर सडक कालोपत्रेको काम हिन्दुङ प्यासिफिक जेभीले पाएको छ ।एक दशकमा ५० प्रतिशत कामबागलुङ खण्डमा २५ किमि सडक वर्षौंदेखि अलपत्र छ । २०६८ देखि थालिएको आयोजनाको उक्त खण्डको काम ५० प्रतिशत मात्रै पूरा भएको हो । सदरमुकाम बागलुङदेखि घोडाबाँधेसम्मको खण्डमा अझै चौडा पार्ने कामसमेत भएको छैन । खाल्डा पुर्ने, ग्राभेल गर्ने र कालोपत्रेको काम कहिले हुने ठेकेदारले पनि बताउन सकेनन् । बडिगाड गाउँपालिकाका अध्यक्ष मेहरसिंह पाइजाले भने, सडक समस्याले सदरमुकाम ल्याउन नसकेपछि दुई महिनामा ५ जना महिलालाई हेलिकोप्टरबाट उद्दार गर्नुपर्यो ।तीन वर्षका लागि ठेक्का लिएका कम्पनीले ५ वर्ष पार गरिसकेका छन् । ठेकेदार नआउने, चाडपर्व र असार मसान्तमा गिटी थुपारेर काम गरेझै मात्रै देखाउने गरेकाले सास्ती खेपेको बागलुङ नगरपालिका३ की अध्यक्ष लक्ष्मी बाँस्कोटाले बताइन् । प्रमुख जिल्ला अधिकारी सुरेश न्यौपानेले अब काममा यताउता हुन नदिने बताए । सदरमुकामदेखि अक्षेते हुँदै सुल्डाँडासम्मको १३ किमि खण्ड भारत, सिद्धिसाई संयुक्त निर्माण कम्पनी र बाँकी एमपीएसीएफ सूर्य संयुक्त निर्माण कम्पनीले ठेकका लिएका थिए । सिद्धिसाईका मुख्य ठेकेदार दीपेन्द्रबहादुर शाहीले लकडाउन, खानेपानीको पाइपलाइन तथा केही घरटहरा हटाउने समस्याले काम रोकिएको दाबी गरे । आगामी जेठ मसान्तसम्म म्याद थपिदिए काम सक्ने भनेका उनले २ पटक म्याद थप गरेर ५ वर्ष बिताएका छन् । अर्का ठेकेदार सूर्यबहादुर खड्काले आयोजना कार्यालयले डिजाइन फेर्न भनेपछि ७ किमि नाली निर्माण गरेको रकम भुक्तानी नपाएको बताए । कामदारलाई ज्याला दिन नपाएपछि काम गर्न नसकेको हुँ, उनले भने । मध्यपहाडी राजमार्गको पर्वत, बागलुङ खण्ड हेर्ने आयोजना प्रमुख मेघराज मरासिनीले अब पनि काम नगरे आयोजनाले कालोसूचीमा राख्ने बताए । घोडाबाँधेदेखि पश्चिमको १ सय १२ किमि सडकमा भने कालोपत्रे भएर सवारीसाधन गुड्न थालेका छन् ।पर्वत खण्डमा कालोपत्रपर्वत खण्डमा भने कालोपत्रको काम सुरु भएको छ । लकडाउन खुलेसँगै उचित स्वास्थ्य मापदण्ड अपनाएर आयोजनाको कामलाई तीव्रता दिइएको आयोजनाले जनाएको छ । कुश्मास्थित आयोजना कार्यालयका प्रमुख मेघराज मरासिनीका अनुसार केही दिनयता मोदी गाउँपालिकामा पर्ने पातीखोलादेखि कुश्मा७ चुवाको परादीसम्म कालोपत्रे भएको हो ।लामा कन्स्ट्रक्सनले जिम्मा लिएको पर्वत खण्डको २३ किलोमिटर सडकको अधिकांश भाग २ लेनको बनाइँदै छ । कुश्मा र पातीचौर बजारक्षेत्रमा ४ लेनको विस्तार गर्न संरचना तयार भइसकेका छन् । यो साबिकको पोखराबागलुङ राजमार्ग खण्ड भएकाले स्तरोन्नति मात्रै गर्न लागिएको हो । कडा चट्टान भएकाले बम विस्फोट गराउनुपर्ने पहरो फुटाउन आयोजनाले नेपाली सेनाको सहयोग मागेको छ । आइतबारदेखि दैनिक ३ घण्टा आवागमन रोकेर अहिले चुवाको भीरमा काम सुरु भएको छ । कन्स्ट्रक्सनका प्रतिनिधि राजाराम आचार्यले जेठभित्रै काम सकिने दाबी गरे । अहिले १८० भन्दा धेरै कामदारले खटिएका छन्, उनले भने, तीव्र गतिमा काम भइरहेको छ । २०७५ वैशाखदेखि सुरु भएको पर्वतखण्ड विस्तारको काम गएको भदौमा सकिनुपर्ने हो । कोभिडका कारण भएको लकडाउनले रोकिएपछि आयोजना कार्यालयले ९ महिना समय थप गरेको छ ।लालप्रसाद शर्मा (पोखरा), आश गुरुङ (लमजुङ), हरिराम उप्रेती (गोरखा), प्रकाश बराल (बागलुङ) र अगन्धर तिवारी (पर्वत)"
बूढीगण्डकीले अन्योल,"(धादिङ)  प्रस्तावित १२ सय मेगावाटको बूढीगण्डकी जलविद्युत् आयोजनाको मोडालिटी र डुबान क्षेत्र नटुंगिएका कारण मध्यपहाडी राजमार्गको धादिङमा पर्ने ८५ किलोमिटर खण्ड निर्माण अवरुद्ध भएको छ । बूढीगण्डकी आयोजनाले डुबानमा पार्ने धादिङ र गोरखा जिल्लामा गरी करिब ९५ किलोमिटर सडकखण्ड मध्यपहाडी राजमार्गमा पर्छ । धादिङको मात्रै आरुघाटदेखि खहरे देउराली हुँदै नेत्रावतीको भर्याङभुरुङसम्म ८५ किलोमिटर र त्यसपछि नुवाकोट सामरी हुँदै सडक निर्माण गर्ने योजना थियो । आरुघाट, सल्यानटार, खहरे हुँदै १४ किलोमिटर सडकखण्ड आयोजनाले डुबानमा पर्ने भन्दै निर्माणाधीन रहेकै बेला ५ वर्षअघि स्थगित गरिएको थियो । गत मंगलबार राष्ट्रिय योजना आयोगका उपाध्यक्ष पुष्पराज कँडेल उक्त खण्ड अनुगमन गर्न पुगेका थिए । उनीसँगै पुगेका मध्यपहाडी राजमार्ग आयोजना निर्देशनालय प्रमुख दीपक केसीले बूढीगण्डकी आयोजनाको मोडालिटी तयार नभएकाले राजमार्गका लागि प्रस्तावित सडक रेखांकन क्षेत्र डुबानमा पर्ने र भौतिक तथा पूर्वाधार मन्त्रालयले पहिलेकै ठाउँमा निर्माण गर्न नसकिने बताएपछि सडक निर्माण रोकिन पुगेको बताए । दुईवटा राष्ट्रिय गौरवका आयोजना एकै ठाउँमा परेका कारण अन्योल देखिएको छ । समस्या समाधानका लागि सरोकारवाला स्थानीय निकायसँग छलफल गर्न र आयोजना क्षेत्रको अवस्था निरीक्षण गर्न योजना आयोगका उपाध्यक्ष कँडेल आफैं खटिएका छन् । उनको नेतृत्वमा रहेको टोलीले मध्यपहाडी राजमार्गअन्तर्गत नुवाकोटको सामरीभन्ज्याङदेखि धादिङको भर्याङभुरुङ, भोगटेनी, कटुन्जे, लपाङफेदीसम्मको सडक अवलोकन गरेर फर्केको थियो । ६ वर्षअघि गरिएको डीपीआरमा प्रतिकिलोमिटर ४ करोड खर्च हुने प्रस्ताव गरिए पनि ढिलाइले ६ करोड लागत अनुमान गरिएको आयोजना प्रमुख केसीले बताए । बूढीगण्डकी आयोजनाका कारण रोकिएको राजमार्ग निर्माण कार्य अब नयाँ रेखांकन गरेर जाने कि पुरानैलाई मान्यता दिने भन्नेबारे केही दिनमै टुंगो लाग्ने आयोगका उपाध्यक्ष कँडेलले बताए ।बूढीगण्डकी जलविद्युत्को मोडालिटीकै कारण सडक निर्माण कार्य रोकिन नहुने नेत्रावती डबजोङ गाउँपालिका अध्यक्ष दुर्गाकुमार शाक्यको भनाइ छ । मध्यपहाडी राजमार्गको धादिङ खण्डको लामो दूरी नेत्रावती डबजोङमै पर्छ । ०६४६५ देखि यसको निर्माण कार्य थालिएको हो । निर्माण थालेको ७८ वर्षभित्र उक्त राजमार्गको निर्माण सकिने योजना बनाइएको भए पनि भौतिक प्रगतिको लक्ष्यमा पुग्न नसकेको उपाध्यक्ष कँडेलले बताए ।"
प्रधानाध्यापक हत्यापछि गाउँले त्रासमा,"(विराटनगर)  उत्तरी मोरङको मिक्लाजुङ१ बर्खेका शिक्षक राजेन्द्रकुमार श्रेष्ठको मंगलबार हत्या भएपछि बस्ती नै शोकमा छ । विकट पहाडी क्षेत्रमा पर्ने बर्खेमा सात घरपरिवार छन् । गाउँले त्रसित अवस्थामा छन् ।वडाध्यक्ष नरबहादुर राईका अनुसार ती सबै घरमा मंगलबार बिहानदेखि चुलो बलेको छैन । स्थानीय सरस्वती आधारभूत विद्यालयका प्रधानाध्यापक श्रेष्ठलाई नेत्रविक्रम चन्द समूहका कार्यकर्ताले घरबाट अपहरणपछि घाँटी रेटेर हत्या गरेका थिए । घरदेखि करिब एक किलोमिटर पर भएको घटनापछि बस्ती पूरै त्रासमा छ, राईले भने, कोही त घरबाट बाहिर पनि निस्केका छैनन् । उनका अनुसार यातायात नपुगेको बर्खेका सात घर डेढदुई सय मिटरको फरकमा छन् । उनीहरू सबैले असुरक्षित महसुस गरेको राईले बताए । साविकको रमितेखोला, मधुमल्ला, टाँडी र जाँते गाविसका केही भाग समेटेर हालको मिक्लाजुङ गाउँपालिका बनेको हो । सिंगो रमितेखोला हाल मिक्लाजुङको वडा १ हो । विद्यालयमा पढाउनुपर्ने भएकाले श्रेष्ठ दम्पती बर्खेमा बस्दै आएको थियो । उनीहरूका एक छोरा र एक छोरी छन् । छोराबुहारी रमितेदेखि ५ घण्टा टाढाको वडा २ स्थित रचना (साविकको टाँडी गाविस) मा बस्छन् । गाउँपालिका प्रमुख देवी आचार्यका अनुसार श्रेष्ठकी पत्नी धनकुमारी मंगलबारै छोराबुहारीको घरमा सरेकी छन् ।श्रेष्ठको शवको मंगलबार बीपी कोइराला स्वास्थ्य विज्ञान प्रतिष्ठानमा पोस्टमार्टम गरिएको छ । आचार्यका अनुसार उनको शव रातिसम्ममा छोराको घरमा ल्याएर बिहीबार बिहान बक्रहा खोलाको नुनसरी घाटमा अन्त्येष्टि गर्ने तयारी गरिएको छ ।हत्याको जिम्मेवारी चन्द समूहले लिए पनि हत्यामा संलग्नको पहिचान हुन नसकेको मोरङका प्रहरी प्रमुख एसपी सन्तोष खड्काले बताए । जिल्ला प्रहरी र प्रदेश प्रहरीको विशेष टोलीसहित धनकुटा, इलाम र पाँचथरको प्रहरी टोलीलाई परिचालन गरेर घटनामा संलग्नको खोजी भइरहेको उनले जनाए । घटनास्थल रमिते धनकुटा, इलाम र पाँचथरसँग जोडिएको छ । मंगलबारदेखि मिक्लाजुङलाई सिल गरेर संलग्नहरूको खोजी र अनुसन्धान जारी राखेको एसपी खड्काले बताए । चन्द समूहको मेचीकोसी ब्युरोले मंगलबार साँझ विज्ञप्ति जारी गरी आफ्नो संगठनका नाममा सुराकी गरेको भन्दै श्रेष्ठको हत्याको जिम्मेवारी लिएको थियो । इन्चार्ज प्रतापले हस्ताक्षर गरेको विज्ञप्तिमा श्रेष्ठकै सुराकीमा २०७६ फागुन २६ गते बसेको ब्युरोको बैठकमा प्रहरीले हस्तक्षेप गरेको तथा उनकै सुराकीमा प्रहरीले गत कात्तिक १२ गते ब्युरो सदस्य काशीराम घिमिरे र विज्ञान राईलाई प्रहरीले पक्राउ गरेको उल्लेख छ । रमितेसहित उत्तरी मोरङको माथिल्लो क्षेत्रमा सुरक्षा निकायको उपस्थिति कमजोर भएकाले त्यस स्थानमा चौकी राख्ने तयारी भइरहेको एसपी खड्काले जानकारी दिए । विगतमा पनि त्यस क्षेत्रमा प्रहरी चौकी राख्न स्थानीयले माग गरेका थिए । अब त्यस क्षेत्रमा चौकी राख्न आवश्यक तयारी गरिएको उनले बताए । उत्तरी क्षेत्रका तत्कालीन गाविस रमिते, भोगटेनी, याङशिला, टाँडी, केराबारी, जाँते र लेटाङको पहाडी क्षेत्रमा सुरक्षा निकायको उपस्थिति छैन । त्यस क्षेत्रमा करिब तीन किलोमिटर टाढाको उर्लाबारी, पथरी, लेटाङ र बेलबारी इलाका प्रहरी कार्यालयबाट सुरक्षाकर्मी परिचालन गर्नुपर्ने बाध्यता छ ।"
हिंसात्मक राजनीतिको पुनरावृत्ति : अनावश्यकअस्वीकार्य,"मोरङको पहाडी बस्तीमा मंगलबार एक शिक्षकलाई घाँटी रेटेर मारिएको घटना मुलुकमा भइरहने जघन्य अपराधको थप एउटा तथ्यांक मात्र होइन । बेलैमा सावधान भइएन भने यसले त्रासदीपूर्ण भविष्यको डरलाग्दो संकेत पनि बोकेको छ । किनभने, मिक्लाजुङ१, रमितेस्थित सरस्वती आधारभूत विद्यालयका प्रधानाध्यापक राजेन्द्रकुमार श्रेष्ठको हत्याको जिम्मेवारी नेत्रविक्रम चन्द नेतृत्वको एउटा अतिवादी राजनीतिक समूहले लिएको छ । यो त्यही समूह हो, जुन हिजो मुलुकमा १० वर्ष सशस्त्र द्वन्द्व गरेको तत्कालीन माओवादीबाट चोइटिएको थियो र अहिले यो मूलधारको प्रतिस्पर्धात्मक राजनीतिबाट बाहिरै बसिरहेको छ । झन्डै डेढ दशकअघि अवतरण भइसकेको सशस्त्र द्वन्द्वकै धङधङीमा रहेको यो समूहले विभिन्न स्थानमा सैन्य अभ्यास गरिरहेको खबरहरू सुनिनु र पुरानै हत्याहिंसाको झझल्को दिने गरी मंगलबार यस्तो आततायी घटना हुनु पक्कै पनि निको चाल होइन । यसबाट मुलुकमा फेरि हत्याहिंसाको शृंखला सुरु हुन लागेको त होइन भन्ने संशय पैदा भएको छ ।यो घटनाविशेषको प्रभावकारी अनुसन्धान गरी संलग्न दोषीलाई कारबाहीको दायरामा त ल्याउनुपर्छ नै, तर त्यतिले मात्रै पनि राजनीतिक आवरणमा हुने यस्तो खाले अपराध रोकिनेवाला छैन । तसर्थ, यस्ता हिंस्रक क्रियाकलापले समाज र मुलुकमा पार्न सक्ने दीर्घकालीन प्रभावको समयमै उचित आकलन गर्नबाट सरोकारवाला कोही पनि चुक्नु हुँदैन । चन्द समूह स्वयंले बेलैमा देश र जनताप्रति जिम्मेवार भई यस्ता घटनाहरू त्यागेर आफूलाई मूलधारको राजनीतिमा समाहित गर्नुपर्छ । त्यसका लागि राज्यले पनि आफ्नातर्फबाट उचित वातावरण बनाउनुपर्छ । र, यस्तो बर्बर चालमा मुलुकको कुनै पनि पक्षले आफ्नो कुण्ठाको रोटी सेक्ने प्रयास गर्नु हुँदैन । मुलुकमा फेरि हिंसाप्रतिहिंसाको दुष्चक्र घुम्यो भने त्यसले कसैलाई छाड्नेवाला छैन । तसर्थ, निन्दा र भर्त्सनामा मात्रै सीमित नभएर यस घटनालाई सबैले विहंगम दृष्टिबाट हेर्नुपर्छ ।समूहको मेचीकोसी ब्युरोले विज्ञप्तिमा भनेको छ आफ्ना नेताकार्यकर्तालाई पक्राउ गराउन प्रहरीमा सुराकी गरेकाले श्रेष्ठमाथि कारबाही गरिएको हो । समूहको आरोप सत्यअसत्य जे भए पनि व्यक्तिहत्या गर्ने इजाजत कसैलाई छैन । आफूलाई राजनीतिक समूह बताउनेले त झन् विशुद्ध आपराधिक जत्थाको जस्तो नृशंस व्यवहार कदापि देखाउनु हुँदैन । राज्यविरुद्धको घोषित सशस्त्र द्वन्द्वमै पनि व्यक्तिहत्यालाई जायज मानिँदैन, पछि द्वन्द्वोतर समयमा भएपनि दोषीले त्यसवापत दण्ड भोग्नुपर्ने हुन्छ । अहिलेत चन्द समूहले सशस्त्र द्वन्द्वको औपचारिक घोषणा गरिसकेको अवस्था पनि होइन । तसर्थ, व्यक्तिहत्याको कायर राजनीतिबाट यो समूह माथि उक्लनैपर्छ । उनीहरूले बुझ्नुपर्छ मुलुकलाई अनिश्चयको भँड्खालोमा जाक्नेबाहेक व्यक्तिहत्याको राजनीतिले कसैलाई कहीँ पुर्याउँदैन । यसबाट केवल देशले प्रगतिको फड्को नमारोस् र कुनै न कुनै घरेलु समस्यामा रुमल्लिरहोस् भन्ने बद््नियत कसैमा रहेछ भने, उनीहरूको मनोकांक्षा मात्रै पूरा हुनेछ । त्यसैले, विधिको शासनद्वारा देश बनाउन प्रयोग हुनुपर्ने राजनीतिक समूहको ऊर्जा मुलुक र जनताको भविष्य डढाउनमा खेर फाल्नु हुँदैन ।समय नघर्कंदै चन्द समूह प्रस्ट हुनुपर्छ मुलुकमा अब केका लागि हत्याहिंसा गर्ने ? हिजोको तत्कालीन माओवादी वा त्यसको नेतृत्व पुष्पकमल दाहालको नक्कलको भद्दा प्रहसन अब केका लागि ? हिजोको सशस्त्र युद्धका कतिपय कार्यसूची र दोस्रो जनआन्दोलनको जगमा उभिएर मुलुकको राजनीतिले युगीन कोल्टे फेरिसकेको छ । यो स्विकार्न चन्द समूहलाई किन यति धेरै सकस परेको हो ? के अढाई सय वर्ष पुरानो र समय पाउनासाथ निरंकुश चरित्र देखाइहाल्ने राजतन्त्रको स्थानमा गणतन्त्र ल्याउनु उपलब्धि होइन ? के एकात्मक राज्यव्यवस्थाको सट्टामा देश संघीय संरचनामा जानु र सात प्रदेशका अलावा मुलुकमा सयौं बलिया स्थानीय सरकारहरू बन्नु राजनीतिक जित होइन ? के धर्मनिरपेक्षतादेखि राज्यका निकायहरूलाई समावेशी बनाउन यसबीचमा भएका पहलहरू प्रगतिशील कदम होइनन् ?आफ्नो अगाडिको मार्ग सुनिश्चित गर्नुअघि चन्द समूह यी प्रश्नहरूप्रति घोत्लिनैपर्छ ।यो सत्य हो कि, कतिपय राजनीतिक उपलब्धिका बाबजुद आम नागरिकले परिवर्तनको अनुभूति गर्न सकेका छैनन् । राज्यको सेवा प्रवाह सुध्रिएको छैन । तर त्यसका लागि के अब फेरि कोही जंगल नै जानुपर्छ र ? अबका सुधारहरू त प्रतिस्पर्धात्मक राजनीतिमार्फत सत्तामा सहभागी भएर वा प्रतिपक्षमा बसेरै गर्न सकिन्छ । कि चन्द समूहलाई यो बाटो कठिन लागेर सत्ताको सिँढी सजिलै चढ्न व्यक्तिहत्याको लघुमार्ग प्यारो लागेको हो ? फेरि, त्यही बाटो पनि अब पहिलेजति सजिलो कसरी होला र ? बल्लबल्ल शान्तिको सास फेर्न पाएका जनताले फेरि हिंसाको राजनीतिलाई कसरी साथ देलान् ? तसर्थ, अहिले हासिल भएका उपलब्धिहरूप्रति नै विरक्त लागेको होइन भने चन्द समूहले ढिलो नगरी प्रतिस्पर्धात्मक राजनीतिक मार्ग नै समाउनुपर्छ । यही व्यवस्था र प्रणालीभित्र बसेरै सुधारका प्रयत्नहरू गर्नुपर्छ ।राज्यले पनि कुनै कसर बाँकी नराखी यो समूहका नाममा हुन थालेका आपराधिक क्रियाकलापहरू नियन्त्रणमा लिनुपर्छ । साथै वार्ताको माध्यमबाट उसलाई शान्तिपूर्ण राजनीतिमा ल्याउन पनि अधिकतम प्रयास गर्नुपर्छ । नागरिक समाजलगायत मुलुकका प्रबुद्ध वर्गको पनि यसमा ठूलो भूमिका हुन्छ, उनीहरूले व्यक्तिहत्याको राजनीतिको गौरवगाथा गाउने काम भुलेर पनि गर्नु हुँदैन । सबैको विवेकपूर्ण प्रयासले मात्रै यो समूह शान्तिको बाटोमा फर्कन सक्छ । घोर दक्षिणपन्थीहरूको सलबलाहट बढिरहेको यो बेला अर्को उग्र वामपन्थी उपद्रव मुलुकले कसैगरी थेग्न सक्दैन । मुलुक र जनताप्रति जिम्मेवार बनी सम्बन्धित समूह र सरकार दुवै यसप्रति उत्तिकै सजग रहनुपर्छ ।"
प्राविधिक शिक्षाको अनुगमन,"शिक्षा, विज्ञान तथा प्रविधि मन्त्रालयले करोडौं लगानी गरी सामुदायिक विद्यालयहरूलाई विज्ञान तथा प्राविधिक धारतर्फ कक्षा ९, १११२ चलाउने अनुमति दिएको छ । तर, त्यस्ता विद्यालयमा विद्यार्थीको उपस्थिति अत्यन्तै न्यून छ । यति सामान्य तथ्य थाहा हुँदाहुँदै राज्यले बिनाअनुगमन बालुवामा पानी हालेझैं अनुत्पादक कार्यमा लगानी खेर फालिरहेको छ । सिभिल, मेकानिकल तथा इलेक्ट्रिकल इन्जिनियरिङ, कृषि आदि विषय सरकारी विद्यालयमा थपिएको छ । अधिकांश ग्रामीण भेगका विद्यालयमा तोकिएको संख्यामा विद्यार्थी भर्ना हुँदैनन् । झन् यस्ता प्राविधिक विषयमा विद्यार्थी कोटा पुर्याउनु टाढाको कुरा भयो । प्राविधिक शिक्षाका लागि विद्यार्थी संख्या नपुग्ने सरकारी विद्यालयहरूको अनुमति खारेज गर्नुपर्छ । र, त्यहाँको लगानी विद्यार्थीको चाप अधिक हुने क्षेत्रका विद्यालयमा सार्नुपर्छ । कक्षा ९ मा तोकिएको अठचालीस जना (अधिकतम) विद्यार्थी संख्या नपुगे स्वतः अनुमति रद्द गर्दा हुन्छ । के पाँच विद्यार्थीका लागि पनि करोडौं लगानी गर्ने ? नियमन गर्ने निकायले अविलम्ब यस्ता कार्य रोकेर विद्यार्थीको चाप धेरै भएका संस्थाहरूलाई प्रोत्साहन दिई सेवासुविधा वृद्धि गर्नुपर्छ । कक्षा १११२ विज्ञान संकायतर्फ पनि हालत उस्तै छ । यस्तै पूर्वी नवलपरासीका अधिकांश प्राविधिक धारमा अनुमति प्राप्त गरेका सामुदायिक विद्यालयहरूमा कक्षा ११ र १२ को विज्ञानमा आठदस जनाभन्दा बढी विद्यार्थी भर्ना नहुँदा पनि राज्यले कक्षाकोठा निर्माण, शिक्षक, विद्यार्थी कोष आदिमा लगानी गरेको छ । कुनै स्थानमा विद्यार्थीले चाहेर पनि पढ्न नपाउने, कहीँ भनेविद्यार्थी नै नहुँदा पनि राज्यले करोडौं लगानी गर्ने अवस्था उचित होइन । पूर्वी नवलपरासीको जनता मावि, मंगलचौरमा प्राविधिक धार र विज्ञानतर्फ कक्षा ९१२ मा विद्यार्थी न्यून छन् । झ्यालटुङडाँडामा माओवादी लडाकु शिविर रहुन्जेलसम्मका लागि खुला विद्यालय सञ्चालन गर्न भनी अनुमतिपत्रमै लेखिदिएकोमा लडाकुको व्यवस्थापन भएको वर्षौं बितिसक्दासमेत न अनुमति खारेज गरिएको छ न त उक्त अनुमति सच्याइएकै छ । यसरी अन्धाधुन्ध सञ्चालित संस्थाको अनुगमन गरी राज्यको फजुल लगानी रोकन्नुपर्छ । कुसुम न्यौपाने, मध्यबिन्दु ११, नवलपरासी (पूर्व)"
खोपको प्रतीक्षा,"कोभिड महामारीबाट जोगिन व्यग्रतापूर्वक प्रतीक्षा गरिरहेका नेपालीलाई खोप आयात र वितरणमा सरकारको खासै तयारी नरहेको खबरले हतास बनाउने नै भयो । सरकारले कोभ्याक्स मार्फत २० प्रतिशतलाई पुग्ने सहुलियत खोपका लागि मात्र तयारी अगाडि बढाएको छ, सोअनुसार जम्मा साठी लाखले पाउने गरी पहिलो खेपमा २०२१ मार्चसम्म तीन लाख र २०२१ को अन्तिमसम्म बाँकी एकावन्न लाखलाई लगाइने योजना छ । यसो हुँदा सीमित व्यक्तिले मात्र खोप पाउँछन् र अभावले अशान्तिको स्थिति पनि सृजना गर्न सक्छ । अन्य राष्ट्रले जनताको स्वास्थ्य रक्षाका लागि खोप उत्पादक कम्पनीहरूलाई धमाधम बैना दिइरहेको बेला, हाम्रो सरकार भने आफ्नै पार्टीभित्रको कलहमा व्यस्त छ । र, जनताको स्वास्थ्य सुरक्षालाई बेवास्ता गर्दै हदैसम्मको लापरबाही गरिरहेको छ । कोभिडको पहिलो लहरले लगभग दुई हजार संक्रमितको ज्यान लिइसक्दा पनि सरकार चेत्दैन । खोपको ढिलाइले महामारी प्रकोप अझै बढ्नेमा कुनै शंका छैन । महेन्द्रसिंह बम, टीकापुर१ , कैलाली"
सरकारको घट्दो उचाइ,"आफ्नै पार्टीभित्र घेराबन्दीमा परेकाले कमजोर महसुस गरिरहेका प्रधानमन्त्री केपी शर्मा ओलीलाई देशभरि राजावादीहरूको जुलुस बढ्नुले थप समस्यामा पारेको छ । एकातिर सरकार जोगाउनुपर्ने बाध्यता छ, अर्कोतिर सेलाएका दक्षिणपन्थी जुरुक्कै उठेका छन् । यसै सन्दर्भमा उनले संसद्मा प्रतिनिधित्व गर्ने दलहरूको भेला गरे । तर, त्यसबाट अहिले के भइरहेको छ र त्यसको समाधान के हो भन्ने कुराको छेउटुप्पो पत्ता लगाउन सकेनन् । उल्टै आलोचनाको भारी बोक्नुपर्यो । सरकारले नै यस्ता जुलुसलाई मौन समर्थन गरेको आरोप आफ्नै पार्टीभित्रबाट प्रधानमन्त्री ओलीले खेप्दै आएका छन् । र, त्यही आरोप सर्वदलीय बैठकमा पनि उनलाई लाग्यो । बैठकमा उपस्थित सबै दलले प्रधानमन्त्री र सरकारको आलोचनामै समय खर्च गरे । प्रधानमन्त्री ओलीले यसअघिको जस्तै सरकारले राम्रो काम गरिरहे पनि त्यसको जस नपाएको गुनासो बैठक सकिने बेला गरे ।यति बेला प्रधानमन्त्री ओलीको ध्यान सरकारमा भन्दा पार्टीमा बढी केन्द्रित छ । लामो समयदेखि आन्तरिक किचलोमा अलमलिरहेको नेकपा पछिल्लो समय झनै गम्भीर मोडमा आइपुगेको छ । प्रधानमन्त्री तथा अध्यक्ष ओली आफैंले आयोजना गरेको बैठकमा समेत उपस्थित हुन सकिरहेका छैनन् । प्रतिपक्षीभन्दा सत्तारूढ दलकै नेताहरूले सरकारको चर्को आलोचना गरिरहेका छन् । जसले गर्दा दुईतिहाइ नजिककै बलियो सरकारले जनताको अपेक्षाअनुरूप काम गर्न सकेको छैन । कमीकमजोरी सुधार्नतर्फ कत्ति पनि चासो नदेखाउने, सकेसम्म पेलेरै जाने, नसके मात्र समझदारी गर्ने अनि त्यसलाई कार्यान्वयन नगर्ने प्रधानमन्त्री ओलीको रवैयाले नै नेकपालाई फुटको संघारमा पुर्याएको हो । कोरोना महामारी फैलिरहँदा एकाएक पार्टी विभाजनसम्बन्धी अध्यादेश ल्याएर स्थिर राजनीतिलाई प्रधानमन्त्री ओलीले तरल बनाए । त्यसैको फल अहिले उनले पाइरहेका छन् । इतिहासमै सबैभन्दा बलियो सरकार बनेको हुनाले जनताका अपेक्षा पनि त्यहीअनुसारका थिए । जनताले आशा गरेअनुरूपको काम हुन सकेन । न त सरकारको गतिविधि जनभावनालाई कदर गर्ने खालको भयो । त्यसले जनता र प्रतिपक्षलाई रुष्ट बनायो । सुजन देवकोटा, पालुङटार४, गोरखािििसगरमाथाको नयाँ उचाइ घोषणा भएकै दिन प्रधानमन्त्री ओलीले बालुवाटारमा सर्वदलीय भेला गरे । केही सातादेखि गणतन्त्रविरोधी नारा किन घन्किरहेको छ भन्ने विषयमा छलफल गर्नु भेलाको उद्देश्य थियो । यहाँ भाग लिएका सबै दलले सरकारको पछिल्लो काम कारबाहीका कारण यस्तो अवस्था सृजना भएको भने । यो प्रतिपक्षी दलको मात्र होइन, जनताको पनि भनाइ हो । सरकारको उचाइ किन दिनप्रतिदिन घट्दै छ भन्नेमा सरकार हाँक्नेहरूले घोत्लने फुर्सद पाएका छैनन् । उनीहरू जनचाहनाभन्दा पनि व्यक्तिगत स्वार्थ र गुटगत चहानामा लिप्त भइरहेका छन् । यसैकारण सडकमा नारा लागेका हुन् । जनआन्दोलनबाट राणाशासनको अन्त्य भयो त्यसपछि कहिल्यै यो व्यवस्था फर्किएन । त्यसपछि तीसवर्षे लामो महेन्द्रको व्यवस्थाको अन्त्य पनि जनताले गरे, त्यो पनि फर्केन । यी दुवै व्यवस्था फकाउन त्यस बखत पनि कुनै न कुनै समूह लागेकै हुन् । अहिले पनि केही मानिस राजतन्त्रको वकालत गर्दै छन् । जुन अब फर्किन्छ भन्नु दिवास्वप्न मात्रै हो । राजतन्त्रको अन्त्यका लागि हजारौं नागरिकले मृत्युलाई अँगालेका थिए । राजाको व्यवस्था परिवर्तन गरेर जनताका शासक स्थापित गर्न धेरैले बलिदान दिएका छन् । विडम्बना, जनताको सरकारले जनअपेक्षाअनुसार काम गरेन । नेकपाको बलियो भनिने सरकारको शासन चलिरहँदा जनतामा यस्ता निराशा उत्पन्न हुनु निकै दुःखद छ । पार्टीभित्रकै संघर्षमा कम्युनिस्ट नेताहरू रुमलिएका छन् । आफ्नै आसेपासे पोस्ने सरकारलाई जनताले कहिलेसम्म झेलिरहने ? यदि सरकार हाँक्नेहरू यसरी नै व्यक्तिगत स्वार्थमा अलमलिरहने हो भने सरकारको विकल्प आमजनताले खोज्नेछन् । रामकृष्ण बराल, जोरपाटी२, काठमाडौं"
सहयोगको अपिल,रामेछाप जिल्ला उमाकुण्ड गाउँपालिका वडा नं १ पेकरनास निवासी भक्तबहादुर बस्नेतका छोरा भीमसेन बस्नेत (सरोज) यही मंसिर १५ गते अचानक भीरबाट लडी अचेत अवस्थामा उद्धार गरी टिचिङ अस्पताल महाराजगन्जको आईसीयू कक्षमा उपचाररत छन् । निजको आर्थिक अवस्थाले उपचारमा लाग्ने खर्च बेहोर्न नसक्ने भएको हुँदा इच्छुक महानुभावलाई आर्थिक सहयोगका लागि अपिल गरेका र्छौं । सहयोग गर्न चाहनुहुने व्यक्ति तथा संघ संस्थाले प्रभु बैंकमा इन्द्रबहादुर बस्नेतको नाममा रहेको खाता नम्बर १००००७९४५४००००११ मा आफूले सकेको रकम जम्मा गरी सहयोग गरिदिनु हुन अनुरोध छ । थप जानकारीका लागि ९८४४२४६४३९ मा सम्पर्क गर्न सकिनेछ ।
शिक्षा प्रतिवेदनमा सरकारको नियत,"शिक्षा आयोग प्रतिवेदन सार्वजनिक गर्नेलाई कारबाही समाचारले दुःखी बनायो । सरकारले दुई वर्षअघि शिक्षा क्षेत्रमा प्रभावकारी कदम चाल्ने उद्देश्यले शिक्षा, विज्ञान तथा प्रविधिमन्त्रीकै अध्यक्षतामा उच्चस्तरीय राष्ट्रिय शिक्षा आयोग गठन गरेको थियो । सो आयोगले २०७५ सालमा प्रधानमन्त्रीसमक्ष सञ्चारमाध्यमकै उपस्थितिमा प्रतिवेदन सार्वजनिक गर्यो । दुई वर्ष बितिसक्दा पनि आयोगले पेस गरेको प्रतिवेदन कार्यान्वयन भएन । उल्टो सार्वजनिक भइसकेको प्रतिवेदनलाई नै लुकाइयो । केही दिनअघि शिक्षाका लागि राष्ट्रिय अभियान र ग्लोबल एक्सन नेपाल नामक दुई गैरसरकारी संस्थाले सो प्रतिवेदनलाई पुस्तिकाको रूपमा छापी वितरण गरेपछि शिक्षा, विज्ञान तथा प्रविधि मन्त्रालयले कारबाहीका लागि सिफारिस गरेको समाचार बाहिर आएको छ । निकै हास्यास्पद समाचार हो, यो । तेह्र करोड खर्च गरी प्रतिवेदनलाई पुस्तक बनाएर वितरण गर्दा सरकारको लोगो र छापको दुरुपयोग भयो भन्दै लाजै पचाएर गृह मन्त्रालयलाई कारबाहीको सिफारिस गर्न मिल्छ ?अध्ययन गर्न र त्यसलाई प्रतिवेदनको रूपमा तयार पार्न त्यतिका रकम खर्च गरी किन आयोग गठन गरेको ? यदि कामकै लागि गठन गरेको हो भने, बुझिसकेको प्रतिवेदन कहिले मन्त्रालय, कहिले बालुवाटार त कहिले प्रधामन्त्रीको कोठामा होला भन्ने लज्जास्पद जवाफ जिम्मेवार पदाधिकारीले दिन मिल्छ ? यस्तो जवाफ दिएर प्रतिवेदन लुकाउन खोज्नुको कारण के हो ? गैरसरकारी संस्थाले सरकारले गर्नुपर्ने काम गरिदिएर सघाउनुका साथै सरकारको तेह्र करोड रुपैयाँ जोगाइदिएकामा प्रशंसाको साटो प्रतिलिपि अधिकारको निहुँ झिकेर कारबाही गर्ने ? शिक्षा विज्ञान तथा प्रविधि मन्त्रालयले गैरसरकारी संस्थासँग सहकार्य गर्न हुने, मन्त्रालयको लेटरप्याडमा हरेक पत्र, निर्णय, आदेश तयार गर्न हुने, मन्त्रालयलाई आवश्यक परेको भनी कम्प्युटर, प्रिन्टर आदि जिन्सी सामान खरिद गर्न हुने, मन्त्रालयकै प्रशासनिक अंगका रूपमा हरेक काम गर्न ठीक हुने, तर अहिले लुकाएको प्रतिवेदन छाप्यो भनेर कारबाहीको सिफारिस गर्न मिल्छ ? यदि कारबाही नै गर्ने हो भने आयोगका संयोजकलाई गर्नुपर्छ । संयोजकजस्तो व्यक्तिले सार्वजनिक भइसकेको प्रतिवेदन गैरजिम्मेवारीपूर्वक किन लुकाए ? दुई वर्ष पुगिसक्दा पनि प्रतिवेदनको सुझावप्रति गम्भीर भई कार्यान्वयन गर्नुको साटो प्रतिवेदनलाई पुस्तकको रूपमा वितरण गरिदिएकामा किन आपत्ति ? गंगाराज अर्याल, पाणिनि८, अर्घाखाँची"
"अति ढिलो, अति थोरै","यो वर्षको प्रारम्भमा, वैशाख ३१ गते, कालापानी, लिपुलेक र लिम्पियाधुराका बारेमा छलफल गर्न प्रधानमन्त्री खड्गप्रसाद शर्मा ओलीले सर्वदलीय सभा बोलाएका थिए । सात महिनापछि, मंसिर २४ गते उनले एकपटक फेरि सर्वदलीय सभा बोलाए । देशमा राजनीतिक घटनाहरू जटिल मोडतिर मोडिइरहेका बेला प्रधानमन्त्री ओलीले बोलाएको यो सर्वदलीय सभा अति ढिलो र अति कम (टु लिटिल टु लेट) थियो । आफू उभिएको परिवेश नै नहेरी, सर्वदलीय सभामा उनले व्यक्त गरेको राष्ट्रिय चासो समेत निरर्थक साबित भयो । प्रधानमन्त्री ओलीले त्यति बेला नै ठूलो गल्ती गरिसकेका थिए, जति बेला उनले सभामुखलाई समेत थाहा नदिई अचानक संसद् अधिवेशनको अन्त्य गरेका थिए । यो उनको निरंकुश प्रवृत्तिको प्रदर्शन थियो ।अहिलेको सर्वदलीय सभामा नेपाली जनताले अपनाएको राजनीतिक पद्धति संघीय लोकतान्त्रिक गणतन्त्र माथि आइलागेका अथवा आइलाग्न सक्ने चुनौतीका बारेमा प्रधानमन्त्री ओलीले कुनै वैचारिक विश्लेषण गरेको देखिँदैन । सर्वदलीय सभामा संवादका विषयहरू विविध थिए । तर, तिनमा स्पष्टता थिएन । छलफलको कार्यसूचीमा प्रमुख विषय थियो कोभिड१९ प्रतिरोधक भ्याक्सिन । कोरोनाको प्रतिरोधमा आउने यो भ्याक्सिन आफैंमा ठूलो समस्याका रूपमा नेपाली समाजमा प्रस्तुत हुँदै छ । सबै नेपाली जनतालाई भ्याक्सिन लगाउन ४८ अर्ब रुपैयाँ लाग्छ । अर्थ मन्त्रालयले त्यसका लागि बजेट छुट्याएको छैन । सरकार भन्छ ढुकुटीमा त्यति धेरै पैसा छैन ।विप्लव नेतृत्वको माओवादी पार्टीले मोरङमा गरेको शिक्षकको हत्या आततायी घटना मात्रै नभएर सम्भावित संकटको संकेत पनि हो । सडकमा राजा आऊ, देश बचाऊ भन्नेहरूसँग आततायीहरूको मेल भयो भने के होला ? यसको जवाफ सरकारले नै दिनुपर्छ । किनभने, यो अवस्थाको जिम्मेवार ओली नेतृत्वको सरकार नै हो । सरकारले व्यवस्थाभित्रैबाट बहुविध समस्याहरूको सम्बोधन गरे पुग्ने ठाउँमा समेत केही गरेको छैन । सर्वोच्च अदालतदेखि वडा प्रहरीसम्मको प्रशासनलाई स्वच्छ र दक्ष बनाएर जनतामा सुशासनको आभास दिन सरकारलाई कुनै कुराले रोकेको थिएन । तर, ओली सरकार आत्मदम्भमै रमायो । नेकपाको सचिवालय बैठकमा अर्का कार्यकारी अध्यक्ष पुष्पकमल दाहाल प्रचण्डले उन्नाइस पृष्ठको प्रस्ताव पढेदेखि नै प्रशस्त हैरानी र घटिया लाञ्छना झेलेर थाकेका नेकपाका पहिला अध्यक्ष तथा प्रधानमन्त्री ओलीले सुन्ने होइन, सुनाउने मनस्थितिमा सर्वदलीय सभा आयोजना गरेको त स्पष्ट नै थियो, तर उनलाई प्रतिपक्षी नेताहरूले नै जे सुनाउनुपर्ने थियो त्यो सुनाए । प्रधानमन्त्री ओलीले आफ्नै पार्टीका नेताहरूलाई समेत सभामा बोल्ने मौका दिएनन् ।प्रधानमन्त्री ओलीको सदिच्छा मा त्यति बेला ठूलै तगारो लाग्यो, जब प्रमुख प्रतिपक्षी पार्टी नेपाली कांग्रेसका वरिष्ठ नेता रामचन्द्र पौडेल प्रधानमन्त्री ओलीमाथि तीखो आरोप लगाउँदै बोले, आफन्त र मन्त्रीहरूले गरेको भ्रष्टाचारका आरोपहरू ढाकछोप गर्न आफैं अघि सर्नुभयो । जुन सहमतिमा हामीले यो परिवर्तन र यो संविधान ल्यायौं, जसका कारण तपाईं अहिले प्रधानमन्त्री हुनुहुन्छ, त्यसको मर्म बुझेर समन्वयकारी भूमिका लिनुभएन । रामको जन्मभूमि अयोध्या चितवनको माडीमा पर्छ भनेर जग हँसाउने काम गर्नुभयो ।प्रधानमन्त्री ओलीको आयोजनामा भएको सर्वदलीय सभा फलदायी बन्न सकेन । जनता समाजवादी पार्टीका नेताहरू महन्थ ठाकुर र उपेन्द्र यादव, राष्ट्रिय जनमोर्चाका सुरेश आचार्य र नेपाल मजदुर किसान पार्टीका प्रेम सुवाल लगायत कसैले पनि विषयगत प्रसङ्गलाई गम्भीरतापूर्वक लिएको देखिएन । मुखले केही नबोले पनि अहिले सडकमा निस्केका राजा आऊ, देश बचाऊ मार्का जुलुसको सोझो सम्बन्ध दलहरूसँग होइन, सरकारसँग छ । संविधानले प्रत्याभूत गरेका जनताका लोकतान्त्रिक अधिकारहरूको परिप्रेक्ष्यमा राजाको तस्बिर बोकेर राजा आऊ, देश बचाऊ भन्दै सडकमा जुलुस निकाल्नु वा सडकमा रामनाम संकीर्तन गाउँदै, जय श्रीराम को रथ तान्नु जनताको अधिकार हो । यो अधिकारको प्रयोग त्यति बेलासम्म कानुन व्यवस्थाका लागि चुनौती हुन सक्दैन जति बेलासम्म यी जुलुस शान्तिपूर्ण हुन्छन् । हो, जब क्रान्तिकारीको मखुन्डो लगाएर विप्लव हरू शिक्षक वा सामान्य जनताको टाउको गिँड्न लाग्छन्, त्यतिखेर सबै सतर्क हुनुपर्छ ।कांग्रेसका वरिष्ठ नेता पौडेलले भनेझैं, प्रधानमन्त्री ओलीले समन्वयकारी राजनीतिक भूमिका अख्तियार गरेका छैनन् । सरकार बनेको तीन वर्ष बितिसक्दा पनि प्रधानमन्त्री ओली दुईतिहाइ को उन्मादबाट मुक्त हुन सकेका छैनन् । उनको पार्टीले पाएको यो दुईतिहाइ भोटको थुप्रोका परिणामहरू कतै देख्न पाइएको छैन । त्यति मात्रै होइन, संघीय संरचनाप्रति प्रधानमन्त्री ओलीको सोचाइ नै दोषपूर्ण छ । संविधानमा संघीयताको प्रावधान राखिसकेपछि त्यसका विपक्षमा उनले दिँदै आएका तर्कहरूमा कुनै सामञ्जस्य छैन । जब प्रधानमन्त्री नै स्थानीय सरकार भए पुग्छ, प्रादेशिक संरचना चाहिँदैन भन्छन्, विरोधीहरूले त्यसलाई भजाउने काम त गरिहाल्छन् । गणतन्त्र सक्रिय भइसकेपछि गणतन्त्रका नेताहरू नै जब राजनीतिक रूपले विसंगत र बिब्ल्याँटो कुरा गर्न थाल्छन्, तब कथित राजावादी नेताहरू कमल थापा र दीपक बोहोरोका समर्थकहरूले राजा आऊ, देश बचाऊ नारा लगाउने बहाना पाइहाल्छन् । आजको सत्य यही नै हो ।हिन्दू धर्मलाई राष्ट्रको धर्म बनाउने कुरामा पनि निकै गलफती भएको छ । कांग्रेसभित्रका विभिन्न समूह हिन्दू धर्मवादी चिन्तनसँग नजिक भएका छन् । नेपालका असी प्रतिशतभन्दा बढी जनता मूल रूपले हिन्दू हुन् भन्ने मान्यताका आधारमा नेपाललाई धर्मराज्य घोषित गरिनुपर्छ भन्ने मान्यता राख्नेहरू कांग्रेसमा मात्रै होइन, पहिलेको नेकपा (एमाले) मा पनि थिए । वर्तमान नेकपाभित्र पनि हिन्दू अवधारणाका समर्थकहरू नभएका होइनन्Ù धेरैजसो नदेखिएका हुन् । हिन्दू धर्मलाई राज्यले संरक्षण दिनेबित्तिकै त्यो संघीय समावेशी गणतन्त्रसँग मेल खाँदैन । राज्य धर्मले देशको राजनीतिलाई पनि उत्तिकै प्रभावित गर्छ । इस्लाम र क्रिस्चियन धर्मका गुरुजनहरूको राजनीतिमा सूक्ष्म प्रभाव देखिएकै छ । चीनले तिब्बतमा बौद्ध धर्मका दार्शनिक तथा गुरु दलाई लामाको प्रभाव न्यून गर्न जति मेहनत गरेको छ, त्यो पनि सबैले देखेकै कुरा हो । धर्म भनेको मानिसको व्यक्तिगत विश्वासको विषय हो । यसलाई राजनीतिसँग जोड्नु खतरनाक हुन सक्छ । कुनै कालखण्डमा गएर राज्यसँग जोडिएको धर्म नै अतिवादको कारण बन्न सक्छ ।कांग्रेसका नेताहरूमा नेपाललाई हिन्दू राज्य बनाउने चाहना किन बढ्दो छ ? यसको उत्तर त्यति सजिलो छैन । तर, देश गणतन्त्रमा रूपान्तरित भइसकेपछि वामपन्थीहरूको बढ्दो प्रभाव देखेर अधिकांश कांग्रेसीले हिन्दू धर्मको सहारा खोजेका हुन् भन्नु अत्युक्ति हुनेछैन । स्थापनाकालदेखि अहिलेसम्म कांग्रेसले कहिल्यै धर्मको राजनीति गरेन । धर्मप्रति एक प्रकारको निस्पृहता नै कांग्रेसको नीति रह्यो । कांग्रेसले आफ्नो त्यो नीतिमा विचलन आउन दिनु उपयुक्त हुँदैन ।यति बेला कांग्रेस र कम्युनिस्टको कुराभन्दा पनि व्यवस्थाकै निरन्तरताको कुरा उठेको छ । जस्तो कि, नेपाली कांग्रेसका सांसद प्रदीप गिरि भन्छन्, प्रश्न वर्तमान सरकारको मात्र होइन, संविधानको मात्रै पनि होइन, व्यवस्थाकै अस्तित्वमा प्रश्न उठ्न थालेको छ । देशको विकास यति भएको छ र उति भएको छ भनेर अंकमा देखाइएका प्रगतिहरूको कुनै प्रयोजन छैन ।वर्तमान संविधान लागू भएपछिको समयमा सरकारले न कुनै नयाँ आयोजना कार्यान्वयन गर्न सकेको छ, न त अघिल्ला सरकारहरूबाट उत्तराधिकारमा पाएका राष्ट्रिय गौरवका आयोजना कति गौरवशाली छन् भनी देखाउनै सकेको छ । राजनीतिक तहमा दलीय समन्वय नगरी राष्ट्रिय विकासका कामहरूले गति लिन सक्दैनन् । प्रधानमन्त्री ओलीमा राष्ट्रिय विकासका कामहरूलाई समन्वय गर्ने खुबी र क्षमता देखिएन । सानो उदाहरण माथिल्लो तामाकोशी जलविद्युत् आयोजना नै होला । आयोजनाका हाकिमहरूले बिजुली उत्पादन गर्न अब एक प्रतिशत काम बाँकी छ भनेकै एक वर्षभन्दा बढी भइसक्यो । तर, आयोजनाको काम त्यत्तिकै अड्किएको छ । जान्नेबुझ्नेहरू बताउँछन् त्यो आयोजनामा प्रधानमन्त्री ओली पक्षको राम्रै चलखेल छ । जब विकास आयोजनाहरूमा यस्ता राजनीतिक चलखेल रहन्छन्, तब देशमा असन्तोषको हावा नचले अरू के चल्छ त ?समन्वयको कुरामा प्रधानमन्त्री ओलीको असफलता उनकै नेतृत्वमा रहेको पार्टीको अवस्थाले देखाउँछ । नेकपाका रूपमा एकीकृत भइसकेपछि पनि पार्टी माओवादी र एमालेको गुटगत रडाकोमा फस्नु प्रधानमन्त्री ओलीको नेतृत्व क्षमतामाथिको ठूलो प्रश्न हो । आफ्ना साथी र सहयात्रीसँग चौडा छाती राखेर व्यवहार गर्न नसक्ने स्वभावका प्रधानमन्त्रीले सामान्य जनताको मन जित्न नसक्नु ठूलो कुरा होइन । प्रधानमन्त्री ओलीका लागि यो अहम् प्रश्न पनि होइन । तर, नेतृत्वको अक्षमताका कारण देश उँभो लाग्न नसक्नु सबैको चासोको कुरा हो । प्रधानमन्त्री ओलीले आफ्नै पार्टीका प्रभावशाली मानिएका नेताहरूसँग समन्वय गर्न सकेका छैनन् । एउटा सर्वदलीय सभा गर्दैमा सबै पार्टीका नेताहरूसँग समन्वयात्मक सम्बन्ध राख्न सक्छन् भन्ने छैन । प्रचण्ड, माधव नेपाल, झलनाथ खनाल, वामदेव गौतम लगायतका नेतालाई किनारामा राखेर नेकपा र त्यही पार्टीको सरकार चलाउने प्रधानमन्त्री ओलीको चिन्तन अन्य दलका नेताहरूको चिन्तनसँग कतै मेल खाँदैन ।सर्वदलीय सभा हात्ती आयो हात्ती आयो फुस्सा साबित भयो । सर्वदलीय नेताहरूले आआफ्ना विचारहरू राखे । प्रधानमन्त्रीले ती विचारहरू एउटा कानले श्रवण गरे र अर्को कानले उडाए । किनभने उनी हतारमा थिए । सर्वदलीय सभा सिद्ध्याएर प्रधानमन्त्री हतारहतार वृद्धाश्रमको उद्घाटनका लागि कीर्तिपुरतिर लागे । इत्यलम् !"
राजतन्त्रवादीहरूको निरर्थक आन्दोलन,"राजतन्त्रवादी आन्दोलनको निचोडमाथि उल्लेख गरिएका वादमध्ये संकुचित दक्षिणपन्थ (कन्जरभेटिभ राइटिजम) भित्र पर्छ राजतन्त्रवाद । संकुचित दक्षिणपन्थ भनेको एक प्रकारको पारिवारिक कुलीनतन्त्र हो । कुलीनतन्त्रको पुनःस्थापनाको अर्थ राजनीति गर्नु होइन, राजनीतिमाथि घोडा चढ्नु हो । संविधानभन्दा माथि, कानुनभन्दा माथि । एउटा कुलीन परिवारको पुनःस्थापना । नयाँ राजावादी (केशरबहादुर विष्टलगायत) होऊन् या पुराना अवसरवादी राजावादी (थापा, राणा, लोहनी प्रभृति), उनीहरू राजालाई गद्दी चढाउन चाहन्छन् । यो निश्चय पनि राजनीतिक मुद्दा हो । यति बेला राजतन्त्रको पुनःस्थापना भनेको पूर्वराजा ज्ञानेन्द्रलाई स्थापित गर्न खोज्नु हो भनी लाटाले पनि बुझ्छ । केही वर्षअघि राजा वीरेन्द्रको वंशनाशपछि उनी गद्दीनसीन भएका थिए । उनको सक्रिय राजतन्त्रात्मक कार्यकाललाई बिर्सिहाल्ने अवस्था भइहालेको छैन । स्मरणहरू ताजै छन् । उनी २०४६ को आन्दोलनको उपलब्धि उल्ट्याउन चाहन्थे । उनले बन्दुककै बलमा शेरबहादुर देउवालाई अक्षम करार गरेर सत्ता हातमा लिए । केही समय दुई प्रोक्सी (सूर्यबहादुर थापा र लोकेन्द्रबहादुर चन्द) प्रयोग गरे, त्यसपछि बागडोर आफैंले लिए । यो अभ्यास न संवैधानिक राजतन्त्रको इथिक्स भित्र थियो न त नैतिक अभ्यासभित्र । परम्परागत राजतन्त्रसँग पनि उनको अभ्यासको नाता थिएन । उनी एकातर्फ बकायदा आफ्नो नेतृत्वमा कर्पोरेट पार्टनरहरूसँग मिलेर व्यापार धन्दा पनि चलाइरहेका थिए भने, अर्कातर्फ राजनीतिक खेलाडीहरूसँग मिलेर मुलुक हाँकिरहेका थिए । यसरी उनले कन्फ्लिक्ट अफ इन्ट्रेस्ट हुन्छ भन्ने मान्यताको धज्जी उडाइदिएका थिए । उनकै पालामा इन्टरनेट र टेलिफोन लाइनहरू काटिए, मिडिया हाउसहरूमा सेना प्रवेश गराएर प्रेस स्वतन्त्रताको खिल्ली उडाए । उनी नवउदारवादी कर्पोरेटिजम को पक्षपोषण गर्दै भाषण गर्थे । त्यसका रेकर्डहरू अहिले मेटिएका छैनन् । मानिलिऔं, राजतन्त्र पुनःस्थापना भोÙ आम सर्वसाधारणको पक्षमा के हुन्छ त ? नवउदारवादमा आधारित उनको कर्पोरेटिजम ले रोजगारी दिलाउँदैन, मुखमा माड आउने जग्गा उपलब्ध हुँदैन, सानामसिना व्यवसाय गरी खानेहरूको पेसा सुरक्षित हुँदैन । उनीसँग यस्तो कुनै कार्यक्रम छ ? केही छैन ।हिन्दु राज्यको कुरा निकै लामो समयदेखि सुन्दै आइएको छ । शशांक कोइराला, कमल थापा र अहिले विष्टजी हिन्दु राज्यका कुरा गर्दै छन् । छिमेकमा राष्ट्रिय स्वयंसेवक संघ (आरएसएस) का उपासक नरेन्द्र दामोदर मोदी प्रधानमन्त्री छन् । असी प्रतिशत हिन्दु भएको भनिएको मुलुक धर्मनिरपेक्ष छ, ठूलो बहुमत प्राप्त मोदीले आफ्नै देशमा हिन्दु राष्ट्र घोषणा गर्न सकिरहेका छैनन् । हामी सबैलाई थाहा छ, मधेसका धेरै जिल्लामा आरएसएस, बजरंगी दल आदिका सहयोग र सद्भावमा केही हिन्दुवादीहरू सक्रिय छन् । हाम्रो जनसंख्या वितरण, हाम्रो जाति, भाषा, संस्कृतिको वितरण, हाम्रो सहिष्णुता र एकअर्कालाई सम्मान गर्ने परम्परा, हाम्रा चाडपर्व र रीतिथिति मनाउन अहिलेको धर्मनिरपेक्षता कहाँनेर बाधक छ ? आजको सन्दर्भमा पहिचानको अर्थ के हो ? किन मानिसले पहिचान खोजे र त्योसँग धर्मनिरपेक्षताको के साइनो छ ? एकलधर्मको घोषणाले हाम्रा सामाजिक सम्बन्धहरूलाई बलियो बनाउँछ ? तर्क के छ ? हामीलाई चाहिएको कि भाजपाको माउ संगठनलाई आरएसएसलाई चाहिएको हो हिन्दु राज्यको घोषणा ?राजावादीहरूको अन्तिम माग छ संघीयताको खारेजी । त्यसो त कमरेड मोहनविक्रम र चित्रबहादुर केसीको पनि त्यही माग हो क्यार । भित्रभित्रै प्रधानमन्त्री ओली पनि त्यही फेरोमा छन् भन्ने आशंका गरिँदै छ । किनकि उनले आफ्नो कार्यकाल सकिन लाग्दासमेत जानीबुझीकन संघीयता बलियो बनाउने मूल संस्थाहरू तथा संवैधानिक आयोगहरूलाई पूर्णता दिएका छैनन् । उनको मन्त्रिमण्डल होस् या संवैधानिक अंगहरूलाई, समावेशिताका हिसाबले सहभागितामूलक बनाउने उनको कुनै इच्छा देखिन्न । तर फेरि प्रश्न उठ्छ मानिलिऔं विधिवत् संघीयता खारेजी गरियो, के फेरि केन्द्रबाटै हालहुकुम गर्ने ? फेरि विकास क्षेत्र बनाएर अनिर्वाचित अञ्चलाधीशमार्फत जनसंहार गर्ने ? राजनीतिमा हामीले माथि स्पेसको कुरा गर्यौं । पूर्वराजालाई, पूर्वपञ्चलाई राजनीतिक स्पेस चाहिएको छ । मौका पर्दा संविधान स्वीकार गरेर उनीहरू मन्त्रीको चारो खान जाने पनि गरेका छन् । के त संघीयता घोषणा गरेर ग्रामीण भेगमा समावेशिता र सहभागितामूलक समाज बनाउन अधिकारसम्पन्न बनाउन स्थापना गरिएका जननिर्वाचित प्रतिनिधिका संस्थाहरू खारेज गरेर राजनीतिक स्पेसचाहिँ खोस्ने ?अब निष्कर्षतर्फ लागौं । पूर्वराजा ज्ञानेन्द्र शाह सार्वजनिक रूपमै भन्दै छन्, यो जुलुस वा आन्दोलनमा मेरो हात छैन । म भौतिक रूपमा संलग्न छैन । मैले लगानी गरेको छैन । मेरो सरोकारभित्र पर्दैन । जो पुनःस्थापित हुने हो, उसले आफू आन्दोलनमा संलग्न नभएको घोषणा गरेपछि आन्दोलनको औचित्य कहाँ बाँकी रहन्छ ? माथि नै उल्लेख गरियो कुनै पनि आन्दोलन नेतृत्वबेगर गन्तव्यमा पुग्दैन । आन्दोलन हुन सक्छ तर बाटैबाट हाइज्याक पनि हुन सक्छ । सन् २०११ मा इजिप्टमा जस्तो ।"
सीमाञ्चलप्रति काठमाडौंको दृष्टिदोष,"कनेक्टिभिटीको विस्तारखुला सिमानाले नेपालभारत सम्बन्धलाई असाधारण बनाएको छ । उत्तरी छिमेकी चीनले तिब्बतमा नियन्त्रण बढाउँदै लग्दा नेपालसँगको जनसम्बन्धको माध्यम वारिपारिको साइनोलाई नियमित गर्ने क्रम पनि बढाउँदै आयो । उत्तरी सीमातर्फ स्थिति कस्तोसम्म भएको छ भने, खुला भनेका नाकाहरूमा समेत कोरोना संक्रमणको निहुँमा चीनले छेकबार लगाउँदै आएको छ । दक्षिणी सीमातर्फ भने नेपाल सरकारले नै आफ्ना नागरिकहरूलाई दण्डित गरिरहेको छ । नेपालभारतको राजनीतिक तथा कूटनीतिक सम्बन्धको लामो इतिहासका क्रममा भारतप्रदत्त अवसरलाई हामीले कसरी आफ्नो उद्देश्यअनुरूप प्रयोग गर्ने भन्ने विषय नै सर्वाधिक महत्त्वको छ । यसमा सीमावर्ती नेपाली प्रदेशहरूले संघीय सरकारलाई यथार्थको ऐना देखाउने साहस गर्नुपर्छ । नेपालको सीमानीतिलाई हाम्रो गृहनीति र हाम्रा बासिन्दाको आवश्यकताको सापेक्षतामा हेर्नुपर्छ । यसमै हाम्रो राष्ट्रिय सुरक्षा, अस्तित्व र सार्वभौमसत्ता लगायत गाँसिएका छन् ।अहिलेको अवस्थामा सीमामा कनेक्टिभिटी को विस्तार चाहिन्छ । संक्रमण व्यवस्थापन गर्न र यसले पारेको सामाजिकआर्थिक प्रभावसँग जुझ्न पनि सीमावर्ती भारतीय राज्यहरूसँग समन्वय र सहकार्य जरुरी छ । यसका लागि नेपालका प्रदेशहरूले संघीय सरकारको जानकारीमा सीमावर्ती राज्यहरूसँग समन्वयको नयाँ भाष्य कोर्न सक्छन् । नेपालसितको सम्बन्धमा भारतका ती प्रान्तहरूको प्राथमिकता नयाँ दिल्लीको भन्दा बेग्लै हुन सक्छ । त्यो प्राथमिकताको पहिचान गरी नीति निर्धारण र त्यसको कार्यान्वयनबाट हामी कसरी लाभान्वित हुन सक्छौं भनी लेखाजोखा गर्नुपर्छ । राजनीतिक रूपमा नयाँ दिल्ली र काठमाडौंबीच विभिन्न स्तर र तहबाट संवादको चुकुल खुल्नु र एकअर्कालाई भरोसा दिलाउन चियाउनु मात्र पर्याप्त हुन्नÙ सीमा वारिपारिका जनताबीच संवाद, समन्वय र सामञ्जस्यले गति लियो भने मात्र परराष्ट्र नीति सफल भएको मानिन्छ । नेपालको दिल्लीसँगको संवादलाई हाम्रो सीमाञ्चल नीति र हाम्रो आवश्यकताका आधारमा समेत हेर्नुपर्छ । कोरोनाले सिकाएको पाठ के हो भने, सीमावर्ती भारतीय राज्यहरूसितको सम्बन्धमा व्यावहारिक प्रगाढता नहुन्जेलसम्म हामीले आफ्ना नागरिकको हित संरक्षण गर्न सक्दैनौं ।कोरोनाकालमा खुला सीमा समस्या हो भन्ने भाष्यलाई खुब फैलाइयो । त्यसलाई सील गर्नुपर्छ र त्यो काम सुरक्षा संयन्त्रले गर्न सक्छ भन्ने सरकारी बुझाइले सरहद इलाकाको सैन्यकरण भयो । सीमा बन्द गर्नु निश्चय नै मामुली काम होइन, काँडेतार लगाउनु पनि हल होइन । सरकारले चाहेर पनि अनन्तकालसम्म सीमा सिल गरिराख्न सक्दैन । अनि यस्तो गहन विषयमा काठमाडौंसित सीमाञ्चलको सरोकार राख्न नेपालका मूलधारको राजनीति तयार भएको देखिँदैन, नत्र बहुसंख्यक नागरिकले सरोकार राख्ने यस विकराल समस्याबारे सर्वदलीय बैठकमा कुरा उठिहाल्थ्यो नि !"
धनी देशले कोभिडविरुद्धको खोप ओगटे,"लन्डनवासिङ्टन (एजेन्सी) धनी तथा विकसित देशहरूले कोभिड१९ विरुद्धको खोपको धेरै मात्रा सञ्चय गर्दा गरिब मुलुकहरूमा बस्ने मानिसले खोप नपाउने अवस्था आउने अभियानकर्मीहरूको एक समूहले चेतावनी दिएको छ ।द पिपल्स भ्याक्सिन अलाइअन्स ले करिब ७० वटा न्यून आय भएका मुलुकमा १० जनामा एक जनाले मात्र खोप पाउन सक्ने अवस्था रहेको बताएको छ ।अक्सफोर्ड र अस्ट्राजेनेकाले उसको उत्पादनको ६४ प्रतिशत खोप विकासशील मुलुकलाई दिने भनेपछि पनि त्यस्तो अवस्था रहेको अभियानकर्ताहरूको भनाइ छ । विश्वभर खोपमाथिको पहुँच न्यायपूर्ण हुनुपर्नेमा मानवअधिकारकर्मीहरूले जोड दिँदै आएका छन् । गरिब तथा विकासोन्मुख मुलुकहरूमा समेत खोप उलब्ध होस् भन्ने उद्देश्यका साथ कोभ्याक्स संस्था क्रियाशील रहेको छ । संस्थाले खोप भित्र्याउन खोजिरहेका ९२ वटा न्यून आय भएका मुलुकमा बाँड्नका लागि आफूसँग ७० करोड खोपको मात्रा सञ्चित रहेको जनाएको छ । तर पनि एम्नेस्टी इन्टरनेसनल, अक्सफाम, ग्लोबल जस्टिस नाउलगायत संस्थाले खोप पर्याप्त नभएको भन्दै औषधि कम्पनीहरूले धेरै मात्रा उत्पादन गर्न प्रविधि हस्तान्तरण गर्नुपर्ने आवाज उठाएका छन् । उनीहरूको विश्लेषणमा धनी देशहरूले आफ्ना सम्पूर्ण नागरिकलाई तीन पटकभन्दा बढी खोप दिन मिल्ने गरी खोपको मात्रा किनिसकेका छन् ।उदाहरणका लागि क्यानडाले हरेक नागरिकलाई पाँच पटकसम्म लगाउन पुग्ने गरी खोप अर्डर गरेको दाबी गरिएको छ । धनी देशले सम्पूर्ण जनसंख्याको १४ प्रतिशत ओगट्छन् तर हालसम्म तयार हुने भनिएका खोपको करिब ५३ प्रतिशत उनीहरूले किनिसकेका छन् ।जीवन रक्षा गर्ने खोप कुनै मुलुकमा जन्मेकै कारण वा खल्तीमा कम पैसा भएका कारण लिनबाट कसैलाई पनि वञ्चित गरिनु हुँदैन, अक्सफामकी स्वास्थ्य नीति व्यवस्थापक अन्ना म्यारियोटले भनिन्, तर केही कुरा नाटकीय रूपमा परिवर्तन नभएसम्म संसारभरका अर्बौं मानिसले कैयौं वर्षसम्म कोभिडविरुद्धको खोप लगाउन पाउने देखिन्न ।द पिपल्स भ्याक्सिन अलाइअन्सले सबै औषधि उत्पादनकर्तालाई उनीहरूको प्रविधि र स्वामित्वको अधिकार हस्तान्तरण गरी सर्वसुलभ रूपमा संसारभर खोप उपलब्ध हुने वातावरण सिर्जना गर्न आग्रह गरेका छन् । उनीहरूका अनुसार उक्त कार्य विश्व स्वास्थ्य संगठन (डब्लूएचओ) मार्फत गर्न सकिन्छ । अक्सफोर्ड विश्वविद्यालयले बनाएको खोप उत्पादन गरिरहेको अस्ट्राजेनेकाले गैरनाफामूलक तरिकाले विकासशील मुलुकलाई आफ्नो खोप उपलब्ध गराउने बताएको छ । उक्त खोप हाल सफल ठानिएका मध्ये सबैभन्दा सस्तो रहेको बताइएको छ ।त्यसका साथै यो खोप घरायसी रूपमा प्रयोग हुने फ्रिजको तापक्रममा भण्डारण गर्न सकिने जनाइएको छ । जसका कारण यो खोप संसारभर सहज रूपमा वितरण गर्न सम्भव हुने ठानिएको छ । तर अभियानकर्ताहरूले एउटा मात्र कम्पनीले सारा संसारका लागि आवश्यक खोप उत्पादन गर्न नसक्ने तर्क गरेका छन् ।अमेरिकी कम्पनी फाइजर तथा उसको जर्मन साझेदार बायोएनटेक खोपले बेलायतमा सार्वजनिक प्रयोगका लागि अनुमति पाइसकेको छ । बेलायतमा सबभन्दा जोखिममा रहेकाहरूलाई यसै सातादेखि खोप दिन सुरु गरिसकिएको छ । अमेरिका र युरोपका अन्य मुलुकमा पनि उक्त खोपलाई छिट्टै अनुमति दिने आंकलन गरिएको छ । जसका कारण उक्त खोप गरिब तथा विकासोन्मुख देशमा पुग्न लामो समय लाग्ने देखिएको छ । अमेरिकी कम्पनी मोडेर्ना तथा अक्सफोर्ड र अस्ट्राजेनेकाले अन्य केही देशमा खोप प्रयोगका लागि अनुमति मागेका भए पनि पाइसकेका छैनन् । रुसी खोप स्पुतनिक५ पनि रुसमा सर्वसाधारणलाई दिन थालिएको छ । तर यसलाई पनि अन्य देशमा हालसम्म प्रयोगका लागि अनुमित दिइसकिएको छैन । त्यसैगरी चारवटा अन्य खोप पनि क्लिनिकल परीक्षणको अन्तिम चरणमा रहेको बताएइको छ ।"
सय दिनमा १० करोडलाई खोप : बाइडेन,"वासिङ्टन (एजेन्सी) नवनिर्वाचित अमेरिकी राष्ट्रपति जो बाइडेनले आफूले पद सम्हालेको पहिलो एक सय दिनमा १० करोडलाई खोप दिइसक्ने लक्ष्य राखेको बताएका छन् ।बाइडेनले आफ्नो कार्यकालका सुरुवाती महिनामा महामारी अन्त्य गर्न सम्भव नभए पनि त्यस अवधिमा कोभिड१९ को बाटो भने परिवर्तन गर्ने बताए । यद्यपि उनले आफ्नो कार्यकालमा चालिने रणनीतिबारे भने प्रस्ट रूपमा केही बताएका बताएका छैनन् ।बाइडेनले जनवरी २० मा आफ्नो कार्यकाल सुरु गर्दै छन् । आफ्नो स्वास्थ्य कार्यदललाई परिचय गराउँदै बाइडेनले अमेरिकीलाई सय दिनसम्म मास्क लगाउन आग्रह गरेका बीबीसले उल्लेख गरेको छ । अमेरिकी नियामकले फाइजर र बायोएनटेकले विकसित गरेको खोप ९५ प्रतिशतसम्म प्रभावकारी रहेको पुष्टि गरेको छ । त्यसले अब उक्त खोप आपत्कालीन प्रयोगका लागि स्वीकृति दिन सकिने बाटो खोलेको छ । खाद्य तथा औषधि प्रशासन (एफडीए) ले सुरक्षाका कारण फाइजर र बायोएनटेकको खोपलाई स्वीकृति दिन रोक्नुपर्ने कुनै कारण नभेटिएको जनाएको हो । यूकेमा गतसाता स्वीकृति दिएर धेरै जनामा लगाउन सुरु गरिसकिएको यो खोपबारे अमेरिकाले पहिलोपटक यो तहमा बोलेको हो । औपचारिक निर्णयका लागि एफडीएले बिहीबार एउटा बैठक आह्वान गरेको जनाइएको छ । एफडीएको एउटा प्रकाशनमा उक्त खोप परीक्षणका विवरण भरपर्दो रहेका उल्लेख गरिएको छ । अमेरिका र यूके दुवै देशलाई उत्पादकहरूले खोपको सुरक्षा र प्रभावकारिताबारेको विशिष्ट तहका जानकारी उपलब्ध गराइएका थिए ।अमेरिकाका वरिष्ठ संक्रामक रोगविज्ञ डा एन्थोनी फाउचीले यूकेको खोप स्वीकृति दिने प्रक्रियाको आलोचना गरेको देखिएको भन्ने आफ्नो भनाइका लागि माफी मागेका थिए । एफडीएले प्रकाशित गरेको विस्तृत विवरणमा उसले उत्पादक कम्पनी फाइजरले भनेझै ९५ प्रतिशत प्रभावकारी रहेको जनाएको हो । तर पूर्ण सुरक्षाका लागि दुईवटै डोज आवश्यक पर्ने एफडीएले जनाएको छ ।पहिलो डोजले निकै गम्भीर घटनामा ८९ प्रतिशत सुरक्षा दिने उसको भनाइ छ । खोपले कोभिड संक्रमित भइसकेकालाई पनि उस्तै सुरक्षा दिने बताइएको छ । एफडीएका अनुसार यो खोप लिने व्यक्तिहरूमा दुखाइको समस्या हुने, खोप लगाइएको स्थानमा रातो डाम हुने तथा सुन्निने समस्याहरू देखिन सक्छ । त्यसका साथै खोप लिएपछि छोटो समयका लागि थकान, टाउको दुख्ने र मांसपेसी दुख्ने समस्यासमेत देखिन सक्ने जनाइएको छ । गर्भवती महिला र १६ वर्षमुनिका बालबालिकामा यसको परीक्षण नगरिएकाले त्यो उमेर समूहमा त्यसले अझै स्वीकृति पाउने काम बाँकी रहेको जनाइएको छ । राष्ट्रपति ट्रम्पले अमेरिकामा निर्मित खोपमा अमेरिकी नागरिकलाई पहिलो प्राथमिकता दिइने काम सुनिश्चित गर्न एक कार्यकारी आदेशमा हस्ताक्षर गरेका छन् । अन्य देशमा खोप पठाउने सम्झौता गरिसकेका उत्पादकहरूका हकमा उक्त आदेश पनि के हुन्छ भन्नेबारे भने प्रस्ट छैन ।"
मास्टर सेफको अन्तिम आठमा सन्तोष,"लन्डन (कास) पाक्कलामा उत्कृष्ट प्रदर्शन गर्दै नेपाली सेफ सन्तोष शाह बीबीसी मास्टर सेफ प्रोफेसनल्स् यूके को उत्कृष्ट आठमा पुगेका छन् । मंगलबार राति बीबीसी वान मा प्रसारित सेमिफाइनलबाट उनी अघिल्लो राउन्डका लागि छनोट भएका हुन् । प्रतियोगिताको सेमिफाइनल राउन्ड प्रवेश गरेका १० प्रतियोगीलाई दुई समूहमा प्रतिस्पर्धा गराइएको थियो । दुवै समूहबाट चारचार जना छनोट गरेर कुल ८ जनालाई अघिल्लो राउन्डमा पुर्याइएको हो । पहिलो राउन्डमा उत्कृष्ट प्रदर्शन गर्नेमध्ये तीन जना सिधै अर्को चरणमा लैजाने क्रममा सन्तोष पनि उत्कृष्ट तीनमै पर्न सफल भएका हुन् ।अब उत्कृष्ट आठ प्रतियोगीबीच अर्को एक चरणको प्रतिस्पर्धा गराएर फाइनल राउन्डका लागि ६ जना छनोट गरिनेछ । जुन शृंखला बिहीबार राति प्रसारण हुनेछ । प्रतियोगिताको फाइनल डिसेम्बर १७ मा हुँदै छ । सेमिफाइनल राउन्डमा सन्तोषले नेपालको हाई अल्टिच्युड (हिमाली भेग) मा प्रचलित भेगन खाना भुटेको काँक्रोको बियाँ, वनतरुल, कटहरको भुटेको बियाँ, प्याजको अचार, स्याउको चट्नीजस्ता परिकार चखाएर निर्णायकको मन जिते । कोही निर्णायकले सन्तोषको परिकार यसअघि कहिल्यै नचाखेको भन्दै प्रशंसा गरेका थिए ।"
ब्रेक्जिट गतिरोध अन्त्य गर्न उच्चस्तरीय पहल,"युरोपेली संघबाट बेलातयको बहिर्गमन (ब्रेक्जिट) पछिको व्यापार सम्झौताबारे निकास खोज्न दुवै पक्ष अन्तिम प्रयासमा जुटेका छन् । त्यसका लागि बेलायती प्रधानमन्त्री बोरिस जोन्सन बुधबार ब्रसेल्स पुगेका छन् । जोन्सनले ईयूसँग व्यापार वार्ता तत्कालका लागि निकै कठिन भएको बताएका थिए । ब्रेक्जिटपछिको व्यापार वार्तामा गतिरोध अन्त्य गर्न जोन्सनको भ्रमण तय भएको हो । जोन्सनले युरोपेली आयोगकी अध्यक्ष उर्सुला भोन डर लेनसँग वार्ता गर्ने बेलायती अखबारले उल्लेख गरेका छन् । यसअघि दुई नेताबीच पटकपटक टेलिफोन संवाद भए पनि निकास निस्किएको छैन ।दुवै पक्षका उच्च अधिकारीहरूबीच कैयौं वार्ता निरर्थक भएपछि जोनसनले २७ ईयू राष्ट्रका नेताको प्रतिनिधित्व गर्ने उर्सुलासँग डिनर टक गर्ने बताइएको छ । ब्रसेल्स भ्रमणको पूर्वसन्ध्यामा प्रधानमन्त्री जोन्सनले व्यापार वार्ताले सफलता पाउनुपर्छ भन्ने आफ्नो मान्यता रहेको बताएका थिए ।तत्कालका लागि व्यापार सम्झौता निकै कठिन पनि छ, उनले भने । निश्चित सीमा नाघेर कुनै पनि समझदार, स्वतन्त्र सरकार वा देशबाहिर जान नसक्ने उनको धारणा छ । बेलायतले डिसेम्बर ३१ मा सकिने ब्रेक्जिट संक्रमणको अवधि थप गर्ने सम्भावना यसअघि नै अस्वीकार गरिसकेको छ । बरु समय र सम्भव भएसम्म आफू वार्ता गर्न तयार रहेको बेलायतको भनाइ छ ।युरोपेली संघ (ईयू) का प्रमुख वार्ताकार मिसेल बार्नियरले बेलायतसँगको व्यापार वार्तामा ईयू एकताबद्ध हुने र कुनै अनावश्यक त्याग गर्न नसकिने बताएकाले गतिरोध अन्त्य त्यति सहज नभएको जानकारहरू बताउँछन् । विगतमा भएका धेरै चरणको वार्ताले पनि माछा मार्ने अधिकार, पारस्परिक समान कानुन, पुलिस तथा सुरक्षाका केही विषयमा सहमति हुन सकेको छैन । माछा मार्ने व्यवसाय बेलायतको कुल ग्राहस्थ्य उत्पादनको शून्य दशमलब एक प्रतिशत रहे पनि ऐतिहासिक रूपले फ्रान्स र बेलायतबीच यसमा प्रतिष्ठाको विषय रहिआएको छ । पर्यावरण तथा आपसी सद्भावका लागि केही वर्षदेखि ईयूको समुद्रमा कोटा प्रणालीबाट माछा मार्ने काम हुँदै आएको छ । पारस्परिक समान कानुनमा सहमति नभए भन्सार तथा अन्य क्षेत्रमा असर पर्ने हुनाले यसमा सहमति नभए नो डिल तर्फ उन्मुख हुनेछ । दुवै पक्षले राजनीतिक रूपमा जेजस्तो प्रतिक्रिया दिए पनि सहमतिको विकल्प नरहेको कतिपय विश्लेषकहरू बताउँछन् । उत्तरी आयरल्यान्डको सम्भावित समस्या तथा ब्रेक्जिट बहिर्गमन विषयमा बेलायतले लचिलो हुने संकेत गरिसकेको छ । ईयू र बेलायतलाई सहमतिमा आउन बहुमत व्यवसायीहरूको चर्को दबाब छ ।"
भारतीय किसानले मानेनन् सरकारको प्रस्ताव,"नयाँदिल्ली (एजेन्सी) भारतीय किसानहरुले कृषिसम्बन्धी कानुनहरूमा संशोधन गर्ने केन्द्रीय सरकारको प्रस्ताव अस्वीकार गरेका छन् । आन्दोलनरत किसानहरूको संगठनका अगुवाहरूले कृषिसम्बन्धी विवादास्पद तीनवटै कानुनहरू खारेज नै हुनुपर्ने अडान राखेका हुन् । सरकारले ठूलो उपलब्धिका रूपमा व्याख्या गर्दै आइरहेको कानुनहरू किसानहरूले भने खारेज नै गर्नुपर्ने अडान राखेपछि सरकार समस्यामा परेको छ ।गृहमन्त्री अमित शाहले बोलाएपछि मंगलबार किसान अगुवासँग भएको बैठकपछि सरकारले संशोधनका लागि प्रस्ताव पठाएको हो । हामीलाई सरकारले पठाएको प्रस्ताव अस्वीकार्य छ, क्रान्तिकारी किसान युनियनका अध्यक्ष दर्शन पालले भने । भारतको दिल्ली र छिमेकी हरियाणा राज्यको सीमामा सिंघुमा आन्दोलनरत संगठनहरूको तर्फबाट संयुक्त रूपमा आयोजना गरिएको पत्रकार सम्मेलनमा उनले आगामी आन्दोलन थप सशक्त हुने चेतावनीसमेत दिए । आन्दोलनरत संगठनले डिसेम्बर १२ मा दिल्लीजयपुर राजमार्गमा अवरोध गर्ने गरी आन्दोलनको तय गरेका छन् । त्यसैगरी, डिसेम्बर १४ मा सत्तारूढ दल भारतीय जनता पार्टी (भाजपा) का कार्यालयमा धर्ना दिने तथा विरोधप्रदर्शन गर्ने कार्यक्रम सार्वजनिक गरेका छन् ।"
आयोजनामा न्यूनतम २० करोडदेखि एक अर्बको सीमा,"के छ कार्यविधिमा ? संघ, प्रदेश र स्थानीय तहमा मापदण्डका आधारमा छुट्टाछुट्टै शीर्षकमा बजेट विनियोजन गर्नुपर्ने विकासका दृष्टिले प्रदेश र स्थानीय तहमा सन्तुलन कायम गर्नुपर्ने  प्रदेश र स्थानीय तहको परनिर्भरता घटाउने  स्थानीय स्रोतसाधन र अवसरको उपयोग गर्ने गरी आयोजना छान्नुपर्ने  आयोजना सम्पन्न नभए बाँकी कामका लागि सरकारले थप रकम उपलब्ध नगराउने  काबुबाहिरको परिस्थिति सिर्जना भई आयोजनाको कार्यसञ्चालनमा बाधा परे उक्त अवधि गणना नगरिने"
उखुको समर्थन मूल्य ५४४ प्रस्ताव,"सरकार र उद्योगीबीचको मिलोमतोमा किसान सधैं मारमा परे । किसानले कहिल्यै उचित मूल्य पाएनन्, सरकारले तोकेकै मूल्य पनि पाउँदैनन् । बिक्री भएको उखुको मूल्य पाउन धर्ना दिनुपर्छ, उनले भने, यस्तो अवस्थामा किसान कसरी खेतीतर्फ आकर्षित हुन्छन् ? उद्योग मन्त्रालयका अनुसार चार उद्योगले उखु किसानको रकम अझै भुक्तानी गरिसकेका छैनन् । लुम्बिनी चिनी उद्योगले ८ करोड ४१ लाख, इन्दिराले ४ करोड ७० लाख रुपैयाँ, अन्नपूर्णले १७ करोड रुपैयाँ र श्रीराम सुगर मिलले २६ करोड रुपैयाँ भुक्तानी नगरेको मन्त्रालयले जनाएको छ । यो मूल्य २३ वर्षअघिकै हो । गत वर्ष यी उद्योगले क्रसिङ नै गरेनन्, मैनालीले भने, यी चारबाहेक अन्यले थोरैथोरै भुक्तानी गरिरहेका छन् । उखुको समर्थन मूल्य मंसिरभित्र तोकिसक्नुपर्छ । त्यसपछि क्रसिङ सुरु हुन्छ । क्रसिङ चैतसम्म हुन्छ । महासंघका अनुसार कञ्चनपुरमा रहेको महाकाली र भागेश्वरी चिनी मिलले १५ दिनअघि नै क्रसिङ सुरु गरिसकेका छन् । तर समर्थन मूल्यको प्रस्ताव मन्त्रिपरिषद्मा समेत पुगेको छैन । मंसिर पहिलो सातामै मूल्य तोक्नुपर्ने हो, यसपालि ढिलाइ नै भयो, मन्त्रालयका एक अधिकारीले भने, मंसिर सकिनै लाग्दा मन्त्रिपरिषद्मा समेत पेस गर्न सकिएन । सरकारबाट पाउने अनुदान रकमसमेत समयमै नपाएको किसानको गुनासो छ ।"
१४ अर्ब ऋण र १ अर्ब १९ करोड अनुदान लिने निर्णय,"काठमाडौं (कास) सरकारले ग्रामीण उद्यम तथा आर्थिक विकास आयोजना सञ्चालन गर्न विश्व बैंकबाट प्राप्त हुने ८० मिलियन अमेरिकी डलर (करिब ९ अर्ब ३८ करोड) सहुलियतपूर्ण ऋण स्वीकार गर्ने निर्णय गरेको छ । प्राथमिकताप्राप्त नदी बेसिन बाढी जोखिम व्यवस्थापनका लागि एसियाली विकास बैंक (एडीबी) बाट प्राप्त हुने ४० मिलियन अमेरिकी डलर (करिब ४ अर्ब ७७ करोड) बराबरको सहुलियतपूर्ण ऋण र १० मिलियन अमेरिकी डलर (१ अर्ब १९ करोड) बराबरको अनुदान सहायता स्वीकार गर्ने निर्णय पनि सरकारले गरेको छ । सरकारले बंगलादेश सरकारसँग ५० हजार टन युरिया मल जीटुजी प्रक्रियाबाट खरिद गर्न कृषि तथा पशुपन्छी विकास मन्त्रालयलाई सैद्धान्तिक स्वीकृति दिने निर्णय पनि गरेको सञ्चार तथा सूचना प्रविधिमन्त्री पार्वत गुरुङले जानकारी दिए । सरकारले काठमाडौंस्थित लिंकन स्कुलमा कार्यरत शिक्षक, कर्मचारी तथा उनीहरूका आश्रित परिवारका सदस्यलाई प्रस्तावित समझदारीपत्र सम्पन्न भएपछि सोहीबमोजिम हुने गरी हाललाई एक वर्षका लागि निःशुल्क बहुप्रवेशी गैरपर्यटक भिसा प्रदान गर्ने निर्णय गरेको छ । नागढुंगानौबिसेमुग्लिन सडकखण्डका खहरे, चिरौंदी, गोमती र हुग्दी खोलामा पुल निर्माणका लागि आवश्यक जग्गा प्राप्त गर्न स्वीकृति प्रदान गर्ने निर्णय भएको बुधबार मन्त्रालयमा आयोजित पत्रकार सम्मेलनमा गुरुङले बताए । सरकारले आयोजनाको बहुवर्षीय ठेक्कासम्बन्धी मापदण्ड, २०७७ संशोधन गर्ने निर्णय पनि गरेको छ । सूचनाको हकसम्बन्धी (तेस्रो संशोधन) नियमावली, २०७७ स्वीकृत गर्ने निर्णय भएको छ । सरकारले राष्ट्रिय पुनर्निर्माण प्राधिकरणको समय पुस १० बाट एक वर्षका लागि थप्ने निर्णय पनि गरेको छ । त्यस्तै निर्माणाधीन १४ दशमलव ८ मेगावाट क्षमताको सान्जेन (माथिल्लो) तथा ४२ दशमलव ५ मेगावाट क्षमताको सान्जेन जलविद्युत् आयोजनाका लागि रसुवामा निर्माण हुने प्रसारण लाइनको राइट अफ वेको दायाँबायाँ ९९ मिटरमा पर्ने निजी जग्गालगायत अन्य संरचनाको क्षतिपूर्ति निर्धारण गर्न सम्बन्धित जिल्लाका प्रमुख जिल्ला अधिकारीलाई अध्यक्ष तोक्ने निर्णय भएको छ ।"
बैंकिङ प्रणालीमा सवा खर्ब अधिक तरलता,वित्तीय प्रणालीमा बुधबारसम्म १ खर्ब १४ अर्ब रुपैयाँ अधिक तरलता छ । यो बैंक तथा वित्तीय संस्थाले राष्ट्र बैंकमा राख्नुपर्ने अनिवार्य नगद मौज्दात (सीआरआर) बाहेकको रकम हो । यो रकम बैंक तथा वित्तीय संस्थाले सबै लगानी गर्न पाउँछन् । पछिल्ला महिनामा बैंक तथा वित्तीय संस्थामा कर्जाको माग बढेको छ । यसअनुसार बैंक तथा वित्तीय संस्थाको कुल कर्जा प्रवाह बढेको छ । तर वित्तीय प्रणालीमा रहेको अधिक तरलतामा खासै कमी आएको छैन । करिब दुई साताअघिसम्म पौने २ खर्ब हाराहारीमा रहेको अधिक तरलता बुधबारसम्म सवा खर्ब रुपैयाँमा झरेको छ । तर बैंक तथा वित्तीय संस्थामा कर्जा प्रवाह बढेर अधिक तरलता घटेको होइन । सानो परिमाणमा कर्जा प्रवाह बढेको भए पनि राष्ट्र बैंकले बजारबाट पैसा उठाएकाले अधिक तरलतामा कमी आएको हो ।हाल राष्ट्र बैंकले निक्षेप संकलन उपकरणमार्फत दुई पटक गरी ७१ अर्ब ८० करोड रुपैयाँ बजारबाट तानेको छ । एक पटक २१ अर्ब ८० करोड र अर्को पटक ५० अर्ब रुपैयाँ गरी २८ दिनका लागि उक्त रकम तानिएको हो । २८ दिनपछि सो रकम पुनः प्रणालीमा फर्किनेछ । यो उपकरण परिपक्वको अवधि सकिन अब करिब २ साता बाँकी छ । केही सातायता बैंक तथा वित्तीय संस्थाले अपेक्षित रूपमा कर्जा प्रवाह बढाउन सकेका छैनन् । यस्तो अवस्थामा राष्ट्र बैंकले झिकेको पैसा फेरि बजारमा फर्किंदा वित्तीय प्रणालीमा पुनः अधिक तरलताको अवस्था कायम रहने जानकारहरू बताउँछन् । अधिक तरलता व्यवस्थापनका लागि अनेक प्रयास गरिएको राष्ट्र बैंकले दाबी गरेको छ । यसअनुसार गत असोजसम्म ९० अर्ब रुपैयाँ बजारबाट उठाएको थियो । तर यो पैसा बजारमा आइसकेको छ । त्यसपछि फेरि करिब ७२ अर्ब रुपैयाँ बजारबाट झिकिएको हो ।गत आर्थिक वर्षको पहिलो ३ महिनामा रिपोमार्फत ३९ अर्ब ५२ करोड र स्थायी तरलता सुविधामार्फत ४९ अर्ब ८० करोड गरी कुल ८९ अर्ब ३२ करोड रुपैयाँ तरलता प्रवाह गरिएको थियो । सो अवधिमा निक्षेप संकलन उपकरणमार्फत ३० अर्ब तरलता प्रशोचन गरिएको राष्ट्र बैंकले तथ्यांक छ । अधिक तरलताका कारण निक्षेप कर्जाको ब्याजदर घटेको छ । यसअनुसार गत असोजमा ट्रेजरी बिलको भारित औसत ब्याजदर ०६३ प्रतिशत छ । २०७६ असोजमा ९१दिने ट्रेजरी बिलको यस्तो ब्याजदर ४३३ प्रतिशत थियो । वाणिज्य बैंकहरूबीचको अन्तरबैंक कारोबारको भारित औसत ब्याजदर २०७६ असोजको ४६२ प्रतिशतको तुलनामा ०७७ असोजमा ०११ प्रतिशत कायम भएको छ । गत असोजमा वाणिज्य बैंकहरूको औसत आधार दर ७७३ प्रतिशत छ । २०७६ असोजमा यस्तो दर ९५६ प्रतिशत थियो । गत असोजमा वाणिज्य बैंकहरूको निक्षेपको भारित औसत ब्याजदर ५४५ प्रतिशत र कर्जाको भारित औसत ब्याजदर ९८३ प्रतिशत छ । २०७७ असारको तुलनामा गत असोजमा कर्जाको ब्याजदरको तुलनामा निक्षेपको ब्याजदरमा बढी गिरावट आएको राष्ट्र बैंकले जनाएको छ । चालु आर्थिक वर्षको तीन महिनामा कुल आन्तरिक कर्जा २८ प्रतिशत बढेको छ । अघिल्लो वर्षको सोही अवधिमा उक्त कर्जा २२ प्रतिशत वृद्धि भएको थियो । वार्षिक विन्दुगत आधारमा गत असोजसम्म यस्तो कर्जा १४३ प्रतिशत बढेको थियो । सोही अवधिमा बैंक तथा वित्तीय संस्थाको निक्षेप ४९ प्रतिशत बढेको छ । अघिल्लो वर्षको सोही अवधिमा यस्तो निक्षेप ३ प्रतिशत बढेको थियो । वार्षिक विन्दुगत आधारमा गत असोज मसान्तमा बैंक तथा वित्तीय संस्थाको निक्षेप २०९ प्रतिशत बढेको राष्ट्र बैंकको तथ्यांक छ ।
फोर्ड इकोस्पोर्ट को बुकिङ खुला,काठमाडौं (कास) नेपालका लागि फोर्ड गाडीको आधिकारिक विक्रेता जीओ अटोमोबाइल्स प्रालिले नयाँ फोर्ड इकोस्पोर्ट २०२१ संस्करणको बुकिङ खुला गरेको छ । कम्पनीले फोर्ड इकोस्पोर्ट मोडल २०२१ का लागि २०२० को मूल्यमा बुकिङ खुला गरेको जनाएको छ । बुकिङ योजना सीमित अवधिका लागि मात्र उपलब्ध हुने कम्पनीले जनाएको छ ।
जोन्ता क्लबलाई एभरेस्टको २ लाख,काठमाडौं (कास) एभरेस्ट बैंकले जोन्ता क्लब काठमाडौंलाई २ लाख ५० हजार रुपैयाँ सहयोग गरेको छ । बैंकको मुख्य कार्यालय लाजिम्पाटमा आयोजित एक समारोहबीच बैंकका प्रमुख कार्यकारी अधिकृत जीके नेगीले क्लबकी अध्यक्ष सीमा गोल्छालाई उक्त रकम बराबरको चेक हस्तान्तरण गरे । बैंकले आफ्नो सामाजिक उत्तरदायित्वअन्तर्गत कोभिड१९ माहामारीले प्रभावित भएका ठेलागाडाका तरकारी तथा फलफूल व्यापारीका परिवारलाई सहयोग गर्ने उद्देश्यले उक्त रकम सहयोग गरेको जनाएको छ ।
ग्लोबल आईएमईको कर्पोरेट पे सुरु,काठमाडौं (कास) ग्लोबल आईएमई बैंकले आफ्ना संस्थागत ग्राहकका लागि बैंक खाताबाटै डिजिटल भुक्तानी गर्न सकिने कर्पोरेट पे प्रणाली सुरु गरेको छ । यसका लागि बैंकले नेपाल क्लियरिङ हाउस लिमिटेडसँग सम्झौता गरेको छ । बैंकका वित्तीय स्रोत व्यवस्थापन विभाग प्रमुख शान्ता शिवाकोटी र क्लियरिङ हाउसका प्रमुख कार्यकारी अधिकृत नीलेशमान सिंह प्रधानले उक्त सम्झौतापत्रमा हस्ताक्षर गरे ।
सिद्धार्थको १५ प्रतिशत लाभांश,काठमाडौं (कास) सिद्धार्थ बैंकले आफ्ना सेयरधनीलाई १५ प्रतिशत लाभांश वितरण गर्ने भएको छ । बैंकको सञ्चालक समिति बैठकले आर्थिक वर्ष २०७६७७ को मुनाफा तथा सञ्चित रकमबाट सेयरधनीहरूलाई १२ प्रतिशत बोनस सेयर र ३ प्रतिशत नगद लाभांश (बोनस सेयर तथा नगद लाभाशंको कर प्रयोजनका लागि समेत) गरी कुल १५ प्रतिशतको लाभांश वितरण गर्ने प्रस्ताव गरेको जनाएको छ ।
दराज १२१२ मा सामसङ एस २० जित्ने अवसर,"काठमाडौं (कास) दराजले वर्षको अन्तिम सेल अभियान दराज १२१२ घोषणा गरेको छ । यो सेल मंसिर २७ को मध्यरातदेखि पुस ३ गतेसम्म हुनेछ । यसमा ग्राहकले सामानमा छुट तथा भौचरलगायत सेवा प्राप्त गर्न सक्छन् । सानिमा, माछापुच्छ्रे र सिटिजन बैंकका डेबिट तथा क्रेडिट कार्डबाहकले कार्ड प्रिपेमेन्टमा १२ प्रतिशत वा १ हजार २ सय १२ रुपैयाँसम्मको छुट प्राप्त गर्ने दराजले जानकारी दिएको छ । साथै दराजको मेगा गिभ अवे मा सामसङ ग्यालेक्सी एस २० जित्न सक्छन् ।"
सुन्दरीका समाजसेवा सपना,"अहिले नै मिस वर्ल्ड जितिहाल्छु भन्दिनँ : मिस नेपाल नम्रता श्रेष्ठ २०१६ मा शीर्ष पाँचसम्म पुगेकी नम्रतालाई मिस नेपाल २०२० मा फर्कंदा धेरैले भन्थे, फेरि किन गाको । उनी मनमनै आफूलाई भन्थिन्, यसपटक जित्नु छ, शिरमा ताज पहिरिनु छ । उनले सोचेझैं नम्रताको शिरमा हालै मिस नेपालको ताज सजियो । आफूले सानैदेखि देखेको सपना पूरा हुँदा उनी खुसी छिन् । पहिलादेखि नै सोचेको कुरा पूरा हुँदा खुसी लाग्दोरहेछ, उनले भनिन् । खासमा सानो छँदा उनलाई मिस नेपालभन्दा पनि मिस वर्ल्ड बन्ने रहर थियो तर उनले बिस्तारै थाहा पाइन्, मिस वर्ल्डमा जान मिस नेपाल बन्नुपर्ने रहेछ । सानैदेखि मिस नेपालबारे खोज्न थालिन् । २०१० की मिस नेपाल सदीक्षा श्रेष्ठदेखि हरेक मिस नेपाललाई पछ्याउन थालिन् । मिस वर्ल्डमा इसानी श्रेष्ठले ब्युटी विथ द पर्पस जित्नुभएको मैले टीभीमा हेरेकी थिएँ । त्यतिबेला मेरो आँसु झर्यो । मलाई पनि त्यो स्टेजमा जानु छ भनेर घरमा जिद्दी गरेँ, उनी सम्झन्छिन् । सन् २०१६ मा पहिलोपटक मिस नेपालमा सहभागी हुँदा उनी १९ वर्षकी थिइन् । तालिममा आउनेबित्तिकै उनलाई आफूले आउन हतार गरेको अनुभव गरिन् तर फर्कने अवस्था थिएन । त्यसैले आफूले सक्ने प्रस्तुति दिइन् । मेरो तयारी पुगेको छैन भन्ने थाहा भयो । अन्तिमसम्म पुगे पनि ताज जित्दिनँ भन्ने थाहा थियो, उनी सम्झन्छिन्, मैले नजित्दा ढुक्क पनि भएँ । त्यसबेला अन्तर्राष्ट्रिय प्रतियोगितामा जानुपरेको भए सायद राम्रो गर्न सक्दिनथेँ । चार वर्षपछि मिस नेपालमा फेरि आउन हिम्मत बटुलिन् । हिम्मत एकदम ल्याउनुपर्यो । मलाई जित्नभन्दा पनि मैले जित्न सक्छु भन्ने विश्वास गर्न झन् कठिन थियो, उनी सुनाउँछिन् । २०१६ मा घर फर्केपछि उनले आफ्नो ज्ञानको परिधि बढाइन् । स्टेजमा बोल्न डराउँथिन् । त्यसमा आफूलाई सुधार्दै लगिन् । २ वर्षे किन्डरगार्टेन शिक्षण पेसाले थप सुधार गर्यो । २०१७ मा मन्टेश्वरी तालिम लिएकी उनले २०१८ मा गोंगबुको युरो किड्समा पढाइन् । त्यसपछि नाइटिंगेल स्कुलमा पढाइन् । कोभिड१९ ले गर्दा बीचमा लकडाउन पनि भयो । त्यसपछि उनले राजीनामा दिइन् अनि मिस नेपालमा फर्किन् । नम्रता सधैँ नेपालले मिस वर्ल्ड जितोस् भन्ने चाहन्छिन् । योपटक सम्भावना उनका काँधमा आएको छ । २ वर्ष लगातार शृंखला खतिवडा र अनुष्का श्रेष्ठले मिस वर्ल्डमा आफ्नो बलियो उपस्थिति देखाए । २ उपाधि भित्र्याए । अहिले उनलाई अनुष्काले जहाँ छाडेकी थिइन्, त्यहाँसम्म पुग्नैपर्छ भनेर कमेन्ट आउन थालेका छन् । भन्छिन्, अहिले नै मैले जितिहाल्छु भन्दा पनि पहिला प्रस्तुति दिने हो । शृंखला र अनुष्का दिदीले एकदम ठूलो स्थानमा पुर्याइसक्नुभयो । म पहिला त्यो तहसम्म पुग्नुपर्यो । त्यसपछाडि अगाडि बढ्ने हो । मिस नेपालहरू एक वर्ष सक्रिय हुने अनि हराएर गएका उदाहरण अझै भेटिन्छ । नम्रता शृंखलाको उदाहरण दिँदै भन्छिन्, अहिलेसम्म पनि कतिले शृंखला दिदीलाई नै मिस नेपाल भनिरहनुभएको छ । उहाँले एउटा बार सेट गर्नुभएको छ । यति चाँडै बिर्सिन सकिन्छ जस्तो लाग्दैन । मभन्दा अगाडिका मिस नेपाल अझै पनि हुनुहुन्छ । त्यसैले हराउँछन् जस्तो लाग्दैन मलाई । नम्रताको एउटा दर्शन छ, विद्यालय खोल्ने । मिस नेपाल बन्ने सपना पूरा गरेझैं आफ्नो दर्शन पूरा गरेरै छोड्ने उनले अठोट लिएकी छन् । अधिकांश सौन्दर्य प्रतियोगिताहरूले महिला सशक्तीकरणको आवाज उठाइरहेको हुन्छ । नम्रता आफूले चाहेको कुरा पूरा गर्न सकिन्छ भन्ने विश्वास महिलाहरूमा दिलाउनुपर्ने बताउँछिन् । छिटो बोल्ने बानीले गाली खान्थेँ : मिस नेपाल अर्थ सुप्रिया श्रेष्ठ मिस नेपाल अर्थ जितिसकेँ भन्ने बल्ल अनुभव हुँदै छ सुप्रियालाई । फेसबुकतिर बधाईको ओइरो देखेपछि मात्र उनलाई आफूले जितिसकेको भान भयो । मिस नेपाल अर्थको ताज पहिरिँदा त्यसपछि के गर्छु भन्ने केही सोच्न सकिरहेकी थिइनन् । मिस नेपालमा आउन धेरै अगाडिदेखि तयारी गरेको थिएँ । विश्वास नै लागेको थिएन, ताज लगाउँदाको क्षण सम्झिन् । सुप्रियाको तौल ६२ किलो थियो । उनले २ महिनामा १० किलो वजन घटाइन् अनि मिस नेपालमा सहभागी भइन् । जिते पनि हारे पनि धेरै सिकेर फर्कन्छु भन्ने मानसिकतासाथ प्रतिस्पर्धामा सहभागिता अगाडि उनले आफूलाई तयार गरेकी थिइन् । उपाधिले थप ऊर्जा दिएको बताउँछिन् सुप्रिया । मिस नेपाल आउनुअगाडि उनी इमेज च्यानलमा प्रस्तोताका रूपमा चार वर्ष काम गरिन् । सानैदेखि फेमस (चर्चित) हुने सोच्थिन् सुप्रिया । त्यसैले मिडिया क्षेत्रमा उनको झुकाव बढ्दै गयो । सेन्ट जेभियर्स कलेजमा सोसल वर्क अध्ययन गर्दै गर्दा उनले नव्यता म्यागाजिनमा इन्टर्न थालिन् । १८ वर्षको उमेरमै आत्मनिर्भर बन्ने सोचेर त्यता काम थालिन् । आफूले सोचेको कुरा पूरा गर्नुपर्छ भन्ने जिद्दी स्वाभाव छ सुप्रियाको । नव्यतामा काम गर्ने उनको निर्णयमा परिवारको साथ मिल्यो । त्यसपछि उनी टीभीमा प्रस्तोता बनिन् । हुन त मलाई २१ वर्षकै हुँदा मिस नेपाल आउने मन थियो तर त्यो बेला आइनँ । चार वर्ष मिडियामा काम गरेपछि मैले आफूलाई अपग्रेड गर्न भए पनि मिस नेपाल जानुपर्छ भन्ने भयो । अनि आएँ, उनले सुनाइन् । छिटो बोल्ने बानी थियो । तालिम अवधिभर यही कुराले कोरियोग्राफर रचनाको गाली खाइरहिन् । बिस्तारै बोल्न सिकिन् ।अब मिस अर्थमा नेपाललाई प्रतिनिधित्व गर्न निकै उत्साहित छिन् । सकेसम्म मिस अर्थको उपाधि नेपाल ल्याउने उनको ध्येय छ । त्यससँगै सुप्रियालाई अब कृषि क्षेत्रमा काम गर्ने मन छ । हामी कृषिप्रधान देश भन्छौं तर अझ पनि हामी पछाडि छौं । यसमा युवावर्गको संलग्नता कम छ । त्यही भएर यस क्षेत्रमा काम गर्ने रहर छ । युवालाई आफ्नो क्षमता नेपालमै प्रयोग गर्न उत्साह दिन चाहन्छु, उनले भनिन् । मधेसी महिलाकहाँ पुग्नुछ : मिस नेपाल इन्टरनेसनल सन्ध्या शर्मा सांसद रामकुमार शर्मा र इन्दु शर्माकी छोरी हुन् सन्ध्या शर्मा । उनी सधैं बुबा र आमाका नामबाट चिनिइन् । मिस नेपाल इन्टरनेसनलको उपाधि जितिसकेपछि भने उनलाई एउटै कुराले खुसी दिलायो, सायद आमाबुबा अब मेरा नामले पनि चिनिनुहुन्छ । ताज जित्नासाथ उनको ध्यान सुरुमै अभिभावकतिर गएको थियो । उपाधि जितेको मध्यरातमा ओछ्यान पस्दा दिदीले आफ्नो भिडियो फेसबुकमा सेयर गरेको देखिन् । मेरो छोरीले गरी भनेर आमा खुसीले कराउनुभएको सुनेर उनी भावुक पनि भइन् । रुँदै दिदीले सेयर गरेको भिडियो हेरिन् । ताज जित्दाको खुसी अझै उनको अनुहारमा झल्किन्छ । उनले मिस नेपालमा ब्युटी विथ पर्पस, वुमन अफ सब्सटेन्स र मिस पपलुर अवार्ड पनि उचालिन् । अब उनी अन्तर्राष्ट्रिय प्लेटफर्ममा आफूलाई सक्दो बलियो प्रस्तुत गर्ने तयारीमा छिन् । मिस नेपालमा उनले महोत्तरीलाई प्रतिनिधित्व गर्दै आएकी थिइन् । महोत्तरीमा महिलाहरू दबिएर बसेका छन् । दाइजो प्रथाको समस्या उस्तै छ । उनी यी सामाजिक मुद्दामा जनचेतामूलक काम गर्ने योजनामा छिन् । मलाई महिला सशक्तीकरण कार्यक्रम लिएर आफ्नो गाउँमा जानु छ । यो एजेन्डा लिएर अगाडि बढ्नेछु, उनी सुनाउँछिन्, मिस नेपालमा मधेसी समुदायकी केटी पुगेकी छे । मलाई देखेर उसले गर्न सक्छे भने हामीले किन सक्दैनौं भन्ने कुरा महिलाहरूमा पुगिसक्यो । उत्पीडित महिलाहरूमा रोजगारीलगायत विभिन्न कार्यक्रम लिएर उनी आफ्नो समुदायमा जान चाहन्छिन् । उनी दाइजो प्रथाका विषयमा पनि आवाज उठाउन चाहन्छिन् । छोरीले एमबीबीएस गरेकी छे भने केटा पनि एमबीबीएस गरेको ल्याउनुपर्छ । केटा एमबीबीएस गरेको छ भने ठाडै २५ लाखबाट बार्गेनिङ सुरु हुन्छ । केटा २५ वर्षकै छ भने त ३०३५ लाखको बार्गेनिङ । त्यसैले कम पढायो भने पैसा कम दिनुपर्छ भन्ने सोचले छोरीहरूलाई पढाउँदैनन् तराईमा, उनी सुनाउँछिन्, मण्डपमै पैसा लिने भन्ने विवाद हुन्छ त्यहाँ । पैसा नदिँदा बिहे हुँदैन । जमिन धितो राखेर पैसा दिएको देखेकी छु । नेपाली समाजमा विद्यमान दाइजो प्रथाविरुद्धको आवाज बन्न चाहन्छिन् सन्ध्या । म मिस नेपालको यो प्लेटफर्मबाट छोरीलाई पढाएपछि मजस्तो हुन सक्छ भनेर देखाउन चाहन्छु, उनले भनिन् । फरेस्ट्री विद्यार्थीका हिसाबले वन संरक्षणका विषयमा पनि उनलाई काम गर्ने रहर छ । चुरेमा वनविनाश एकदमै धेरै भएको छ । तराईको पूरै जमिन मरुभूमिमा परिणत हुँदै छ । पहिलो त म चुरे संरक्षणमा केन्द्रित हुन चाहन्छु र मेरो समुदायका लागि प्रभावकारी काम गर्न चाहन्छु, उनले आफ्नो योजना सुनाइन् । ताज घर भित्र्याउने मन छ : मिस नेपाल सुप्रानेसनल सिमल कनौजिया ७ वर्षअघिदेखि नै सिमल कनौजियाले मिस नेपाल हुने सपना देखेकी थिइन् । २०१३ मा इसानी श्रेष्ठ मिस नेपाल बनेको देखेपछि उनले आफू यही प्लेटफर्ममा आउने प्रेरणा पाइन् । मिस नेपाल आउनुअघि उनी एक कम्पनीमा मार्केटिङ अफिसरका रूपमा काम गर्थिन् । बीबीए सकिएपछि उनी मिस नेपालमा सहभागी भएकी हुन् । विद्यालय तहदेखि नै अतिरिक्त क्रियाकलापमा सक्रिय हुन्थिन् । स्टेजमा निर्धक्क बोल्थिन् । १२ पढ्दै गर्दा उनले बेस्ट प्रिजेन्टरको अवार्डसमेत पाएकी थिइन् । स्टेजप्रति यही लगावले आफूलाई मिस नेपालसम्म डोर्याएको उनी बताउँछिन् । उनलाई अब अन्तर्राष्ट्रिय ताज नेपाल ल्याउने मन छ । सुप्रानेसनलको त्यो अन्तर्राष्ट्रिय ताज घर भित्र्याउने मन छ, उनले सुनाइन् ।"
"नवौं राष्ट्रिय खेलकुद सर्ने, खेलाडीको सुरक्षाप्रति चिन्ता","कोरोना महामारीको असर न्यून नभएको र खेलाडीको सुरक्षाप्रति संवेदनशील हुनुपर्ने तर्कसहित खेलकुद मन्त्रालय र राष्ट्रिय खेलकुद परिषद् (राखेप) गण्डकी प्रदेशमा पूर्वनिर्धारित मिति फागुन तेस्रो साता नवौं राष्ट्रिय खेलकुद हुन नसक्ने निष्कर्षमा पुगेका छन् । राष्ट्रिय खेलकुद आयोजनाको नयाँ मिति अब राखेपको नवगठित बोर्ड बैठकले गर्नेछ । राखेपले बुधबार खेलकुद मन्त्रालय, नेपाल ओलम्पिक कमिटी र राष्ट्रिय खेल संघसम्मिलित अन्तरक्रिया आयोजना गरी नवौं राष्ट्रियको आयोजनाबारे सबैसँग राय लिएको थियो । अन्तरक्रियामा कोभिड१९ ले खेलकुदमा पारेको असर र यसबीच खेल संघको भूमिका तथा असार १७ देखि लागू भएको नयाँ राष्ट्रिय खेलकुद विकास ऐनका प्रावधानबारे सुसूचित गराउने ध्येय राखिएको थियो । सातदोबाटोस्थित राखेपको हलमा करिब सय जना खेल क्षेत्रका पदाधिकारीले दिनभर गरेको छलफलमा राष्ट्रिय खेल संघका अधिकांश प्रतिनिधिले राष्ट्रिय खेलकुद आयोजना भए आफ्ना खेलाडी प्रतिस्पर्धालाई तयार रहेको जानकारी गराए । भारोत्तोलन, जुडो, ह्यान्डबल र शारीरिक सुगठनका प्रतिनिधिले भने प्रशिक्षण गर्न नपाएको र तयारीलाई समय अपर्याप्त हुने धारणा राखेका थिए । राष्ट्रिय खेल भलिबलका महासचिव जितेन्द्रबहादुर चन्दले परिषद्को निर्णयमा आफ्नो संघको सहमति रहने बताए । पौडी संघका महासचिव जगतमान श्रेष्ठले भने तोकिएको मितिमा प्रतियोगिता गर्ने भए आफ्ना खेलाडी सहभागी हुने तर प्रदर्शन राम्रो नहुने दाबी गरे । भारोत्तोलनका महासचिव तिलकबहादुर रावतको भनाइ पनि श्रेष्ठको जस्तै थियो । एथलेटिक्सका अध्यक्ष राजीवविक्रम शाह र ब्याडमिन्टनका अध्यक्ष रामजीबहादुर श्रेष्ठले आआफ्नो खेलका खेल गतिविधि भइरहेकाले प्रतियोगितामा सहभागी हुन समस्या नरहेको बताए । गैरआवासीय नेपाली संघ (एनआरएन) खेलकुदका नेपाल प्रतिनिधि स्वयम्भूराज डंगोलले एनआरएन टोली नवौं खेलकुदमा करिब १५ खेलमा सहभागी हुन तयार रहेको जानकारी गराए । कार्यक्रममा खेल संघका प्रतिनिधिहरूले लकडाउन अवधिमा आफ्ना खेल गतिविधि र खेलाडीको सुरक्षाप्रति चालिएका कदमबारे जानकारी गराएका थिए ।संघका अधिकांश पदाधिकारीले तोकिएकै मितिमा नवौं खेलकुद भएमा आफूहरू सहभागी हुनसक्ने बताइरहँदा खेलकुदमन्त्री जगतबहादुर विश्वकर्मा र राखेप सदस्यसचिव रमेशकुमार सिलवालले भने कोरोना जोखिम कम भई नसकेको अवस्थामा खेलाडीको सुरक्षालाई ध्यानमा राख्नुपर्ने र विषम परिस्थितिमा राष्ट्रिय खेलकुदको महामेलालाई भव्य बनाउन असम्भव हुने आसय व्यक्त गरेका थिए ।मन्त्री विश्वकर्माले प्रस्ट रूपमा फागुन २० देखि नवौं राष्ट्रिय खेलकुद गर्न सकिँदैन त भनेनन् तर उनको आसय त्यो मितिमा सम्भव छैन भन्ने नै थियो । यसपल्ट हामीलाई पहिलेजस्तो पूर्वाधारको समस्या छैन । कोरोनाले खेलकुदमा मात्र होइन सबै क्षेत्रमा नकारात्मक असर पारिराखेको छ, मन्त्री विश्वकर्माले भने, सरकारले स्वास्थ्य सुरक्षा मापदण्ड प्रयोग गरेर खेल गतिविधि सुरु गर्न स्वीकृति दिएको छ तर यसको अर्थ यो होइन कि नेपालमा कोरोना पूर्ण रूपमा नियन्त्रणमा आइसकेको छ । हाम्रो मुख्य चासो खेलाडीको सुरक्षा हो । खेलाडीको सुरक्षा र स्वास्थ्य मापदण्ड पूरा गरी खेल आयोजना गर्न हामी सक्षम छौं कि छैनौं यसबारे समीक्षा गरौं । उनले छलफलका क्रममा उठेका सबै तर्क समावेश गरी राखेपको आसन्न बोर्ड बैठकले नवौं राष्ट्रिय खेलकुदबारे निर्णय लिने जानकारी गराए । सुरुमै राखेप सदस्यसचिव सिलवालले गण्डकी प्रदेशमा पूर्वाधार तयार रहेको तर कोरोनाका कारण स्थानीय तहदेखिको छनोट प्रतियोगिता सञ्चालन गरी राष्ट्रिय पर्वको रूपमा रहेको खेलकुद प्रतियोगिता गर्न तत्काल सम्भव नदेखिएको धारणा राखेका थिए । स्थानीय तहबाट छनोट गरी जिल्ला र प्रदेश टिम तयारीसम्म हामीलाई कम्तीमा ३ महिना आवश्यक पर्छ । सबै क्षेत्रमा छनोट प्रतियोगिता गर्न असम्भव हुनसक्छ । चिसोका कारण हिमाली क्षेत्रमा प्रतियोगिता गर्न नसकिने समस्या पनि छँदै छ, उनले भने ।ओलम्पिक कमिटीका अध्यक्ष जीवनराम श्रेष्ठले भने नवौं खेलकुद निर्धारित समयमा आयोजना सम्भव नरहेको प्रस्ट पारे । राष्ट्रिय खेलकुद भनेको एउटा पर्व हो । यसको सुटुक्क आयोजना गर्न मिल्दैन । हामी कोरोना जोखिमबाट मुक्त भइसकेका छैनौं, उनले थपे, देशभरका प्रतिभालाई आफ्नो स्तर देखाउने चौतारीका रूपमा रहेको राष्ट्रिय खेलकुदको गरिमा कायम राखेर निर्धारित समयमै आयोजना असम्भवजस्तै छ ।गण्डकी प्रदेशबाट राखेप बोर्डमा प्रतिनिधित्व गरेका सदस्य राकेश गुरुङले प्रतियोगिता कुन समयमा आयोजना गर्ने भन्नेबारे राखेपको निर्णयमा भरपर्ने भए पनि आफूहरू पूर्वाधार र व्यवस्थापनको पक्षबाट जुनसुकै मितिमा प्रतियोगिता गर्न तयार रहेको प्रस्ट पारे । उनका अनुसार यदि फागुनमा प्रतियोगिता भएन भने अर्को वर्षको मंसिर महिना उपयुक्त हुनेछ । ऐनले संघलाई स्वायत्त बनाएको छ : मन्त्री अन्तरक्रियाको अर्को उद्देश्य खेल संघका बारेमा ऐनमा उल्लेखित प्रावधानबारे प्रस्ट पार्नु थियो । खेलकुद मन्त्रालयका सचिव रामप्रसाद थपलियाले खेल संघका लागि उल्लिखित प्रावधानबारे प्रस्ट पारेका थिए । ऐन जारी भएपछि यसका प्रावधानबारे सरोकारवालालाई पर्याप्त जानकारी गराउन सकिएको छैन । यसले केही अन्योल उत्पन्न भएको हुनसक्छ तर ऐनको मर्म र खेलकुद मन्त्रालयको चाहना के हो भने खेल संघहरूलाई स्वायत्त र सक्रिय नबनाएसम्म खेलकुदले अग्रगामी छलाङ मार्न सक्दैन ।उनले ऐनले प्रस्ट पार्न नसकेका विषयवस्तु नियमावलीबाट प्रस्ट हुने र नियमावली तर्जुमा गर्दा सबैसँग पर्याप्त छलफल गरिने जानकारी गराए । सचिव थपलियाका अनुसार सदस्यसचिवको सेवासुविधा, कर्मचारीको व्यवस्था, खेल संघ र ओलम्पिक कमिटीको राखेपमा दर्ता शुल्क निर्धारण, खेलाडीलाई रोजगारी दिने संस्थालाई सम्मान, ठूला पूर्वाधार निर्माण र एन्डी डोपिङ प्रणाली स्थापनाबारे नियमावली र कार्यविधि बनाएर प्रस्ट व्यवस्था गरिनुपर्ने बताए । एनओसी अध्यक्ष श्रेष्ठले संघीयता अनुकूल हुने गरी जारी भएको नयाँ ऐन खेलकुदको आमूल परिवर्तनको आधार भएको टिप्पणी गरे ।सहभागी राष्ट्रिय खेल संघका पदाधिकारीले नियमावली आउन भइरहेको ढिलाइका कारण ऐन कार्यान्वयनमा अन्योल भएको तर्क गरे । खेलकुदमन्त्री विश्वकर्माले भने ऐनले खेल संघलाई अझै स्वायत्त बनाएको तर्क उदाहरणसहित प्रस्ट पारे । ऐनमा उल्लेख भएअनुसार संघीय संरचनाअनुसार सबै प्रदेशले आफ्नै खेल संरचना बनाउन पाउनेछन् । तर वाग्मती प्रदेशले मात्र त्यसको अभ्यास सुरु गरेको छ । बाँकीमध्ये प्रदेश २ मा त कानुन पनि बनिसकेको छैन । वाग्मती प्रदेश खेलकुद विकास परिषद्का सदस्यसचिव सूर्य भण्डारीले केन्द्रको कार्यक्रममा प्रदेशले पनि निरन्तरता दिएर एकरुपमा लैजानेबारे छलफल भइरहेको बताए ।"
बार्सामाथि रोनाल्डोको गोल,"लन्डन (रोयटर्स) क्रिस्टियानो रोनाल्डोले पेनाल्टीबाट गरेको दुई गोल मद्दतमा युभेन्ट्सले युरोपेली च्याम्पियन्स लिग फुटबलमा मंगलबार राति बार्सिलोनालाई ३० ले हराएको छ । नोउ क्याम्पमा प्राप्त यो जितपछि युभेन्ट्सले समूह जी को शीर्षस्थान प्राप्त गरेको छ । दुवै टिमको समान १५ अंक भए पनि युभेन्ट्स हेड टु हेड मा अगाडि रहेको हो । रोनाल्डोले सन् २०१८ मा रियल म्याड्रिड छाडेयता उसको मुख्य प्रतिद्वन्द्वी बार्सिलोनाको सामना गरेको यो पहिलोपल्ट हो । समूहको अर्को खेलमा डिनामो किभले फेरेन्कभारोसलाई १० ले हरायो । खेलपछि निराश बार्सिलाना प्रशिक्षक रोनाल्ड कोम्यानले भने, आजको सुरुआती २५ मिनेटमा हामीले खराब खेल्यौं, त्यसैले यो खेल गुमायौं । दुवै टिम यसअघि नै नकआउट चरण भने पुगिसकेका छन् । समूह एच मा आरबी लाइप्जिगले सुरुआती १३ मिनेटभित्र गरेको दुई गोल मद्दतमा म्यानचेस्टर युनाइटेडलाई ३२ ले हरायो । लाइप्जिगले खेलको अन्त्यतिर म्यानचेस्टरले तेर्स्याएको कडा चुनौतीलाई रोकेको थियो । हारबाट इंग्लिस प्रिमियर लिग टोली म्यानचेसटर समूह चरणबाटै बाहिरिएको छ । जितले लाइप्जिग १२ अंकसहित समूहको शीर्षस्थानमा रह्यो । पेरिस सेन्ट जर्मेन (पीएसजी) र इस्तानबुल बासकसेरबीचको खेल भने रोकिएको छ । खेल पदाधिकारीमाथि रंगभेदी व्यवहार गरिएको आरोप लागेपछि यो खेल रोकिएको हो । अब यो खेल बुधबार हुनेछ । तर यस नतिजाअगाडि नै पीएसजी अर्को चरणमा पुग्न सफल रह्यो । दुई टिमबीचको हेड टु हेड का आधारमा पीएसजी अगाडि रहने भएको हो । म्यानचेस्टरका व्यवस्थापक ओले गनर सोल्सायरका लागि यो प्रदर्शन अर्को धक्का रह्यो । म्यानचेस्टरका कप्तान ह्यारी मगायरले भने, आजको जस्तो प्रदर्शनको खेल जित्न गाह्रो नै हुन्छ । मैदानमा ११ खेलाडी हुने गर्छन् र सबैले टिमका लागि गतिलो प्रदर्शन गर्नुपर्ने हुन्छ । यो सबै फुटबलका सामान्य नियम हुन् र यस्तो हुन सकेन भने गाह्रो हुन्छ ।समूह ई मा चेल्सी र क्रास्नोडरले ११ को बराबरी खेले भने सेभियाले रेनेसमाथि ३१ को जित रच्यो । चेल्सी समूहको पहिलो स्थानमा रह्यो भने सेभिया दोस्रोमा कायम छ । समूह एफ मा लाजियो र क्लब ब्रुगबीचको खेल २२ को बराबरीमा सकियो । अर्को खेलमा बोरुसिया डर्टमन्डले जेनिथ सेन्ट पिटर्सबर्गमाथि २१ को जित निकाल्यो । यसमा डर्टमन्ड र लाजियो शीर्ष दुई स्थानमा रहे ।"
ब्याडमिन्टन सुरु,"कपिलवस्तु (कास) जितपुरमा आयोजित दुईदिने खुला राष्ट्रिय डबल्स पुरुष ब्याडमिन्टन प्रतियोगिता बुधबार सुरु भएको छ । लागूऔषधको दुर्व्यसनीमा फसेका र पुनःस्थापित भएका युवाको खेलमा क्रेज बढाएर प्रतिभा प्रस्फुटित गर्न आयोजित प्रतियोगितामा स्थानीय र राष्ट्रिय खेलाडी सहभागी छन् । ३६ जोडी सहभागी प्रतियोगितामा बुधबार स्थानीय र लुम्बिनी प्रदेशका खेलाडीबीच प्रतिस्पर्धा गराइएको थियो । बिहीबार राष्ट्रियस्तरका खेलाडीको प्रतिस्पर्धा गराइने छ । प्रतियोगितामा विभागीय टोली त्रिभुवन आर्मी क्लबसहित राष्ट्रियअन्तर्राष्ट्रिय प्रतियोगिता खेलेका इरफान अन्सारी, बिलाल वार्सी र सरोज अन्सारीलगायत खेलाडी सहभागी छन् । खेलाडीबाट लुम्बिनी प्रदेश च्याम्पियन इर्फान अन्सारी र रेफ्रीबाट उदय अर्यालले शपथ लिएका थिए । अन्तर्राष्ट्रिय रेफ्री उदय अर्याल, अम्पायरद्वय सुमित शाक्य र सुदीप योञ्जनले खेलाएका छन् । प्रतियोगितामा लागूऔषध दुर्व्यसनमा लागेर पुनःस्थापित भइसकेका र विभिन्न सुधारगृहमा बसिरहेका स्थानीय खेलाडीले पनि भाग लिएका छन् । प्रतियोगिताको उद्घाटन वाणगंगा नगरपालिका प्रमुख मंगलप्रसाद थारूले गरेका थिए । वाणगंगा नगरपालिका वडा ४ द्वारा आयोजित प्रतियोगितामा प्रथम, द्वितीय र तृतीय हुने जोडीले क्रमशः ६६ हजार, ३३ हजार र १६ हजार रुपैयाँ पुरस्कार पाउनेछन् ।"
गौतम बुद्ध कपको टोली र खेलाडी सार्वजनिक,"काठमाडौं (कास) गौतम बुद्ध कप क्रिकेटमा खेल्ने टोली र खेलाडीको सार्वजनिक गरिएको छ । धुर्मुससुन्तली फाउन्डेसनद्वारा भरतपुरमा निर्माण भइरहेको गौतम बुद्ध अन्तर्राष्ट्रिय क्रिकेट रंगशालामा मंसिर २७ देखि ३० गतेसम्म हुने प्रतियोगितामा वाग्मती, नारायणी र राप्ती नामका तीन टोली बनाइएको छ । राष्ट्रिय टोलीका कप्तान ज्ञानेन्द्र मल्लले वाग्मती, पारस खड्काले नारायणी र विनोद भण्डारीले राप्तीको नेतृत्व गर्नेछन् । मंसिर २७ मा वाग्मती र नारायणी, २८ मा वाग्मती र राप्ती तथा २० मा राप्ती र नारायणीबीच प्रतिस्पर्धा भएपछि शीर्ष दुई टोलीले मंसिर ३० मा फाइनल खेल्नेछन् । वाग्मतीमा अनिल शाह, सोमपाल कामी, रसिद खान, ललित राजवंशी, सागर ढकाल, रोहित पौडेल, पवन सर्राफ, सुनील धमला, विक्रम सोब, प्रदीप ऐरी, भीम सार्की, आकाश थापा र संघर्ष पौडेल छन् । नारायणीमा सुवास खकुरेल, करण केसी, किशोर महतो, सुसन भारी, शाहब आलम, आरिफ शेख, सन्दीप जोरा, रित गौतम, सिद्धान्त लोहनी, इशान पाण्डे, राजु रिजाल, दीपेश श्रेष्ठ र विवेक यादव छन् । राप्ती टिममा कुशल भुर्तेल, अविनाश बोहरा, कमलसिंह ऐरी, सूर्य तामाङ, भुवन कार्की, शरद भेषावकर, लोकेश बम, आसिफ शेख, जितेन्द्र मुखिया, अमित श्रेष्ठ, सुमित महर्जन, हरि चौहान र स्वप्निल अधिकारी छन् ।"
