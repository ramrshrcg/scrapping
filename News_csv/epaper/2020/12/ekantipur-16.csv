शीर्षक,विवरण
अध्यादेशको वैधतामै प्रश्न,"ती उपदफामा अर्को बैठकमा पनि सहमतिबाट निर्णय हुने व्यवस्था थियो र त्यसमा पनि निर्णय नभए तेस्रो बैठकमा मात्रै सबै सदस्यको बहुमतबाट निर्णय गरिने भनिएको थियो । त्यसका लागि अध्यक्षसहित कम्तीमा ३ जना सदस्यको सहमति चाहिन्थ्यो । हाल संवैधानिक परिषद्मा अध्यक्षको हैसियतले प्रधानमन्त्री तथा प्रधानन्यायाधीश, सभामुख, राष्ट्रिय सभाका अध्यक्ष र प्रमुख विपक्षी दलका नेतामात्रै छन् । परिषद्को संरचनामा पदेन सदस्य हुने उपसभामुख पद रिक्त छ । नेकपाभित्रको दुई गुटको विवादको असर संवैधानिक परिषद्मा पनि देखिएको हो । यही विवादका कारण उपसभामुखको निर्वाचन पनि तत्काल हुन सक्ने अवस्था छैन । आफ्नै पार्टीभित्रको दबाबका कारण विपक्षी दलका नेता संवैधानिक परिषद्मा सहभागी हुन सकेका छैनन् । नेकपा अध्यक्ष पुष्पकमल दाहाल र वरिष्ठ नेता माधवकुमार नेपाल समूहका नजिकका मानिने सभामुख अग्नि सापकोटा विभिन्न कारण देखाउँदै दुई पटक बैठकमा अनुपस्थित भए । राष्ट्रिय सभाका अध्यक्ष गणेश तिमिल्सिना भने प्रधानमन्त्रीनिकट मानिन्छन् । प्रधानन्यायाधीश सहमत भए अध्यादेशअनुसार संवैधानिक परिषद्मा आफूअनुकूल निर्णय गराउन प्रधानमन्त्री ओलीलाई सहज हुनेछ । अध्यादेश जारी भएको एकदुई दिनमा संवैधानिक परिषद्को बैठक बोलाए पनि हुने अवस्थामा प्रधानन्यायाधीशको सुविधाका लागि एकै दिन हतारो गरेको देखिन्छ । अर्को दिन बैठक डाके भोलिपल्ट नै सर्वोच्च अदालतमा यसको औचित्यमाथि प्रश्न उठी रिट निवेदन परे प्रधानन्यायाधीश चोलेन्द्रशमशेर जबराको उपस्थिति नैतिक प्रश्नको विषय बन्नेछ । जुन अध्यादेशको संवैधानिक वैधतामाथि प्रश्न उठेर अदालतमा विचाराधीन छ, त्यही अध्यादेशअनुसार डाकिने बैठकमा सदस्यका रूपमा प्रधानन्यायाधीश उपस्थित हुँदा न्यायिक तटस्थताको प्रश्न जोडिनेछ । पहिले न्यायपरिषद्लाई विपक्षी बनाइएका दर्जनौं मुद्दा अदालतमा विचाराधीन भए पनि त्यसको बैठक रोकिएको थिएन भन्ने तर्क हुन सक्छ । अहिले भने संवैधानिक परिषद्को वैधतामाथि होइन, त्यसलाई सञ्चालन गर्ने अध्यादेशको वैधतामै अदालतमा प्रश्न उठ्ने निश्चितप्रायः छ । त्यसको सुनुवाइका दौरान प्रधानन्यायाधीशको तटस्थताको प्रश्नसमेत जोडिनेछ । अझ उनैले नेतृत्व गरेको संवैधानिक इजलासमा मुद्दा परे त्यो प्रश्न अझै पेचिलो हुनेछ । प्रधानन्यायाधीश आफैंले यो मुद्दा नहेरे पनि परिषद्को बैठकमा गएर निर्णय गर्न सहज हुने छैन । त्यो संयन्त्रकै वैधताबारे आफैंले नेतृत्व गरेको अदालतमा विचाराधीन भएका बेला आफैं त्यहीं उपस्थित भएर निर्णयको साक्षी बस्दा अप्ठेरो हुने थियो । तर मंगलबार नै बैठक डाकिएकाले त्यो परिस्थितिको सामना प्रधानन्यायाधीशले गर्नुपरेन । प्रमुख विपक्षी दलका नेता शेरबहादुर देउवाले सरोकारवालालाई विश्वासमा नलिई सरकार सर्वसत्तावादी सोच राखेर अघि बढेको आरोप लगाएका छन् । सभामुख अग्नि सापकोटाको सचिवालयले भने मंसिर २८ गतेको संवैधानिक परिषद्को बैठक अर्को बैठकसँग जुधेकाले उपस्थित हुन नसकेको जनाएको छ । मंगलबारको बैठकमा भने तयारी, गृहकार्य, परामर्श र समन्वयको अभावका कारण सभामुख सहभागी हुन नसकेको सचिवालयको भनाइ छ । राज्य सञ्चालनमा दीर्घकालीन र दूरगामी महत्त्व राख्ने निर्णयमा संवैधानिक परिषद्का सदस्यहरूबीच पर्याप्त गृहकार्य र समन्वय हुनुपर्छ भन्ने उहाँको स्पष्ट मान्यता छ सचिवालयले जारी गरेको प्रेस नोटमा भनिएको छ । अध्यादेश कति ठीक ? सीमित सरकारको अवधारणाअनुसार भ्रष्टाचार नियन्त्रण, मानवअधिकारको अनुगमन, सार्वजनिक सेवामा नियुक्तिलगायतका काम मुलुकको कार्यपालिकाको अधीनमा नभई विभिन्न संवैधानिक निकायको जिम्मेवारीमा छन् । ती निकायको पदाधिकारीमा योग्य र इमानदार व्यक्तिको सिफारिसका लागि संवैधानिक परिषद्को व्यवस्था गरिएको हो । परिषद्को सिफारिस संसदीय सुनुवाइबाट अनुमोदन भएपछि मात्रै पदाधिकारी नियुक्त हुनेछन् । सर्वोच्च अदालतका पूर्वन्यायाधीश बलराम केसीको विचारमा लोकतन्त्र र अध्यादेशलाई एकअर्काको अपवाद मान्ने चलन छ । नेपालजस्तो मुलुकमा कहिलेकाहीं अध्यादेश अत्यावश्यक हुने भए पनि त्यसको औचित्य पुष्टि हुनुपर्ने उनी बताउँछन् । उनका अनुसार सरकारले यही काम संसद्बाट गरेको भए यति प्रश्न उठ्ने थिएन । लोकतन्त्रमा बहुसदस्यीय समितिमा संविधान वा कानुनले तपाईंहरू सबैको एकमत हुनुपर्छ भन्न मिल्दैन । अहिलेको संविधानमा त्यो सर्वसम्मतिको व्यवस्थाले परिषद्लाई निर्णयहीनता बनाएको थियो, उनले भने, यही विषय संसद्मा प्रवेश गरेर ऐनबाट आएको भए लोकतान्त्रिक विधि मानिन्थ्यो । प्रश्न पनि उठ्ने थिएन । विपक्षी दलले रचनात्मक आलोचना गर्दा सरकारलाई सुध्रिने मौका हुने उल्लेख गर्दै उनले विपक्षी दलको भूमिकालाई लत्याउनु गलत हुने बताए । संवैधानिक कानुनका ज्ञाता चन्द्रकान्त ज्ञवालीका अनुसार अध्यादेशका लागि केही सर्त आवश्यक पर्छन् । कानुन नभएको अवस्थामा वा कानुनमा भएको रिक्तता पूर्तिका लागि संसद्को अधिवेशन नचलेको अवस्थामा सरकारले अध्यादेश जारी गर्न सक्छ । अहिले संवैधानिक परिषद्मा उपसभामुख पदमात्रै रिक्त हो, ऐनअनुसार ५ जना सदस्य बसेर निर्णय गर्न कुनै कठिनाइ हुँदैन, ज्ञवालीले कान्तिपुरसित भने, हालको ऐनअनुसार के कारणले परिषद्को बैठक बोलाउन कठिनाइ भयो भन्ने औचित्य पुष्टि नगरी अध्यादेश जारी हुन सक्दैन । संविधानले नै संवैधानिक निकायमा पदपूर्तिका लागि संवैधानिक परिषद्को परिकल्पना गरेको र परिषद्मा जनप्रतिनिधि, न्यायालयलगायतका निकायको प्रतिनिधित्व हुनुपर्ने भन्दै उनले त्यसलाई नै निषेध गरी अध्यादेश ल्याउन नहुने बताए । अध्यादेशले संविधान र मौजुदा कानुनको संरचनालाई प्रतिस्थापन गर्न सक्दैन, संवैधानिक कानुन व्यवसायी मञ्चका पूर्वअध्यक्षसमेत रहेका ज्ञवालीले भने, यो कदमबाट शक्ति सन्तुलन र पृथकीकरणको सिद्धान्तको मर्ममै प्रहार भयो । यसले विधिको शासनको उल्लंघन गरेको छ । यो न्यायिक परीक्षणको विषय बन्नुपर्छ ।नेपाल ल क्याम्पसमा अध्यापनरत एक प्राध्यापकका अनुसार अध्यादेशलाई नियमित प्रक्रियाभन्दा पनि सरकारले अपवादका रूपमा प्रयोग गर्नुपर्छ । संसद्को अधिवेशनसम्म पर्खिन नसक्ने आधार र कारणको औचित्य पुष्टि गरेरमात्रै अध्यादेश जारी हुनुपर्ने थियो, उनले भने, नियमित क्रियाकलापझैं गरी अध्यादेशको अभ्यास गरिँदैन । उनका अनुसार अध्यादेश जारी गर्नुपर्ने अत्यावश्यकपन को पुष्टि हुनैपर्छ । राजनीतिक विषयवस्तु र स्वार्थका आधारमा अध्यादेश जारी हुन नसक्ने भएकाले अदालतबाट त्यसको औचित्य र वैधतासमेत परीक्षण हुनुपर्छ । अधिवक्ता टीकाराम भट्टराईले अध्यादेशलाई पहिलेदेखिकै समस्या भनी टिप्पणी गरे । केही दिनमा संसद्को अधिवेशन सुरु हुने थियो । यो तत्काल नगरी नहुने विषय थिएन, उनले भने, यो अप्रत्याशित र अपवादजन्य अवस्थामा आउनुपर्ने थियो । अहिले दुवै अवस्था छैन । यसले संसद्को क्षेत्राधिकार अतिक्रमण गरेको छ । सरकारले निर्णय नगरेका कारण संसद्को हिउँदे अधिवेशन पनि सुरु हुन सकेको छैन । हिउँदे अधिवेशनलाई कानुन निर्माणका लागि पनि चिनिन्छ । एउटा अधिवेशनदेखि अर्को अधिवेशनको अवधि ६ महिना नाघ्न नहुने संवैधानिक बाध्यताका कारण ढिलोमा पनि आगामी पुस १८ गतेभित्र अधिवेशन बोलाउनुपर्ने हुन्छ । त्यसअघि नै संवैधानिक परिषद्बाट सिफारिस र पदाधिकारी नियुक्ति टुंग्याउन सरकारले अध्यादेश जारी गरेको देखिन्छ । ६ जना पदाधिकारी रहेको संवैधानिक परिषद्ले निर्णयहीनताको अवस्था बेहोर्नु नपरोस् भनेर कुनै एक सदस्यको अनुपस्थितिलाई मात्रै संसद्ले पारित गरेको ऐनले स्वीकार गरेको थियो ।आँखा अख्तियारमा६५ वर्षे उमेर हदका कारण अख्तियार दुरुपयोग अनुसन्धान आयोगको प्रमुख पदबाट दीप बस्न्यातले २०७४ माघ २९ गते अवकाश लिए । संवैधानिक व्यवस्थाअनुसार त्यसको एक महिनाअघि अर्थात् पुस २९ गतेअघि नै प्रमुख आयुक्तको सिफारिस हुनुपर्नेमा भएन । २०७४ फागुन ३ गते सरकार परिवर्तन भएर केपी शर्मा ओली प्रधानमन्त्री बने । त्यसपछि पनि पदाधिकारी सिफारिस नहुनुको जिम्मेवारी उनको हो । त्यतिमात्रै होइन, राजनारायण पाठकले राजीनामा दिएपछि अख्तियारको अर्को आयुक्त पद २० महिनादेखि रिक्त छ । हाल अख्तियारमा तीन पदाधिकारी रिक्त छन् । कार्यवाहक प्रमुख आयुक्त गणेशराज जोशीसहित अर्का आयुक्तको पदावधि करिब तीन महिनामात्रै बाँकी छ । आफ्नो अनुकूलमा काम गरेका निवर्तमान प्रमुख आयुक्त नवीन घिमिरेको अवकाशपछि प्रधानमन्त्री ओलीले बाँकी पदाधिकारीलाई पनि त्यसैगरी प्रयोग गर्न खोजेको अख्तियार स्रोत बताउँछ । ओलीको स्वार्थका केही फाइल अघि बढाएको भए अहिले अख्तियारमा नियुक्तिको हतारो हुने थिएन, अख्तियार स्रोतले भन्यो, त्यसो नगर्दा अहिले नियुक्तिमा हतारो देखिएको हो । यसअघिको ललिता निवास प्रकरणलाई संकेत गर्दै अख्तियार स्रोतले त्यस्तै प्रकृतिका ती फाइल राजनीतिक व्यक्ति र केही संवैधानिक पदाधिकारीसँग सम्बन्धित भएको अख्तियार स्रोतले बतायो ।प्रधानमन्त्री ओली अख्तियारमा पूर्वगृहसचिव प्रेमकुमार राईलाई नियुक्त गर्ने योजनामा छन् । प्रधानमन्त्री ओलीका अत्यन्त नजिक मानिने राईलाई कर्मचारी वृत्तमा नेकपाका पोलिटब्युरो सदस्य भनेर व्यंग्य गरिन्थ्यो । सचिव हुँदै राजीनामा दिएर सोझै अख्तियारमा सिफारिस हुने चर्चामा रहेका राईका लागि अब बल्ल सिफारिसको बाटो खुलेको छ । त्यही बाटो खुलाउने क्रममा केही महिनाअघि अख्तियारका तत्कालीन प्रमुख आयुक्त घिमिरेको पहलमा नेपाल आयल निगमको जग्गा खरिदको अनुसन्धान तामेलीमा राखिएको थियो । त्यो प्रकरणमा आपूर्ति सचिवका हैसियतले राई नेपाल आयल निगमको सञ्चालक समितिको नेतृत्वमा थिए । निर्वाचन आयोगलगायतका संवैधानिक निकायको अवस्था पनि उस्तै छ । वर्षौंदेखि रिक्त ती आयोगमा पदाधिकारी नियुक्तिमा कुनै चासो नदेखाएका प्रधानमन्त्रीले अख्तियारमा नियुक्तिको चासो दिएर अध्यादेश ल्याएका हुन् । विपक्षी दलका नेताको भूमिका निभाउन नसक्दा देउवा पटकपटक संवैधानिक परिषद्कै बैठकमा उपस्थित भएनन् । सभामुख अग्नि सापकोटाले पनि त्यस्तै शैली अपनाए । संवैधानिक परिषद्ले कार्यविधि पूरा नगरी बैठक डाकेको भए त्यसबारे आफ्नो धारणा स्पष्ट राख्नुपर्नेमा खासै प्रतिक्रिया नजनाई उनी बैठकमा दुई पटक अनुपस्थित भए । अध्यादेश नल्याएको भए सभामुख सापकोटा र विपक्षी दलका नेता देउवाको अवरोधका कारण नियुक्तिमा समस्या हुन सक्ने तर्क सत्तापक्षको छ । अनुकूल बेलामा संवैधानिक पद र निकायहरू रिक्त बनाउँदै जाने प्रवृत्ति लामो समयदेखि थियो । सरकारले गत वैशाखमा पनि अध्यादेश जारी गरेको थियो । त्यतिबेला त तीन जना उपस्थित भएर दुई जनाले निर्णय गर्न सक्नेसम्मको व्यवस्था थपिएको थियो । नेकपाभित्रकै चर्को विरोधपछि सरकारले अध्यादेश फिर्ता गर्यो । त्यसअघि पनि अध्यादेश जारी गरेर विपक्षी दलको भूमिका गौण बनाउने प्रयास गरिएको थियो । उपसभामुख पद रिक्त नभएको त्यतिबेला पनि सरकारले सर्वसम्मतिको साटो बहुमतबाट निर्णय हुने बाटो समाउन खोजेको थियो ।"
राष्ट्रपतिको भूमिका विवादित,"कांग्रेसले सशक्त प्रतिरोध गर्ने कांग्रेसको बुधबार बस्ने पदाधिकारी बैठकले अध्यादेश फिर्ता लिन सरकारलाई दबाब दिने भएको छ । सरकारले ल्याएको अध्यादेशलाई नमान्ने र खारेजीका लागि सशक्त दबाब दिने तयारीमा कांग्रेस नेताहरू पुगेका छन् । वरिष्ठ नेता पौडेलले आफ्ना खल्तीका मान्छे भर्ती गर्ने कुत्सित नियतबाट ल्याइएको अध्यादेश कांग्रेसले नमान्ने बताए । यो ओली सरकारको सर्वसत्तावाद र निरंकुशताको अर्को कदम हो, पौडेलले भने, अध्यादेशलाई मान्ने पक्षमा छैनौं । कसरी जाने भन्नेबारे भोलि (बुधबार) निर्णय गर्छौं ।महामन्त्री पूर्णबहादुर खड्काले अध्यादेश तत्काल खारेज हुनुपर्ने बताएका छन् । संसद् अधिवेशन बस्नुपर्ने समयको मुखैमा संसद् बैठक आह्वान गर्नुको साटो अध्यादेश जारी गर्नु दुराशययुक्त, सर्वसत्तावादी सोच र संविधानको मर्म तथा भावनाविपरीत कदमको परिणाम हो, खड्काले भनेका छन्, यो अध्यादेश स्विकार्य हुन सक्दैन । तत्काल खारेज हुनुपर्छ ।राष्ट्रिय प्रजातन्त्र पार्टीका अध्यक्ष कमल थापाले जिम्मेवार पदाधिकारी संवैधानिक परिषद्को बैठकमा उपस्थित नहुनुलाई पनि गलत भन्दै विरोध गरेका छन् । भागबन्डाका आधारमा संवैधानिक अंगका पदाधिकारी नियुक्ति गर्ने काम दुर्भाग्यपूर्ण रहेको र विवादास्पद संवैधानिक परिषद् अध्यादेश ल्याउनु सर्वसत्तावादको ज्वलन्त उदाहरण रहेको उनले बताएका छन् । थापाले यसलाई व्यवस्था नै असफल भएको भनेर टिप्पणी गरेका छन् ।साझा पार्टीले प्रधानमन्त्रीका मनपरीपूर्ण स्वेच्छाचारी कदमका कारण संसदीय प्रणाली र लोकतन्त्रमाथि जोखिम बढेर गएको बताएको छ । यसअघि प्रमुख प्रतिपक्षी दलका असहयोगका कारण महिनौं बन्धक बनेको संवैधानिक परिषद् बैठक सभामुख आफ्नो संवैधानिक दायित्वबाट विमुख हुँदा बस्न नसक्नु पनि दुर्भाग्यपूर्ण हो, साझा पार्टीले विज्ञप्ति जारी गर्दै भनेको छ, शक्तिपृथकीकरण र सन्तुलनको सिद्धान्तका आधारमा संवैधानिक अंगहरूमा सक्षम र योग्य व्यक्तिहरू नियुक्ति गर्न जोडदार माग गर्दछौं ।"
मलेसियाको टप ग्लोब्समा २१२० नेपाली संक्रमित,"कोरोनाले विस्फोट कै रूप लिएपछि मलेसियाका अधिकारीहरूले टप ग्लोब्सका ४१ वटा उद्योगमध्ये २८ वटालाई बन्द गराइसकेका छन् ।मलेसिया सरकारले श्रमिकको बासस्थलको गुणस्तर र सुरक्षाका लागि मापदण्ड बनाए पनि स्थानीय प्रशासन र कम्पनीको मिलेमतोका कारण त्यसलाई पूर्णरूपमा लागू गरिएको छैन । अन्तर्राष्ट्रिय श्रम संगठन (आईएलओ) ले श्रमिकलाई राखिने बासस्थलको अवस्था खराब रहेको भन्दै सुधारका लागि मलेसिया सरकारलाई दबाब दिँदै आएको छ । आईएलओ र मलेसिया सरकारबीच मर्यादित श्रमको वातावरण बनाउने भन्दै सन् २०२५ सम्म कार्यक्रम गर्ने समझदारी छ । टप ग्लोब्समा कार्यरत मकवानपुरका शान्त वाइबाले कोरोनाबाट संक्रमित धेरैजसो साथीहरूको अवस्था अझै चिन्ताजनक रहेको बताए । अहिले स्थिति साँच्चिकै डरलाग्दो छ, उनले भने, हुन त धेरै साथीहरू सञ्चो भइरहेका छन् । तैपनि कतिपयको अवस्था गम्भीर नै देखिन्छ । गत महिनादेखि नै सावधानी अपनाएको भए संक्रमण यति भयावह नहुने श्रमिकहरूको गुनासो छ ।टप ग्लोब्सले भने मलेसियाको मानव संसाधन मन्त्रालय र श्रम विभागको मापदण्डबमोजिम श्रमिकहरूको बासस्थललाई गुणस्तरीय बनाइरहेको दाबी गरेको छ ।"
ओलीको कदम 'प्रतिशोध को पराकाष्ठा,"(काठमाडौं)  संवैधानिक परिषद्सम्बन्धी विवादित अध्यादेश पुनः जारी गरेपछि पार्टीदेखि सडकसम्मबाट चर्को आलोचना खेपिरहेका प्रधानमन्त्री केपी शर्मा ओली थप अप्ठेरोमा परेका छन् । आफ्नोविरुद्ध लाग्नेहरूलाई देखाइदिने प्रतिशोधपूर्ण ओली शैलीले नेकपाभित्रको आन्तरिक विवादको आगोमा घिउ त थपेकै छ, संविधानमा परिकल्पना गरिएको संवैधानिक परिषद्को अवधारणाको मर्ममा समेत प्रहार गरेको टिप्पणी सुरु भएको छ ।आफ्नो पार्टी नेकपाका अध्यक्ष पुष्पकमल दाहाल, वरिष्ठ नेताहरू माधव नेपाल र झलनाथ खनालले अध्यादेश जारी गरिएपछि निकालेका निष्कर्ष र दिएका अभिव्यक्तिले पार्टीभित्र ओलीका लागि अब प्रतिकूलता थपिएको छ । अघिल्लो दिन मात्र ओली सरकारको असक्षमता र कार्यशैलीमाथि प्रश्न गर्दै सडकमा आफ्नो शक्ति प्रदर्शन गरेको प्रमुख प्रतिपक्षी कांग्रेसका लागि समेत थप संगठित विरोधमा उत्रिन ओली कदमले मलजल गरेको छ ।प्रधानमन्त्री ओलीले मंगलबार यस्तो समयमा संवैधानिक परिषद्सम्बन्धी अध्यादेश जारी गरे, जुन समयमा उनको कार्यशैलीमाथि प्रश्न उठाउँदै उनकै पार्टीको स्थायी कमिटी बैठक चलिरहेको छ । बुधबारका लागि पूर्वनिर्धारित बैठकमा पार्टीभित्र देखिएका समस्याबारे छलफल गर्ने कार्यसूची छ तर अघिल्लो दिन ओलीले अध्यादेश ल्याउने निर्णय गरे । यो निर्णय खारेजीको विषय अब स्थायी कमिटीको एजेन्डामा स्वतः परेको छ, जुन ओलीका लागि थप प्रत्युत्पादक बनेको छ ।सामान्य अवस्थामा संसद् नचलेका बेला अत्यावश्यक विषयमा अध्यादेश ल्याइन्छ । बजेट अधिवेशन अन्त्य भएपछि अत्यावश्यक काम गर्नका लागि एसिड अपराधसम्बन्धी, बलात्कारसम्बन्धी, प्रहरी समायोजनसम्बन्धी अत्यावश्यक अध्यादेशहरू जारी भए । ती अध्यादेश अत्यावश्यक थिए । त्यसैले सरकारको प्रशंसा भएको थियो । अहिले आएको अध्यादेश त्यस्तो प्रकृतिको होइन । उपप्रधानमन्त्री ईश्वर पोखरेललगायत ओलीनिकट नेताहरूले विधि, पद्धति र सरकारको आवश्यकता एवं संविधानमा भएका प्रावधानहरू कार्यान्वयनका लागि अध्यादेश ल्याएको बताएका छन् । सरकार तथा राज्य सञ्चालनमा निरन्तर अवरोध र अनिर्णयको बन्दी बनाइरहने दुष्प्रयत्न विरुद्ध संविधानले नै गरेको व्यवस्थामा टेकेर साहसिक काम गर्न मिल्ने कि नमिल्ने ? उपप्रधानमन्त्री पोखरेलले भनेका छन्, अध्यादेश जारी हुनुगर्नु संविधानमा आधारित हुँदै संविधानलाई नै कार्यान्वयन गर्न, यसलाई गतिशील बनाउन हो । किन नबुझेको ? पोखरेलले अध्यादेश जारी हुनुलाई साहसिक कदम भनेका छन् तर अध्यादेश यस्तो समय र विषयवस्तुसँग जोडेर ल्याइएको छ कि त्यसले प्रधानमन्त्री साहसिक होइन प्रतिशोधपूर्ण कदम चाल्दै अघि बढेका छन् भन्ने बुझ्न गाह्रो छैन । अबको १५ दिनपछि संविधानकै प्रावधानअनुसार पनि संसद् अधिवेशन सुरु गर्नैपर्छ । कम्तीमा १५ दिनको समय राखेर अधिवेशन बोलाउने विगतको अभ्यास हेर्ने हो भने आजभोलि नै संसद् अधिवेशन बोलाउनुपर्छ । यतातर्फ ख्याल नगरी अध्यादेश जारी भएको छ । अर्कोतर्फ संवैधानिक परिषद्मा ६ जना रहने संविधानको व्यवस्था छ । अहिले उपसभामुख पद खाली भएको अवस्थामा आफूअनुकूल निर्णय गर्न विपक्षी दलका नेता र सभामुख बाधक हुने देखेपछि परिषद्सम्बन्धी अध्यादेश जारी भयो । विपक्षी दलको नेता र सभामुख अनुपस्थित भएर असहयोग गरेपछि ओलीले अध्यादेशको प्रतिशोधपूर्ण बाटो लिएका छन् । ओली पक्षको एउटा भनाइ छ, संवैधानिक आयोगहरूलाई लामो समय खाली राख्न मिल्दैन । अनि कहिले को, कहिले को अनुपस्थित भएका कारण परिषद्को निर्णय नै हुन नसक्ने अवस्थाले संवैधानिक निकायका पदाधिकारी नियुक्तिमा बाधा खडा गर्न मिल्दैन ।तर यस्तो अवस्था संविधान जारी भएयता निरन्तर थियो । संसद् बैठक चलेका बेला त्यहाँबाट कानुनी अप्ठेरो फुकाउन सकिन्थ्यो या आउँदो अधिवेशनमा यससम्बन्धी विधेयक ल्याएर अहिलेको प्रावधान फेर्न सकिन्थ्यो । आखिर ४५ वर्षदेखि पदाधिकारीविहीन आयोगहरूमा नियुक्तिका लागि १५ दिनपछि सुरु हुने संसद्को अधिवेशनसम्म थप कुर्दा केही बिग्रने थिएन तर विपक्षी दलका नेता र सभामुख बैठकमा नआएको झोंक फेर्न ओलीले विगतमा विवादमा परेको अध्यादेश ल्याइदिए । पार्टीभित्र अहिले दाहालनेपालले ओलीमाथि विधिपद्धति नमानेको आरोप लगाएका छन् । विधिपद्धति नमानेको भन्ने उनीहरूको यो भनाइभित्र केही राजनीतिक नियुक्ति भागबन्डाका कुरा पनि जोडिएका छन् भन्ने ओलीलाई थाहा नभएको होइन । सहमतिका आधारमा राजनीतिक नियुक्तिहरू गर्नुपर्ने असन्तुष्टहरूको भनाइको अर्थ संवैधानिक नियुक्तिमा आफ्ना पक्षका व्यक्ति पनि परून् भन्ने हो । जब यही विषयमा पार्टीभित्रका कमरेडहरूले हिस्सेदारी खोजिरहेका छन् भने उनीहरूलाई चिढ्याउने गरी ओली संवैधानिक परिषद्मा आफूअनुकूल निर्णय गराउने बाटो खोज्दै अघि बढ्न खोजे । यसले ओलीको आफ्नै खुट्टामा बञ्चरो प्रहार भएको छ, उनैलाई थप समस्या सिर्जना भएको छ ।पार्टीभित्र अहिले ओली सचिवालय र स्थायी कमिटीमा अल्पमतमा छन् । लामो समय चुप लागेर बसेको प्रमुख प्रतिपक्षी दल कांग्रेस सडकमा पुगेको छ । संसद् खुलेपछि सदनमा पनि सरकारविरुद्धको मोर्चाबन्दीका लागि शक्ति सञ्चय गर्दैछ । सरकारका कामकारबाहीप्रति चुलिएको नागरिक असन्तुष्टिलाई क्यास गर्दै पूर्वराजावादीहरूसमेत संगठित हुँदैछन् । त्यस्तै नेत्रविक्रम चन्द नेतृत्वको नेकपाले पनि हिंसात्मक राजनीतिको पुनरावृत्ति गराउन खोज्दैछ ।यस्तो बेलामा धेरैतिरबाट ओलीका लागि प्रतिकूलता बढेका छन् तर तिनलाई चिर्नेभन्दा ओली आफ्नैविरुद्ध मोर्चाबन्दी हुन सक्ने गतिविधिलाई बढावा दिइरहेका छन् । अध्यादेश जारी भएपछि ओलीको सम्भावित कदम के हुन्छ ? पार्टीको जारी स्थायी कमिटी बैठकले उनका कदममाथि कस्तो धारणा तय गर्छ ? बुधबारबाट नेकपाभित्रको राजनीति झन् रोचक मोडमा प्रवेश गर्नेछ ।"
संवैधानिक परिषद् सदस्यबीच समन्वय भएन : सभामुख,"काठमाडौं (कास) सभामुख अग्निप्रसाद सापकोटाले राज्य सञ्चालनमा दीर्घकालीन एवं दूरगामी महत्त्व राख्ने निर्णयमा संवैधानिक परिषद्का सदस्यबीच पर्याप्त गृहकार्य र समन्वय नभएकाले बैठकमा सहभागी नभएको स्पष्ट पारेका छन् । सभामुख बैठकमा अनुपस्थित भएकोबारे प्रश्न उठेपछि उनको सचिवालयका प्रेस विज्ञ श्रीधर न्यौपानेले मंगलबार विज्ञप्ति जारी गर्दै बैठकको गृहकार्य र पूर्वतयारीसमेत नभएको उल्लेख गरेका हुन् । जहाँसम्म मंसिर ३० गतेको संवैधानिक परिषद् बैठकमा अनुपस्थित भएको विषय छ, यसमा सम्माननीय सभामुखज्यूले बैठकको पूर्वतयारी, गृहकार्य, आपसी परामर्श र आवश्यक समन्वय अभावका सम्बन्धमा सम्माननीय प्रधानमन्त्रीज्यूलाई जानकारी गराउनु भएको थियो । राज्य सञ्चालनमा दीर्घकालीन एवं दूरगामी महत्त्व राख्ने निर्णयमा संवैधानिक परिषद्का सदस्यहरूबीच पर्याप्त गृहकार्य र समन्वय हुनुपर्छ भन्ने उहाँको स्पष्ट मान्यता छ विज्ञप्तिमा भनिएको छ । गत २८ गतेको बैठकमा भने संघीय संसद् सेवा दिवसको पूर्वानिर्धारित कार्यक्रम परेकाले उपस्थित हुन नसकेको उल्लेख छ । नेपालको संविधान, संविधानले निर्दिष्ट गरेको विधिको शासन, शक्ति पृथकीकरण र सन्तुलनको सिद्धान्तलाई यहाँनेर स्मरण गर्नु उपयुक्त हुन्छ । राज्यका तीन अंग कार्यपालिका, व्यवस्थापिका र न्यायपालिकाका प्रमुख र प्रतिनिधिसभाको विपक्षी दलको नेतासमेत सहभागी रहने संवैधानिक परिषद्को बैठकले लिने निर्णयले दूरगामी महत्त्व राख्छ भन्ने विषयलाई सम्माननीय सभामुखज्यूले गहिरोसँग आत्मसात् गर्नुभएको छ विज्ञप्तिमा भनिएको छ ।संसद्लाई जीवन्त र जनमुखी बनाउने सूत्र वाक्यलाई हृदयंगम गरी जननिर्वाचित सर्वोच्च निकाय संघीय संसद्को गरिमालाई माथि उठाउने विषयलाई सभामुख सापकोटाले सदैव जोड दिँदै आएको पनि उल्लेख छ । प्रतिनिधिसभाको सभामुखमा निर्विरोध निर्वाचित भएदेखि उहाँले निष्पक्ष र तटस्थ रूपमा आफ्नो जिम्मेवारी निर्वाह गर्दै आउनुभएको अवगत नै छ विज्ञप्तिमा छ, उहाँ संघीय संसद्को गरिमा कायम राख्दै संवैधानिक परिषद्को मर्यादा र जिम्मेवारीप्रति सदैव सचेत हुनुहुन्छ ।"
ओलीले किन ल्याए आफैं अप्ठेरोमा पर्ने अध्यादेश ?,"(काठमाडौं)  दुई तिहाइ बहुमतसहित सरकार सम्हालेको दुई वर्ष पुग्दा पनि प्रमुख प्रतिपक्षी दल कांग्रेसको असहयोगले संवैधानिक निकायमा पद पूर्ति हुन नसकेपछि मन्त्रिपरिषद्ले पोहोर मंसिर ३ मा बहुमतका आधारमा नियुक्तिको सिफारिस गर्न सकिने प्रावधानसहित अध्यादेश ल्याउने निर्णय गर्यो । अध्यादेश ल्याउने विषयमा कसैको पनि असहमति रहेन । त्यतिखेर नेकपाको आन्तरिक किचलो पनि अहिलेजस्तो उत्कर्षमा थिएन । तर सरकारबाहिरका पार्टीको असहमति र विरोधपछि अनुमोदनका लागि राष्ट्रपति कार्यालयमा पुगेको अध्यादेश रोकियो । मन्त्रिपरिषद्ले गत वैशाख ८ गते पनि दल विभाजनसम्बन्धी अध्यादेशसँगै संवैधानिक परिषद्सम्बन्धी अध्यादेश पनि जारी गर्ने निर्णय गर्यो । त्यतिखेर भने मन्त्रीहरू प्रदीप ज्ञवाली, घनश्याम भुसाल र वर्षमान पुनले विरोध गरेका थिए । प्रधानमन्त्री केपी शर्मा ओलीले गरेको निर्णयअनुसार राष्ट्रपति विद्यादेवी भण्डारीले क्षणभरमै अध्यादेश जारी गरिहालिन् । यसको असर नेकपाको आन्तरिक जीवनमा नराम्रोसँग पर्यो, नेकपामा देखिने गरी विवादको विस्फोटन वैशाख ८ को अध्यादेश प्रकरणपछि नै भएको हो । त्यसअघिसम्म नेकपाभित्रको द्वन्द्व नेताहरूका कोठेगफ र गुटका बैठकमा मात्रै प्रकट हुन्थे । मुलुकमा लकडाउन भएर नागरिक आलसतालस भइरहेका बेला आएको अध्यादेशका कारण नै वैशाख १७ गते भएको नेकपा सचिवालयको बैठकमा पहिलो पटक प्रधानमन्त्री ओलीको राजीनामा मागियो । व्यापक विरोधका कारण अध्यादेश भने वैशाख १३ गते नै फिर्ता भइसेकका थिए । वैशाख २० को बैठकमा प्रधानमन्त्री ओलीले अध्यादेश ल्याएर आफूले गल्ती गरेको स्विकारेपछि राजीनामाको विषय सकिएको थियो । पार्टी एकीकरणपछि ओली त्यतिखेर सम्भवतः पहिलो पटक आत्माआलोचित भएका थिए । पोहोर मसिंरमा जारी हुन नसकेको र गत वैशाखमा जारी भएर फिर्ता भएको अध्यादेश राष्ट्रपति कार्यालयले मंगलबार दिउँसो पुनः जारी गरेपछि नेकपाभित्रको कलह झन् बढेको छ । अध्यादेश सार्वजनिक हुँदै छ भन्नेमा प्रधानमन्त्रीकै टिमका कतिपय सदस्य र सिंगो मन्त्रिपरिषद् बेखबर थियो । जबकि अध्यादेश जारी हुनुभन्दा डेढ घण्टाअघि मात्रै मन्त्रिपरिषद् बैठक सकिएको थियो । प्रधानमन्त्री ओलीनिकट नेताहरू संसद् नचलेका बेला सरकारले अत्यावश्यक अध्यादेश ल्याउन सक्ने र यो पनि त्यसैको सिलसिला भएको जिकिर गर्छन् । तर अध्यादेश मंगलबार नै राष्ट्रपति कार्यालयमा पुगेको होइन । लामो समयदेखि नबसेको संवैधानिक परिषद्को बैठक गत आइतबारका लागि बोलाइएको थियो । सभामुख अग्नि सापकोटा बैठकमा उपस्थित नभएपछि स्थगन गरेर मंगलबार बैठक तय गरिएको थियो । मंगलबार बिहान ९ बजे आह्वान गरिएको बैठकमा प्रमुख प्रतिपक्षी दल कांग्रेसका नेता शेरबहादुर देउवा पुगे तर सभामुख सापकोटा गएनन् । यो बैठकका विषयमा असहमति जनाएर नेकपा अध्यक्ष पुष्पकमल दाहालले सोमबार नै आफ्ना असन्तुष्टि सार्वजनिक गरिसकेका थिए । असन्तुष्टि सार्वजनिक गर्नुअघि दाहालको सभामुख सापकोटासँग छलफल भएको थियो । सोमबार अध्यक्ष दाहालसँग परामर्श गरेका सापकोटा मंगलबार बैठकमा नजाने लगभग निश्चितजस्तै थियो । सभामुख भए पनि नेकपाको आन्तरिक शक्ति सन्तुलनमा सापकोटा दाहालकै पक्षमा हुन्छन् । सापकोटा बैठकमा नगएपछि गणपूरक संख्या पुगेन र संवैधानिक परिषद्को बैठक साँझ ५ बजेसम्मका लागि स्थगित भयो । देउवासहित बैठकमा सहभागी परिषद्का अरू सदस्य साँझ नै भेट्ने गरी छुिट्टए । संवैधानिक परिषद्सम्बन्धी ऐनमा ६ सदस्यीय परिषद्मा अध्यक्ष र चार जना सदस्य उपस्थित भए मात्रै बैठकको गणपूरक संख्या पुगेको मान्न सकिने उल्लेख थियो । उपसभामुख रिक्त रहेको अहिलेको अवस्थामा सभामुख नै उपस्थित नहुँदा बैठक प्रभावित हुने निश्चित देखियो । किनकि सापकोटा साँझको बैठकमा पनि जानेवाला थिएनन् । सभामुख सापकोटाका तर्फबाट विज्ञप्ति जारी गर्दै उनका प्रेस सल्लाहकार श्रीधर न्यौपानेले भने पर्याप्त गृहकार्य र समन्वय नभएकाले सभामुख बैठकमा नगएको बताएका छन् । ५ बजेका लागि डाकिएको बैठकमा पनि सभामुख उपस्थित नहुने निश्चित भएपछि प्रधानमन्त्री ओलीले अध्यादेशको विकल्प अघि सारेका हुन् । जुन यसअघि नै मस्यौदा गरेर राष्ट्रपति कार्यालयमा पठाइसकिएको थियो । त्यसमा कांग्रेस सभापति देउवाको समेत साथ रहेको बालुवाटार स्रोतको भनाइ छ । सुरुमा अध्यादेशको भाषा अलि फरक थियो, प्रधानमन्त्रीनिकट स्रोतले कान्तिपुरसँग भन्यो, जब देउवाजीले बैठकमा आउन नसक्ने जानकारी दिनुभयो, कन्टेन्ट अलि कति परिमार्जन गरेर सार्वजनिक गरियो तर अध्यादेश केही दिनअघि नै राष्ट्रपति कार्यालयमा पठाइएको हो । मंगलबार नै बसेको मन्त्रिपरिषद् बैठकमा समेत अध्यादेशबारे कुनै चर्चा भएको थिएन । राष्ट्रपतिका प्रेस सल्लाहकार टीका ढकालले पनि केही दिनअघि नै अध्यादेश राष्ट्रपति कार्यालयमा पुगेको र आवश्यक अध्ययनपछि मंगलबार सार्वजनिक गरिएको बताए । मिति त मलाई याद भएन तर प्रधानमन्त्रीज्यूले केही दिनअघि नै अध्यादेश ल्याउनुभएको थियो । त्यसलाई अध्ययन गरेर आज सार्वजनिक गरिएको हो, उनले कान्तिपुरसँग भने । तर पहिले नै अध्यादेश ल्याउने निर्णय भएको हो भने पनि मन्त्रिपरिषद् सदस्यहरू त्यतिखेर पनि बेखबर नै थिए, सरकारका प्रवक्ताको साप्ताहिक प्रेस ब्रिफिङमा समेत यसबारे जानकारी दिइएको थिएन । संवैधानिक परिषद्सम्बन्धी ऐनको दफा ६ (३) मा अध्यक्ष र कम्तीमा अन्य चार जना सदस्य उपस्थित भए गणपूरक संख्या पुग्ने उल्लेख थियो, राष्ट्रपति कार्यालयमा केही दिनअघि पेस भएको अध्यादेशको मस्यौदामा त्यो व्यवस्थालाई खारेज गर्दै अध्यक्ष र बहुमत सदस्य उपस्थित भए गणपूरक संख्या मानिने प्रावधान राखियो । तर राष्ट्रपति कार्यालयबाट अध्यादेश जारी नहुँदै कांग्रेस सभापति देउवाले समेत बैठकमा नजाने भनेपछि त्यहींनिर अलिकति चलाखी गरेको देखिन्छ । साँझ अध्यादेश जारी गर्दा अध्यक्षसहित तत्काल बहाल रहेका बहुमत सदस्य उपस्थित भए परिषद्को बैठकका लागि गणपूरक संख्या पुगेको मानिने व्यवस्था गरियो । अध्यादेशको यही प्रावधानअनुरूप प्रधानमन्त्री, राष्ट्रियसभा अध्यक्ष र प्रधानन्याधीश उपस्थित तीन सदस्यीय बैठक पनि बस्यो । बैठकलगत्तै प्रधानमन्त्री ओली राष्ट्रपति विद्यादेवी भण्डारीलाई भेट्न शीतल निवास गए । पार्टीभित्रै कमजोर परिस्थितमा रहेका प्रधानमन्त्री ओलीका लागि व्यक्तिगत रूपमा यो निर्णय हानिकारक रहेको विश्लेषकहरू बताउँछन् किनभने यसले नेकपाभित्र हुन सक्छ भनिएको सहमतिको वातावरण थप बिथोलेको छ । तर प्रधानमन्त्रीका प्रेस सल्लाहकार सूर्य थापाले लोकतन्त्रको सर्वव्यापी मान्यतालाई स्थापित गर्न अध्यादेश ल्याइएको बताए । झन्डै पौने ३ वर्षदेखि संवैधानिक परिषद्लाई निकम्मा बनाउने, निर्णय गर्न नदिने, जनमत कुल्चिने अभ्यास चलिरहेको थियो । संवैधानिक परिषद्सम्बन्धी व्यवस्थामा लोकतन्त्रका सर्वव्यापी मान्यताअन्तर्गतका कतिपय प्रावधान थिएनन्, त्यही मान्यताअन्तर्गत मात्रै बनाउन खोजिएको हो, उनले भने, अर्कातिर विपक्षी आउने तर तटस्थ निकायका प्रमुख गुटको गोटी बनेर बैठकमा नआउने भएपछि परिषद्लाई अनिर्णयको बन्दी नबनाऔं भनेर नै अध्यादेश ल्याइएको हो । उनले अध्यादेश ल्याउने र नल्याउने, संवैधानिक निकाययमा नियुक्तिजस्ता विषय सरकारको भएकाले पार्टीभित्रको राजनीतिलाई असर नपार्ने जिकिर गरे ।अध्यादेशअनुसार बैठक बस्ने र संवैधानिक नियुक्तिका लागि नाम सिफारिस गर्ने निर्णय गर्नु ओलीका लागि प्रत्युत्पादक हुने स्थिति पनि छ । सभापतिसहित १४ सदस्य रहेको संसदीय सुनुवाइ समितिमा ओली पक्षका सांसद ३ जना मात्रै छन् । समितिमा दाहालमाधव नेपाल पक्षका ५, कांग्रेसका ४ र जसपाका २ जना सदस्य छन् । संसद्को संयुक्त समिति कार्यसञ्चालन नियमावलीअनुसार सरकारले सिफारिस गरेका नाम अनुमोदन गर्न बुहमत चाहिन्छ भने दुई तिहाइ बहुमतबाट अस्वीकृत हुन सक्छ । समितिको दुई तिहाइ बहुमतले परिषद्ले सिफारिस गरेका नाम अस्वीकृत गर्न सक्ने प्रावधान थाहा हुँदा हुँदै पनि प्रधानमन्त्रीले आफूलाई झन कमजोर बनाउने गरी कदम चालेका हुन् । यसले ओलीका थप कमजोरीहरू पर्खिबसेका उनकै पार्टीका विरोधी कित्ताका नेताहरूलाई आलोचना र कठोर निर्णयका लागि थप मसला मिलेको छ । त्यसमाथि यो प्रकरणले स्थायी कमिटीलाई नै सर्वेसर्वा मान्दै गत २१ गतेको बैठकमा पत्र पठाएका ओलीको पार्टी कमिटी र निर्णयप्रतिको उदासिनतालाई थप उजागर गरेको छ । किनभने ओलीले भदौ २६ को स्थायी कमिटीको बैठकका निर्णय कार्यान्वयन गर्दै पार्टीको समस्या समाधान गर्ने चाहना राखेका थिए । अध्यादेश ल्याउँदासमेत पार्टी कमिटी र मन्त्रिपरिषद्लाई पनि सुइँको नदिनु ओलीले साता दिनअघि मात्रै जनाएको आफ्नै प्रतिबद्धताविरुद्ध हो ।"
सडक निर्माणमा रारा निकुञ्जको अवरोध,"(मुगु)  सदरमुकाम गमगढीदेखि खत्याड गाउँपालिकाको केन्द्र जोड्ने सडक निर्माणमा रारा राष्ट्रिय निकुञ्ज बाधक बनेको छ । गाउँपालिकाको सेरी हुँदै राराताल नजिकको माझघट्ट जोड्ने सडक निर्माण नहुँदा खत्याडवासी एक दिन पैदल हिँडेर सदरमुकाम आउजाउ गर्न बाध्य छन् ।खत्याड गाउँपालिकाले निकुञ्ज क्षेत्रभित्र पर्ने १३ किलोमिटर सडक निर्माणका लागि गत आर्थिक वर्षमा सर्भे गरी निकुञ्ज कार्यालयसँग अनुमति मागेको थियो । गाउँपालिका अध्यक्ष उब्जन शाहीका अनुसार प्रारम्भिक रूपमा वातावरणीय प्रभाव मूल्यांकनसमेत गरिएको थियो । तर अहिलेसम्म अनुमति दिइएको छैन, निकुञ्जले आफ्नो क्षेत्रबाट सडक बनाउन मिल्दैन भनिरहेको छ, उनले भने, यो सडक बनिदिएको भए गाउँवासीलाई निकै सुविधा हुने थियो ।अहिले खत्याडवासीलाई एक दिन लगाएर जुम्लाको गोठीज्युला भएर गमगढी पुग्नुपर्ने बाध्यता छ । त्यसैले स्थानीय पैदलै आउजाउ गर्ने गरेको खत्याड८ का जन्मजय भण्डारीले बताए । उनका अनुसार निकुञ्जबाट सडक खनिएमा करिब ५ घण्टामै सदरमुकाम पुग्न स किन्छ । गाउँपालिकादेखि निकुञ्जसम्म जोड्ने ग्राभेल सडक निर्माण भइसकेकाले पनि निकुञ्जले प्रक्रिया पुर्याएर अनुमति दिनुपर्ने उनले बताए । निकुञ्जबाट हामीले सेवासुविधा केही पाएनौं, खालि दुःख मात्रै पाइरहेका छौं, उनले भने, निकुञ्जले सडक छेकेर हामीलाई धेरै दुःख दियो ।छायानाथरारा नगरपालिकाले गमगढीदेखि लामाचौरसम्म सडक खनिसकेको छ । उताबाट खत्याड गाउँपालिकाले गम्थादेखि निगालबोटको समानेसम्म २१ किलोमिटर लामो सडक निर्माण भइसकेको जनाएको छ । निकुञ्ज क्षेत्रमा वातावरणीय प्रभाव मूल्यांकन गरेर निर्माणको अनुमति दिएमा दूरी निकै कम हुने गाउँपालिका अध्यक्ष शाहीले बताए ।"
वन्यजन्तुका लागि अस्पताल,"चितवन (कास) घाइते तथा रोगी वन्यजन्तुको उपचारका लागि सौराहामा अस्पताल सञ्चालन गरिएको छ । २०७१ फागुन २० मा तत्कालीन वनमन्त्री महेश आचार्यले शिलान्यास गरेको अस्पतालको औपचारिक उद्घाटन गएको शुक्रबार भएको हो । केही वर्षअघि नै अस्पताल निर्माण सम्पन्न भए पनि आवश्यक उपकरण नजुट्दा सञ्चालनमा ढिलाइ भएको हो । नेपाल सरकार र राष्ट्रिय प्रकृति संरक्षण कोष (एनटीएनसी) को तीन करोड ९० लाख ८४ हजार रुपैयाँ लागतमा अस्पताल निर्माण गरिएको छ । राष्ट्रिय निकुञ्ज तथा वन्यजन्तु संरक्षण विभागको अनुरोधमा एनटीएनसीले अस्पताल बनाएको एनटीएनसीको सौराहामा रहेको जैविक विविधता संरक्षण केन्द्रका प्रमुख बाबुराम लामिछानेले बताए ।वन्यजन्तुको संख्या बढेसँगै आपसमा जुधेर घाइते हुने, रोगले समाउने, दुर्घटनामा पर्ने र मानव बस्तीमा गएपछि उद्धार गरेर ल्याउनुपर्ने हुन्छ । यस्तो अवस्थाका वन्यजन्तुलाई उपचार र स्याहार चाहिन्छ । हामीसँग सामान्य हेरचाहबाहेक अन्य सुविधा थिएन । त्यसैले उद्धार गरिएका सानाठूला वन्यजन्तुलाई जोगाउन गाह्रो थियो । अब अस्पताल बनेका कारण त्यस्ता वन्यजन्तुले समयमै उपचार पाउनेछन्, चितवन राष्ट्रिय निकुञ्जका प्रमुख संरक्षण अधिकृत अणनाथ बरालले भने । अस्पतालमा प्रयोगशाला, शल्यक्रिया कक्षजस्ता पूर्वाधार खडा गरिएको छ । पोर्टेबल एक्सरे र अल्ट्रासाउन्ड मेसिन, रगत परीक्षण गर्ने स्वचालित मेसिन, रगतको जीव रसायन जाँच गर्ने मेसिन, माइक्रोस्कोपसहितका उपकरण जडान गरिएको छ ।"
गण्डकीमा विशेष अधिवेशन माग,"पोखरा (कास) गण्डकी प्रदेशसभाको प्रमुख प्रतिपक्षी दल नेपाली कांग्रेस र अर्को प्रतिपक्षी दल जनता समाजवादी पार्टीले विशेष अधिवेशन माग गरेका छन् । मंगलबार बसेको दुवै पार्टीको संयुक्त बैठकले संवैधानिक व्यवस्थाअनुसार संसद्को विशेष अधिवेशन माग गर्ने निर्णय गरेका हुन् ।कोरोना महामारीको यो अवस्थामा प्रदेश सरकार जिम्मेवार बन्नुपर्ने भन्दै दुवै पार्टीका सांसदहरूले गण्डकी प्रदेश प्रमुख अमिक शेरचनलाई ज्ञापनपत्रसमेत बुझाएका छन् । कांग्रेस संसदीय दलका नेता कृष्णचन्द्र नेपालीले कोरोना महामारीको विषयमा सरकार र प्रतिपक्ष दलबीच भएको सम्झौता कार्यान्वयनमा नआएपछि विशेष अधिवेशनको माग गर्नुपरेको बताए । कोरोना विशेष अस्पतालमा एक जना फोकल पर्सन अनिवार्य राख्ने सम्झौता भएको थियो । त्यो पनि पूरा हुन सकेन । सर्वपक्षीय समिति गठन गरौं र ११ वटै जिल्लाको वस्तुस्थितिको अवस्था बुझ्न लगाऔं, त्यसपछि काम गर्न सजिलो हुन्छ भन्यौं तर सरकारले सम्झौता त गर्यो कार्यान्वयन गरेन, उनले भने ।"
दुईपल्ट शिलान्यास तर बनेन पुल,"२ पक्की पुल शिलान्यास कर्णालीका मुख्यमन्त्री महेन्द्रबहादुर शाहीले एक साताअघि कालीकोटको पचालझरना र पलातालाई जोड्ने २ पक्की पुलको शिलान्यास गरेका छन् । प्रदेश सरकारको बजेटबाट निर्माण हुने पचालझरनास्थित कर्णाली नदीको जारकोट र थिर्पुको दाम्म्रगाडमा पक्की पुलको शिलान्यास गरिएको हो । जारकोटमा पक्की पुल बनेपछि बदालकोट, राम्नाकोट, थिर्पु, खिन र धौलागोह कर्णाली करिडोरसँग जोडिने पचालझरना गाउँपालिका अध्यक्ष खड्कराज सेजुवालले बताए ।"
कन्ट्याक्ट ट्रेसिङ नहुँदा संक्रमण बढ्दै,"(कञ्चनपुर)  कञ्चनपुरको भीमदत्त१५ गोबरियाको वेस्टर्न पब्लिक स्कुलकी एक शिक्षिकामा गत साता कोरोना संक्रमण पुष्टि भयो । शिक्षिकामा संक्रमण देखिएपछि बुधबारदेखि विद्यालय बन्द गरिएको छ । तर शिक्षिकाको सम्पर्कमा आएका विद्यार्थी र अन्य शिक्षकहरूको कन्ट्याक्ट ट्रेसिङ भने हुन सकेन । गत साता नै भीमदत्त७ हल्दुखालको बाल जागृति आधारभूत विद्यालयकी एक शिक्षिकामा पनि संक्रमण देखिएको थियो । उक्त विद्यालय पनि बन्द गरिएको छ । यहाँका विद्यार्थी र अन्य शिक्षकहरूको पनि कन्ट्याक्ट ट्रेसिङ गरिएन । संक्रमण देखिएका दुवै शिक्षिकाको कन्ट्याक्ट ट्रेसिङ पाँच दिनपछि मात्रै हुन्छ, भीमदत्त नगरपालिकाका स्वास्थ्य शाखा प्रमुख नरेन्द्रराज जोशीले भने, स्वास्थ्य निर्देशनालयबाट यस्तै निर्देशन छ । उनका अनुसार अहिले संक्रमण पुष्टि भएका व्यक्तिहरूको कन्ट्याक्ट ट्रेसिङ पाँचसात दिनपछि मात्रै भइरहेको छ । कञ्चनपुरमा हालसम्म ६ जना शिक्षकहरूमा संक्रमण देखिएको छ । केही दिनयता भीमदत्तलगायत जिल्लाका सबै स्थानीय तहमा संक्रमणको दर बढेको छ । जिल्लाभरिमा दिनमा ३० जनाभन्दा बढीमा संक्रमण पुष्टि भइरहेको छ । तर स्थानीय तहहरूले संक्रमण रोकथामका लागि अत्यावश्यक मानिएको कन्ट्याक्ट ट्रेसिङमा ध्यान दिएका छैनन् । संक्रमित भएका मान्छे बजारमा निर्बाध घुमिरहेका छन्, महेन्द्रनगरका बिसनदेव जोशीले भने, कन्ट्याक्ट ट्रेसिङ नहुँदा जोखिम झनै बढेको छ ।पछिल्लो पटक कञ्चनपुरकै शुक्लाफाँटा५ मा समुदायमै संक्रमण बढ्न थालेपछि वडा नै सिल गरिएको छ । उक्त वडामा कोरोना संक्रमणका कारण एक जनाको मृत्यु र थप ९ जनामा संक्रमण पुष्टि भएकाले वडा कार्यालयले मंसिर २९ देखि पुस २ गतेसम्म सिल गरेको हो । निर्देशिकाले नै कन्ट्याक्ट ट्रेसिङ ढिलो गर्ने भनेको छ, नगरपालिकाका स्वास्थ्य शाखा प्रमुख परमानन्द भट्टले भने, हामीले कन्ट्याक्ट ट्रेसिङ सकेअनुसार गरेकै छौं, तर पहिले जस्तो तीव्र गतिमा भने छैन । शुक्लाफाँटामा हालसम्म १ सय ३६ जनामा संक्रमण देखिएको छ, जसमध्ये ९ जना सक्रिय संक्रमित छन् । संक्रमितको सम्पर्कमा आएकाहरूलाई क्वारेन्टाइनमा राख्ने र उनीहरूको निश्चित अवधिपछि स्वाब संकलन गर्नेलगायत गतिविधि कम हुँदै गएका छन् । संक्रमितको सम्पर्कमा आएका व्यक्तिहरू नै क्वारेन्टाइनमा बस्न र स्वाब दिन तयार हुँदैनन्, दोधाराचाँदनी नगरपालिकाका स्वास्थ्य शाखा प्रमुख जयबहादुर महराले भने । कतिपय आफैं स्वाब दिएकाहरू नगरबाहिर बस्ने हुँदा तिनको कन्ट्याक्ट ट्रेसिङमा समस्या हुने गरेको उनले बताए । दोधाराचाँदनी नगरमा पछिल्लो पटक एक वडाध्यक्षमा संक्रमण देखिनुका साथै थप एक वडाध्यक्षमा लक्षण देखिएको छ । उक्त नगरपालिकामा समुदायमै संक्रमण तीव्र गतिमा फैलिइरहेको स्वास्थ्यकर्मीहरूको आकलन छ । पछिल्लो पटक नगर क्षेत्रभन्दा बाहिर नगएकाहरूमा पनि संक्रमण देखिएको छ, महराले भने, अब समुदायमा नै धेरै फैलिइसकेको हाम्रो अनुमान छ । पुनर्वास नगरपालिकाका स्वास्थ्य शाखा प्रमुख रामबहादुर धामीले आवश्यकता हेरेर कन्ट्याक्ट ट्रेसिङ गरिरहेको बताए । पुनर्वासमा सक्रिय संक्रमितको संख्या घट्दो रहेको उनले बताए । पछिल्लो पटक उक्त नगरपालिकामा पनि एक शिक्षकमा संक्रमण पुष्टि भएको छ । विद्यालय खुलेपछि संक्रमणको जोखिम बढेको उनले बताए । कञ्चनपुरमा पछिल्लो एक सातामा दुई सयभन्दा बढीमा संक्रमण पुष्टि भएको छ । यसमा शिक्षक र जनप्रतिनिधिहरू पनि छन् । तर तिनको सम्पर्कमा आएकाहरूको पहिचानमा भने ढिलाइ भएको छ । यसले समुदायमा संक्रमण बढ्न सक्ने देखिन्छ । कन्ट्याक्ट ट्रेसिङको जिम्मा स्थानीय तहहरूलाई नै हो, तर गर्न सकेको देखिँदैन, जिल्ला स्वास्थ्य कार्यालयका कोरोना फोकल पर्सन सिद्धराज भट्टले भने ।"
पशुपतिनाथ आजदेखि खुल्ने,"काठमाडौं (कास) कोरोनाको विश्वव्यापी महामारी बढेयता गत चैतदेखि बन्द गरिएको पशुपतिनाथ मन्दिर बुधबारबाट खुल्ने भएको छ । मन्दिर खुला गर्न भक्तजनले माग गर्दै आएका थिए । कोरोनाको जोखिम रहँदा रहँदै सार्वजनिक कार्यालय, सार्वजनिक यातायात, बजारलगायत खुला भए पनि मन्दिर भने खुलेको थिएन । नित्य पूजाबाहेक भक्तजनका लागि प्रवेश निषेध गरिएको थियो । कोभिड संक्रमणको जोखिम कायमै रहेकाले मास्क र सेनिटाइजर अनिवार्य गर्दै सावधानीका उपाय अपनाएर मन्दिर खोल्न लागेको पशुपति विकास कोषले जनाएको छ । नौ महिनापछि प्रवेश खुला गरिने पहिलो दिन कोषले विशेष साजसज्जासाथ भक्तजनलाई स्वागत गर्ने तयारी गरेको छ । भीड कम गर्न एउटा ढोकाबाट प्रवेश गराएर अर्कोबाट बहिर्गमनको व्यवस्था मिलाइएको कोषका सदस्य सचिव प्रदीप ढकालले बताए । मन्दिर खुला गरिनुअघि मंगलबार बिहान क्षमापूजा गरिएको छ ।"
कान्तिपुरकर्मी जोशीलाई पितृशोक,"काठमाडौं (कास) कान्तिपुरकर्मी इलिट जोशीलाई पितृशोक परेको छ । इलिटका बुबा काठमाडौं वसन्तपुर निवासी ६८ वर्षीय देवेन्द्रराज जोशीको मंगलबार माइतीघरस्थित अन्नपूर्ण न्युरो अस्पतालमा उपचारका क्रममा निधन भएको हो । कलंकीबाट बालाजुतर्फ जाँदै गरेको बा४ख १८०१ नम्बरको संयुक्त यातायातको बसले सोमबार उनलाई स्वयम्भूमा ठक्कर दिँदा टाउकामा गम्भीर चोट लागेको थियो । बाटो काट्ने क्रममा उनलाई बीच सडकमा तीव्र गतिमा रहेको बसले ठक्कर दिएको थियो । त्यसपछि तत्काल मनमोहन अस्पताल लगिएकामा उपचार हुन नसकेपछि राति नै अन्नपूर्ण न्युरो अस्पताल रिफर गरिएको थियो । ठक्कर दिने बसका चालक धादिङका ३२ वर्षीय श्रीकृष्ण कुँवरलाई प्रहरीले नियन्त्रणमा लिएको छ । देवेन्द्रराजको शव पाटन अस्पतालमा राखिएको छ । उनका श्रीमती, एक छोरा र एक छोरी छन् ।"
मण्डपबाटै बेहुला पक्राउ,"रौतहट (कास) उमेर नपुगेकी किशोरीसँग विवाह गर्न लागेका बेहुलासहित आफन्तलाई प्रहरीले मंगलबार मण्डपबाटै पक्राउ गरेको छ । पक्राउ पर्नेका केटा, बिहे गराउन लागेका पण्डित र आफन्त छन् । गरुडा५ को शिवनगरको शिव मन्दिरबाट इशनाथ३ औरैयाका २२ वर्षीय मुकेश गिरी र उनका आफन्तलाई पक्राउ गरिएको इलाका प्रहरी कार्यालय गरुडाका डीएसपी रवि रावलले बताए । केटी पक्षलाई प्रलोभनमा पारेर बालविवाह गर्न लागेको रहेछ, उनले भने, उमेरै नपुगी विवाह गर्नु अपराध भएकाले पक्राउ गर्नु परेको हो । जिल्लाले कारबाहीको प्रक्रिया अघि बढाइसकेको छ । गिरीले माधोनारायण६ की १५ वर्षीया किशोरीसँग विवाह गर्न लागेका थिए । अभिभावकले भने उनको उमेर १८ वर्ष दाबी गरेका छन् ।"
प्रधानमन्त्रीको स्वेच्छाचारिता,"प्रधानमन्त्री केपी शर्मा ओलीमा म नै राज्य हुँ भन्ने लुईशैलीको अहम् पलाउनु गम्भीर राजनीतिक दुर्घटनाको पूर्वसंकेत हो । उनले विधिविधान मिचेर र संवैधानिक सीमा नाघेर जसरी अध्यादेशमार्फत राज्य चलाउन खोजेका छन्, यो स्पष्टतः स्वेच्छाचारी प्रवृत्ति हो, जो दिगो त हुने छैन, तर यसले मुलुकको नवस्थापित लोकतान्त्रिक अभ्यासलाई केही समय खल्बल्याउने खतरा भने छ । प्रधानमन्त्रीले मंगलबार राष्ट्रपतिमार्फत जारी गराएको संवैधानिक परिषद्सम्बन्धी अध्यादेशले यस्तो असामान्य अवस्था उत्पन्न गरेको हो । यो अध्यादेशको औचित्य र वैधता दुवै छैन । त्यसैले प्रथमतः यसको खारेजी हुनुपर्छ ।संविधानअनुसार कुनै पनि अध्यादेश मन्त्रिपरिषद्को सिफारिसमा राष्ट्रपतिले जारी गर्ने हो । तर मंगलबारको मन्त्रिपरिषद् बैठकमा यो विषय कार्यसूचीमै नरहेको र यसबारे कुनै छलफलनिर्णयसमेत नभएको त्यहाँ उपस्थित मन्त्रीहरू स्वयंले सार्वजनिक रूपमा बताएका छन् । मन्त्रिपरिषद्ले छलफल र पारित नै नगरेको विषयलाई राष्ट्रपति विद्यादेवी भण्डारीले तत्क्षणै लाहाछाप लगाएर अध्यादेशका रूपमा जारी गरिदिनु व्यावहारिक एवम् संवैधानिक दुवै दृष्टिले गलत छ । यो प्रकरणमा प्रधानमन्त्री ओलीले त शासकीय सीमारेखा नाघेकै छन्, राष्ट्रपति भण्डारीबाट पनि संविधानको पालन र संरक्षण गर्ने आफ्नो प्रमुख कर्तव्य बिर्संदै सरकारको स्वेच्छाचारितालाई बढावा दिने काम भएको छ । भण्डारी हिजो तत्कालीन एमालेको उपाध्यक्ष थिइन्, उनले हालको संवेदनशील जिम्मेवारीलाई अवमूल्यन गर्दै पुरानै राजनीतिक भूमिकामा रुमल्लिन मिल्दैनपाइँदैन । यदि प्रधानमन्त्री एवम् राष्ट्रपतिले संवैधानिक लक्ष्मणरेखाहरू तोड्दै संयुक्त शासन चलाउने हो भने त्यसलाई निस्तेज पार्ने जुन ब्रह्मास्त्र संसद् र राजनीतिक दलहरूसँग छ, त्यसको प्रयोग अनिवार्य हुन जान्छ ।अहिले सरकारले आह्वान नगरेकाले संसद् अधिवेशन बस्न नसकेको हो । आफैंले संसद् नडाक्ने, अनि त्यही निहुँमा आफूखुसी अध्यादेश ल्याउने प्रवृत्ति आफैंमा गलत छ । सामान्यतः अध्यादेश भनेको संसद् अधिवेशन नचलेको बेला कुनै अत्यावश्यकीय कानुनी प्रबन्ध मिलाउनुपर्दा जारी गरिने संकटकालीन उपाय हो । संवैधानिक परिषद्को एउटा बैठकमा सभामुख अनुपस्थित भए भन्दैमा अध्यादेश नै ल्याएर परिषद्को मूल संरचना नै भत्काउने काम जायज होइन । सभामुखले बैठकको कार्यसूची र एजेन्डाबारे पूर्वजानकारी दिनुपर्ने पद्धतिलाई बेवास्ता गरिएको र परिषद्का सदस्यहरूबीच नै समन्वय नगरी बैठक डाकिएको कारण आफू उपस्थित हुन नसकेको जुन जानकारी दिएका छन्, त्यसले पनि प्रधानमन्त्रीको कार्यशैलीको छनक दिन्छ । प्रधानमन्त्री ओलीले अध्यादेशमार्फत छ सदस्यीय संवैधानिक परिषद्को कार्यविधि संशोधन गरेर यसको गणपूरक संख्या घटाउँदै आफूसहित तीन जनाले निर्णय लिन सक्ने व्यवस्था गरेका छन् । यसैगरी सर्वसम्मति हुनुपर्ने पूर्वव्यवस्था हटाउँदै तत्काल बहाल बहुमत सदस्यबाट निर्णय लिन सक्ने आफूअनुकूल प्रबन्ध मिलाएका छन् । झट्ट हेर्दा यो प्राविधिक संशोधनजस्तो देखिए पनि यसले संवैधानिक अभ्यासको मूल मर्ममाथि प्रहार गरेको छ ।संवैधानिक परिषद्का छ सदस्यमध्ये हाल उपसभामुखको पद रिक्त रहेकाले यसमा प्रधानमन्त्री, विपक्षी दलका नेता, प्रतिनिधिसभाका सभामुख, राष्ट्रिय सभाका अध्यक्ष र प्रधानन्यायाधीश पाँच जना मात्र छन् । संविधानले यसको यस्तो विस्तारित संरचना बनाउनुका पछाडि संवैधानिक निकायहरू सरकारको नभई राज्यका अंग बनून्, त्यसका पदाधिकारीहरूको नियुक्तिमा सरकारको एकलौटी नहोस् र तिनले निष्पक्ष ढंगले काम गर्ने वातावरण बनोस् भन्ने हो । तर अहिले प्रधानमन्त्रीले यसको मूल संरचना बदल्दै सभामुख र विपक्षी नेताबिनै आफूसहित बाँकी तीन जनाले नै निर्णय लिन सक्ने सुविधा खोजेका छन् । यसो हुँदा परिषद्ले अख्तियार, निर्वाचन आयोगलगायत संवैधानिक अंगहरूमा गर्ने नियुक्ति सरकारमुखी हुने, सरकारले ती अंगहरूको सहजै दुरुपयोग गर्ने र त्यसले राज्य सञ्चालनको समग्र प्रक्रियालाई नै असन्तुलित बनाउने जोखिम छ । एक वाक्यमा भन्दा, प्रधानमन्त्री ओलीले संवैधानिक परिषद्लाई आफ्नो स्वेच्छाचारितालाई वैधानिकता दिने रबर स्ट्याम्प बनाउन चाहेका छन् । यसले अन्ततः अधिनायकवादी अभ्यासतर्फ उन्मुख गराउने हो । त्यसैले ओलीको यो कदम यहीं रोकिन जरुरी छ ।प्रधानमन्त्री ओलीले यो पहिलोपटक गरेको गल्ती होइन । यसअघि यसै बर्ष यस्तै अध्यादेश ल्याउँदा उनकै पार्टी र सार्वजनिक वृत्तबाट चर्को आलोचना भएपछि त्यसलाई फिर्ता लिन उनी बाध्य भएका थिए । अहिले त्यही गल्ती जानाजान दोहोर्याउनु भनेको यसमा उनको नियत सही छैन भन्ने हो । आफ्नो दलका प्रधानमन्त्रीले संविधानको आधारभूत मूल्यमान्यतालाई यसरी बारम्बार लत्याउने काम गर्छन् भने उनलाई कसरी संवैधानिक एवम् राजनीतिक अनुशासनभित्र राख्ने हो, सत्तारूढ दल नेकपाका सामु अब यो गम्भीर चुनौतीको विषय बनेको छ । नेकपाको नेतृत्व पंक्तिका अधिकांशले प्रधानमन्त्रीको यो कदमको आलोचना गरेका छन् । तर आलोचना मात्र पर्याप्त छैन, न त अध्यादेश फिर्ता हुनुपर्छ भन्ने मागले मात्र यो प्रवृत्तिको अन्त्य गर्नेछ । निश्चय पनि अध्यादेश तत्काल फिर्ता हुनुपर्छ तर प्रधानमन्त्रीले नियतवश दोहोर्याइरहने गल्तीको स्थायी निरूपण जरुरी छ । साथै प्रधानमन्त्रीले संवैधानिक परिषद्लाई आफ्नो राजनीतिक रोमाञ्चको अड्डा बनाउन खोज्दा यसको पदेन सदस्यका हैसियतमा प्रधानन्यायाधीश र राष्ट्रिय सभाका अध्यक्षले साथ दिइरहनु भनेको गलत नजिरलाई बढावा दिनु हो । त्यसैले अध्यादेश फिर्ता नहुँदासम्म उनीहरूका साथै सभामुख र विपक्षी नेता पनि परिषद्को बैठकमा सहभागी हुनु हुन्न ।अन्त्यमा, फेरि दोहोर्याउनुपर्ने कुरा राष्ट्रपति भण्डारीसँग सम्बन्धित छ । राष्ट्राध्यक्षको भूमिका प्रधानमन्त्रीले बारम्बार गल्ती गरिरहँदा आँखा चिम्लेर साथ दिने होइन, आफ्नो संवैधानिक दायित्व के हो, त्यसअनुसार चल्ने हो । अब पनि एउटा राजनीतिक गुटको संरक्षकजस्तो बनिरहने कि, राष्ट्राध्यक्षको गहन जिम्मेवारी आत्मसात् गरेर मुलुकलाई सम्भावित संवैधानिक दुर्घटनाबाट जोगाउने भण्डारीले पनि बाटो प्रस्ट पार्नुपर्ने बेला आइसकेको छ ।"
भ्रष्टाचारीलाई अख्तियारको चाबी,"नेपाल मात्रै त्यस्तो देश हो, जहाँ अख्तियारजस्तो संवैधानिक निकायको जिम्मा भ्रष्टाचारीकै नाइकेलाई दिइन्छ । अख्तियार प्रमुखले उक्त पदमा पुग्नुअघि नै अकुत सम्पत्ति कुम्ल्याइसकेका हुन्छन् । सम्भवतः यहाँ राजनीतिक पहुँचकै आधारमा थाहा हुँदाहुँदै पनि त्यस्तै व्यक्तिलाई महत्त्वपूर्ण संस्थाको डाडुपन्यु सुम्पने गरिन्छ । दीप बस्न्यात यस्तै एक पात्र हुन् । उनी भूमिसुधार मन्त्रालयका पूर्वसचिव, राजस्व अनुसन्धान विभागका पूर्वमहानिर्देशक, भन्सार विभागका समेत महानिर्देशक हुँदै अख्तियार दुरुपयोग अनुसन्धान आयोगजस्तो शक्तिशाली संवैधानिक निकायको नेतृत्वमा पुगेका हुन् । सुन्नमा आएअनुसार उनले आफ्नो कुर्सी र पावर देखाएर धेरैलाई ठगेका रहेछन् । उनले परिवारका सदस्य र आफन्तको नाममा लगभग देशैभरि सम्पत्ति जोडेका छन् । उनले जुन अकुत सम्पत्ति कुम्ल्याए, त्यो अख्तियार दुरुपयोग अनुसन्धान आयोगको प्रमुख भएको बेला कुम्ल्याएका होइनन् । त्यहाँ पुग्नुअघि नै उनले विभिन्न शक्तिशाली संस्थाको प्रमुख भएर काम गरिसकेका थिए । उनी जहाँ पुग्छन्, त्यहीँ भ्रष्टाचारका नयाँनयाँ रेकर्ड राखेर निस्कन्छन् । यति लामो समयदेखि अर्बौ अर्ब रकम अनियमितता गर्दै आएका उनको आनीबानीबारे पक्कै पनि कोही न कोही जानकार हुँदो हो । सञ्चारमाध्यमले पनि उनको अनियमितताको इतिहास बेलाबेलामा खोतलिरहेको हुन्छ । देशका प्रमुख मानिएका विभिन्न पदमा पुगेका बस्न्यात सरकारी सेवाबाट निवृत्त भए पनि अन्ततः सजायको भागीदार भने भएका छन् । सायद यसैलाई भन्ने गरिन्छ, पाप धुरीबाट कराउँछ । सुजन देवकोटा, पालुङटार४, गोरखा"
महामारी लुकाउन कम परीक्षण,"यतिबेला सरकार निरीह, लाचार र भ्रष्टाचारमा लिप्त देखिएको छ । सरकारी कार्यालयले खर्च गर्ने सार्वजनिक रकमको दुरुपयोगका बारे कुरा गरेर साध्यै छैन । स्थानीयदेखि संघसम्मकै जनप्रतिनिधिको रवाफिलो जीवनशैली कसरी सम्भव भयो ? गाडी र भत्ता सुविधा बढाउने कानुन संसद्बाटै पास भएका उदाहरण प्रशस्त छन् । मत र कर बुझाएका जनताको जीवन रक्षाका लागि यस्तो महामारीमा पनि निःशुल्क परीक्षण र उपचार गर्न सरकार हच्किन्छ । अहिले हरेक घरमा महामारीले प्रवेश गरिसकेको छ । सरकारको गलत निर्णयकै कारण आमजनता कोरोना भाइरस भित्रभित्रै लुकाउन बाध्य छन् । जसको शरीर भाइरससँग लड्न सक्छ, ऊ जीवित छ । नसक्नेहरू आईसीयूमा छन् । देशैभरिका आइसोलेसन कक्ष खाली छन् । आईसीयू र भेन्टिलेटरको अभाव हुँदै गएको अस्पताल प्रशासनले बताइरहेका छन् । इतिहासकै सबैभन्दा बलियो सरकार जनताका सवालमा यति धेरै कमजोर किन देखियो ? बहुमतको दम्भमा रमाइरहेको सरकारलाई महामारीको विषयमा सोच्ने फुर्सदै भएन । आर्थिक घोटालाका अनेक काण्ड यो सरकारका पालामा भए । कम्तीमा कोरोना परीक्षण सरकारले निःशुल्क गरे महामारीको यथार्थ चित्र बाहिर आउने थियो । रामकृष्ण बराल, जोरपाटी५, काठमाडौं"
शासकीय अदूरदर्शिता,"सरकार, विदेश घुम्न न अंग्रेजी चाहिन्छ, न एसएलसी सम्पादकीय पढेपछि स्तब्ध नबनिरहन सकिनँ । नेपालबाट भइरहेको मानव तस्करी सबैका निम्ति चिन्ताको विषय हुँदाहुँदै पनि यसलाई न्यून पार्न गृह मन्त्रालयले अध्यागमन कार्यविधि२०६५ मा संशोधन गरी आमजनतालाई मर्का पर्ने किसिमका नयाँ प्रावधान समावेश गर्न खोज्दा असन्तुष्टि सिर्जना भएको हो । खासगरी भिजिट भिसामा विदेश जान खोज्नेले न्यूनतम एसएलसीसरहको शैक्षिक योग्यताको प्रमाणपत्र देखाउनुपर्ने, सो नभए अंग्रेजी बोल्न जान्नुपर्ने बाध्यात्मक व्यवस्था लागू गर्न खोज्नुले सर्वसाधारणको महत्त्वपूर्ण काममा धक्का पुग्ने देखिन्छ । अनपढ व्यक्ति बँधुवा पशुजस्तो बन्नुपर्नेछ । चरम गरिबीका कारण शिक्षामा पहुँच नपुग्नुमा कसको दोष ? यथार्थमा वैदेशिक रोजगार व्यवसायी, ट्राभल एजेन्सी, श्रम र अध्यागमनका कर्मचारीहरूको मानव तस्करहरूसँगको मिलेमतोमा हुने अवैध कार्यका कारण सर्वसाधारणमाथि प्रहार गर्न खोज्नु उचित हुँदै होइन । मानव तस्करहरूको जालोमा शिक्षित व्यक्ति फसेका छैनन् र ? अंग्रेजी नजान्ने र अशिक्षित व्यक्तिलाई राज्यले तुच्छ ठान्ने कि उनीहरूको दैनिकी सहज बनाउने ? फेरि अंग्रेजी नजानेकै कारण चीन, जापान, युरोपेली मुलुकलगायतका अर्बौं बासिन्दामाथि विदेश भ्रमणमा रोक लागेको पनि सुनिँदैन । भन्ने हो भने यतिबेला विदेशमा बसोबास गर्ने नेपालीको संख्या लाखौं पुगिसकेको छ । उनीहरूका परिवारका सदस्य, आफन्तहरू विदेश ओहोरदोहोर गरिरहेकै हुन्छन् । भिजिट भिसामा जाने अन्य व्यक्तिको संख्या पनि उल्लेख्य बन्दै गएको छ । खासगरी भ्रमणमा जाने ज्येष्ठ नागरिक, महिलाहरू सबै योग्यता पुगेका हुँदैनन् । के रातारात शैक्षिक योग्यता हासिल गर्न सकिन्छ ? जिन्दगीभर नजानेको अंग्रेजी भाषा बूढेसकालमा सिक्न सम्भव होला ? मानव तस्करहरूको कठालो समात्ने सोझो बाटो हुँदाहुँदै अभिभावक ठानिएको सरकारले सीधासादा जनतामाथि टेढो आँखा लगाउनु उचित हो र ? प्रस्तावित अध्यागमन कार्यविधि हुबहु संशोधन भयो भने सरकार र जनताबीचको फाटो फराकिलो नहोला भनी कसरी भन्ने ? भुवनेश्वर शर्मा, चन्द्रागिरि२, काठमाडौं"
नेकपा अनिर्णयको बन्दी,"मुठभेडकै मुडमा नेताहरू समाचार पढेपछि नेकपाको अन्तर्कलह उत्कर्षमा पुगेछ भन्ने लाग्यो । सहमतिका लागि दुवै पक्षले हदैसम्मको प्रयास गरेकै होलान् । तर, त्यसको नतिजा निस्केको छैन । सहमतिमा दुवै पक्षको जित हुन्छ । नेकपाको लडाइँ दुवै पक्षको जित हुनलाई भएकै होइन । एकले अर्कोलाई सिध्याउन तम्सँदा कहीँ सहमति हुन्छ ? सहमति भन्दै दिन कटाइरहँदा समस्याहरू झन् जटिल हुने देखिन्छ । अहिलेको परिस्थिति सम्हाल्न नै नसकिने गरी ध्वस्त भएको छैन । दुवै पक्षले पार्टी फुट्नबाट जोगाउन बराबर त्याग गर्न हिच्किचाउनु हुन्न । एउटा पक्ष सिध्दिनु भनेको दुवै पक्ष थला पर्ने गरी स्वाहा हुनु हो । विगतमा ससाना गुटका रूपमा कम्युनिस्टहरू विभाजित हुँदा अरू शक्तिले त्यसको फाइदा उठाए । विभाजित भएर राजनीति गर्दा कति घाटा लाग्छ भन्ने कुरा अहिलेका नेकपाका नेतालाई थाहै होला । पूर्वएमाले र माओवादी छुट्टिनु भनेको फेरि मुलुक अस्थिरताको दलदलमा भासिनु हो । यो सत्यलाई स्थायी कमिटी सदस्यहरूले बुझ्न जरुरी छ । यदि समयमै बुझिएन भने आगामी चुनावमा नेकपाका नेताहरू कुन मुखले जनताको मत माग्छन् ? पार्टी फुटे जनताको दैलोमा जाने नैतिक आँट र धरातल बाँकी रहन्न । श्यामसुन्दर कुइँकेल, हाँडीगाउँ, काठमाडौं"
नयाँ पाठ्यक्रमको अन्योल कहिलेसम्म ?,"कक्षा १ मा असार, २०७७ देखि र कक्षा ११ मा भदौको अन्त्यबाट नयाँ पाठ्यक्रमअनुसार पठनपाठन सुरु भएको थियो । शिक्षा मन्त्रालयले सरोकारवालाहरूको ध्यानाकर्षणका लागि दुईपटक नयाँ पाठ्यक्रमअनुसार पठनपाठन गराउन र भ्रममा नपर्न विज्ञप्ति जारी गरिसक्यो । तथापि केही विषयसम्बद्ध विज्ञहरूले यसमा फरक दृष्टिकोण राख्दै आएका छन् । यस्तोमा सर्वोच्च अदालतमा नयाँ पाठ्यक्रम लागू नगराउन माग गर्दै परेको निवेदनले अहिले ठूलो अन्योल सिर्जना गरेको छ ।सर्वोच्चले प्रारम्भिक सुनुवाइ गर्दै तत्काल पाठ्यक्रम लागू नगर्न अन्तरिम आदेश जारी गरेको छ । यहाँ विचारणीय पक्ष के छ भने, अन्तरिम आदेश जारी भएको लगभग दुई महिनाको अवधिमा पनि यस्तो संवेदनशील विषयको फैसला हुन सकेको छैन र पेसी सरिरहेको छ । नयाँ पाठ्यक्रमका सन्दर्भमा सुरुदेखि नै निजी माविको संगठन (हिसान) र विशेषतः त्यसका पदाधिकारीहरू सक्रिय रहेका छन् र आफू निकटका विद्यालयमा नयाँ पाठ्यक्रम लागू नहुने भन्दै पुरानै पाठ्यक्रमको वकालत गरिरहेका छन् । यी तिनै उमावि सञ्चालक हुन्, जो विगतको सामान्य अवस्थामा समेत शिक्षककर्मचारीलाई ३४ महिनासम्म पारिश्रमिक दिँदैनथे भने कतिपयले अहिले त झन् महामारीको कारण देखाउँदै आधारभूत पारिश्रमिकसमेत दिएका छैनन् । उनीहरूको नयाँ पाठ्यक्रम लागू गर्न नदिनुको प्रत्यक्ष चासो भनेको भइरहेको मुनाफामा कमी हुने कारण नै हो । यद्यपि देखावटी रूपमा उनीहरूले महामारीलाई कारण बनाएका छन् । यो सार्वजिनक भएको विषय हो कि नयाँ पाठ्यक्रम २०७६ बाटै शिक्षा मन्त्रालयले लागू गराउन खोज्दा पनि यिनै संगठनले तयारीका लागि भनी समय मागेका कारण एक वर्ष पछाडि सारिएको हो । सत्तासँगको निकट सम्बन्धका कारण उनीहरू यसलाई असफल बनाउने प्रयत्नमा देखिन्छन् र उनीहरूकै जोडबलमा पात्र र माध्यम फरक भए पनि यो विषय अदालतमा पुगेको छ ।शिक्षाजस्तो संवेदनशील विषयमा भइरहेका यस्ता गतिविधिले कक्षा १ र ११ मा पढ्ने लाखौं विद्यार्थी, तिनका अभिभावक र कार्यरत शिक्षक मनोवैज्ञानिक दबाबमा परेका छन् । यस्तो गम्भीर विषयमा यसरी खेलबाड भइरहँदा पनि विद्यार्थीका हकहित र शिक्षाका नाममा खोलिएका विद्यार्थी, शिक्षक, अभिभावक आदि विभिन्न संगठनको मौनता उदेकलाग्दो छ । नागरिक समाज नामक समूह पनि यस विषयमा जानकार छैनझैं गरिरहेछ । बरु नागरिक समाज सरकारमा को रहनुपर्छ र रहनु हुँदैन भन्ने विज्ञप्ति प्रकाशनमा सक्रिय छ । सरकारको नीति र निर्देशनलाई पूर्ण पालना गरी सञ्चालन भएका स्थापित विद्यालय, अभिभावक, शिक्षक र विद्यार्थी प्रत्यक्ष प्रभावित भएका छन् । पाठ्यक्रमको अन्योलले गर्दा पाठ्यक्रम विकास केन्द्रले प्रकाशन गरी वितरण गरेको र अहिलेसम्म त्यही पाठ्यक्रमअनुसार पढेका विद्यार्थीको अवस्था के हुने ? उनीहरूमा कस्तो मनोविज्ञानको विकास भयो होला ? कहिलेसम्म यसलाई अन्योलमै राखिरहने ? विषयको गम्भीरतालाई बुझेर सम्मानित सर्वोच्च अदालतले अग्राधिकार दिनुपर्ने होइन ? कि यो विषय कसैको पनि प्राथमिकतामा पर्दैन ? आन्दोलनका नाममा, क्रान्तिका नाममा जहिले पनि यही क्षेत्र किन ज्यादा प्रभावित हुनुपर्ने ? कोरोना महामारीमा पनि सबभन्दा बढी चपेटामा यही क्षेत्र परेको छ । यस विषयले तत्काल निकास नपाए खराब नियत भएकाहरूले खेल्ने प्रशस्त ठाउँ पाउनेछन् । तसर्थ, सम्मानित अदालतले यसलाई अग्राधिकार दिएर पीडित विद्यार्थी, अभिभावक र विद्यालयको समस्या समाधान गर्न ढिलाइ गर्नु हुँदैन । उत्तम सापकोटा, नाला, काभ्रे"
कृषिमा आत्मनिर्भरता,"अबको बाटोसमृद्धिको प्राप्ति विद्यमान कृषि उत्पादन प्रणालीको निरन्तरताबाट सम्भवै छैन । आत्मसात् गर्नुपर्ने वास्तविकता नेपाली कृषि क्षेत्रको उत्पादकत्व क्षमता (टोटल फ्याक्टर प्रोडक्टिभिटी) लाई भारतसँग तुलना गर्नुपर्छ । सन् २००११० को दसवर्षे अवधिमा भारतको क्षमता १ दशमलव ३ थियो भने हाम्रो १ दशमलव ६ । सन् २०१११६ को अवधिमा हाम्रो क्षमता झरेर शून्य दशमलव ७ अंकमा पुग्यो भने भारतको उच्च हुँदै १ दशमलव ८ अंकमा उक्लियो । हाम्रो उत्पादन खर्च भारतीयको भन्दा निकै बढी छ, जसले गर्दा त्यहाँ उत्पादन हुने कृषिपैदावर हाम्रोभन्दा सस्ता छन् । यही कारण ती हाम्रै बजारमा समेत सुपथ मूल्यमा उपलब्ध हुने गर्छन् ।हामीले परम्परागत कृषि उत्पादन प्रणालीलाई रूपान्तरण गरेर हालसम्म धिमा गतिमा मौलाउँदै गरेको उच्च मूल्य प्राप्त हुने पैदावारहरू (हाईभ्यालु क्रप्स) आलु, सागपात, बीउबिजन, फलफूल, अलैंचीलगायत जडीबुटी, मरमसला, चिया, कफी तथा सिल्क आदि को उत्पादन बढाएर कृषिमा आत्मनिर्भर हुने लक्ष्य राख्नु उत्तम विकल्प हुन सक्छ । हाईभ्यालु कृषिजन्य उपजहरूको निर्यातबाट हुने आयले अन्तर्राष्ट्रिय बजारमा सुपथ मूल्यमा पाइने खाद्यान्न तथा अन्य कृषिजन्य पदार्थहरू सस्तोमा आयात गर्ने रणनीति अख्तियार गर्न सकिन्छ ।नीतिगत परिवर्तनका क्रममा अन्य केही विषयमा पनि ध्यान दिनु अत्यावश्यक छ । पहिलो, ६०७० प्रतिशत कृषकहरू महिला हुन्, तर उपलब्ध प्रविधि, कृषिसम्बन्धी ज्ञान प्रचारप्रसार प्रणाली तथा सूचना प्रभाव पद्धति पुरुषमैत्री छन् । विद्यमान कृषि सेवा प्रणालीलाई महिलामैत्री तुल्याउनुपर्छ । दोस्रो, निर्यातमुखि कृषि उत्पादन प्रणालीमा गुणस्तरको महत्त्वपूर्ण भूमिका हुन्छ । विद्यमान गुणस्तर निर्धारण प्रक्रियालाई सशक्त तुल्याउन आवश्यक छ । तेस्रो, सरकारी सूचनाको विश्वसनीयता । यस वर्ष कृषि मन्त्रालयले धान रोपाइँको मौसमपूर्व आवश्यक प्राविधिक ज्ञान तथा कृषि सामग्रीहरू घरदैलोमा पुर्याउने तथा उपजको न्यूनतम मूल्य निर्धारण गर्ने काम गर्यो । निर्धारित मूल्यमा कृषकले बिक्री गर्ने चाहे सबै उपज सरकारले खरिद गर्ने घोषणासमेत गर्यो ।समयमा रासायनिक मलखाद उपलब्ध हुन सकेन । त्यसका बावजुद कृषि मन्त्रालयले धानबाली उत्पादन अघिल्लो वर्ष (सर्वाधिक धेरै उत्पादन भएको) का तुलनामा मात्र ५९ हजार टन कम भएको विज्ञप्ति नै जारी गर्यो । रासायनिक मलबेगर धान उत्पादन बढ्ने भएपछि राष्ट्रले केका लागि रासायनिक मल निर्यात गरेर कृषकलाई प्रयोग गर्न प्रोत्साहन गर्ने ? धान उत्पादक कृषकको आलो घाउमा नुनखुर्सानी त्यति बेला छरियो, जब कृषकलाई बिचौलियाको ढोका ढकढक्याएर सस्तोमा उपज बिक्री गर्न बाध्य पारियो ।अन्त्यमा, विगत अभ्यासहरूबाट पाठ सिक्ने हो भने कृषि क्षेत्र बतासे घोडा दगुराउने नेतृत्व तथा तिनको सइसको भूमिका निर्वाह गर्ने कर्मचारीतन्त्रको भर पर्नु हुन्न । नत्र यस क्षेत्रको रूपान्तरण सम्भव छैन ।"
भाइरसले स्वरूप बदलेपछि विज्ञहरू चिन्तित,"लन्डनमा थप कडा प्रतिबन्ध लन्डनमा कोभिड१९ को संक्रमण बढ्ने क्रम नरोकिएपछि सरकारले बुधबारदेखि थप कडा प्रतिबन्ध लगाउने घोषणा गरेको छ । सरकारले संक्रमणको आधारमा अहिले उच्च अलर्ट (टियर टु) मा रहेको लन्डनलाई अति उच्च अलर्ट (टियर थ्री) मा लैजाने निर्णय गरेको हो । गत डिसेम्बर २ देखि एक महिना लामो देशव्यापी लकडाउन खुला गरेसँगै सरकारले इंग्ल्यान्डमा संक्रमणको आधारमा अति उच्च, उच्च र मध्यम गरी तीन तहमा क्षेत्रगत वर्गीकरण गरी प्रतिबन्धहरू लागू गरेको थियो । अति उच्च अलर्ट (टियर थ्री) मा रहेका क्षेत्रमा अलग घरमा बस्ने मानिसले घरभित्र जमघट गर्न पाउने छैनन् । फरक घरका ६ जनासम्मको समूहमा पार्क, समुद्री किनारालगायत ठाउँमा मात्र भेट्न छुट छ ।बार, पब, रेस्टुरेन्ट, क्याफेलगायत हस्पिटालिटी व्यवसाय बन्द रहनेछन् । टेकवे र डेलिभरी सेवा भने सुचारु राख्न पाइनेछ । पसल, जिमखाना, हेयर ड्रेसरलगायत व्यवसाय खुला रहनेछन् । तर सिनेमासहितका इन्डोर मनोरञ्जनहरू बन्द रहनेछन् ।खेल इभेन्टहरू प्रत्यक्ष हेर्न दर्शक स्टेडियमसम्म जान पाउँदैनन् । अति उच्च अलर्टमा रहेका क्षेत्रहरूमा बाहिरबाट आउने र त्यहाँबाट बाहिर जाने यात्राहरू पनि नगर्न आह्वान गरिएको छ ।"
आगलागीमा ११ जनाको मृत्यु,मस्को (एजेन्सी) रुसको बास्कोर्तोस्तान क्षेत्रमा रहेको एक नर्सिङ होममा आगलागी हुँदा कम्तीमा ११ जनाको मृत्यु भएको रुसी आपत्कालीन मन्त्रालयले बताएको छ । काठको एकतले भवनमा सञ्चालन गरिएको नर्सिङ होममा मंगलबार बिहान आगलागी भएको रुसी अधिकारीले बताएका छन् ।
जो बाइडेन राष्ट्रपतिमा विजयी भएको पुष्टि,"पुटिनको बधाई, सहकार्य गर्न तयाररुसी राष्ट्रपति भ्लादिमिर पुटिनले अमेरिकी राष्ट्रपतिमा निर्वाचित जो बाइडेनलाई मंगलबार औपचारिक रूपमा बधाई दिएका छन् । विश्वव्यापी सुरक्षालाई प्रवर्द्धन गर्ने गरी आफूहरूबीचका मतान्तरलाई थाती राखेर दुवै देशले मिलेर कार्य गर्न आफू इच्छुक रहेको पनि राष्ट्रपति पुटिनले बताएका छन् । राष्ट्रपति पुटिनले बाइडेनको कार्यकाल सफल हुने विश्वास व्यक्त गर्दै आफू सहकार्य र सम्पर्क स्थापित गर्न तत्पर रहेको जनाएका हुन् । रुसी राष्ट्रपति कार्यालय क्रेमलिनले सार्वजनिक गरेको विज्ञप्तिमा रुस र अमेरिकाको काँधमा विश्वको सुरक्षा र स्थायित्व कायम राख्न विशेष जिम्मेवारी रहेको उल्लेख छ । इलेक्टोरल कलेजले बाइडेनको जितलाई सुनिश्चित गर्ने गरी औपचारिक रूपमा मतदान गरेसँगै पुटिनले बाइडेनलाई बधाई दिएका हुन् । तर अमेरिकी बाइडेनले रुसविरुद्ध राष्ट्रपति डोनाल्ड ट्रम्पले भन्दा कडा नीति अख्तियार गर्ने अनुमान गरिएको छ । चुनावी अभियानका क्रममा बाइडेनले पुटिनलगायत विश्वका धेरै तानाशाहलाई ट्रम्पले समर्थन र साथ दिएको बताएका थिए ।"
उद्योगी पक्राउ पर्नेमा विश्वासै छैन,"रायले मोलमोलाइ गरेयसैबीच अन्नपूर्ण तथा इन्दिरा सुगर मिलले उखु किसान संघर्ष समिति सर्लाहीका सचिव हरिश्याम रायको खातामा ३ करोड ३३ लाख ९२ हजार रुपैयाँ भुक्तानी गरेको दाबी गरेका छन् । सर्लाहीका किसानको नेतृत्व गरिरहेका रायले बिचौलियाका रूपमा मोलमोलाइ गरेको मिलका सञ्चालक राकेश अग्रवालले जारी गरेको विज्ञप्तिमा उल्लेख छ । किसानप्रति हामी चिन्तित र दुःखी छौं । क्षमताअनुसार भुक्तानी गरेका छौं । तर आन्दोलनमा घुसपैठ भएको छ । कृषक आन्दोलनका सचिव बताउने हरिश्याम राय बिचौलिया हुन्, विज्ञप्तिमा भनिएको छ, आन्दोलनका नाममा हामीसँग मोलमोलाइ गरेको जानकारी गराउन चाहन्छौं । आन्दोलनको धम्की दिएर विभिन्न मितिमा रकम भुक्तानी लिएको छ ।भुक्तानी नपाएका किसानसँग उखुका पर्ची सस्तोमा किनेर उद्योगीलाई महँगोमा बेची करोडौं रुपैयाँसमेत लिने गरेको आरोप लगाइएको छ । हामीले पैसा तिर्न नसके उनी आन्दोलन भन्दै काठमाडौं आएर पुनः मोलमोलाइ सुरु गर्छन्, विज्ञप्तिमा भनिएको छ, रायले घरमै आएर पैसा लिएको भिडियो प्रमाणसमेत सुरक्षित छ ।यता सचिव रायले भने किसानको पैसा नखाएको दाबी गरे । आफूले लिनुपर्ने रकम राखेर बाँकी रकम किसानलाई दिएको उनले दाबी छ । ३ करोड ३३ लाखमध्ये सवा ३ करोड किसानलाई दिएको छु, उनले भने, किसानको पैसा खाएको छैन । किसानले भनेजति नहोला तर पैसा दिएको छु । किसानले आवाज उठाए कारबाही भोग्न तयार छु ।"
चारजनालाई मुद्दा चलाउन परिपत्र,"सरकारले उखु किसानको बक्यौता रकम भुक्तानी नगर्ने चारवटा सुगर मिल सञ्चालकलाई पक्राउ गरी ठगीमा कारबाही अघि बढाउन स्थानीय प्रशासन र प्रहरीलाई निर्देशन दिएको छ । सरकार नै साक्षी बसेर गरेका निर्णय कार्यान्वयन नभएपछि बक्यौता रकम भुक्तानी नगर्ने सुगर मिल सञ्चालकलाई पक्राउ गरी ठगीमा मुद्दा चलाउन गृह मन्त्रालयले मंगलबार प्रहरी प्रधान कार्यालयसहित जिल्ला प्रशासन कार्यालय नवलपरासी, सर्लाही र रौतहटलाई निर्देशन दिएको हो । उखु किसानको आन्दोलनलाई मध्यनजर गर्दै मंगलबार दिउँसो गृहमन्त्री रामबहादुर थापा, उद्योग वाणिज्य तथा आपूर्तिमन्त्री लेखराज भट्ट, कृषि तथा पशुपन्छी विकासमन्त्री घनश्याम भुसाल र संघीय मामिला तथा सामान्य प्रशासनमन्त्री हृदयेश त्रिपाठी, सम्बन्धित मन्त्रालयका सचिव र प्रहरी अधिकारीसहितको बैठक गृह मन्त्रालयमा बसेको थियो । सोही बैठकको निर्णयपछि गृहले बक्यौता भुक्तानी नगर्ने सुगर मिलका सञ्चालकमाथि कारबाही गर्न प्रहरी र प्रशासनलाई निर्देशन दिएको हो ।गृहको निर्देशनअनुसार सुगर मिलका सञ्चालकमाथि ठगीमा मुद्दा चले ७ वर्षसम्म कैद र ७० हजार रुपैयाँ जरिवाना तथा ठगिएको रकम असुलउपर गर्नुपर्नेछ ।गृहले अन्नपूर्ण सुगर एन्ड जनरल इन्डस्ट्रिज प्रालि सर्लाही, इन्दिरा सुगर मिल एन्ड एग्रो प्रालि, लुम्बिनी सुगर मिल पश्चिम नवलपरासी तथा श्रीराम सुगर मिल रौतहटका सञ्चालकलाई कारबाही गर्न भनेको छ । अन्य केही सुगर मिलले पनि बक्यौता भुक्तानी गर्न बाँकी रहेको तर त्यो रकम सानो भोल्युममा भएकाले सञ्चालकहरूले छिट्टै आवश्यक प्रक्रिया मिलाएर किसानको खातामा रकम पठाउने प्रतिबद्धता जनाएका छन् ।अन्नपूर्ण र इन्दिरा सुगर मिलका सञ्चालक राकेश अग्रवाल हुन् । त्यस्तै श्रीराम सुगर मिल हितेश गोल्छा र विशाल अग्रवाल तथा लुम्बिनी सुगर मिल श्रेया अग्रवालको हो । उखु किसानलाई बक्यौता रकम नतिर्ने सुगर मिल सञ्चालकलाई कारबाही गर्न मंगलबार नै प्रहरी प्रधान कार्यालय र सम्बन्धित जिल्ला प्रशासन कार्यालयलाई परिपत्र गरिएको गृह मन्त्रालयका प्रवक्ता चक्रबहादुर बुढाले बताए । सुगर मिल सञ्चालनको आवरणमा भएका सबै किसिमका ठगी र गलत धन्दा नियन्त्रण गर्न पनि प्रशासन र प्रहरीलाई निर्देशन दिइएको उनको भनाइ छ ।"
बहुवर्षीय ठेक्कामा तयारीबिनाका आयोजना स्वीकृत नहुने,"पूर्वतयारीबिना ठेक्का गरेका कारण अहिले धेरै आयोजनामा समस्या देखिएको छ । हतारमा ठेक्का गर्दा मुख्य समस्या जग्गा, मुआब्जा वितरण, रुख कटान, आयोजनास्थलमा घर बनिरहेको भेटिने गरेका छन् । अर्थ मन्त्रालयले बनाएको बहुवर्षीय ठेक्कासम्बन्धी नयाँ मापदण्डमा भने पूर्वतयारीबिना आयोजना नै स्वीकृत गर्न नपाउने उल्लेख छ । अब सबै तयारी सकिएपछि मात्र ठेक्का गर्नुपर्नेछ । पूर्वतयारीबिनाका आयोजना स्वीकृत नगरिने बहुवर्षीय ठेक्कासम्बन्धी मापदण्ड, २०७७ मा उल्लेख छ । मापदण्डअनुसार आयोजनाका लागि अधिग्रहण गर्नुपर्ने जग्गाको कानुनी प्रक्रिया टुंगिएको हुनुपर्नेछ । सम्बन्धित मन्त्रालय वा कार्यान्वयन निकायबाट विस्तृत आयोजना प्रतिवेदन, विस्तृत सर्भे, इन्जिनियरिङ प्रतिवेदन, विस्तृत इन्जिनियरिङ डिजाइन स्वीकृत भई राष्ट्रिय आयोजना बैंक व्यवस्थापन सूचना प्रणालीमा सम्पूर्ण विवरण रीतपूर्वक प्रविष्ट गरी प्रमाणित भएको हुनुपर्नेछ । मापदण्डअनुसार डिजाइन र निर्माण ठेक्का सम्झौताबाहेक अन्य ठेक्काको हकमा आयोजनाको वातावरणीय प्रभाव मूल्यांकन तथा प्रारम्भिक वातावरणीय परीक्षण सकिएको हुनुपर्नेछ । बहुवर्षीय ठेक्काका लागि प्रस्तावित आयोजना निर्माण सम्पन्न हुने अवधि तीन वर्ष भए लागत अनुमानको कम्तीमा २५ प्रतिशत, चार वर्षसम्म भए लागत अनुमानको २० प्रतिशत बजेट चालु आर्थिक वर्षमा विनियोजन भएको हुनुपर्नेछ । साथै पाँच वर्ष र त्यसभन्दा बढी भए लागत अनुमानको १५ प्रतिशत बजेट चालु आर्थिक वर्षमा विनियोजन भएको हुनुपर्ने नयाँ मापदण्डमा उल्लेख छ । अर्थ मन्त्रालयको सहमतिमा सरकार र मन्त्रिपरिषद्को निर्णयबाट सञ्चालन हुने विशेष प्रकारका आयोजना एवं राष्ट्रिय गौरव तथा रूपान्तरणकारी आयोजनाका हकमा बहुवर्षीय ठेक्काको सहमति वा स्वीकृति दिँदा यो सीमा लागू हुने छैन । मापदण्डअनुसार मध्यमकालीन खर्च संरचनामा उल्लेख भएअनुरूप स्रोत सुनिश्चितता भएको, खरिद गुरुयोजना, कार्यान्वयन कार्ययोजना, अनुगमन तथा मूल्यांकन योजना र वार्षिक खरिद योजना तयार भएको हुनुपर्नेछ । त्यस्तै संघीय, प्रदेश सरकार र स्थानीय तहको लागत साझेदारी वा सहलगानीमा सञ्चालन हुने आयोजनामा भएका साझेदारीको प्रकृति र लाभ लागत अनुपात सुनिश्चित भएको तथा स्रोत सहमति प्राप्त भएको हुनुपर्नेछ ।वैदेशिक सहायता संलग्न भएको आयोजनाका हकमा नेपाल सरकारले व्यहोर्ने स्रोत सुनिश्चितता हुनुपर्ने पनि मापदण्डमा उल्लेख छ । बहुवर्षीय ठेक्काका लागि चालु आर्थिक वर्षको फागुन मसान्तभित्र स्वीकृति लिइसक्नुपर्नेछ । बहुवर्षीय ठेक्का व्यवस्थापन गर्नुअघि सम्बन्धित मन्त्रालय वा निकायले स्वीकृतिका लागि राष्ट्रिय योजना आयोगमा आयोजना प्रस्ताव पेस गर्नुपर्नेछ । मापदण्डअनुसार आयोजना स्वीकृतिका लागि प्रस्ताव प्राप्त भएपछि प्राप्त भएको मितिले सात दिनभित्र आयोगले मूल्यांकन गरी उपयुक्त देखिएको प्रस्तावका लागि स्रोतका सम्बन्धमा अर्थ मन्त्रालयको सहमति लिनुपर्नेछ । अर्थ मन्त्रालयमा प्राप्त भएको सात दिनभित्र आयोगले मापदण्डबमोजिमको सर्तको अधीनमा रही बहुवर्षीय ठेक्काको स्वीकृति दिन सक्नेछ । संघ, प्रदेश सरकार र स्थानीय तहबीचको सहलगानी तथा समपूरक अनुदानबाट सञ्चालन हुने आयोजनाको हकमा लगानी हुने स्रोतको सहमति सम्बन्धित तहबाट प्राप्त भएको हुनुपर्ने मापदण्डमा उल्लेख छ । बहुवर्षीय ठेक्का सहमति दिएका निर्माणाधीन आयोजनामा कुनै कारणले निर्माण लागत र अवधि बढ्ने अवस्था भए आयोग र अर्थ मन्त्रालयको पुनः सहमति लिनुपर्नेछ । आयोजना प्रस्ताव पेस गर्दा बहुवर्षीय ठेक्का बन्दोबस्त हुने आयोजनाको विवरण तोकिएबमोजिमको ढाँचामा चालु आर्थिक वर्षको साउन मसान्तभित्र प्रस्ताव गर्नुपर्नेछ । प्रस्ताव पेस गर्दा राष्टिय अनुगमन तथा मूल्यांकन दिग्दर्शन २०७५ को अनुसूची १ बमोजिमको विवरण पहिलो तीन वर्षको त्रिवर्षीय चालु, पुँजीगत, वित्तीय व्यवस्थाको बजेट, स्रोत र प्रमुख क्रियाकलापसहितको विवरण र आयोजनासम्बन्धी विवरण हुनुपर्नेछ । राष्ट्रिय आयोजना बैंकमा समावेश भएका कुल लागत अनुमान ५० करोड रुपैयाँभन्दा बढी वा सरकारी भवन निर्माण र सेवा खरिद आयोजनाको हकमा २० करोड रुपैयाँभन्दा बढीका आयोजनालाई बहुवर्षीय ठेक्का कार्यान्वयन गर्न सहमति वा स्वीकृति दिन सकिने मापदण्डमा उल्लेख छ । जसमा सडक, हवाई, रेल, जल यातायात, सुरुङमार्ग, सडक, पुल तथा अन्य यातायात पूर्वाधार हुनेछन् । साथै सिँचाइ, ऊर्जा तथा जलस्रोत, सूचना प्रविधि तथा सञ्चार, आवास तथा सहरी विकास, औद्योगिक तथा व्यापारजन्य पूर्वाधार, खानेपानी र सरसफाइ छन् । ठूला पर्यटन पूर्वाधार, खेलकुद पूर्वाधार, विज्ञान तथा प्रविधि पूर्वाधार, सांस्कृतिक, धार्मिक, पुरातात्त्विक पूर्वाधार संरक्षण पनि पर्ने मापदण्डमा उल्लेख छ । अर्थ मन्त्रालयको सहमति पाई आयोगबाट स्वीकृत भएपछि मात्र सम्बन्धित मन्त्रालय वा निकायले बहुवर्षीय ठेक्का कार्यान्वयन गर्नेछन् ।"
काँकडभिट्टा सुक्खा बन्दरगाह निजी कम्पनीलाई,"काँकडभिट्टा (कास) निर्माण भई सरकारलाई हस्तान्तरण भएको १० वर्षपछि काँकडभिट्टा सुक्खा बन्दरगाह निजी कम्पनीले चलाउने भएको छ । पटकपटक ठेक्का आह्वान गर्दा पनि निजी कम्पनीले चासो नदेखाउँदा एक दशकदेखि इन्टरमोडल यातायात विकास समितिले स्टप ग्याप एरेजमेन्ट मार्फत सञ्चालन गर्दै आएको थियो । आर्थिक उदारीकरण, विश्व व्यापार संघमा प्रवेशपछिका चरण र सिद्धान्तअनुसार सरकार आफैंले व्यापार गर्न नमिल्ने प्रावधान भए पनि सुक्खा बन्दरगाह सञ्चालनमा निजी कम्पनीले मिनिमम लिज होल्ड फी महँगो भएको वहानामा कुनै निजी क्षेत्र इच्छुक देखिएका थिएनन् । जसका कारण इन्टरमोडल आफैंले बाध्यतामा चलाउँदै आएको थियो । खासमा सुक्खा बन्दरगाह निर्माण भई सरकारलाई हस्तान्तरण गरेको ६ महिनाभित्र टेन्डरमार्फत निजी कम्पनीलाई चलाउन जिम्मा दिनुपर्थ्यो । तर यो बन्दरगाहको हकमा त्यस्तो हुन सकेन । अन्ततः लामो समयपछि बल्ल निजी कम्पनीलाई ठेक्कामार्फत सञ्चालन अनुमतिको बाटो खुलेको छ । उद्योग, वाणिज्य तथा आपूर्ति मन्त्रालयअन्तर्गतको इन्टरमोडलले गत साउन ३२ मा सञ्चालनका लागि बोलपत्र आह्वान गरेको थियो । जसमा तीन भारतीय, एक निजी र एक सरकारी कम्पनीले सञ्चालनका लागि आवेदन दिएका थिए । यसमध्ये ट्रान्स नेपाल फेड सर्भिसेज प्रालि विराटनगरले ठेक्का पारेको छ । इन्टरमोडल यातायात विकास समितिका उपनिर्देशक राधेकृष्ण मिश्राका अनुसार यो कम्पनीले पाँच वर्षका लागि १३ करोड २३ लाख मिनिमम लिज होल्ड फी तिर्ने सर्तमा ठेक्का पाएको हो । समितिले मिनिमम लिज होल्ड फी ९ करोड ६ लाख रुपैयाँ तोकेको थियो । आर्थिक र प्राविधिक दुवै मूल्यांकनका आधारमा यो कम्पनीले ठेक्का पाएको हो, मिश्राले भने, डेढ महिनाभित्र सञ्चालन जिम्मेवारी हस्तान्तरण गर्नेछौं । ट्रान्स नेपाल फेड सर्भिसेज प्रालिसँग विराटनगरको संयुक्त जाँच चौकी र भैरहवाको सुक्खा बन्दरगाह सञ्चालनको अनुभवसमेत छ ।"
द्रुत भन्सार सेवाबारे महानिर्देशकले थाले छलफल,"काठमाडौं (कास) भन्सार सेवालाई सहज बनाउन सरोकारवाला विभागका महानिर्देशकहरूले छलफल थालेका छन् । भन्सारसँग प्रत्यक्ष सरोकार राख्ने विभागका महानिर्देशकहरूबीच छलफल सुरु भएको भन्सार विभागका महानिर्देशक सुमन दाहालले जानकारी दिए । मुख्यगरी समन्वय अभावमा भन्सार सेवा ढिलो हुने गरेको गुनासोसँगै त्यसलाई कम गर्ने गरी सोमबार एउटा बैठक गरिसकेको उनले बताए । लाइसेन्स, परमिट र सर्टिफिकेट दिने सम्बन्धित संस्थाहरूको उपस्थितिमा छलफलको भएको हो । छलफलमा सात जना महानिर्देशकको उपिस्थति थियो ।"
चार ठूला परियोजनाको प्रतिवेदन बोर्डमा,"काठमाडौं (कास) लगानी बोर्डले सहजीकरण गरेका चार ठूला पूर्वाधार परियोजनाले बोर्ड कार्यालयमा विस्तृत सम्भाव्यता अध्ययन प्रतिवेदन पेस गरेका छन् । वीरगन्ज र भैरहवामा निर्माण हुने बन्दरगाह, विराटनगरमा निर्माण हुने मल्टी मोडल लजिस्टिक पार्क र दमकमा बन्ने चीननेपाल मैत्री उद्योग पार्क परियोजनाको विस्तृत सम्भाव्यता अध्ययन प्रतिवेदन बोर्ड कार्यालयमा पेस भएको बोर्ड कार्यालयले जनाएको छ । वीरगन्ज र भैरहवामा निर्माण हुने प्राइभेट फ्रेट टर्मिनल एन्ड बल्क ह्यान्डलिङ फेसिलिटी परियोजनाको अध्ययन प्रतिवेदन विकासकर्ता कम्पनी फ्ल्यास फ्रेट लजिस्टिक एन्ड इन्टरनेसनल कार्गो टर्मिनल इन्फ्रास्टक्चर प्रालिले मंगलबार बोर्ड कार्यालयमा पेस गरेको हो । यो कम्पनी र बोर्डबीच गत वर्ष मंसिर १५ मा समझदारीपत्रमा हस्ताक्षर भएको हो ।"
बजारमा सामसङको ग्यालेक्सी एम ५१,काठमाडौं (कास) सामसङ नेपालले बजारमा सामसङ ग्यालेक्सी एम ५१ प्रस्तुत गरेको छ । यसमा पहिलोपटक सामसङले ७ हजार एमएएचको ब्याट्रीका साथ स्न्यापड्रागन ७३० छ । यसमा फोन बक्ससँगै टाइपसी २५ वाटको चार्जर उपलब्ध रहेको कम्पनीले जनाएको छ । यसमा ६७ इन्चको डिस्प्ले र सिङ्गल टेक फिचरका साथ सेगमेन्ट लिडिङ सोनी ६४ मेगापिक्सलको क्वाड क्यामेरा छ । ६ जीबी र्यामका साथ १ सय २८ जीबी रोम भएको मोबाइल ३९ हजार ९ सय ९९र ८ जीबी र्यामका साथ १ सय २८ जीबी रोम भएका मोबाइल ४३ हजार ९ सय ९९ रुपैयाँमा उपलब्ध हुनेछ ।
एनआईसी एसिया र सेन्टबीबीच सम्झौता,काठमाडौं (कास) एनआईसी एसिया बैंक र सेन्टबी रेमिटबीच दक्षिण कोरियाबाट नेपालका बैंक तथा वित्तीय संस्थाका खातामा रकम पठाउनेसम्बन्धी सम्झौता भएको छ । दक्षिण कोरियामा बस्दै आएका नेपालीले सेन्टबी रेमिटको वेबसाइट र मोबाइल एपबाट अनलाइनमार्फत रकम जम्मा गर्न र पठाउन सक्ने बैंकले जनाएको छ ।
क्रेटोस टेक्नोलोजिजको वान प्लस,"काठमाडौं (कास) क्रेटोस टेक्नोलोजिजले नेपाली बजारमा वान प्लस पुनः सार्वजकि गर्ने भएको छ । वान प्लसको फ्ल्यागसिप मोडल वान प्लस एट प्रो का साथमा यसका प्रिमियम स्मार्टफोन वान प्लस नोर्ड फाइभ जी र वान प्लस नोर्ड एनटेन फाइभ जी नेपाली बजारमा आउने भएका हुन् । उल्लेख गरिएका तीन मोडल यो सोमबारदेखि नेपाली बजारमा उपलब्ध हुनेछन् । फाइभजी प्रविधि र थप उत्कृष्ट डिस्प्लेका माध्यमबाट वान प्लसले आफ्ना प्रयोगकर्तालाई छिटो र सहज अनुभूति दिलाउने विश्वास लिइएको कम्पनीले जानकारी दिएको छ । वानप्लस एट प्रोको मूल्य १ लाख २५ हजार ९ सय ९९, वान प्लस नोर्ड फाइभ जीको मूल्य ६३ हजार ९ सय ९९ र वानप्लस नोर्ड एनटेन फाइभ जीको मूल्य ३९ हजार ४ सय ९९ रुपैयाँ छ ।"
सिद्धार्थ बैंकको स्कोर कार्ड मोडल कर्जा,"काठमाडौं (कास) सिद्धार्थ बैंकले स्कोर कार्ड मोडल का आधारमा कर्जा दिने भएको छ । लघु, साना तथा मझौला कर्जा यो मोडलका आधारमा प्रदान गर्ने बैंकको उद्देश्य छ । यो कार्ड मोडलअन्तर्गत १ करोड रुपैयाँसम्मको लघु, साना तथा मझौला कर्जा ग्राहकले आवश्यक कागजात पेस गरेको १ दिनभित्र स्वीकृत गर्ने व्यवस्था छ ।"
नेपाल स्टार विजेतालाई एक करोडको बिमा,"काठमाडौं (कास) रिलायन्स लाइफ इन्स्योरेन्सले नेपाल स्टारका विजेतालाई एक करोड रुपैयाँ बराबरको जीवन शान्ति बिमा योजना प्रदान गर्ने भएको छ । कम्पनीले दोस्रो, तेस्रो र चौथो स्थान हासिल गर्ने प्रतिस्पर्धीलाई पचास लाख रुपैयाँ बराबरको बिमा योजना प्रदान गर्ने पनि जानकारी दिएको छ ।"
शिखर इन्स्योरेन्सको सवारी लाभ बिमालेख,"काठमाडौं (कास) शिखर इन्स्योरेन्स कम्पनी लिमिटेडले नौलो सवारीसाधन अतिरिक्त लाभ बिमालेख सुरु गरेको छ । यो बिमालेखअन्तर्गत ह्रासकट्टी हटाउने, नयाँ सवारीसाधन पुनःस्थापना र दैनिक सवारी भाडायातायात खर्च गरी तीन प्रकारका अतिरिक्त लाभका लागि बिमा गर्न सकिनेछ ।"
अर्को नजिर,माधवकुमार नेपाल प्रधानमन्त्री भएका बेला २०६७ वैशाख १० गते डाकिएको संवैधानिक परिषद्को बैठकको सूचना आफूले प्रक्रियासम्मत रूपमा नपाएको दाबी गर्दै तत्कालीन विपक्षी दलका नेता पुष्पकमल दाहालले सर्वोच्च अदालतमा रिट दर्ता गरेका थिए । बैठक बस्नुभन्दा ४८ घण्टाअघि पाउनुपर्ने सूचना कम समयमा पाएको भन्ने उनको दाबीलाई सर्वोच्चले उचित ठहर्यायो । तीन सदस्यीय विशेष इजलासले विभिन्न संवैधानिक नियुक्तिको सिफारिस गरेको परिषद्को तत्कालीन निर्णय नै खारेज गरिदियो । अघिल्लो बैठकमा उपस्थित नभएकाले पछिल्लोमा पनि नबोलाएको भन्ने तत्कालीन सरकारको तर्कलाई सर्वोच्चले औचित्यहीन सावित गरिदिएको थियो । संवैधानिक परिषद्बारे २०६७ सालको नजिरले संवैधानिक परिषद् सदस्यको हक अधिकारलाई कुनै पनि बहानामा निस्तेज बनाउन नहुने राय व्यक्त गरेको थियो । त्यतिबेलाको मुद्दामा दाहालले विपक्षी बनाएका सभामुख सुवासचन्द्र नेम्वाङ प्रधानमन्त्री ओलीसँग अत्यन्त नजिक छन् । रक्षामन्त्रीको हैसियतमा संवैधानिक परिषद्को सदस्य रहेकी विद्या भण्डारी हाल राष्ट्रपति छिन् ।
मकुना नियन्त्रण गर्न बोलाइयो टोली,"मारिएका किसानको शव अस्पतालबाट उठाउनुअघि नै जंगली हात्तीलाई तह लगाउन दबाब बढेपछि सुनसरी प्रशासन कसरी नियन्त्रणमा लिने भन्ने दोधारमा छ । मकुना भन्ने गरिएको कोसी टप्पु आसपासको क्षेत्रमा लामो समयदेखि देखिएको जंगली मत्ताको आक्रमणबाट सोमबार कोसी गाउँपालिका६ का २८ वर्षीय प्रमोद यादवको मृत्यु भएको थियो । पोस्टमार्टमका लागि ल्याइएको शव आफन्त र स्थानीयले उठाउनुअघि उक्त जंगली हात्तीलाई तह लगाउनुपर्ने माग उठेपछि मंगलबार सुनसरी प्रशासन दबाबमा परेको हो । कोसीटप्पु वन्यजन्तु आरक्ष सुनसरी, सप्तरी र उदयपुर जिल्लामा फैलिएको छ । तीन वर्षको अवधिमा आरक्ष आसपासका मध्यवर्ती क्षेत्रमा बस्ने २३ जनालाई जंगली हात्तीले मारेको छ । आरक्षमा हात्तीसार छ । त्यसमा ढोई (पोथी हात्ती) पालिन्छन् । पोथी खोज्दै जंगली मत्ता (भाले हात्ती) का हूल आउँछन् । संसर्गको समयमा बस्ती पस्दा तिनले घर भत्काउने, अन्नपात नष्ट पार्ने र प्रतिकार गर्न खोज्ने मान्छेमाथि आक्रमण गर्छन् । आरक्ष आसपासको वन क्षेत्रमा हात्तीमा आहारा सुलभ छैन । त्यसैले जंगली हात्ती अन्न बालीमा पस्छन् । गत सोमबार मारिएका यादव बिहानै गहुँमा पानी लगाउन गएका थिए । बाक्लो कुहिरो लागेको थियो । नजिकै आएको ढिला थाहा पाउँदा मकुनाले आक्रमण गरेको थियो । आरक्ष आसपासको मध्यवर्ती क्षेत्रमा सुनसरीको कोसी गाउँपालिका, बराह क्षेत्र नगरपालिका, सप्तरीको सप्तकोसी, कञ्चनरूप नगरपालिका र उदयपुरको बेलका नगरपालिका गरी तीन जिल्लाका पाँच स्थानीय तह छन् । एक दशकदेखि आरक्ष क्षेत्र आसपास देखिएको मकुना कोसीटप्पु छाडेर बाहिरिएको छैन । जंगली हात्तीको उपद्रोबाट हालसम्म सबैभन्दा बढी कोसी गाउँपालिकामा जनधनको क्षति भएको छ । आरक्ष क्षेत्रबाट निस्केका अर्ना, हात्ती, बँदेलको आक्रणमा परेर बर्सेनि जनधनको क्षति भइरहेको छ, बढी दुःख मकुनाले दिएको छ, गाउँपालिका अध्यक्ष ऐयुव अन्सारीले भने, नियन्त्रणका लागि हामीले सुनसरी जिल्ला प्रशासन र आरक्षलाई ज्ञापनपत्र दिएअनुसार मंगलबार सर्वपक्षीय भेला भयो । कानुनी प्रक्रिया अपनाएर मार्ने निष्कर्षमा पुगिएको छ । मकुनालाई मार्नैपर्ने अवस्था भएको उनले बताए । मकुना हिंस्रक भएकैले कता कता जान्छ भनेर थाहा पाउन रेडियो कलरसमेत लगाइदिएका हुन्, त्यसको उपयोग हुन सकेन, उनले भने । केहीअघि बेहोस वा सुस्त बनाउने डार्ट विधिबाट नियन्त्रण गर्न खोजिएको थियो । तर उक्त विधि स्थायी नहुने भएकाले जनधनको क्षति हुनबाट जोगाउन मकुनालाई नियन्त्रण गर्नुपर्ने भएको उनले बताए । आरक्षका अनुसार कोसीटप्पु आरक्ष क्षेत्र आसपास मकुनासहित सातवटा हात्ती छन् । सुनसरीका प्रमुख जिल्ला अधिकारी फणीन्द्रमणि पोखरेलले मकुनालाई के गर्ने भन्ने प्राविधिक टोलीको परामर्शमा निर्भर रहेको बताए । धेरै जनधनको क्षति गरिसकेकाले मकुनालाई जसरी पनि तह लगाउनैपर्ने माग छ । हामीले बैठक बसेर तह लगाउने निर्णय गर्यौं, उनले भने, चितवनबाट हात्ती नियन्त्रण गर्ने प्राविधिक टोली बोलाएका छौं । उहाँहरूको सल्लाह जे हुन्छ, त्यही गरिने छ । प्राविधिक टोलीले दिने सल्लाहमा मकुनालाई के गर्ने भन्ने टुंगो लाग्ने उनले बताए । वन्यजन्तु बुझेको प्राविधिक टोलीले हात्तीका बारेमा निर्णय लिने हो, उनले भने, उहाँहरूले त्यो हात्तीले मानसिक सन्तुलन गुमाएको छ, नियन्त्रणका उपाय गर्न सकिँदैन भन्छ भने गर्न सकिने उपायका लागि कानुनबमोजिम गर्नुपर्छ । प्राविधिक टोलीले गर्ने निर्णय सबैले मान्ने गरी सहमति बनेको उनले बताए । आरक्षका प्रमुख संरक्षण अधिकृत चन्द्रशेखर चौधरीले धेरै क्षति पुर्याउँदै आएकाले मकुनालाई नियन्त्रण गर्न राष्ट्रिय निकुञ्ज तथा वन्यजन्तु संरक्षण विभागमा दुई पटक पत्राचार गरिसकेको बताए ।"
राप्तीले जित्यो गौतम बुद्ध कप क्रिकेट,निर्माणधीन गौतम बुद्ध अन्तर्राष्ट्रिय क्रिकेट रंगशालाको नमुना मैदानमा भएको गौतम बुद्ध कप क्रिकेटको उपाधि टिम राप्तीले जितेको छ । मंगलबार फाइनलमा राप्तीले नारायणीलाई ९ रनले पराजित गरेको थियो । नेपाली राष्ट्रिय क्रिकेट टोलीसहितका ४२ खेलाडीले तीन टिममा बाँडिएर प्रतियोगिता खेलेका थिए । टस हारेर ब्याटिङ गरेको राप्तीले निर्धारित २० ओभर ८ विकेट गुमाएर १ सय ४३ रन बनाएको थियो । उक्त लक्ष्य पछ्याएको टिम नारायणीले २० ओभरमा ९ विकेट गुमाई १ सय ३४ रनमात्रै बनाउन सक्यो । राप्तीका कुशल भुर्तेलले सर्वाधिक ४२ रन जोडेका थिए । उनले ३१ बलमा दुई चौका र चार छक्का प्रहार गरेका थिए । राप्तीका कप्तान विनोद भण्डारीले ३३ रन जोडे । उनी आरिफ शेखबाट रनआउट भए । २१ बल खेलेका उनले चार चौका र एक छक्का प्रहार गरे । नारायणीका शाहब आलमले चार ओभरमा १९ रन दिएर ३ विकेट लिए । सुसन भारीले २ र करण केसीले १ विकेट लिए । जवाफमा नारायणीबाट आरिफ शेखले ४८ रन बनाए । ३१ बल खेलेका आरिफले चार चौका र तीन छक्का प्रहार गरे । रित गौतम र इशान पाण्डेले समान २७ रन बनाए । यीबाहेक नारायणीका अन्य कुनै ब्याट्सम्यानले दोहोरो अंकमा रन बनाउन सकेनन् । राप्तीका अविनाश बोहराले तीन ओभरमा तीन विकेट लिँदा २७ रन खर्चिए । भुवन कार्कीले २ र जितेन्द्र मुखिया र कमल सिंहले समान एक विकेट लिएका थिए ।राप्तीका अविनाश बोहरा प्लेयर अफ द टुर्नामेन्ट भए । उनले ४५ हजार रुपैयाँ पुरस्कार प्राप्त गरे । उनी फाइनलको प्लेयर अफ द म्याच पनि भए । राप्तीका कुशल भुर्तेल सर्वाधिक छक्का प्रहार गर्ने खेलाडी बने । नारायणीका करण केसी उत्कृष्ट बलर र राप्तीका कुशल भुर्तेल उत्कृष्ट ब्याट्सम्यान भए । नारायणीका शाहब आलम इमर्जिङ प्लेयर अफ द टुर्नामेन्ट घोषित भए । वाग्मती प्रदेश क्रिकेट संघले आयोजना गरेको प्रतियोगिता शनिबार सुरु भएको थियो । बन्द प्रशिक्षणमा रहेका राष्ट्रिय टिमका खेलाडी र चितवनका ६ खेलाडी मिसिएर प्रतियोगिता खेलेका थिए । कोरोनाका कारण शिथिल बनेको खेलकुद क्षेत्रलाई गति दिन र जनस्तरमा सहयोग जुटाएर निर्माण हुँदै गरेको गौतम बुद्ध अन्तर्राष्ट्रिय क्रिकेट रंगशालाको पक्षमा माहोल ल्याउन प्रतियोगिता भएको आयोजकहरूले बताए ।आयोजक वाग्मती प्रदेश क्रिकेट संघका सचिव तथा प्रवक्ता दुर्गाराज पाठकका अनुसार प्रतियोगिता सञ्चालन गर्न २५ लाख रुपैयाँ हाराहारीमा खर्च भएको छ । भरतपुर महानगरपालिकाले १० लाख र प्रदेश सरकारले ५ लाख रुपैयाँ दिने सहमति भएको छ । बाँकी रकम प्रायोजकबाट जुटाउने योजना छ । प्रतियोगिताका विजेता र उत्कृष्ट खेलाडीलाई भरतपुर महानगरपालिकाका मेयर रेनु दाहालले पुरस्कृत गरिन् ।
बदला रणनीतिमा अस्ट्रेलिया,"एडिलेड (एएफपी) शीर्ष वरीयताको अस्ट्रेलियाले बिहीबार दिवारात्रि टेस्टमा भारतको सामना गर्दा उसको मनमा बदलाको भाव हुनेछ । तर, दुवै टिम समान समस्याबाट गुज्रिरहेका छन्, खेलाडीको चोट र छनोटको कठिनाइ । सन् २०१८१९ मा विराट कोहलीको भारतले अस्ट्रेलियालाई उसकै भूमिमा भएको टेस्ट शृंखलामा २१ ले हराएको थियो । त्यतिबेला अस्ट्रेलियासँग स्टिभ स्मिथ र डेविड वार्नरजस्ता खेलाडी थिएनन् । उनीहरू बल टेम्परिङको आरोपमा एक वर्षे प्रतिबन्ध बेहोरिइरहेका थिए । विश्वका नम्बर एक ब्याट्सम्यान स्मिथ अहिले अस्ट्रेलियाली टिममा फर्किसकेका मात्र छैनन्, लयमा पनि छन् । चोटका कारण वार्नरले भने पहिलो टेस्ट खेल्ने छैनन् । यो टिमका लागि ठूलो धक्काको रूपमा रहेको छ । दुई टिमबीच पछिल्लो समय ठूलो प्रतिद्वन्द्विता बनेको छ, हामी यो शृंखला जित्न चाहन्छौं, प्रशिक्षक जस्टिन ल्याङ्गरले भनेका छन् । टेस्ट हुने एडिलेड ओभलमा २० हजार दर्शक आउने अनुमान गरिएको छ । यो रंगशालामा क्षमताको आधामात्रै हो । कोरोना भाइरस संक्रमणका कारण नियमअनुसार क्षमताको आधाले मात्र रंगशालामा प्रवेश पाउनेछ । ल्याङ्गरले थपेका छन्, अहिले हामीसँग निकै बलियो टिम रहेको छ र हामी खेल कहिले सुरु हुनेछ भनेर निकै प्रतीक्षा गरिरहेका छौं । अस्ट्रेलियाले पहिलो शृंखला गुमाए पनि अहिले यही टिम सबैभन्दा बलियो देखिन्छ । कुल चार टेस्टको यस बोर्डरगावस्कर ट्रफी आईसीसी वर्ल्ड टेस्ट च्याम्पियनसिपमा सबैभन्दा महत्त्वको छ । अस्ट्रेलिया दिवारात्रि टेस्टको सबैभन्दा बलियो टिम हो । टोलीले सात दिवारात्रि टेस्ट खेलेकामा त्यसमध्ये सबैमा विजयी छ । त्यसको ठीक विपरीत टेस्ट क्रिकेटको यो नयाँ ढाँचाका लागि भारत कच्चा नै रहेको छ । भारतले खाली कोलकातामा गत वर्ष एकै टेस्टमात्र खेलेको छ । त्यसमा भारतले बंगलादेशलाई सजिलै दुई दिनको खेलमै हराएको थियो । यस्तो टेस्टको सबैभन्दा ठूलो विशेषता छ, घाम अस्ताएपछि बल बढी स्वीङ हुने । सिड्नीमा भएको पछिल्लो दिवारात्रि अभ्यास खेल भने अस्ट्रेलियाका लागि सुखद रहेको छैन । त्यसमा भारतका शुभमन गिल, मयंक अग्रवाल, ऋषभ पन्त र हनुमा बिहारी चम्केका छन् । त्यसमा कोहलीसँगै चेतेश्वर पुजारालाई आराम दिइएको थियो । खेलका क्रममा बिहारीले भनेका छन्, हामीले यसअघि पनि पिंक बल टेस्ट खेलिसकेका छौं । हामी यससँग अभ्यस्त छौं । अस्ट्रेलिया व्यावसायिक टिम हो, त्यसैले उनीहरूले पनि राम्रो खेल्नेछन् । हामीसँग पनि उत्तिकै बलियो टिम छ । हामी सबै प्रकारको चुनौतीलाई तयार छौं । वार्नरको अनुपस्थितिमा अस्ट्रेलियालाई उनको स्थानमा कसलाई खेलाउने हो भनेर दुविधा रहनेछ । प्रशिक्षक ल्याङगरले भनेका छन्, हामीलाई खेलअगाडि केही ठूला निर्णय लिनुपर्नेछ । तर यस्तो गाह्रो निर्णयले अन्ततः टिमलाई नै बलियो बनाउने हो । अस्ट्रेलियाको बलिङ आक्रमण भने सुदृढ छ । त्यसका स्टार हुन्, जोस हेजलउड, मिचेल स्टार्क र प्याट कमिन्स । स्पिन बलिङ आक्रमणको जिम्मा नथान लियोनको हातमा हुनेछ । पछिल्लो शृंखलामा उनी टिमका लागि सबैभन्दा बढी विकेट लिने बलर रहेका थिए । सन् २०१८ को एडिलेड टेस्टमा पुजाराले भारतीय जितका लागि सबैभन्दा बढी निर्णायक भूमिका खेलेका थिए । उनले १ सय २३ र ७१ रन बनाएका थिए । भारत त्यसमा ३१ रनले विजयी रहेको थियो । रोहित शर्मा चोटका कारण बाहिर रहने स्थितिमा फेरि एकपल्ट पुजाराले नै भारतका लागि प्रमुख खेलाडी हुनेछन् । कप्तान कोहलीले यही एक टेस्टमा मात्र खेल्नेछन्, त्यसैले उनी आफ्नो प्रभाव छाड्न चाहन्छन् । उनको अनुपस्थितिमा टिमका कप्तानी सम्हाल्ने अजिन्क्या रहानेले पनि उत्तिकै गहन भूमिका निभाउनुपर्ने हुन्छ । भारतको प्रारम्भिक ब्याटिङ जोडीलाई लिएर भने अन्योल छ । अहिले तत्कालका लागि पृथ्वी श र अग्रवालले इनिङ्सको सुरुआत गर्नेछन् । तर, गिलले यसमा चुनौती दिन सक्नेछन् । भारतको बलिङ आक्रमणको नेतृत्व भने मोहम्मद सामी, जसप्रित बुमराह र उमेश यादवले गर्ने तय देखिन्छ ।"
रग्बी एसियामा घिसिङ,"काठमाडौं (कास) नेपाल रग्बी संघका अध्यक्ष टंकलाल घिसिङले एसिया रग्बीको अडिट एन्ड रिस्क कमिटी प्रमुखको जिम्मेवारी पाएका छन् । एसिया रग्बीका अध्यक्ष क्वाइस अल धलाईको अध्यक्षतामा भएको कार्यसमितिको भर्चुअल बैठकले घिसिङलाई जनवरी २०२१ देखि डिसेम्बर २०२४ सम्म उक्त कमिटी प्रमुखको जिम्मेवारी दिएको हो ।गत वर्षमात्रै एसिया रग्बीको सदस्यमा निर्वाचित घिसिङले भने, एसिया रग्बीको अध्यक्षमा धलाई निर्वाचित भएसँगै जिम्मेवारी लिएर केही गर्नुपर्छ भनेका थिए । मलाई कार्यसमिति बैठकले अडिट एन्ड रिस्क कमिटी प्रमुखको जिम्मेवारी दियो । उनले एसिया रग्बीको आर्थिक पाटोलाई हेर्नेछन् । एसिया रग्बीको कार्यसमितिमा पुग्ने र कमिटी प्रमुख हुने पहिलो नेपाली बनेका घिसिङ सन् २०१२ देखि नेपाल रग्बी संघको अध्यक्षमा निरन्तर छन् । उनकै पहलमा नेपालले नोभेम्बर २०१५ मा एसिया रग्बीको एसोसिएट सदस्यता पाएको थियो भने जुन २०१८ मा पूर्ण सदस्य भएको थियो । नेपालले निकै संघर्ष गर्दै अक्टोबर २०२० मा वर्ल्ड रग्बीको एसोसिएसट सदस्यता लिएको थियो । २०५२ सालमा स्थापना भए पनि संघ निस्क्रिय थियो । घिसिङकै कार्यकालमा नेपालमा रग्बीको उमेर समूह, स्कुलस्तर र राष्ट्रिय प्रतियोगिता सुरु भएको हो । महिला र पुरुष दुवैको नेपाली राष्ट्रिय टिमले पाँच वर्षयता एसिया रग्बी सेभेन्स ट्रफी नियमित खेलिरहेको छ । नेपाली टिमले रियो ओलम्पिक २०१६ को छनोट पनि खेलेको थियो ।"
कभर्डहल शिलान्यास,"काठमाडौं (कास) जावलाखेल भलिबल प्रशिक्षण केन्द्रले जावलाखेलस्थित मैदानमा कभर्डहल बनाउने भएको छ । कभर्डहलको मंगलबार शिलान्यास गरिएको छ । ललितपुर महानगरपालिका ४ वडाका अध्यक्ष नारायण केसी, १३ वडाका अध्यक्ष गणेश केसी, र केन्द्रका संस्थापक अध्यक्ष माधव खड्काले कभर्डहलको जग पूजा गरी संयुक्त शिलान्यास गरेका हुन् ।भलिबल खेलाडी उत्पादनमा विशेष भूमिका खेल्दै आएको जावलाखेल भलिबल प्रशिक्षण केन्द्रले खुला कोर्टमा खेल्दै आएको थियो । केन्द्रबाट उत्पादन भएका महिला र पुरुष खेलाडीले राष्ट्रिय तथा अन्तर्राष्ट्रिय प्रतियोगितामा प्रतिस्पर्धा गरिसकेका छन् ।कभर्डहल बनाउन वाग्मती प्रदेश सरकारले २ करोड ४७ लाख रुपैयाँ बजेट विनियोजन गरेको केन्द्रका अध्यक्ष खड्काले जानकारी गराए । वैशाख १५ सम्म कभर्डहल निर्माण सम्पन्न गर्ने लक्ष्य रहेको छ । राष्ट्रिय खेलकुद परिषद्की सदस्य तथा पूर्व राष्ट्रिय भलिबल खेलाडी इन्दिरा निरौला, राष्ट्रिय भलिबल टोलीका पूर्वप्रशिक्षक कपिलकिशोर श्रेष्ठलगायत केन्द्र पदाधिकारीको उपस्थितिमा थियो ।"
