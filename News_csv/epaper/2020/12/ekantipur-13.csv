शीर्षक,विवरण
सुविधाको खोपमा भर परे ढिलाइ,"उनका अनुसार निजी क्षेत्रले समयमै खोप ल्याए अन्य आर्थिक बजेटमा कटौती गरेर पनि आम नेपालीले खोप लगाउन तयारी गर्नुपर्छ ।विज्ञहरूले सरकारले निर्धारण गरेको गाइडलाइनमा रहेर निजी क्षेत्रले गुणस्तरीय, सुरक्षित र प्रभावकारी खोप ल्याउन चाहे सक्षम कम्पनी छानेर अनुमति दिनुपर्ने सुझाव दिएका छन् । नेपालमा कोरोनाको दोस्रो लहर आउने आकलन भइरहेका बेला उनीहरूले यस्तो बताएका हुन् । स्वास्थ्य मन्त्रालय इपिडिमियोलोजी तथा रोग नियन्त्रण महाशाखाका पूर्वनिर्देशक डा बाबुराम मरासिनीले कोभ्याक्स सुविधाबाहेक नेपालले सरकार र निजी क्षेत्रबाट समेत खोप किन्ने दोहोरो रणनीति अँगाले खोप छिटो ल्याउन सकिने र त्यसले महामारी नियन्त्रणमा ठूलो काम गर्ने बताए ।सरकारले निर्माण गरेको भ्याक्सिन द्रुत कार्ययोजनाअन्तर्गतको ८ वटा कार्यक्षेत्रका एक सदस्य भन्छन्, सरकारले दुईवटा रणनीति अँगाल्नुपर्छ, एउटा कोभाक्सअनुसार अगाडि बढ्नुपर्छ, अर्को सरकारी र निजी क्षेत्र दुवैले आआफ्नो च्यानलबाट खोप ल्याउन पहल गर्नुपर्छ ।अझै केही महिनासम्म कोभिडविरुद्घको खोप बजारमा उपलब्ध हुन धेरै कठिन हुने उल्लेख गर्दै कार्ययोजनाका ती सदस्य भन्छन्, तत्काल हेर्दा भारतमा उत्पादन हुने विश्वकै सबैभन्दा ठूलो खोप निर्माता सिरम इन्स्टिच्युट अफ इन्डियाले उत्पादन गरिरहेको कोभिडविरुद्घको खोप ल्याउनु उचित हुन्छ । सिरम इन्स्टिच्युट अफ इन्डियाले अक्सफोर्ड र एस्ट्राजेनेकाको खोप कोभिशिल्ड नामले निर्माण गरिरहेको छ । यो भारतमा आपत्कालीन प्रयोगका लागि अनुमति पाउने अन्तिम चरणमा छ । अमेरिकाको कम्पनी नोवावैक्सले समेत ग्यालको प्रोटिन न्यानो पार्टिकल खोप निर्माण गर्न करार गरेको छ । सिरम इन्स्टिच्युटसँग बर्सेनि दुई अर्ब मात्रा नोवावैक्स खोप बनाउने सम्झौता भएको छ । हाल नियमित खोप कार्यक्रमअन्तर्गत नेपालमा उपयोग भइरहेको १२ वटा खोपमध्ये करिब एक तिहाइ खोप सिरम इन्स्टिच्युटकै रहेको औंल्याउँदै बाल स्वास्थ्य तथा खोप शाखाका एक पदाधिकारीले भने, सिरम इन्स्टिच्युटसँग पहिलेदेखि नै हाम्रो मुलुकको राम्रो सम्बन्ध छ । सरकारले पहल गरे ३४ करोड मात्रा (डोज) खोप पाउन गाह्रो हुँदैन ।"
डाँडा खारेर घडेरी,ललितपुरको बुङमतीमा घडेरीका लागि एक्स्काभेटर लगाएर डाँडा सम्याइँदै । यस्ता क्षेत्र खार्दा पहिरोको जोखिम बढ्ने भए पनि प्लटिङ गर्नेहरूका गतिविधि रोकथाममा स्थानीय तह उदासीन छन् । तस्बिर ः अनिश रेग्मीकान्तिपुर
संक्रमितलाई पोस्ट कोभिड समस्या,"(काठमाडौं)  कोरोना संक्रमण निको भएकालाई पनि विभिन्न स्वास्थ्य समस्या देखिन थालेको छ । जसका कारण लक्षणसहित थला परेका बिरामी चिन्तामा छन् । यस्तै एक उदाहरण हुन्, काठमाडौंका ३६ वर्षीय एक चिकित्सक । बिरामीको उपचारमा खटिँदा एक महिनाअघि उनी संक्रमित भए । ज्वरो आउने, पखाला लाग्ने, छाती दुख्ने समस्याले २० दिन थला परे । अहिले उनी भाइरसमुक्त भइसके तर पहिलेभन्दा फरकखाले समस्याले उनलाई सताइरहेको छ । अलिकति हिँड्नेबित्तिकै थाक्छु, मुटुको धड्कन बढिरहन्छ, उनले भने, छाती दुख्छ, कोरोनाले मेरा अगंहरू बिगारिसक्यो भनेर चिन्ता भइरहन्छ । निको भएर बिरामीको उपचारमा फर्किए पनि उनी पहिले जस्तो सक्रिय हुन सकेका छैनन् ।वैदेशिक रोजगारका लागि कतार पुगेकी काठमाडौंकी ३५ वर्षीया एक महिला उतै कोरोना संक्रमित भइन् । १४ दिन आइसोलेसनमा बसेर निस्केपछि उनी भाइरसमुक्त भइन् तर डरमुक्त हुन अझै संघर्ष गरिरहेकी छन् । भाइरसले छोडेकै छैन भन्ने शंका हटाउन उनले पाँच पटकभन्दा बढी पीसीआर परीक्षण गरिन् । संक्रमणले शरीरको कुन अंगमा के असर पारेको छ भनेर सिटी स्क्यान, एक्सरे, रगत र अन्य विभिन्न परीक्षण पनि गराइन् । रिपोर्टहरू सामान्य आएपछि उनको मानसिक अवस्था असामान्य नै भइरह्यो । चिकित्सकको सुझावमा उनले मानसिक रोग विशेषज्ञको सल्लाह पनि लिइन् । उपचारमा संलग्न चिकित्सकका अनुसार उनलाई एन्जाइटी डिस्अर्डर भएको रहेछ । लक्षणसहित कोरोना संक्रमण भएर आइसोलेसनमा बस्दा नआत्तिएका ४२ वर्षीय पुरुष निको भइसकेको एक महिना बितेपछि पनि चिन्तित भइरहेका छन् । रातभरि निद्रा नलाग्ने, सास फेर्न गाह्रो भए जस्तो हुने, कता जाऊँ के गरुँ भनेर छटपटी हुने समस्याबाट उनी गुज्रिरहेका छन् । फेरि पीसीआर गर्नुपर्छ कि भन्ने लागेको छ, उनले भने, म अब पहिले जस्तो सामान्य हुन सक्दिनँ कि भन्ने सोचाइ आउँछ । उपचारमा संलग्न चिकित्सकका अनुसार उनलाई पोस्ट कोभिड एन्जाइटी डिस्अर्डर भएको हो । अहिले उनी एन्टी एन्जाइटी औषधि सेवन गरिरहेका छन् । संक्रामक रोग विशेषज्ञ डा अनुप सुवेदीका अनुसार कुनै पनि भाइरल संक्रमण निको भएपछि थकान हुने, कमजोरी हुने जस्ता समस्या आउनु सामान्य हो । तर, कोरोना संक्रमणपछिका समस्या भने अन्य संक्रमणका असरभन्दा केही कडा देखिएका छन् । डेंगु, चिकन गुनिया जस्ता इन्फेक्सनमा पनि यस्तै हुन्छ । कुनैकुनै संक्रमणको असर त आजीवन पनि रहन सक्छ, उनले भने, कोरोनाका बिरामी संसारभर एकै समयमा धेरै देखिएकाले पोस्ट कोभिडको समस्या गम्भीर जस्तो लागेको हो, सबैलाई समस्या नआउन पनि सक्छ । उनका अनुसार पोस्ट कोभिडमा मुटुको गति बढ्ने, लामो समय खोकी लाग्ने, निद्रा नलाग्ने, डर लाग्ने, छाती भारी हुने जस्ता समस्याबाट गुज्रिरहेका छन् । अधिकांश संक्रमितमा शारीरिकभन्दा पनि मानसिक समस्या बढी देखिएको छ । के भएको भेउ नपाउने, अत्यास लाग्ने, निदाउन नसक्ने जस्तो हुन्छ, उनले भने, निको भइसके पनि रोग सधैं रहिरहन्छ भनेर महसुस गर्छन्, रोग फर्किन्छ कि भनेर डराइरहने गर्छन् । यस्तो समस्या धेरै कम व्यक्तिमा हुने भएकाले आत्तिनु नपर्ने डा सुवेदीले बताए । यसको औषधि भनेको आराम हो, केही लक्षण देखियो भने सोहीअनुसार सिटामोल, खोकीको औषधिसम्म खान सकिन्छ, उनले भने, सास फेर्न गाह्रो भए चिकित्सकको सल्लाहमा उपचार गर्न पनि सकिन्छ । मानसिक रोग विशेषज्ञ डा रितेश थापाका अनुसार पोस्ट कोभिड एन्जाइटीका समस्या लिएर बिरामी उपचारका लागि अस्पताल आउने क्रम बढिरहेको छ । संक्रमणमुक्त भए पनि उनीहरूमा विभिन्न खाले मानसिक समस्या देखिएको उनले बताए । संक्रमित भएर लामो समय लक्षण नहराएका, कोरोनाका कारण परिवारका सदस्य गुमाएका र लामो समय संक्रमितको उपचारमा खटिएका स्वास्थ्यकर्मीमा यस्ता समस्या बढी देखिएको छ, उनले भने, उनीहरू शारीरिक समस्या भए जस्तो महसुस गर्छन् तर अधिकांशको त्यो मानसिक समस्या हो । पोस्ट कोभिड एन्जाइटीबाट बचाउन संक्रमितहरूलाई आइसोलेसनमा बस्दादेखि नै परामर्श दिनुपर्ने उनले बताए ।"
प्रदेश र स्थानीय तहमा गएनन् कर्मचारी,"(काठमाडौं)  प्रदेश र स्थानीय तहमा सरुवा भएको महिनौं भइसक्दा पनि सहसचिव तथा उपसचिवहरू सरुवा गरिएको ठाउँमा पुगेका छैनन् । उनीहरू राजनीतिक संरक्षण र व्यक्तिगत पहुँचको फाइदा उठाएर साबिककै काजमा खटिएका छन् । कर्मचारी सरुवा गरिएका ठाउँमा नपुग्दा प्रदेशका मन्त्रालय तथा स्थानीय तहहरू निमित्तका भरमा सञ्चालनमा छन् ।सुदूरपश्चिम प्रदेशको आर्थिक मामिला तथा योजना मन्त्रालय सचिवविहीन भएको चार महिना भएको छ । कर्णाली प्रदेशको भौतिक पूर्वाधार विकास मन्त्रालय पनि सचिवविहीन छ । संघीय मामिला तथा सामान्य प्रशासन मन्त्रालयले भदौ ९ मा दुवै प्रदेश मन्त्रालयका सचिवलाई सरुवा गरी उक्त स्थानमा अरू कर्मचारीलाई पठाएको थियो । तर, उनीहरू गएनन् । संघ सरकारका सहसचिव प्रदेश मन्त्रालयको सचिव हुने व्यवस्था छ । संघीय मामिला मन्त्रालयले सुदूरपश्चिमको आर्थिक मामिला मन्त्रालयमा अर्थ मन्त्रालयका सहसचिव श्रीकृष्ण नेपाललाई सरुवा गरेको थियो । आर्थिक मामिला तथा योजनामन्त्री झपटबहादुर बोहरा निमित्तका भरमा मन्त्रालय राम्रोसँग सञ्चालन हुन नसक्ने बताउँछन् । सचिव नआउनुको कारण थाहा भएन, उनले भने, जिम्मेवारी तोकिएको पदीय कर्मचारी नआउँदा समस्या हुने नै भयो । उनले निमित्तका भरमा दैनिक कामकाज सञ्चालन भए पनि महत्त्वपूर्ण निर्णय लिन, मन्त्रालयलाई चलायमान बनाएर राम्रो परिणाम दिन कठिनाइ हुने गरेको बताए । निमित्त र फुल अथोराइज व्यक्तिमा भिन्नता हुन्छ । निर्णय गराइमै असर गर्छ, त्यसैले काम प्रभावित हुने नै भयो, उनले भने, राम्रो परिणामका लागि कर्मचारीको अनुभव र विज्ञता पनि उत्तिकै महत्त्वपूर्ण हुन्छ । त्यो निमित्तको भन्दा स्वाभाविक रूपले माथिल्लो अधिकारीमै बढी हुने भयो । स्रोतका अनुसार त्यहाँ खटाइएका सहसचिव नेपाललाई अर्थमन्त्री विष्णु पौडेलको संरक्षण छ ।त्यस्तै, कर्णालीको भौतिक पूर्वाधार विकास मन्त्रालयमा पठाइएका सहसचिव गोपालप्रसाद सिग्देल गएका छैनन् । उताबाट सचिव पठाउन ताकेता छ, यता पठाइएको व्यक्ति जान मानेका छैनन्, संघीय मामिला मन्त्रालय स्रोतले भन्यो । प्रदेशमा पठाइने सहसचिवको दरबन्दी संघमै रहने भएकाले त्यहाँ सरुवा र पदस्थापन नगरीकन मन्त्रालयले काजमा खटाउने गरेको छ । प्रदेशमा कम्तीमा एक वर्ष बिताउनुपर्नेमा पहुँच हुनेहरूले ३४ महिनामै सरुवा गराएर काठमाडौं फर्किने गरेका थिए । यसपटक सरुवा भए पनि जानै मानेनन् । त्यस्तोमा प्रधानमन्त्री कार्यालयका सहसचिव दिनेश घिमिरे पनि पर्छन् । उनलाई प्रदेश १ को मुख्यमन्त्री कार्यालयमा सरुवा गरिएको ४ महिना भयो । तर, उनी गएका छैनन् । स्रोतका अनुसार उनी छेन्दुको महावाणिज्यदूत बन्ने दौडधुपमा छन् ।संस्कृति, पर्यटन तथा नागरिक उड्डयन मन्त्रालयका सहसचिव कमल भट्टराईको सरुवा कर्णाली प्रदेशको मुख्यमन्त्री कार्यालयमा गरिएको थियो । उनी साबिककै मन्त्रालयमा छन् । अर्कोतिर लुम्बिनी प्रदेशको मुख्यमन्त्री तथा मन्त्रिपरिषद् कार्यालयबाट पर्यटन मन्त्रालयमा सरुवा गरिएका सहसचिव भरतमणि सुवेदी काठमाडौं नआएर उतै बसेका छन् । उनले मुख्यमन्त्री शंकर पोखरेलको आडबल पाएको स्रोतको भनाइ छ । उनको स्थानमा सरुवा गरिएका खगेन्द्र सुवेदी मुख्यमन्त्री कार्यालयमा हाजिर भइसकेका छन् । राजनीतिक संरक्षणका आडमा उच्च पदस्थ कर्मचारीले नै सरुवालाई अटेर गर्दा जसले जे गर्दा पनि हुने खालको नकारात्मक सन्देश गएको संघीय मामिला मन्त्रालयका एक अधिकारीले बताए । एकथरी कर्मचारी वर्षैपिच्छे सरुवा भइरहनुपर्ने, खटाएको ठाउँमा पुगिरहनुपर्ने र अर्काथरीले सिंहदरबार छाड्नै नहुने । त्यस्ताले कारबाहीको साटो पुरस्कृत हुने अवस्था बनाइनुले पहुँच नभएका कर्मचारीको मनोबल खस्किन्छ, उनले भने, त्यसको सिधा असर सेवा प्रवाहमै पर्छ । त्यस्तै, संघीय मामिला मन्त्रालयले भदौ २८ मा २५ जना उपसचिवलाई विभिन्न स्थानीय तह र जिल्ला समन्वय समिति (जिसस) को प्रशासकीय प्रमुखको जिम्मेवारी तोकेर पठाएको थियो । तर, अहिलेसम्म लक्ष्मी पाण्डे मात्रै तोकिएको स्थान (जिसस अर्घाखाँची) मा पुगेका छन् । बाँकी स्थानमा प्रशासकीय प्रमुखहरू नपुगेको खबर छ, स्रोतले भन्यो, उनीहरूमाथि कारबाही गर्न मन्त्रालयमा छलफल भइरहेको छ । कर्मचारी नगएपछि नगरपालिकाहरू निमित्तका भरमा चलेका छन् ।"
धमाधम राजीनामा,"(रूपन्देही)  नयाँ बन्ने निजामती सेवा ऐनले खाइपाई आएको सुविधा कटौती गर्ने त्रासले लुम्बिनी प्रदेश र यहाँका स्थानीय तहका कर्मचारीले धमाधम राजीनामा दिन थालेका छन् । सरकारले निजामती सेवा ऐन २०४९ लाई परिमार्जन गर्दै संघीय व्यवस्थाअनुसारको निजामती ऐन ल्याउन लागेको छ । सरकारले तयार गरेको विधेयक संघीय संसद्को राज्य व्यवस्था तथा सुशासन समितिबाट पारित भइसकेको छ । संसद्मा पेस भए पनि विधेयकबारे छलफल भएको छैन । विधेयक संसद्बाट जस्ताको तस्तै पारित भए सेवा निवृत्त कर्मचारीले अहिले पाउने पेन्सन सुविधा कटौती हुनेछ । उपचार सुविधा पनि हट्नेछ । हाल कार्यान्वयनमा रहेको ऐनले ६० वर्षे सेवा अवधि पुगेका कर्मचारीलाई पेन्सन र उपचार खर्च सुविधा दिँदै आएको छ । विधेयक संसद्बाट हुबहु पारित हुने त्रासले निजामती सेवाका कर्मचारीले स्वैच्छिक राजीनामा दिन थालेका हुन् । राजीनामा दिनेमा सेवा अवधि पूरा गरेका तर उमेर हदबन्दी नलाग्ने कर्मचारी धेरै छन् । प्रदेशको मुख्यमन्त्री तथा मन्त्रिपरिषद् कार्यालयमा विभिन्न मन्त्रालयमा कार्यरत अधिकृत छैटौं तहभन्दा माथिका ३६ कर्मचारीले राजीनामा पत्र बुझाएका छन् । त्यस्तै, स्थानीय तहमा कार्यरत सोही तहभन्दा माथिका पनि ३६ जनाले राजीनामा दिएका छन् । अरू विभिन्न तहका गरी स्थानीय तहमा कार्यरत सयभन्दा बढीले राजीनामा दिएका छन् । कोरोना महामारीसँगै संघीय सरकार र लुम्बिनी प्रदेश सरकारले स्वास्थ्य सेवाका कर्मचारीलाई भने अर्को निर्णय नभएसम्म स्वैच्छिक अवकाश लिन नपाउने व्यवस्था गरेका छन् । तर, स्वैच्छिक अवकाश रोज्नेमा स्वास्थ्य सेवाका कर्मचारी पनि छन् । लुम्बिनी प्रदेशको मुख्यमन्त्री तथा मन्त्रिपरिषद्को कार्यालयका आन्तरिक प्रशासन फाँटका अधिकृत कृष्णप्रसाद पराजुलीले स्वैच्छिक राजीनामा आउने क्रम बढेको बताए । पछिल्लो तीन महिनामा दिनहुँजसो राजीनामाको फाइल आउने गरेका छन्, उनले भने, राजीनामामा अन्य कारण देखाए पनि सेवा सुविधा कटौतीको त्रास मुख्य देखिन्छ । उनका अनुसार अधिकृत पाँचौं तहसम्म स्थानीय तहका कर्मचारी सम्बन्धित स्थानीय तहमै, प्रदेशकाले मन्त्रालय, निर्देशनालय वा विभागको सम्बन्धित कार्यालय प्रमुखलाई नै राजीनामा बुझाउने व्यवस्था छ ।"
प्रदर्शन गर्न कांग्रेस नेताहरू जिल्लातिर,"काठमाडौं (कास) प्रमुख प्रतिपक्ष कांग्रेसले सरकारका बेथिति र तनहुँमा वरिष्ठ नेता रामचन्द्र पौडेललाई गरिएको गिरफ्तारीको विरोधमा सोमबार हुने देशव्यापी प्रदर्शनलाई सम्बोधन गर्न केन्द्रीय नेताहरू जिल्ला खटाएको छ । पार्टीका पदाधिकारी र पूर्वपदाधिकारीलाई केन्द्रबाटै खटाइएको हो भने केन्द्रीय सदस्यहरू जिल्ला सभापतिको आमन्त्रणमा जाने भएका हुन् । पार्टी केन्द्रीय कार्यालयका मुख्य सचिव कृष्ण पौडेलका अनुसार सभापति शेरबहादुर देउवा मकवानपुर र वरिष्ठ नेता पौडेलले काठमाडौंमा सम्बोधन गर्नेछन् । उपसभापति विमलेन्द्र निधि भक्तपुर, महामन्त्री शशांक कोइराला मोरङ, कोषाध्यक्ष सीतादेवी यादव ललितपुर, सहमहामन्त्री प्रकाशशरण महत झापामा खटिएका छन् । पूर्वउपसभापति गोपालमान श्रेष्ठ काभ्रे, पूर्वमहामन्त्रीहरू प्रकाशमान सिंह धनुषा र कृष्णप्रसाद सिटौला महोत्तरी, पूर्वसहमहामन्त्री रामशरण महत चितवन र अर्जुननरसिंह केसी कास्की, पूर्वकोषाध्यक्ष चित्रलेखा यादव सप्तरी र सहमहामन्त्री सुनीलबहादुर थापा धनकुटा जाँदै छन् । महामन्त्री पूर्णबहादुर खड्का र प्रवक्ता विश्वप्रकाश शर्माले पार्टी केन्द्रीय कार्यालयबाट देशभरका कार्यक्रमको समन्वय गर्नेछन् । तनहुँको दमौली नजिकै पुल उद्घाटन गर्न जाने क्रममा मंसिर १७ गते वरिष्ठ नेता पौडेलमाथि स्थानीय प्रशासनले दुर्व्यवहार गरेको थियो । सर्वसत्तावाद, कुशासन, बेथिति, भ्रष्टाचार, दमन, कोभिड१९ को अव्यवस्था र अन्यायविरुद्ध पनि प्रदर्शन गर्ने भन्दै कांग्रेसले केन्द्रबाट नारासमेत जिल्लालाई पठाएको छ । पार्टी संगठन विभागको शुक्रबार बसेको बैठकले देशव्यापी प्रदर्शनलाई सशक्त र प्रभावकारी बनाउन अपिल गरेको छ ।"
ग्राउन्डेड जहाज चीनले फिर्ता नलिने,"(काठमाडौं)  नेपाल वायुसेवा निगमले मध्य साउनदेखि ग्राउन्डेड गरेका पाँचवटा चिनियाँ जहाज फिर्ता नलिने सन्देश चीनले दिएको छ । बेइजिङस्थित नेपाली दूतावासमा राजदूत महेन्द्रबहादुर पाण्डेसँग औपचारिक भेट गर्दै विक्रेता एभिक इन्टरनेसनल होल्डिङ कर्पोरेसनका प्रतिनिधिहरूले ग्राउन्डेड जहाजमा कुनै प्राविधिक वा स्पेयर पार्टस्, पाइलटको तालिमलगायतका समस्या भए सहयोग गर्न तयार रहेको बताएका छन् । राजदूत पाण्डे र एभिकका प्रतिनिधिहरूबीच भेट भएलगत्तै दूतावासले यो विषयमा के कस्तो सहयोग गर्न सकिन्छ भनेर परराष्ट्र मन्त्रालय हुँदै संस्कृति, पर्यटन तथा नागरिक उड्डयन मन्त्रालयलाई पत्राचार गरेको छ । एभिकले आफ्नोतर्फबाट गर्न सक्ने सहयोगका लागि तत्परता देखाएकाले पत्र लेखिएको हो, बेइजिङस्थित स्रोतले भन्यो । काठमाडौंस्थित स्रोतका अनुसार निगमले करिब ६ वर्ष उडाइसकेका जहाज फिर्ता लिने मनस्थितिमा चिनियाँ पक्ष छैन । जहाज फिर्ता लिँदा चिनियाँ उत्पादनको विश्वभर नराम्रो सन्देश जान्छ । त्यसैले उनीहरू जहाज फिर्ता लिने पक्षमा छैनन् । नेपाल सरकारले यस्तो निर्णय पनि नगरोस् भने चाहन्छन्, स्रोतले भन्यो ।निगमले अनुदान र सहुलियतपूर्ण ऋणमा ६ वर्षअघि ल्याइएका पाँचवटा चिनियाँ जहाज नउडाउने निर्णय गरेको ५ महिना बितिसकेको छ । निगमले ती जहाज व्यवस्थापन गर्न अर्थ मन्त्रालयलाई चारवटा विकल्प सुझाएको छ । सबै जहाज चिनियाँ सरकारी कम्पनी एभिक इन्टरनेसनल होल्डिङ कर्पोरेसनलाई नै फिर्ता गर्न सकिने पहिलो सुझाव छ । यो विकल्प चीनले अस्वीकार गरे निगमले यी विमान बिक्रीका लागि टेन्डर गर्न सक्ने भनिएको छ । निगमका महाप्रबन्धक डिमप्रसाद पौडेलका अनुसार मूल्य ह्रास कट्टीपछि गरिने यी जहाजको मूल्यांकनका आधारमा जुनसुकै स्वदेशीविदेशी वायुसेवा कम्पनीलाई बिक्री गर्न सकिने छ । बिक्री गर्न नसके लिजमा दिन सकिने तेस्रो सुझाव छ । चौथो विकल्पका रूपमा निगमले खरिद गर्ने नयाँ जहाजका लागि यिनलाई नगद रुपैयाँको हिसाब (डाउन पेमेन्ट) मा पनि प्रयोग गर्न सकिने भनिएको छ । चिनियाँ जहाज व्यवस्थापनका लागि यी चार सुझाव संस्कृति, पर्यटन तथा नागरिक उड्डयन मन्त्रालयमार्फत अर्थ मन्त्रालयमा पठाइएको हो । अध्ययन गरेपछि अर्थले यी चार विकल्पमध्ये कुनै एउटामा जाने निर्णय दिन्छ वा मन्त्रिपरिषद्मा पठाउँछ, अहिले भन्न सकिँदैन, मन्त्रालयका एक अधिकारीले भने । निगमका कार्यकारी अध्यक्ष सुशील घिमिरेले चिनियाँ जहाज उडाउँदा वार्षिक सञ्चालन घाटा ५० करोड हाराहारीसम्म हुने गरेको कारण देखाउँदै पाँचवटै जहाजलाई मध्य साउनदेखि ग्राउन्डेड गराइसकेका छन् । निगममा यी जहाज ल्याएर उडाउन ६ वर्षअघि योजना बनाउने तत्कालीन निगमको सञ्चालक समिति अध्यक्षमा घिमिरे पर्यटन मन्त्रालयको सचिवका हैसियतमा रहेका थिए । निगमले असार १६ गते सबै चिनियाँ जहाज नउडाउने निर्णय गर्दै पर्यटन मन्त्रालयलाई निर्णय सदर गरिदिन पत्र लेखेको थियो । तर पर्यटन मन्त्रालयका अधिकारीहरूले यो विषयमा पन्छिँदै अर्थलाई पत्राचार गरेका थिए । अर्थले तीन पटक निगम र पर्यटन मन्त्रालयलाई जहाज उडाउन नसक्नुका कारणबारे पत्र लेखेकामा तेस्रो पटक निगमलाई नै जहाज व्यवस्थापनबारे राय मागेको थियो । निगमलाई चीनले सुगम भेगको उडानका लागि ५७ सिट क्षमताका दुईवटा एमए६० र दुर्गम तथा हिमाली भेगको उडानका लागि १९ सिट क्षमताका चारवटा वाई १२ई विमान उपलब्ध गराएको थियो । यी जहाजको लागत मूल्य ४ अर्ब ३३ करोड हो । चीनले एउटा एमए६० र एउटा वाई १२ई अनुदानमा दिएको थियो भने बाँकी चारवटा सहुलियतपूर्ण ऋणमा उपलब्ध गराएको थियो । निगमले यी विमान उडाउँदा अत्यधिक इन्धन खपत, अन्य जहाजको तुलनामा यात्रु क्षमतामा गिरावट, चिनियाँ पक्षबाट पार्टपुर्जा, तालिममा असहयोगलगायत आरोप लगाउँदै यी जहाज उडाउँदा २०७१ यताका ६ वर्षमा करिब २ अर्ब ३० करोड घाटा व्यहोर्नु परेको दाबी गर्दै आएको छ । एउटा वाई १२ई चैतमा नेपालगन्ज विमानस्थलमा दुर्घटना भई काम नलाग्ने भइसकेको छ । दुई फरक चिनियाँ कम्पनीले उत्पादन गरेका ५७ सिट क्षमताका विमान बिक्रीका लागि एभिकले २०६८ मंसिरमा नेपाल सरकारसँग सम्झौता गरेको थियो । एभिक चीन सरकारका उत्पादन अन्तर्राष्ट्रिय बजारमा बिक्री गर्ने एजेन्ट कम्पनी हो ।"
३१६५ मिटरमा पाटेबाघ,"(काठमाडौं)  आठ महिनाका बीचमा मुलुकमा दुई घटना बाघ अनुसन्धानकर्ताका लागि अनौठा भए । वैशाख १ गते डडेलधुराको २ हजार ५ सय मिटर उचाइको भागेश्वर जैविक मार्गमा ट्र्यापिङ क्यामरामा पाटेबाघको फोटो कैद भयो । मंसिर अन्तिम साता पूर्वी नेपालस्थित इलामको ३ हजार १ सय ६५ मिटर उचाइको सन्दकपुर क्षेत्रमा फेरि त्यस्तै क्यामराले पाटेबाघको फोटो खिच्यो । अगाडि हिँड्नेको पदचापको चालमा ट्र्यापिङ क्यामराले फोटो खिच्नु अनौठो थिएन । यति धेरै उचाइका क्षेत्रमा पाटेबाघ देखिनु अनुसन्धानकर्ताका लागि अपत्यारिलो घटना थियो । यसअघि यति उचाइमा यो जन्तु देखिएको थिएन । नेपालमा बारास्थित पर्सा निकुञ्जबाट पूर्वमा विगतमा पाटेबाघ फेला परेको थिएन । उपयुक्त बासस्थान र पर्याप्त आहार पाएकाले तलबाट मध्यपहाड र महाभारतको जंगलमा बाघ सिफ्ट भएको हुन सक्छ, काठमाडौं इन्स्टिच्युट अफ एप्लाइड साइन्सका वरिष्ठ वैज्ञानिक तथा सोसाइटी फर कन्जर्भेसन बायोलोजी नेपालका अध्यक्ष प्रकाशकुमार पौडेलको विश्लेषण छ, यसले मध्यपहाड क्षेत्रमा विस्तृत अध्ययन आवश्यक छ र तलदेखि माथिल्लो क्षेत्रसम्मै संरक्षण संयन्त्र बनाउनु जरुरी भएको संकेत गरेको छ ।तल्लो क्षेत्रमा आहार र बासस्थानलगायतका लागि हुने अत्यधिक द्वन्द्व र भारवहन क्षमता (क्यारिङ क्यापासिटी) नभएर पनि माथिल्लो क्षेत्रतिर बाघ सर्दै गएको हुन सक्ने उनी बताउँछन् । जलवायु परिवर्तनलगायत कारण पनि कतिपय वन्यजन्तुले बासस्थान बदल्ने र सर्ने गरेको देखिन्छ, उनी भन्छन्, त्यसबारे अलि विस्तृतमा अनुसन्धान आवश्यक छ । प्रकृति संरक्षण कोषको जैविक विविधता संरक्षण केन्द्र सौराहाका प्रमुख बाबुराम लामिछाने पहाडमा बाघ भेटिनु नौलो नभए पनि महाभारतको पश्चिम डडेलधुरा र पूर्वको इलामको उचाइमा भेटिनु नौलो घटना भएको बताउँछन् । आहार उपलब्ध भएमा बाघ ४ हजार मिटरभन्दा माथि पनि रहन सक्छन्, उनले भने । वन तथा भूसंरक्षण विभागका महानिर्देशक मनबहादुर खड्काका अनुसार कञ्चनजंघा भूपरिधिमा जीपीएस कलर जडान गरिएका १० वटा हाब्रे (रेडपान्डा) अनुगमन गर्न राखिएको २० वटा स्वचालित क्यामरामध्ये एउटा क्यामरामा पाटेबाघ कैद भएको हो । कात्तिक २८ र मंसिर ६ गते इलाममा बाघ कैद भएको देखिन्छ, खड्काले भने, पूर्वमा बाघ भेटिएको यो पहिलो पटक हो । नेपालमा पहिले यो उचाइमा बाघ देखिएको थिएन ।"
महिना दिन टिकेन कालोपत्र,"(सिन्धुपाल्चोक)  छरिएका कालोपत्रजन्य सामग्री, भत्किएका नाली र सडक कुना अनि छरपस्ट गिट्टीबालुवाले ढाकेको सडक । यहाँ पुग्ने जोकोहीलाई लाग्न सक्छ, निर्माणको काम हुँदै छ तर नझुक्किनुस् यो कालोपत्र सम्पन्न भइसकेको ठाउँ हो ।बलेफी गाउँपालिका७ को खाडीचौरबाट चिम्लिङ जोड्ने (८ किलोमिटर) सडक खण्डमा कालोपत्र गरिएको महिना दिन नपुग्दै भत्किएको छ । बलेफी गाउँपालिकास्तरीय कालोपत्र योजनाअन्तर्गत १ करोड ३० लाख बजेटमा कालोपत्रको जिम्मा त्रिवेणी कन्स्ट्रक्सन कम्पनीले पाएको थियो । महिना दिन नपुग्दै सडकको कालोपत्र र नाली भत्किएको देखेपछि आक्रोशित स्थानीयले सामाजिक सञ्जालबाट व्यापक विरोध जनाए र जनप्रतिनिधिलाई खबर पनि गरे । केही नभएपछि आक्रोशित बनेका स्थानीयले सञ्चारकर्मीलाई खबर गरेको स्थानीय अगुवा रामचन्द्र थापाले जानकारी दिए । यहाँ कालोपत्रअगावै कमसल काम भएको भनेर आवाज उठाएका हौं, त्यतिखेर बेवास्ता गरियो, अहिले यो अवस्था छ, उनले भने । सडकको कालोपत्र गर्नुअघि नै कमसल सामग्री प्रयोग गरेर गुणस्तरहीन काम गरेको व्यापक जनगुनासो आएपछि महिनाअघि बलेफी७ का अध्यक्ष कार्केल लामाले निर्माणाधीन नाली भत्काए । नाली भत्काएको केही समय काम रोकिए पनि पुनः पछि त्यही कम्पनीले कालोपत्रको काम सम्पन्न गरेको थियो । यसअघि र पछि अनुगमनमा पुगेका एक प्राविधिकका अनुसार सिमेन्ट, प्राविधिक डिजाइन र कमसल सामग्रीकै प्रयोगकै कारण कालोपत्र यस्तो भएको हो । बलेफी गापा७ स्थित खाडीचौरचिम्लिङ ८ किमि (१ करोड ३० लाख बराबरको) सडकको कालोपत्रको जिम्मा लिएको त्रिवेणी कन्स्ट्रक्सन प्राइभेट लिमिटेड कम्पनीका ठेकेदार प्रताप लामासँग यसबारे बुझ्न खोज्दा उनले उल्टै पत्रकारहरूले कालोपत्र र नाली भत्काएर फालेको आरोप लगाए ।"
माथिल्लो डोल्पामा दुई वर्षपछि चामल,"पुलु डिपो ८ महिनादेखि रित्तै मुगुमकार्मारोङ गाउँपालिकाको पुलु खाद्य डिपोमा भने गत वैशाखदेखि खाद्यान्न ढुवानी भएको छैन । खाद्यान्न नपुग्दा स्थानीयवासी महँगोमा बजारको चामल किनेर खाँदैछन् ।गाउँपालिकाका करिब १ हजार ३ सय परिवारका लागि आवश्यक खाद्यान्न उपलब्ध गराउन खाद्य व्यवस्था तथा व्यापार कम्पनीले पुलुमा डिपो स्थापना गरेको थियो । ढुवानीको जिम्मा लिएको शर्मा ढुवानी सेवाले डिपोमा चामल नपुर्याउँदा माथिल्लो बस्तीका मुगु, डोल्फू, कार्तिक, किम्री र तल्लोबस्तीका ताख, खारी, मह, रिउस गाउँका बासिन्दा महँगोमा चामल किन्न बाध्य छन् । शर्मा ढुवानी सेवामाथि मुगुको कालै पुर्याउनुपर्ने चामल भक्तपुर पठाएको आरोपमा जिल्ला प्रशासन कार्यालय सुर्खेतमा कालोबजारी ऐनअन्तर्गत मुद्दा चलिरहेको छ ।हिमपातको बेला व्यापारीको चामल पनि पाउन मुस्किल हुँदा कसरी भोक टार्ने भन्ने चिन्ताले स्थानीयलाई सताएको छ । चितैगाउँका उर्गिन लामाले पैसा बोकेर चामल किन्न बजार जाँदासमेत रित्तै फर्किनुपरेको बताए । उनका अनुसार बजारमा चामल पाइहालेमा पनि प्रतिकेजी ८० देखि ८५ रुपैयाँसम्म पर्ने गर्छ । त्यही चामल डिपोमा ५० रुपैयाँसम्म पर्छ । बरु पैसा कमाउन सजिलो, एक किलो चामल पाउन साह्रै गाह्रो, उनले भने । चालु आर्थिक वर्षमा पुलु डिपोका लागि १ हजार ७ सय ५० क्विन्टल चामलको कोटा स्वीकृत भए पनि ठेकेदारले ढुवानी गरेका छैनन् । गाउँपालिका अध्यक्ष छिरिङ क्याप्ने लामाले खाद्य कम्पनीसँग बारम्बार अनुरोध गर्दासमेत चामल नआएको बताए ।"
एक शिक्षकका ४ नागरिकता !,"(सिरहा)  शिक्षण सेवा अवधि लम्ब्याउन सिरहाका एक शिक्षकले फरकफरक जन्ममितिमा एउटै नम्बरका चारवटा नागरिकता बनाएर पेस गरेको खुलेको छ । चन्द्र नमुना मावि (प्राविधिक) का शिक्षक सकलदेव यादवले चारवटा नागरिकता बनाएर पेस गरेको पाइएको हो ।कागजात किर्ते गरी उमेर हदभन्दा बढी शिक्षण गरिरहेको खुलेपछि शिक्षा विकास तथा समन्वय इकाइले शिक्षक यादवलाई अनिवार्य अवकाश दिएको छ । इकाइको २०७७ मंसिर २३ को निर्णयअनुसार निम्न माध्यमिक शिक्षक (द्वितीय) दरबन्दीका शिक्षक यादवलाई २०७६ असोज १७ देखि लागू हुने गरी अनिवार्य अवकाश दिइएको हो । जिल्ला प्रशासन कार्यालयबाट यादवको नागरिकताको प्रमाणित प्रतिलिपि झिकाएर छानबिन गर्दा सेवाको समय उमेर हदभन्दा १४ महिना ६ दिन बढी भेटिएपछि अनिवार्य अवकाश दिइएको इकाइका निमित्त प्रमुख शशिकुमार यादवले बताए । उनका अनुसार किर्ते कागजात बनाई उमेर हदभन्दा बढी शिक्षण गरी राज्य कोषको दोहन गरिरहेको उजुरी परेलगत्तै छानिबन गर्दा शिक्षक यादवले सिरहा प्रशासनबाटै विभिन्न मितिमा फरकफरक जन्ममिति उल्लेख गरी समान ५७९५ नम्बरका चारवटा नागरिकता झिकेको पुष्टि भएको हो ।सिरहा नगरपालिका१७ माडरका सकलदेवविरुद्ध ११ मंसिरमा उजुरी परेको थियो । इकाइले १८ मंसिरमा उनलाई नागरिकताको सक्कल प्रति पेस गर्न पत्राचार गरेको थियो । तर उनले बुझाएनन् । उनले फरकफरक नागरिकता लिएको छानबिनबाट पनि फेला परेको इकाइका निमित्त प्रमुख यादवले बताए । एउटा नागरिकताको जन्ममितिलाई आधार मान्दा अझै तीन वर्ष सेवाको अवधि बाँकी देखिन्छ ।आफ्नै जन्ममिति फरक देखाई सरकारी तलब सुविधा लिइरहेका यादवको नागरिकताको प्रमाणित प्रतिलिपिमा जन्ममिति १७ असोज २०१६ छ । त्यसका आधारमा शिक्षा नियमावली, २०५९ को नियम १३१ को उपनियम १ बमोजिम ६० वर्ष पूरा भएपछि अनिवार्य अवकाश दिने व्यवस्थाअनुसार १७ असोज २०७६ देखि लागू हुने गरी बिदा दिइएको कार्यालयले जनाएको छ । निम्न माध्यमिक द्वितीय श्रेणीका यादवले माध्यमिक तृतीय श्रेणीले पाउने तलब र अन्य सुविधा लिइरहेको विद्यालयका प्रधानाध्यापक मधुसूदन कर्णले बताए । यादवले तलबसुविधासहित मासिक ४९ हजार ९ सय ९ रुपैयाँ बुझिरहेका थिए । उमेर बढाएर लिएको रकम असुलीका लागि आवश्यक कदम चालिने इकाइले जनाएको छ । आफूले किर्ते नागरिकता नबनाएको दाबी गरेका यादवले भने निराधार आरोप लगाएर बदनाम गरेको भन्दै कानुनी उपचारका लागि अदालत जाने बताएका छन् । उनी जिल्लामा नेपाल शिक्षक युनियनको २०५१ देखि २०६० सम्म दुईपटक अध्यक्ष, नेपाल शिक्षक संगठनको तीनपटक अध्यक्ष भइसकेका छन् । हाल नेपाल शिक्षक संगठन केन्द्रीय सदस्य र प्रदेश २ का अध्यक्षसमेत हुन् ।"
निकुञ्ज र स्थानीयबीचको द्वन्द्व मेटियोस्,"निकुञ्जलगायतका संरक्षित क्षेत्र र स्थानीय बासिन्दाबीच ससाना व्यावहारिक द्वन्द्व प्रायः सबैतिर छ । यसमा पनि हिमाली क्षेत्रमा रहेका निकुञ्जहरूको अवस्था अलि जटिल छ । यस भेगकै लागि बनाइएको हिमाली राष्ट्रिय निकुञ्ज नियमावली, २०३६ को दफा ३० अनुसार निकुञ्ज क्षेत्रमा कुनै सरकारी वा गैरसरकारी निर्माण कार्य वा योजना सञ्चालन गर्दा, गराउँदा संघको वन तथा वातावरण मन्त्रालयको स्वीकृति लिनुपर्छ । सम्बन्धित क्षेत्रमा मझौला र ठूला तथा राष्ट्रिय प्राथमिकताप्राप्त विकास आयोजना निर्माणका हकमा यो प्रावधानलाई अन्यथा मान्न नमिल्ला । तर, स्थानीय सरकारबाट सञ्चालन हुने ससाना विकासे गतिविधिका लागि पनि केन्द्र नै धाएर स्वीकृति लिनुपर्ने व्यवस्थाले भने साँच्चिकै कठिनाइ सृजना गरिरहेको देखिन्छ । तसर्थ, स्थानीय स्तरमै यस्तो समस्या समाधानको उपाय खोज्ने व्यवस्था मिलाइनुपर्छ, ताकि ससाना कामका लागि पनि फेरि सिंहदरबार धाउनु नपरोस् ।स्थानीय सरकार सञ्चालन ऐन, २०७४ ले स्थानीय सडक, ग्रामीण सडक, कृषि सडक, झोलुंगेपुल, पुलेसा बनाउनेदेखि नहर र तटबन्ध मर्मत, सम्भार र नियमन गर्नेसम्मको अधिकार पालिकाहरूलाई दिएको छ । तर, हिमाली क्षेत्रका कतिपय निकुञ्जभित्र र मध्यवर्ती क्षेत्रमा विकासगतिविधि सञ्चालन गर्दा स्थानीय सरकारले चार वर्षयता निकै समस्या झेलिरहेका छन् । उदाहरणका लागि, डोल्पाको शेफोक्सुन्डो गाउँपालिकाकाले प्रदेश र स्थानीय तहमार्फत स्वीकृत गराएको सडक, बिजुली, पुल, खानेपानी, पदमार्ग निर्माणलगायत कैयौं योजना निकुञ्जको अवरोधकै कारण अघि नबढ्दा बर्सेनि लाखौं बजेट फ्रिज भैरहेको छ । अवस्था यस्तो छ कि, हिमाली राष्ट्रिय निकुञ्ज नियमावलीको प्रावधान पछ्याउँदा कतिपय कामको वास्तविक लागत त काठमाडौं आएर वन तथा वातावरण मन्त्रालयबाट स्वीकृति लिँदै खर्च हुन्छ ।वर्तमान व्यवस्थाअनुसार निकुञ्ज क्षेत्रमा हुने हरेक निर्माण गतिविधिका लागि काठमाडौं आएर मन्त्रालयमा प्रारम्भिक वातावरणीय परीक्षण (आईईई) र वातावरणीय प्रभाव मूल्यांकन (ईआईए) गर्नका लागि निवेदन दिनुपर्छ । मन्त्रालयले यस्तो अध्ययन गराएपछि मात्रै विकाससम्बन्धी योजना कार्यान्वयनका लागि अनुमति दिनेनदिने निर्णय गर्छ । यसका लागि तोकिएको समय र प्रावधान पूरा गर्दा उता बजेट छुट्याइएको आर्थिक वर्ष त्यसै घर्किसक्छ । फेरि, अत्यधिक हिमपातका कारण ६ महिना मात्र काम गर्न सकिने त्यस्ता ठाउँहरूमा एकै किसिमको नियम लागू गर्दा विकाससम्बन्धी योजना कार्यान्वयन र प्रभावकारितामा पनि समस्या निम्तिने गरेको छ । यसले गर्दा स्थानीय स्तरमै यस्तो अध्ययन र अनुमतिको प्रबन्ध मिलाएर पर्यावरण र जैविक विविधताको सकेसम्म कम क्षतिमा अत्यावश्यक भौतिक संरचना निर्माणसम्बन्धी कार्य गर्ने व्यवस्था मिलाइनु उचित हुन्छ ।गौरिशंकर, मनास्लु, अन्नपूर्ण, अपि नम्पाजस्ता संरक्षण क्षेत्रका हकमा संरक्षण क्षेत्र व्यवस्थापन नियमावली, २०५३ र संरक्षण क्षेत्र सरकारी व्यवस्थापन नियमावली, २०५७ छुट्टै तर्जुमा गरेर यससम्बन्धी कामको व्यवस्थापन गरिएको छ । कञ्चनजंघा संरक्षण क्षेत्रका लागि २०६५ सालमा अलग्गै नियमावली बनाइएको छ । खप्तड निकुञ्जमा पनि खप्तड निकुञ्ज नियमावली, २०४४ छ । वास्तवमा, स्थानीय जनताको आधारभूत आवश्यकता पूरा गर्न सबै संरक्षित क्षेत्रमा यस्तो नियमावली आवश्यक देखिन्छ ।डोल्पा सदरमुकाम दुनैबाट उत्तरपश्चिम करिब ४ घण्टा पैदलपछि छेप्काबाट सुरु हुने मुलुककै सबैभन्दा ठूलो शेफोक्सुन्डो निकुञ्ज चीनको तिब्बतसम्म फैलिएको छ । उपल्लो डोल्पाका शेफोक्सुन्डो र डोल्पो बुद्ध गाउँपालिका तथा मुगुको मुगुम कार्मारोङ गाउँपालिकाका केही भाग निकुञ्जभित्रै पर्छन् । यस्तोमा ती गाउँहरूमा समयानुकूल विकास गतिविधि मात्र होइन, त्यहाँका शताब्दियौं पुराना गुम्बा र सम्पदाहरूको उचित व्यवस्थापन पनि त्यत्तिकै आवश्यक पर्छ । तर, वन तथा वातवारण मन्त्रालयको स्वीकृति नलिई निकुञ्ज र मध्यवर्ती क्षेत्रभित्र विकास निर्माणका योजना कार्यान्वयन गर्न खोजेको भन्दै निकुञ्जले कतिपय काममा अवरोध गरी ठेकेदारहरूलाई पक्राउ गरेर कारबाही अघि बढाएकोसम्म उदाहरण छ ।निकुञ्जले बाधा पुर्याएकैले शेफोक्सुन्डो गाउँपालिकामा पुल, पदमार्ग, खानेपानी, बिजुली, पर्यापर्यटन गतिविधिलगायत पूर्वाधारका योजना अघि बढाउन नसकिनु हाम्रो निकुञ्ज नीति र स्थानीयवासीबीच व्यवहारमा कतै तालमेल नमिलेको दृष्टान्त हो । स्थानीय पालिकाहरूका लागि निकुञ्ज अर्को सरकारका रूपमा खडा हुनु, त्यो पनि समन्वयकारी र सहजकर्ताका रूपमा नभएर अधिनायकवादी शैलीमा प्रस्तुत हुनु वा पालिकाहरूलाई त्यस्तो भान पर्नु उचित होइन । त्यसैले यस्तो सम्बन्धमा पुनर्समीक्षा हुनुपर्छ । प्रकृति, पर्यावरण र विविधता संरक्षणका लागि बनाइएका निकुञ्ज र स्थानीय सरकारहरू एकअर्काको परिपूरक भएर अघि बढ्नुपर्छ । स्थानीय नागरिकले संरक्षित क्षेत्र र त्यहाँको जैविक विविधतामा अवाञ्छित क्षति पुर्याउनु हुँदैन । तर, सयौं वर्षदेखि बसोबास गरिरहेका रैथाने नागरिकका लागि आवश्यक पर्ने विकाससम्बन्धी गतिविधिमा निकुञ्ज बाधक बन्नु हुँदैन । स्थानीय जनताको सहयोगबिना जैविक विविधता संरक्षणमा आशातीत सफलता हात पार्न सकिन्न भन्ने यथार्थलाई सम्बन्धित निकायले बेलैमा हृदयंगम गर्नुपर्छ ।चौतर्फी गुनसोपछि बल्ल राष्ट्रिय निकुञ्ज तथा वन्यजन्तु संरक्षण विभागले हालै विकास निर्माण र पर्यावरण संरक्षण दुवैलाई सँगै लैजान अलग्गै नियमावली बनाउन शेफोक्सुन्डो निकुञ्जलाई पत्राचार गरेको छ । स्थानीय विकास निर्माणका काम अघि बढाउने बाटो खुल्ने गरी यस्तो नियमावली यथाशीघ्र बन्नुपर्छ । निकुञ्जलाई व्यवस्थित ढंगले सञ्चालन गर्न पनि स्थानीय जनताको साथसहयोग आवश्यक पर्छ । यो तथ्यलाई ख्याल गर्दै निकुञ्जको उद्देश्यमा पनि तलबितल नहुने र स्थानीय विकास गतिविधि पनि बिनाझन्झट सजिलै पूरा गर्न सकिने बीचको बाटो रोज्नुपर्छ । ताकि, निकुञ्ज हुनुको अर्थ पनि नमेटियोस्, स्थानीय स्तरको विकासको ढोका पनि नछेकियोस् ।"
योजनाबद्ध तयारीको अभाव,"खोप किन्न हात फैलाउँदै सरकार पढेपछि ढिलै भए पनि खोपका लागि आर्थिक स्रोत जुटाउन सरकार लागिपरेछ भन्ने लाग्यो । बल्ल सरकारको घैंटामा घाम लागेछ । आधा खर्ब रकमको जोहो केवल दान र चन्दाका भरले सम्भव हुँदैन भन्ने सरकारले बुझेकै होला । विकसित देशहरूले आफ्ना नागरिकको जीवनरक्षाका लागि निःशुल्क खोपको व्यवस्था गर्दै छन् । तर, हाम्रोजस्तो विकासशील मुलुकले निःशुल्क खोप बाँड्नेछ भन्ने कुरा कल्पनाबाहिर छ । सम्पन्न मुलुकहरूबीच कसरी खोपलाई व्यवस्थित तरिकाले वितरण गर्ने भन्ने विषयमा चर्कै होडबाजी चलिरहेको छ । हाम्रोमा भने सरकार हाँक्नेहरूको ध्यान आफ्नो कुर्सी जोगाउनेतिर मात्रै छ । हरेक सञ्चारमाध्यमको महत्त्वपूर्ण स्पेस सत्तारूढ दलको विवादले ओगटेको छ । नेकपामा के हुने हो भन्नेहरूको भीड सामाजिक सञ्जालमा पनि उत्तिकै छ । कोरोना महामारीले देशलाई तहसनहस बनाइरहँदा नेकपाका नेताहरू कुर्सीकै खेलमा रमाइरहे । जनताले त्यति बेला नेकपाको आडभरोसा पाएनन् । सरकारले राहतको नाममा लकडाउन मात्रै दियो । नेकपाभित्रको पक्ष र प्रतिपक्षले देशको महत्त्वपूर्ण समय बर्बाद पार्यो । योभन्दा दुभार्ग्यपूर्ण अरू के हुन सक्छ । अब पनि यस्तै कार्य गरिरहने हो भने कोरानाविरुद्धको खोप समयमै नआएर हजारौंले अकालमा ज्यान गुमाउनुपर्छ । खोप पाउन मुस्किल छ, तैपनि सरकारले प्रयास निकै गर्यो भन्ने महसुस जनतालाई गराउन सक्नुपर्छ । खोपको अग्रिम बुकिङका लागि पर्याप्त योजना आवश्यक छ । कूटनीतिक नोट पठाइयो, अब खोप आउँछ भन्ने आस गरेर सरकार बस्नु हुन्न । अविकसित देशहरूले खोप पाउन योजनाबद्ध संघर्ष गर्नुपर्ने देखिन्छ । र, हाम्रो सरकार त्यसका लागि तयार हुनुपर्छ । जनताले गाँस काटेर भए पनि खोप किन्ने पैसा सरकारलाई बुझाउन तयार छन् । श्यामसुन्दर कुइँकेल, हाँडीगाउँ, काठमाडौं"
नेकपा कुहिराको कागझैं,"२८ मंसिरमा नेकपाको स्थायी कमिटीको दोस्रो बैठक बस्दै छ । यसअघि २१ मंसिरमा बसेको बैठकमा प्रधानमन्त्री एवं पार्टी अध्यक्ष केपी शर्मा ओली उपस्थित भएनन् । उपस्थित नभए पनि उनले लिखित रूपमा आफ्नो विचार पाठएका थिए । आफैंले उक्त दिनका लागि बैठक तोकेको भए पनि ओली उपस्थित भएनन् । पुष्पकमल दाहालले सचिवालयमा दर्ता गराएको प्रतिवेदलाई आरोपपत्र भन्दै त्यो फिर्ता नभएसम्म कुनै पनि बैठकमा उपस्थित नहुने बताउँदै आएका प्रधानमन्त्री ओली आइतबारको बैठकमा उपस्थित होलान् कि नहोलान् ? पछिल्लो विवाद यसअघिको जस्तो सामान्य टालटुलले सुल्झिनेवाला छैन । यसअघिका विवाद मिलाउन दुई अध्यक्ष नै पटकपटक छलफलमा जुटेका हुन्थे । तर, यसपटक भने अध्यक्षद्वय एक्लाएक्लै भेट्नै नसक्ने गरी टाढिएका छन् । यसअघि पार्टीका विवाद मिलाउन दोस्रो तहका नेताहरूको कार्यदल, समितिहरू बन्थे तर यसपटक त्यस्ता कुनै कमिटी, कार्यदल गठन हुन सकेनन् । के नेकपा वार कि पारको अवस्थामा पुगेको हो त ? नेकपाका नेताहरू नै अब के हुन्छ भन्ने स्थितिमा छैनन् । उनीहरू कुहिरोभित्रको कागजस्तै भएका छन् । सहमतिको कुनै संकेत नदेखिरहेका बेला अबको स्थायी कमिटी बैठकमा अल्पमत र बहुमतकै आधारमा निर्णय हुने निश्चित छ । दाहालमाधव नेपाल पक्षसँग स्थायी कमिटीमा बहुमत छ भन्ने अनुमान गरिएको छ । यद्यपि केही सदस्यको स्पष्ट कित्ता छुट्टी नसकेकाले कसको पल्ला भारी होला भनेर ठ्याक्कै भन्न सक्ने स्थिति छैन । नेकपा फुटिहाल्यो भने तत्कालीन नेकपा एमाले र माओवादी केन्द्रको स्वरूपमै फुट्नेवाला छैन । नेकपाको यात्रा कता मोडिन्छ, ठेगान छैन । सुजन देवकोटा, पालुङ्टार४, गोरखािििनेकपाको विवाद उत्कर्षमा पुगेका बेला दोस्रो पुस्ताका नेताहरूसँग सोध्न मन लाग्यो तपाईंहरूको राजनीति केका लागि ? जनतालाई देखाएको आदर्शको सपना पूरा गर्न कि आफ्ना नेताहरूले जस्तोसुकै गल्ती गर्दा पनि मौन भएर दासत्व स्विकार्न ? जनउत्थानका लागि हो कि दलाल पुँजीपति वर्गको उत्थानका लागि ? जनताको जीवनस्तर उठाउन हो वा बिचौलियासँग मिली व्यक्तिगत लाभ लिन ? होइन भने, खोइ त बिचौलियाहरूलाई आफ्नै पार्टीको सरकारले धमाधम नियुक्ति दिँदा तपाईंहरूको धारणा आएको ? मन्त्री र सभासद् पद गुम्ला भन्ने डर भएर हो कि ? नेकपाका नेता राम कार्कीले भनेझैं घनश्याम भुसालजस्ता बैचारिक युवाहरूले आदर्शका योजनाहरू निकै बुन्छन् तर जब योजना लागू गर्ने दिन आउँछ तब विचलित हुन्छन् । सही बोल्न सक्दैनन् । अन्यथा भुसालजस्ता आदर्शवादी नेताहरू बसेकै क्याबिनेटबाट सुशील भट्टजस्ता बिचौलियाहरू लगानी बोर्डमा आउँदा पनि विरोध किन हुँदैन ? भुसालजस्ता दोस्रो पुस्ताका नेताहरूबाट जनताले निकै आशा गरेका थिए । आदर्श र सिद्धान्तको विषयमा लामोलामो लेख लेखी बहस गर्न भुसाल जत्तिको काबिल नेता नेकपामा विरलै छन् । पदमा नहुन्जेल मात्र सिद्धान्त र आदर्शको कुरा गर्ने अनि पद पाएपछि उही सुशील भट्ट, शारदा अधिकारी, उपेन्द्र कोइरालाहरूजस्ता पात्रलाई काखी च्याप्ने प्रवृत्तिकै कारण नेताहरू बदनाम हुने गरेका छन् । आशालाग्दा नेताहरूबाटै आशालाग्दो काम नभएपछि जनताले कसलाई भरोसा गर्ने ? गोपाल देवकोटा, जोरपाटी, काठमाडौं"
हिंसात्मक गतिविधिको समाधान अपरिहार्य,"उत्तरी मोरङको मिक्लाजुङ१ का सरस्वती आधारभूत विद्यालयका प्रधानाध्यापक राजेन्द्रकुमार श्रेष्ठको घाँटी रेटी हत्या भयो । यस्तो क्रूर र अमानवीय कार्यमा संलग्न चन्द समूहको जति निन्दा गरे पनि कम हुन्छ । सुराकीको अभियोगमा प्राथमिक तहको शिक्षकलाई मारेर के पायौ तिमीहरूले ? यो समूहले सुराकीको अभियोग लगाए पनि असलमा उनको हत्या गरिनुको कारण श्रेष्ठ हत्याहिंसामा नलाग्नु, चन्दा नउठाउनुजस्ता कारण थिए । सुराकीकै आरोपमा तत्कालीन नेकपा माओवादीले नवलपरासी आहालेका प्राथमिक शिक्षक खेमराज पोखरेलको घाँटीमा पासो लगाई ढुंगाले थिचेर हत्या गरे । यस्तै लमजुङ पाणिनि माविका प्रधानाध्यापक मुक्तिनाथ अधिकारीको पनि रूखमा झुन्ड्याएर परिवारकै अगाडि हत्या गरे । युद्धको आफ्नै नियम हुन्छ र युद्ध अपराध (सुराकी) मै संलग्न भएको भए पक्रेर श्रम कैदमा राख्न सकिन्थ्यो । कलिला बालबालिकाको भविष्य बनाउने शिक्षकको यस्तो बीभत्स हत्या देख्दा नागरिक निकै निराश छन् । हत्याराहरू हो, तिमीहरूलाई श्रेष्ठको घाँटी रेटिरहँदा आफूलाई पढाएका शिक्षकको याद आएन ? गुरुले सन्मार्गमा हिँड्न सिकाएको प्रतिफल यही हो ? यसरी हत्या हुँदा पनि यस घटनाविरुद्ध शिक्षक संघसंगठनका नेता भनाउँदाहरूले एक शब्द खर्च गरेनन् । योभन्दा लाजमर्दो अरू के हुन सक्छ ? दलको आज्ञाकारी झुन्ड बन्नुभन्दा शिक्षण पेसा छोडेर पार्टीको भक्त बन्दा राम्रो । शिक्षकको निर्मम हत्याले नब्युँझाएको तिमीहरूको ज्ञान र चेतनालाई हार्दिक नमन ! चन्द समूहले यस्ता गतिविधि तुरुन्त छाडेर मूलधारको राजनीतिमा आउनुपर्छ । हेमन्त न्यौपाने, मध्यबिन्दु११, नवलपरासी (पूर्वी)िििलोकतान्त्रिक राज्य प्रणालीप्रति असन्तुष्टि जनाउँदै क्रान्ति नसकिएको निष्कर्षसहित नेकपा माओवादीबाट चोइटिएको चन्द समूहले केही वर्षअघि फेरि जंगलै फर्कने निर्णय गरेको थियो । यो समूहका गतिविधि हिंसात्मक भएकाले सरकारले यसका सबै क्रियाकलापलाई प्रतिबन्ध लगाउँदै आएको छ । यो समूहका नेता तथा कार्यकर्ताहरू भूमिगत छन् । हालै सुराकी गरेको भन्दै मोरङका शिक्षक राजेन्द्रकुमार श्रेष्ठको यो समूहले बीभत्स हत्या गर्यो । यो घटनाले नागरिकमा भय उत्पन्न हुन थालेको छ । सरकारले चन्द समूहका गतिविधिमाथि निगरानी गर्न सुरक्षा निकायलाई निर्देशन दिए पनि यसले समस्याको समाधान गर्दैन । कुनै पनि अराजक क्रियाकलाप हुन नदिनु सुरक्षा निकायको पहिलो दायित्व हो । असन्तुष्ट पक्षलाई पेलेरै ठीक पार्ने सरकारी रणनीतिले मुलुकलाई युद्धको भुमरीमा लैजान्छ । ५० को दशकको माओवादी युद्ध यसरी नै सानो झिल्कोबाट सल्किँदै ठूलो डढेलोमा परिवर्तन भयो । करिब १७ हजार जनाले ज्यान गुमाए । ज्यान गुमाउनेहरूका परिवारको घाउ अझै आलै छ ।सत्ता सञ्चालन गर्ने दलहरूको भ्रष्ट प्रवृत्ति मौलाइरहेकाले नागरिक आजित छन् । दलहरूले जनादेशअनुसार काम नगरेको भन्दै सडकमा आक्रोश पोखिन थालेको छ । २०५२ सालमा सरकारमा बस्नेहरूले माओवादीको मागलाई बेवास्ता गरेकाले १० वर्ष जनताले दुःख पाए । यो अनुभवबाट सिकेर सत्तारूढ दलले चन्द समूहलाई तत्काल वार्तामा ल्याएर हिंसात्मक हुनबाट रोक्नु जरुरी छ । राजनीतिक दलहरूप्रति जनआक्रोश बढिरहेका बेला चन्द समूह हिंसात्मक हुनु राम्रो संकेत हैन । यो समूहको क्रियाकलापलाई सरकारले गम्भीर रूपमा लिएर वार्तामा बस्ने वातावरण तत्काल बनाउन आवश्यक छ । जनअपेक्षाअनुसार सरकारले काम गरेको भए यस्तो हिंसात्मक राजनीति कसैले गर्नुपर्दैनथ्यो । आगोमा घिउ थप्ने काम सरकार आफैंले गर्दै छ । यो समस्याको दीर्घकालीन समाधानका लागि सरकारी पक्षबाटै पहल गर्नुपर्छ । चन्द समूहलाई प्रतिबन्ध गरेरै रोक्न र प्रहरीको निगरानीबाटै आमजनतालाई सुरक्षा दिन सकिन्छ भन्ने मानसिकता सरकारले फाल्न जरुरी छ । गोविन्द विक, बूढानीलकण्ठ१२, काठमाडौं"
राजावादी आन्दोलनको स्वैरकल्पना,"वितेका केही हप्ताबीच राजा आऊ, देश बचाऊ भन्दै राजावादीहरूले केही हजार मोटरसाइकल र केही सय साना गाडीसहित संघीय राजधानी लगायतका सहरहरूमा प्रदर्शन गरे । सामाजिक सञ्जालहरूमा गणतन्त्रका निम्ति विगतमा उर्लिएका जनसागरका फोटाहरूसमेत काटकुट गरेर राख्दै उनीहरूले गणतन्त्रका विरुद्धमा जनता देशव्यापी उठेको प्रचारसमेत गर्न भ्याए । तर जेजति संख्यामा भए पनि यो त यथार्थ हो, राजावादीहरू सडकमा आए । यी प्रदर्शनहरूसँगै एउटा प्रश्न सतहमा आएको छ के राजावादीहरूको संख्या बढेको हो ? अहिलेका प्रदर्शनहरू केही महिनादेखिको तयारीमा भएका हुन् तर देशभरिमा एक लाख मानिस पनि सडकमा देखा नपर्नु भनेको राजावादीहरूको वृद्धि भएको मान्न सकिने अवस्था पटक्कै होइन । राजतन्त्र ब्युँताउनुपर्छ भन्ने राप्रपा हाक्काहाक्की एकाध स्थानमा प्रत्यक्ष निर्वाचित भएको हो, समानुपातिकतर्फ पनि केही हजार मत ल्याएको हो । त्यस वैचारिक धाराका पटकपटक फुट्ने र जुट्ने केही पार्टी लगातार धेरथोर जनाधारसहित क्रियाशील रहँदै आएका छन् । राजतन्त्रकालको उपदानबाट निर्मित कुलीन खानदानहरू जीवितै छन्, जो मञ्चमा प्रत्यक्ष देखा नपरे पनि राजतन्त्रप्रति सेवाभाव नै राख्छन् । विभिन्न पार्टीमा प्रवेश गरेका राजावादी पञ्चहरूको पारिवारिक संस्कारमा राजतन्त्र जीवितै छ । राजतन्त्रीय वैचारिकीबाट प्रशिक्षित प्रशासन, सेना लगायतका संगठित राज्ययन्त्रका व्यक्तिहरूको विरासत निर्माणको प्रक्रिया कमजोर भए पनि टुटिसकेको छैन । गणतन्त्र, संघीयता र धर्मनिरपेक्षता गलत छ भन्ने वैचारिक वकालत गर्ने एक जमात बुद्धिजीवीहरू निरन्तर विगत बाह्र वर्षदेखि संगठित रूपमा क्रियाशील छन् । यो सबै अवस्थाका बावजुद राजावादीहरूको प्रदर्शन त्यति संख्या र त्यस्तो निम्छरो तरिकाको हुनु भनेको राजावादीको संख्या, वैचारिकी र संगठनमा गुणात्मक वृद्धि नभएको ठोस प्रमाण हो । के कुराचाहिँ अकाट्य रूपमा सत्य हो भने, राजावादीहरू जति संख्यामा भए पनि आज उनीहरू उत्साहित छन्Ù उनीहरूको हौसला अझ बढेको छ । त्यसैले आम गणतन्त्रवादीको सरोकार उनीहरूको वृद्धिमा भन्दा उत्साह र हौसलामा केन्द्रित हुनु आवश्यक छ ।राजावादीहरूको यो हौसलाबारे एक थरीले आजको सरकारको यथास्थितिवादी रवैयालाई मात्र जिम्मेवार ठहर्याउने विश्लेषण गरेको पाइन्छ । यो विश्लेषण आंशिक सत्य त हो तर सम्पूर्ण होइन, किनभने राजावादीहरूको एउटा झुन्ड निरन्तर गणतन्त्रका विरुद्ध प्रतिगामी गतिविधिमा रहँदै आएको छ । सबैले बुझेको कुरा हो, नेपालमा राजावाद गणतन्त्रपछिको विचार होइन, बरु लामो समयको राजतन्त्रले निर्माण गरेको वैचारिकी हो । त्यसैले त्यो प्रवृत्ति आज किन हौसलाबद्ध भयो, यो नै विमर्शको मुख्य कडी हो । एक, राजतन्त्र र त्यसका आधारमा तीस वर्षसम्म रजगज गर्ने शोषक वर्गका प्रतिनिधिहरूमाथि कुनै सजाय भएन । उनीहरूले देश र जनताको भविष्यलाई तीस वर्षसम्म कैदखानामा राख्ने अपराध गरेका थिए । तर, २०४६ वा २०६२६३ पछिका राजनीतिक परिवर्तनले उनीहरूलाई अपराधी करार गरेनन् । पञ्चहरूमध्ये कतिपय सापेक्षित रूपमा जनपक्षीय पनि थिए तर आम रूपमै उनीहरू अपराधमुक्त ठानिए, जुन ऐतिहासिक गल्ती थियो । त्यस्तो यसकारण सम्भव भयो, इतिहासको पछिल्लो कालमा गणतन्त्रको सबैभन्दा बढी वकालत गर्ने तत्कालीन माओवादी शान्ति प्रक्रियामा आउँदा दिशाहीन हुने सिलसिला सुरु भैसकेको थियो अनि संवैधानिक राजतन्त्रअन्तर्गत आफ्नो अस्तित्व धान्न तत्कालीन नेपाली कांग्रेस र एमाले अभ्यस्त भइसकेका थिए । यही पृष्ठभूमिमै राजावादी प्रतिगामीहरूका निम्ति आफ्नो अभियानलाई निरन्तरता दिन खुला अवसर उत्पन्न भएको थियो । दुई, राजतन्त्रको अन्त्यसँगै नयाँ संविधान बन्ने प्रक्रियामा नेपालका उत्पीडित वर्ग र समुदायमा जुन उत्साह पैदा भएको थियो, संविधान बन्दा त्यो उत्साहले निरन्तरता पाउन सकेन । किनभने उनीहरूका आधारभूत मुद्दाहरूलाई संविधानमा पाखा लगाउने काम गरियो । संविधान घोषणापछि हालसम्म बनेको सरकारले ठूलठूला धाक त लगायो तर आम जनताको जीवनमा सामान्य राहत सिर्जना गर्नसम्म सकेन । त्यसको उल्टो भ्रष्टाचार, कमिसनखोरी, नातावाद घीनलाग्दो स्तरमा प्रकट भयो । यस स्थितिमा आम जनतामा निराशा र आक्रोश अनि प्रतिगामीहरूमा उत्साह जाग्नु स्वाभाविक बन्न पुगेको छ । तीन, आरएसएसजस्ता संगठनहरूले नेपालका सम्भव युवाहरूलाई खर्चपानीको लोभलाग्दो व्यवस्थासहित भारतमा बोलाएर हिन्दुत्ववादको प्रशिक्षण बर्सेनि चलाइरहेका छन् । यसको चाँजोपाँजो मिलाउन नेपालमा निरन्तर खट्ने संगठनहरू क्रियाशील छन् । कुनै पनि उपयुक्त मौका पाउनेबित्तिकै राजतन्त्र वा हिन्दुत्ववादको पक्षमा उपद्रव मच्चाउनु नै उनीहरूको उद्देश्य हो भन्ने सहजै बुझ्न सकिन्छ । चार, कोरोना महामारीले सिर्जना गरेको अभाव र बेरोजगारीले जन्माएको संकट अनि त्यसको समाधानका दिशामा राज्यको उदासीनता र असफलताबाट आमजनतामा तीव्र रूपमा चिढचिढाहट बढ्दो छ । यस प्रकारको अवस्थालाई उपयोग गरेर आफ्नो दक्षिणपन्थी मनसुबातिर जनतालाई मोड्न कुनै पनि समाजमा प्रतिगामी वा दक्षिणपन्थी शक्तिहरूले प्रयास गर्छन् । नेपालका राजावादीहरू पनि यस माहोललाई आफ्नो उद्देश्यका निम्ति प्रयोग गर्न सकिन्छ कि भनी उत्साहित हुनु स्वाभाविक छ ।यस्तो पृष्ठभूमिका कारण राजावादीहरू उत्साहित हुन पुगे पनि राजतन्त्र फर्काउनैपर्ने वैचारिकता भने उनीहरूले प्रस्तुत गर्न सकेका छैनन् । वास्तवमा त्यो ऐतिहासिक आवश्यकतालाई पुष्टि गर्न सकिने वैचारिकता नै आज छैन । राजतन्त्रको पक्षमा निरन्तर वकालत गर्दै आएकाहरूले उराल्ने गरेको मुख्य मुद्दा भनेको आजका शासकहरूले गरेको भ्रष्टाचार र कमिसनखोरी हो । यो मुद्दाले निश्चित रूपमा आम जनतालाई आक्रोशित बनाएको छ । तर हिजो राजतन्त्र र राजतन्त्र अन्तर्गतको शासनमा चाहिँ भ्रष्टाचारको मात्रा कम थियो भन्ने त होइन । भ्रष्टाचार र राजतन्त्र एकआपसका विपरीत वैचारिक एवं संरचनागत पहलु त हुँदै होइनन् । पञ्चायतकाल होस् या दरबार हत्याकाण्डपछि राजा ज्ञानेन्द्रको शासनकाल, सबै क्षेत्रमा बेथितिहरूको डुंगुरमाथि नै नेपाली समाज टाक्सिन बाध्य भएकै हो । राजाकालमा समाज सुखी र व्यवस्थित हुन्थ्यो भने हजारौं मानिस बलिदान दिएर त्यो अवस्था उल्टाउन दशकौंसम्म हिँड्नु फगत एउटा पागलपन थियो र ? सयौं वर्षसम्म राजतन्त्रीय संस्कृतिमा हुर्केको हुनाले राजावादीहरूमा कम्तीमा संस्कृतिका रूपमा मात्र भए पनि राजतन्त्र राख्न पाए हुन्थ्यो भन्ने भावना पनि आउँदो हो । यदि नेपालको राजतन्त्रले पटकपटक जनआन्दोलन र संघर्षहरू दबाउन भूमिका नखेली एक मात्र संवादको शालीनता अख्तियार गर्ने प्रवृत्ति देखाएको भए त्यस्तो पनि सम्भावना विगतमा हुन्थ्यो होला । नेपालको राजतन्त्रले त्यस्तो शालीन प्रवृत्ति प्रकट नगरेकाले इतिहासमा यो सन्दर्भ जन्मिने अवस्था पनि रहेन । अब त अतीतमुखी यात्रा समाजले गर्न सक्दैन । भारतमा हिन्दुत्वलाई जोडले प्रवर्द्धन गरिरहेकाहरूले शासन चलाइरहेकाले पनि नेपालका राजावादीहरूमा आशाको सञ्चार भएको देखिन्छ । भारतका शासक र जोगीहरूसँग आफ्नो पुनरागमनका निम्ति पूर्वराजा ज्ञानेन्द्र आफैं पनि पटकपटक मन्त्रणा गर्न पुगेको यथार्थ समाचारहरूमा छाएकै हो । भारतीय शासकहरूको एउटा हिस्साले नेपालमा राजतन्त्र पुनर्बहालीका निम्ति कथंकदाचित् प्रत्यक्ष सहयोग गरेछ भने पनि राजतन्त्र पुनःस्थापनाको औचित्य पुष्टि हुन सक्दैन । भारतका शासकहरू आफ्नै भोका किसानहरूको हित गर्न असफल छन् भने तिनको आशीर्वादमा फर्किने नेपालको राजतन्त्रले नेपाली जनताको भलो कुन ल्याकतले गर्न सम्भव हुन्छ ? राजावादीहरूसँग राजा आऊ, देश बचाऊ भन्ने नारा त छ तर साँच्चै त्यस्तो भयो भने नेपाली जनताको भविष्य कसरी उज्ज्वल हुन्छ भन्ने विचार, तथ्य र योजनाचाहिँ छैन । जुन अभियानसँग भविष्यको ठोस र उज्ज्वल खाका नै छैन, त्यो आन्दोलन हुँदैन, बढीमा मौकापरस्त हूलचाल मात्र हुन्छ ।जतिसुकै वकालत गरे पनि राजतन्त्रलाई फर्काउन राजावादीहरूका अगाडि दुइटा बाटा मात्र छन् । एक, चुनाव जितेर दुईतिहाइ बहुमतबाट संविधान संशोधन गर्ने । दुई, विद्रोहबाट सत्ता कब्जा गर्ने । के राजावादीहरूले निर्वाचनबाट दुईतिहाइ मत ल्याउन सक्ने सम्भावना छ ? यो विषयको कल्पना पनि तत्काल हास्यास्पद लाग्छ । विद्रोहबाट सत्ता कब्जा गर्नचाहिँ एक त नेपाली जनता विद्रोहमा उत्रिनुपर्यो, होइन सैनिक कू गरौं भन्ने हो भने वैदेशिक शक्तिहरू खुला रूपमा अगाडि आउनुपर्ने हुन्छ । वैदेशिक शक्तिहरूलाई नेपाली जनताका विरुद्ध सैनिक कू मार्फत राजतन्त्र ब्युँताएर अतिरिक्त फाइदा हुने के ? आजका सत्ताधारी पार्टीहरूले भन्दा बढी वैदेशिक शक्तिहरूलाई रिझाउन सक्ने राजतन्त्रसँग कुनै विषय नै बाँकी छैन । अर्को कुरा, राजतन्त्र फर्किने माहोल बन्नका निम्ति गणतन्त्रका निम्ति लडेको पुस्ताको चेतनामा प्रतिगमन हुनुपर्ने हुन्छ जुन सम्भावना देखिँदैन । कतिपय पार्टीभित्र आफ्नो गुट बलियो बन्न सक्छ कि यो मुद्दाबाट भनी एकाध नेताले कहिलेकाहीँ राजतन्त्र र हिन्दु राष्ट्रको विषय उठाउँदैमा युगीन चेतनामा प्रतिगमन सम्भव छैन । यो यथार्थलाई पनि कदापि नजरअन्दाज गर्न मिल्दैन कि, गणतन्त्रका निम्ति लडेका पार्टीहरू आज जतिसुकै विभाजित र द्वन्द्वरत किन नहोऊन्, आवश्यक पर्दा गणतन्त्रको रक्षाका निम्ति अनिवार्य रूपमा एउटै मोर्चामा उभिनेछन् । सयौं वर्ष राजतन्त्रको टापमुनि उत्पीडन र अपमान भोगेर ब्युँझिएका जनजाति र दलित लगायतका उत्पीडितहरू निर्णायक अवस्थामा राजतन्त्रको पक्षमा जानै सक्दैनन् । यो विषय ज्याला दिएर पन्चैबाजाको टोलीलाई जुलुसमा नाच्न बोलाएजस्तो सजिलो कदापि होइन । अझ सबैभन्दा महत्त्वपूर्ण कुरा त, गणतान्त्रिक चेतनाको कम्युनिस्ट आन्दोलन नेपालमा जीवन्त छ । त्यस राजनीतिमा अनेक समस्या त छन् तर त्यो नेपाली समाजको बहिष्कृत राजनीति होइन र गणतन्त्रको रक्षा गर्नै नसक्ने हविगतमा पुगेको पनि छैन । नेपाली समाजको चेतना, राजनीतिक शक्तिहरूको अवस्थिति र विश्व वातावरणलाई समेत एक ठाउँमा राख्दा राजतन्त्रको पुनःस्थापना कार्यकारी हुनुपर्ने वा हुन सक्ने अवस्था कतैबाट पनि प्रकट भएको छैन, बरु यो राजावादीहरूको स्वैरकल्पना मात्रै हो ।यस प्रकार राजा आऊ, देश बचाऊ भन्ने खालको राजनीति आजकै गणतान्त्रिक परिपाटीभित्र राजनीतिक खेलोफड्को गर्ने छेउकुनाको एउटा पार्टी बनाउने वा चल्तीकै राप्रपाजस्ता पार्टीलाई केही भोट थपिदिने स्तरसम्म पुग्न त सम्भव छ, तर राजतन्त्र फर्काउने स्तरसम्म विस्तार हुन सम्भव छैन । नेपाली समाजमा असन्तुष्टि चुलिँदै गएको छ, यो सत्य हो । तर त्यो असन्तुष्टिको गाँठो प्रतिगमनतिर फर्केको छैन, बरु अगाडि जाने बाटोतिरै फर्केको छ । इतिहासमा कुडाकर्कट साबित भएर फालिएको राजतन्त्रलाई ब्युँताउने प्रलापमा समय खेर फाल्नु भनेको बिग्रेको घरलाई ठीक पार्न मरेका पुर्खालाई खोज्दै हिँड्नुजस्तै हो जुन आजको आवश्यकता होइन ।"
आँखाको दृष्टि पर्दाको सुरक्षा,"त पाईंलाई कालो धब्बा उडिरहेको, नजिकको अक्षर पढ्न गाह्रो भएको, दृष्टि धमिलो भएको वा कुनै चीजले छेकेको जस्तो अनुभव भएको छ ? डायबिटिजले गर्दा दृष्टि पर्दामा पर्ने असर डायबिटिक रेटिनोपेथीको लक्षण हुन सक्छ यो । डायबिटिजले मुटु र मृगौलामा जस्तै आँखाको दृष्टि पर्दामा पनि असर पार्छ । विश्वमा अन्धोपन वा दृष्टि कमजोर बनाउने प्रमुख कारणमा डायबिटिक रेटिनोपेथी पर्न आउँछ । दक्षिण एसियामा डायबिटिजका प्रत्येक आठ बिरामीमध्ये एक जनालाई कुनै प्रकारको डायबिटिक रेटिनोपेथीको असर रहेको तथ्यांकले देखाएको छ । नेपालमा त अझ, सन् २०१९ मा गरिएको अन्धोपन सम्बन्धी अध्ययन (आरएबी) अनुसार, प्रत्येक चार डायबिटिकमध्ये एक जनालाई त्यस्तो समस्या थियो । डायबिटिक रेटिनोपेथी प्रायः काम गर्ने उमेर समूह (चालीस वर्षदेखि साठी वर्षसम्म) मा बढी देखिएको छ । उक्त अध्ययन अनुसार, डायबिटिज र डायबिटिक रेटिनोपेथीको समस्या महिलाका तुलनामा पुरुषमा बढ्दै गएको छ । जनमानसमा डायबिटिज र यसले गर्दा मुटु, मृगौला र आँखाको दृष्टि पर्दामा हुन सक्ने असरको आवश्यक ज्ञान र सचेतना नहुनु अनि समयमा उपचार गर्न नजानु नै डायबिटिक रेटिनोपेथीका बिरामी बढ्नुको प्रमुख कारण हो ।डायबिटिज दुई किसिमको हुन्छ । पहिलो प्रकारको डायबिटिज सानो उमेरमा सुरु हुन्छ र इन्सुलिनमा निर्भर रहन्छ । दोस्रो खाले डायबिटिज अलि वयस्क उमेरमा सुरु हुन्छ अनि औषधि र खानपानबाट नियन्त्ररण गर्न सकिन्छ । पहिलो प्रकारका डायबिटिज बिरामीलाई अलि चाँडै र गम्भीर प्रकारको डायबिटिक रेटिनोपेथीको सम्भावना हुन्छ भने प्रायः बढी संख्यामा हुने दोस्रो किसिमका डायबिटिज बिरामीलाई चाहिँ अलि बिस्तारै र कम दृष्टि पर्दामा नोक्सान पुर्याउने खालको हुन्छ ।डायबिटिक रेटिनोपेथी हुनुको प्रमुख कारण हो रगतमा चिनीको मात्रा अनियन्त्रित रूपमा बढ्नु । लामो समयसम्मको डायबिटिज, उच्च रक्तचाप, रगतमा बोसोको बढी मात्रा, मृगौलाको समस्या, बढी शारीरिक तौल, धूमपान, गर्भावस्थाले रेटिनोपेथीलाई अझ बिगार्न सघाउँछ । यी कारणले गर्दा दृष्टि पर्दाका लागि रक्त सञ्चार गर्ने रक्तनलीहरू र दृष्टि पर्दाका कोषहरूमा उल्लेख्य परिवर्तन आएर त्यहाँ अक्सिजनको मात्र कम भई रगत आउने, दृष्टि पर्दामा पानी र बोसो जम्मा हुने हुन्छ । परिणामस्वरूप दृष्टि कमजोर हुने, कालो धब्बा देखिने हुन सक्छ । पछि गएर दृष्टि पर्दामा नयाँ कमजोर रक्तनलीहरू बन्छन्, जुन कुनै पनि बेला फुट्न सक्छन् र बिरामीले एक्कासि ठूलो कालो धब्बा देख्ने वा दृष्टि बन्द भएको अनुभव गर्ने हुन सक्छ ।डायबिटिज बिरामीका आँखाका नानी फुलाएर रेटिनोपेथीलाई निदान गर्न सकिन्छ । वर्तमानमा डायबिटिक रेटिनोपेथीलाई सूक्ष्म अध्ययन गर्ने अप्टिकल कोहरेन्स टोमोग्राफी मेसिनको उपलब्धताले सजिलो भएको छ । अझ नयाँ प्रविधिको अप्टिकल कोहरेन्स टोमोग्राफी एन्जियोका कारण डायबिटिक रेटिनोपेथीले दृष्टि पर्दामा पार्ने विभिन्न असरलाई अध्ययन गर्न र निदान गरी उपचार गर्न निकै सहयोग पुगेको छ ।डायबिटिक रेटिनोपेथी प्रमुखतः दुई चरणको हुन्छ । पहिलो चरणमा दृष्टि पर्दामा रगत आउने र पर्दाभित्र पानी जम्मा भई दृष्टि कमजोर हुने हुन्छ । यस अवस्थामा लेजर प्रविधिबाट उपचार गर्ने वा आँखाभित्र मसिनो सुईद्वारा विशेष किसिमको औषधि एन्टीभीईजीएफ लगाउने वा दुवै तरिका अपनाउने गरिन्छ । यस प्रविधिबाट दृष्टिमा निकै हदसम्म सुधार ल्याउन सकिन्छ । दोस्रो चरणमा बिरामीका आँखाभित्र रगत आई एक्कासि दृष्टि बन्द भएको अनुभव हुन्छ । यस अवस्थामा नयाँ प्रविधिको भिट्रेक्टोमी मेसिनबाट त्यो रगत सफा गरेर बिरामीको दृष्टि र पर्दालाई सुरक्षित र सुधार गर्न सकिन्छ ।डायबिटिज हुँदैमा तुरुन्तै डायबिटिक रेटिनोपेथी हुन्छ भन्ने छैन । यसका लागि रगतमा चिनीको मात्रा ठीक अवस्थामा राख्ने, उच्च रक्तचाप नियन्त्रणमा राख्ने र रगतमा बोसोको मात्रा कम गर्ने तरिका अपनाएमा निकै हदसम्म डायबिटिक रेटिनोपेथीलाई नियन्त्रण गर्न सकिन्छ । नियमित व्यायाम, राम्रो खानपान र नियमित औषधि सेवनमा ध्यान दिनुपर्छ ।डायबिटिज बिरामीले कम्तीमा वर्षमा एक चोटि आँखाको जाँच गराएर दृष्टि पर्दामा डायबिटिक रेटिनोपेथी रहेनरहेको यकिन गर्नुपर्छ । डायबिटिक रेटिनोपेथी पहिलो चरणमा छ भने वर्षको दुईतीन पटक र दोस्रो चरणमा छ भने चारपाँच पटक आँखा उपचार गराउनुपर्छ । डायबिटिक रेटिनोपेथीका कारण एक पटक गुमेको दृष्टि फर्काउन कठिन हुन्छ । यसकारण नियमित रूपमा आँखाका विशेषज्ञकहाँ गई दृष्टि पर्दाको जाँच गराउन अनिवार्य छ । डायबिटिक रेटिनोपेथी कम गर्न जनमानसमा यससम्बन्धी ज्ञान र चेतना हुनु जरुरी छ, तब मात्र यसबाट हुने दृष्टि पर्दाको असर र अन्धोपन नियन्त्रणमा ठूलो टेवा मिल्न सक्छ ।शाक्य दृष्टि पर्दा रोग विशेषज्ञ हुन् ।"
संवैधानिक आयोग र सरकारी दृष्टि,"नेपालको संविधानले परिकल्पना गरेका तेह्र संवैधानिक आयोगहरू अहिले करिबकरिब पदाधिकारीविहीन छन् । संविधानका मूल्यमान्यताको अवलम्बन गरी ती आयोगहरूलाई योग्यता, दक्षता, क्षमताका आधारमा नागरिक विश्वासप्राप्त पदाधिकारीहरूको अविलम्ब छनोट गरी पूर्णता दिनु अपरिहार्य छ । संविधान जारी भएको लामो समय व्यतीत भइसक्दासमेत ती निकायहरूमा पदाधिकारीहरूको चयन गर्ने विषय सरकारको प्राथमिकतामा नपर्नु विडम्बना हो । उल्लिखित आयोगहरूले सरकारलाई मार्गदर्शन, विभिन्न अवस्थाहरूको अनुगमन, निगरानी र नियन्त्रण गरी देशमा समावेशी संस्कृतिको विकास, मानव अधिकारको अवस्थामा सुधार तथा सुशासन प्रवर्द्धन गर्न सुझाव दिने एवं सिफारिस गर्नेजस्ता काम गर्छन् । संवैधानिक आयोगहरू सरकारका सहयोगी, पहरेदारी र साझेदारी गर्ने स्वतन्त्र र स्वायत्त कार्यप्रकृतिका हुन्छन् । तसर्थ ती निकायहरूप्रति सरकारको विश्वास एवं असल अभिभावकत्व अत्यावश्यक हुन्छ ।उल्लिखित संवैधानिक आयोगहरूमध्ये राष्ट्रिय मानव अधिकार आयोग दुई महिनाअघिदेखि पदाधिकारीविहीन नै छ । संवैधानिक पदहरू तोकिएको अवधि समाप्त भएसँगै रिक्त हुने स्वाभाविक प्रक्रियाप्रति सरकारको असंवेदनशीलताले गर्दा विगतमा समेत लामो समयसम्म पनि संवैधानिक आयोगहरू पदाधिकारीविहीन रहेको तीतो यथार्थ नभएको भने होइन । पद रिक्त हुनुअगावै पदाधिकारी छनोट एवं नियुक्तिका तोकिएका मापदण्डहरूको अवलम्बन गर्न आवश्यक गृहकार्य गर्नुपर्ने हो तर सोबमोजिम हुन सकिरहेको छैन । यस्तो अभ्यासले दण्डहीनतालाई प्रश्रय मिल्दै जाने भएकाले सरकार मानव अधिकारको सम्मानमा चुक्दै जाने जोखिम बढेर जान्छ ।नेपाल सरकारले मानव अधिकारको सम्मान, संरक्षण, संवर्द्धन र प्रभावकारी कार्यान्वयनको सुनिश्चितताका लागि अन्तर्राष्ट्रिय स्तरमा थुप्रै प्रतिबद्धता जाहेर गर्दै आइरहेको छ, जसको व्यावहारिक कार्यान्वयनमा भने यथोचित दृष्टि पुग्न नसकिरहेको आमगुनासो छ । कानुन निर्माण र संरचनाहरू खडा गर्नु सकारात्मक पक्ष त हो, तर लामो समय बित्दा पनि तिनको कार्यान्वयन हुन नसक्नु एवं खडा गरिएका संरचनाहरू पदाधिकारीविहीन अवस्थामा रहिरहनुको अर्थ सुशासन कायम गर्न नखोज्नु अनि मानव अधिकार संरक्षण र संवर्द्धनमा ध्यान नदिनु नै हो । कानुनको कार्यान्वयन, क्षमतावान् व्यक्तिहरूको चयन, बलियो पूर्वाधार निर्माण, स्रोतसाधनको यथोचित विनियोजनबाट मात्रै अपेक्षित परिणाम हासिल हुने वास्तविकतालाई सरकारले बेवास्ता गर्न मिल्दैन ।राष्ट्रिय मानव अधिकार आयोगले हालै सार्वजनिक गरेको प्रतिवेदनअनुसार, बीस वर्षको अवधिमा आयोगमा १२,८२५ उजुरी दर्ता भए र तीमध्ये ६,६१७ फर्छ्योट भए । १,१९५ वटा सिफारिस भए । पीडितले पाउने क्षतिपूर्तिसम्बन्धी सिफारिसहरू मात्र पूर्ण रूपमा कार्यान्वयन भएको, दोषीलाई कारबाही गर्नेसम्बन्धी सिफारिसहरू चाहिँ कार्यान्वयन नै नभएको प्रतिवेदनमा उल्लेख छ । आयोगका सिफारिसहरू सरकारले अनिवार्य रूपमा कार्यान्वयन गर्नुपर्ने संवैधानिक व्यवस्था छ । सर्वोच्च अदालतका आदेशहरूमा समेत आयोगका सिफारिसहरू बाध्यात्मक रूपमा सरकारले कार्यान्वयन गर्नुपर्ने उल्लेख छ । यति हुँदाहुँदै पनि आयोगका सिफारिसहरू कार्यान्वयनमा आउन नसक्नु भनेको सरकार मानव अधिकारप्रति उदासीन हुनु नै हो । उक्त प्रतिवेदनमा आयोगको सिफारिस कार्यान्वयन नगर्ने २८६ व्यक्तिका नाम पनि सार्वजनिक गरिएका छन् । यसले गर्दा आगामी दिनहरूमा सिफारिस कार्यान्वयनले गति लिन सक्ने अपेक्षा गर्न सकिन्छ ।आयोगमा अझै पनि द्वन्द्वकालीन अवस्थाका जघन्य मानव अधिकार उल्लंघनका उजुरीहरूको चाङ छ । लोकतान्त्रिक शासन व्यवस्था अवलम्बन भई देश शान्ति प्रक्रियामा गइसके पनि पीडितका हकअधिकार प्राप्तिमा चुनौतीहरू यथावत् नै छन् । कोभिड१९ को संक्रमण, व्यवस्थापन र उत्पन्न परिस्थितिसहित हत्या, हिंसा, बलात्कार लगायतका घटनाहरूको यथोचित सम्बोधन हुन नसक्दा पीडितहरू न्यायप्राप्तिको लडाइँबाट पछि हट्ने अवस्था सिर्जना हुँदै गएको छ । नागरिकको राज्यप्रतिको आस्था, भरोसा तथा विश्वास डगमगाउनु र दण्डविहीनता मौलाउनु लोकतान्त्रिक राज्यका लागि सुहाउँदो विषय हुनै सक्दैन । राज्यमा आइपर्ने कुनै पनि संकट समाधानका लागि संवैधानिक आयोगहरूको सक्रियता र पहरेदारीको आवश्यकता झनै हुने गर्छ । तसर्थ सरकारले ती आयोगहरूलाई आफ्नो संवैधानिक हैसियतको अभ्यास गर्न अविलम्ब पदाधिकारी चयन गरी सक्रिय बनाउन अत्यावश्यक छ । आयोगहरूका पदाधिकारीहरूसहितको टिमले वहन गर्नुपर्ने महत्त्वपूर्ण दायित्व र जिम्मेवारी केवल कर्मचारी प्रशासन प्रमुखको काँधमा थोपर्ने अवस्था रहिरहनुले तिनको साखप्रतिसमेत प्रश्नहरू नउठ्लान् भन्न सकिन्न । साथै यस्तो अवस्थाले महत्त्वपूर्ण नीतिगत विषयहरूको उठान नै हुन नसकी राज्यको नीतिनिर्माणसमेत प्रभावित बन्न पुग्छ ।आयोगमा पूर्ण पदाधिकारीहरू नहुँदा दिनानुदिन भइरहेका मानव अधिकार उल्लंघनका घटनाहरूको अनुगमन तथा अनुसन्धान गरी दोषीउपर कारबाही र पीडितलाई राहत तथा क्षतिपूर्तिका लागि सरकारलाई सिफारिस गर्ने, अन्तर्राष्ट्रिय स्तरमा बनेका मानव अधिकारसम्बन्धी कानुनहरूलाई आधार र कारणसहित अनुमोदनका लागि नेपाल सरकारलाई सिफारिस गर्ने जस्ता अत्यन्त महत्त्वपूर्ण कामहरू सम्पादन हुन सकेका छैनन् । अध्ययनअनुसन्धान भई आएका विषयहरूमाथि निर्णय र अन्तिम सिफारिस गर्ने काम पदाधिकारीहरूसहितको आयोगबाट मात्रै गरिने संवैधानिक व्यवस्था भएकाले हरेक आयोगले तत्काल पूर्णता पाउनुपर्छ ।राज्यको जनउत्तरदायी भूमिका अभिवृद्धिका लागि कानुनको कार्यान्वयन नै प्रमुख विषय हो । कानुन कार्यान्वयनमा राज्यको उदासीनताले दण्डहीनतालाई निम्त्याउँछ । संरचनाहरूको निर्माण गर्ने तर पदाधिकारीहरूको चयन नगरी रिक्त राखिरहनाले पीडितको न्यायप्राप्तिको अधिकार संकुचन हुने र राज्यको स्वेच्छाचारिता हावी हुने हुन्छ । सदियौंदेखि विभेद र उत्पीडनमा परेका, राज्यसंयन्त्रले चिन्न नसकेका, पछाडि पारिएका वर्ग र समुदायहरूलाई प्रतिनिधित्वसहित राज्यको मूल प्रवाहमा समेट्न नै विभिन्न आयोगको परिकल्पना भएको हो । तर गठनमा अस्वाभाविक ढिलाइ हुनुले ती वर्ग र समुदायहरूप्रति राज्यले साँचो अर्थमा सम्मान गर्न नसकेको सन्देश प्रवाहित भइरहेको छ ।सरकारले अबका दिनमा दलीय भागबन्डा नभई ज्ञान, सीप र क्षमताका का आधारमा तोकिएको विधि र प्रक्रियाबाट पदाधिकारी छानी सबै संवैधानिक आयोगलाई पूर्णता दिनुपर्छ । योसँगै आयोगहरूबीचको अन्तरसम्बन्ध, समन्वय र सहकार्यलाई समेत मजबुत बनाउनेतर्फ राज्यको ध्यान जानुपर्छ । आयोगहरूबाट समेत कार्यगत एकता, आपसी समन्वय, सहकार्यबारे निरन्तर संवाद गरी असल अभ्यासहरूको अनुसरण गर्ने, अनुभव आदानप्रदान गर्ने काम हुनुपर्छ ।शर्मा राष्ट्रिय मानव अधिकार आयोगको लुम्बिनी प्रदेश कार्यालय प्रमुख हुन् ।"
बेलायती र रुसी खोप मिसाएर परीक्षण गरिने,अस्ट्रेलियामा रोकियो परीक्षणअस्ट्रेलिया अस्ट्रेलियाले कोभिड१९ विरुद्धको खोप परीक्षण रोकेको छ । युनिभर्सिटी अफ क्विन्सल्यान्ड र बायोटेक कम्पनी सीएसएलले संयुक्त रूपमा निर्माण गरिरहेको खोपको प्रतिक्रिया नकारात्मक देखिएपछि परीक्षण रोकिएको हो । स्थानीय सञ्चारमाध्यमका अनुसार परीक्षणका क्रममा उक्त खोपले एचआईभी पोजिटिभको नतिजा दिएको थियो । अस्ट्रेलियाले कोभिड१९ नियन्त्रणका लागि निर्माण गरिरहेको यो पहिलो खोप हो । प्रधानमन्त्री स्कट मरिसन र स्वास्थ्यमन्त्री ग्रेग हन्टले खोप परीक्षण रोकिएको पुष्टि गरेका छन् । परीक्षणका क्रममा गलत रूपमा एचआईभी पोजिटिभको नतिजा दिए पनि यसले त्यस्तो समस्या हुने कुनै खतरा नरहेको उनीहरूको भनाइ छ । अस्ट्रेलिया सरकारले युनिभर्सिटी अफ क्विन्सल्यान्ड र सीएसएलले निर्माण गरिरहेको उक्त खोप सफल भएमा कम्तीमा ५ करोड डोज खरिद गर्ने सम्झौता गरेको थियो । तर खोप परीक्षण रोकिएसँगै उक्त कम्पनीले अस्ट्राजेनेका तथा अक्सफोर्ड विश्वविद्यालयले निर्माण गरिरहेको खोप २ करोड डोज निर्माण गर्न लागेको जनाइएको छ । सरकारले अब अन्य कम्पनीले निर्माण गरेका खोप उपलब्ध गराउने प्रधानमन्त्री मरिसनले बताएका छन् । स्वास्थ्यमन्त्री हन्टले अस्ट्रेलियाले १४ करोड डोज खोप खरिद गर्ने निर्णय गरिसकेको जनाएका छन् । अस्ट्रेलियामा कोभिड१९ बाट संक्रमित भएका २८ हजारमध्ये ९ सय ८ जनाले ज्यान गुमाइसकेका छन् भने ४९ जना निको हुन बाँकी छन् ।
अमेरिकामा फाइजरको खोपलाई अनुमति,"वासिङ्टन (एजेन्सी) फाइजर र बायोएनटेकले विकास गरेको कोभिड१९ विरुद्धको खोप प्रयोगका लागि अमेरिकाले अनुमति दिएको छ । अमेरिकाको खाद्य तथा औषधि प्रशासन (एफडीए) ले उक्त खोप आपत्कालीन रूपमा प्रयोग गर्न शुक्रबार अनुमित दिएको हो ।एफडीएले अनुमित दिएसँगै अमेरिकामा खोप वितरण सुरु हुने समाचार संस्था रोयटर्सले जनाएको छ । अधिकारीहरूका अनुसार पहिलो चरणमा स्वास्थ्यकर्मी र जोखिममा रहेका समूहका नागरिकलाई खोप दिइनेछ । यसअघि चिकित्सकहरूको २३ सदस्यीय कार्यदलले फाइजरबायोएनटेकको खोप आपत्कालीन प्रयोगका लागि अनुमति दिन एफडीएलाई सुझाव दिएका थिए । अमेरिकी राष्ट्रपति डोनाल्ड ट्रम्पले उक भिडियो सन्देश जारी गर्दै २४ घण्टाभित्र खोप प्रयोगमा आउने बताएका छन् । ९ महिनाको छोटो अवधिमा कोभिडविरुद्धको खोप निर्माण हुनु वैज्ञानिक हिसाबले पनि चमत्कार भएको उल्लेख गर्दै ट्रम्पले सबै अमेरिकीहरूलाई खोप निःशुल्क रूपमा उपलब्ध गराइने बताए अमेरिकामा पछिल्लो केही दिनहरूमा दैनिक करिब ३ हजार जनाको कोभिड१९ का कारण ज्यान गएको जोन्स हप्किन्स विश्वविद्यालयले जनाएको छ । अमेरिकामा अहिलेसम्म १ करोड ५८ लाखभन्दा बढीमा कोरोना संक्रमण पुष्टि भइसकेको छ । अमेरिकामा संक्रमित भएकामध्ये ६१ लाखभन्दा बढी निको भएका जनाइएको छ । बेलायतले यसअघि नै फाइजरले विकास गरेको कोभिडविरुद्धको खोप प्रयोगमा ल्याइसकेको छ । त्यस्तै, बहराइन, क्यानाडा, साउदी अरबले उक्त खोप आपत्कालीन प्रयोगका लागि अनुमति दिइसकेका छन् भने भारतमा प्रयोगका लागि कम्पनीले अनुमति माग गरिसकेको छ ।कोभिड१९ का कारण सबैभन्दा बढी प्रभावित अमेरिकामा हालसम्म करिब १ करोड ६० लाख जनामा संक्रमण पुष्टि भइसकेको छ । भाइरसको संक्रमणका कारण अमेरिकामा ज्यान गुमाउनेको संख्या २ लाख ९५ हजार छ । चिकित्सकीय परीक्षणमा फाइजरको खोप कोभिड१९ विरुद्ध ९५ प्रतिशत प्रभावकारी रहेको पाइएको थियो । यो खोप लिएको तीन सातामा दोस्रो डोज दिनुपर्छ । तर माइनस ७० डिग्री तापक्रममा राख्नुपर्ने भएकाले फाइजरको खोप ओसारपसार र व्यवस्थापनमा चुनौती रहेको स्वास्थ्यविद्हरूको भनाइ छ ।"
ट्रम्पको प्रयास विफल,"वासिङ्टन (एजेन्सी) अमेरिकी सर्वोच्च अदालतले चुनावी नतिजा उल्ट्याउने राष्ट्रपति डोनाल्ड ट्रम्पको आधारहीन प्रयासलाई खारेज गरिदिएको छ ।राष्ट्रपति ट्रम्पका तर्फबाट टेक्सास, जर्जिया, मिसिगन, पेन्सलभेनिया र विस्कन्सिन राज्यको नतिजालाई अमान्य घोषणा गर्न भन्दै सर्वोच्च अदालतमा मुद्दा दायर गरिएको थियो । तीमध्ये चारवटै राज्यमा राष्ट्रपतिमा निर्वाचित जो बाइडेन विजयी भएका थिए ।अमेरिकी सर्वोच्च अदालतले शुक्रबार जारी गरेको संक्षिप्त आदेशमा उक्त मुद्दालाई सर्वोच्च अदालतमा अघि बढाउन कुनै कानुनी आधार नभएको उल्लेख गरेको छ । ती चार राज्यको चुनावी नतिजालाई अमान्य घोषणा गर्न १८ वटा राज्यका महान्यायाधिवक्ता र १ सय ६ जना रिपब्लिकन सांसदले ट्रम्पलाई समर्थन गरेका थिए । नोभेम्बर ३ मा भएको राष्ट्रपतीय चुनावमा व्यापक धाँधली भएकाले त्यसलाई सर्वोच्च अदालतले उल्टाउनुपर्ने माग ट्रम्पले गर्दै आएका थिए । तर अदालतको पछिल्लो आदेशले चुनावी नतिजा उल्ट्याउने राष्ट्रपति ट्रम्पको योजना विफल भएको छ । सर्वोच्चमा दिइएको निवेदनमा राष्ट्रपति ट्रम्पले हाम्रो मुलुक सन् १८६० को निर्वाचनयता सबैभन्दा गहिरो रूपमा विभाजित भएको दाबी गरेका थिए । विपरीत पक्षहरूबीच अति धेरै अविश्वास व्याप्त छ र केही राज्यका निर्वाचन अधिकारीहरूले आफूलाई राज्यका निर्वाचन कानुनमार्फत प्राप्त अधिकारको प्रयोग गर्न असफल भएका छन्, निवेदनमा उल्लेख गरिएको थियो । टेक्सास राज्यका महान्यायाधिवक्ता केन प्याक्सटनले सर्वोच्च अदालतको आदेशलाई दुर्भाग्यपूर्ण बताएका छन् । उनले आफूहरूको लडाइँ जारी रहने पनि बताएका छन् । टेक्सासका महान्यायाधिवक्ताले तर्क गरेझैं राष्ट्रपति ट्रम्पले चार राज्यले कोभिड१९ को महामारीलाई कारण बनाउँदै चुनावलाई विश्वसनीय बनाउने सबै पक्षलाई बेवास्ता गर्दै आफूखुसी राज्यका कानुन कार्यान्वयन गर्न बेवास्ता वा निलम्बित गरेको दाबी गरेका छन् । राष्ट्रपति ट्रम्पको कदमको समर्थन गर्ने वा नगर्ने विषयमा रिपब्लिक पार्टीभित्र भने विवाद उत्पन्न भएको जनाइएको छ । रिपब्लिक दलका केही सदस्यहरूले राष्ट्रपति ट्रम्पका तर्फबाट टेक्सास राज्यका महान्यायाधिवक्ताले सर्वोच्चमा मुद्दा दायर गर्नु अमेरिकी लोकतन्त्रमाथिकै धब्बा रहेको बताएका थिए । यसअघि पेन्सिलभेनियामा बाइडेनको जितलाई अमान्य करार गर्नुपर्ने मागसहित परेको मुद्दा पनि सर्वोच्च अदालतले खारेज गरिदिएको थियो । चुनावमा धाँधली भएको भन्दै राष्ट्रपति ट्रम्पको टिमले दर्जनौं मुद्दा दायर गरेको छ । तर कुनै पनि मुद्दामा बाइडेनको जित उल्टिने सम्भावना भने देखिएको छैन । डेमोक्रेटिक दलका तर्फबाट राष्ट्रपतिमा विजयी बाइडेनले ३०६ इलेक्टोरल मत ल्याएका छन् । राष्ट्रपति ट्रम्पले २३२ इलेक्टोरल मत मात्र ल्याएका हुन् । राष्ट्रपति पदमा निर्वाचित हुनका लागि कुल ५३८ इलेक्टोरल मतमध्ये २७० आवश्यक पर्छ । अमेरिकाका सबै ५० वटा राज्य एवं डिस्ट्रिक्ट अफ कोलम्बियाले मतपरिणामलाई प्रमाणित गरिसकेका छन् । मतपरिणाम प्रमाणित भएसँगै राष्ट्रपति चयनका लागि आवश्यक पर्ने इलेक्टोरल कलेजका सदस्यहरू पनि स्वतः मनोनयन भइसकेका छन् । इलेक्टोरल कलेजले सोमबार राष्ट्रपतिका उम्मेदवार जो बाइडेनलाई औपचारिक रूपमा निर्वाचित भएको घोषणा गर्दै छन् । अमेरिकामा निर्वाचन परिणाम प्रमाणित गर्ने हरेक राज्यका आआफ्नै तरिका र प्रक्रिया छन् । इलेक्टोरल कलेज प्रक्रियाको अर्को प्रमुख कदम भनेको निर्वाचनको बैठक हो । डिसेम्बर १४ मा बस्ने इलेक्टोरल कलेजको बैठकले प्रदान गर्ने मतलाई अमेरिकी कंग्रेसलाई हस्तान्तरण गरिन्छ ।"
नेपाली सैनिकलाई अन्तर्राष्ट्रिय अवार्ड,"लन्डन (कास) बेलायतको स्यान्डहर्स्टस्थित रोयल मिलिट्री एकेडेमीमा तालिम लिन आएका नेपाली सेनाका एक अधिकृतले अन्तर्राष्ट्रिय अवार्ड प्राप्त गरेका छन् । २१ वर्षीय लेफ्टिनेन्ट पिटर थापाले तालिमका क्रममा उत्कृष्ट क्षमता प्रदर्शन गरेबापत इन्टरनेसनल सोर्ड अफ अनर अवार्ड पाएका हुन् । २० वर्षयता नेपाली क्याडेटले उक्त अवार्ड पाएको यो पहिलो पटक हो । विश्वका विभिन्न मुलुकका ३३ क्याडेट ४४ साताको प्रशिक्षणमा सामेल थिए । कमिसनिङ कोर्स समापनका क्रममा शुक्रबार बेलायती महारानीको प्रतिनिधित्व गर्दै उपस्थित जर्नेल सर प्याट्रिक स्यान्डर्सले थापालाई उक्त अवार्ड प्रदान गरे । यसबाहेक थापाले प्लाटुन कमान्डर पाससमेत पाएका छन् । ब्रिटिस अफिसर क्याडेटलाई तालिम दिन योग्य उक्त इन्स्ट्रक्टर पास नेपाललाई पहिलोपटक दिइएको थापाले बताए । थापा कुनै पनि बेला रोयल मिलिट्री एकेडेमी स्यान्डहर्स्टमा आएर ब्रिटिस क्याडेटलाई २ वर्षसम्म प्रशिक्षण दिन सक्नेछन् । यो मेरो मात्र भन्दा पनि नेपाली सेना र नेपालका लागि नै गर्वको कुरा हो, अवार्ड पाएपछि थापाले कान्तिपुरसँग भने, यसले मलाई देश र जनताको रक्षार्थ नेपाली सेनामा थप जिम्मेवार भएर लाग्न प्रेरित गरेको छ ।थापा बेलायती सेनाको एउटा मात्र कोटामा छानिएर तालिममा आउन सफल भएका थिए । रोयल मिलिट्री एकेडेमी स्यान्डहर्स्ट तालिमका लागि विश्वमै प्रख्यात मानिन्छ । एकेडेमीले सन् १९४७ यता १२० देशका ५ हजार बढी अन्तर्राष्ट्रिय विद्यार्थीलाई तालिम दिइसकेको छ । दुई वर्षअघि मात्र नेपाली सेनामा भर्ती भएका धादिङ त्रिपुरासुन्दरी नगरपालिका निवासी थापाले वर्ष दिनको कोर्समा आफ्नो क्षमता अभिवृद्धि, बेलायती सेनाको कार्यशैली र रणनीति बुझ्ने अवसर एवं विभिन्न देशका उच्च दर्जाका सैनिकहरूसँगको अन्तरक्रियाले अन्तर्राष्ट्रिय सम्बन्धबारे धेरै ज्ञान हासिल गर्न पाएको बताए । उनले यहाँ इन्टरनेसनल रिलेसन्स र स्ट्र्याटेजिक म्यानेजमेन्टमा ब्याचलर्स पनि गरे । थापा आगामी जनवरीदेखि वेल्सको ब्रेकनमा हुने तीनमहिने प्लाटुन कमान्डर ब्याटल कोर्समा सहभागी हुँदै छन् ।थापाले बेलायती र नेपाली सेनामा धेरै भिन्नता रहेको बताए । संख्यामा ब्रिटिस आर्मी कम छन् तर कार्यकौशलता प्रभावकारी छ । चेन अफ कमान्ड निकै राम्रो लाग्यो, उनले भने । नेपाली सेनाले विकसित देशका सेनाभन्दा कम नभएको बारम्बार प्रमाणित गरिसकेको ब्रिगेडियर जनरल कुमारबाबु थापा बताउँछन् । देशभित्र शान्ति सुरक्षा, विकास निर्माण, प्रकृति तथा वन्यजन्तु संरक्षण, विपत् व्यवस्थापन, विपत्तिमा उद्धार तथा सहयोगदेखि विश्वका कठिन युद्धग्रस्त देशहरूमा खटिएर शान्ति मिसनमा नेपाली सेना सधैं अग्रभागमा रहेर अन्तर्राष्ट्रिय छवि बढाउने काम गरिरहेको छ, थापाले भने । सोभरिन परेड विशेष समारोहमा लन्डनस्थित राजदूत डा दुर्गाबहादुर सुवेदीलगायत अन्य कर्मचारी पनि उपस्थित थिए । सो अवसरमा संयुक्त अरब इमिरेट्सका क्राउन प्रिन्स मोहम्मद बिन जायद बिन सुल्तान अल नहयनलगायत सेनाका उपल्लो दर्जाका अधिकृत र कूटनीतिज्ञहरूसमेत सहभागी थिए ।"
नयाँ कृषि कानुनले किसानलाई फाइदा,"नयाँदिल्ली (एजेन्सी) भारतका प्रधानमन्त्री नरेन्द्र मोदीले आफ्नो सरकारले हालै पास गरेका कृषि कानुन किसानको हितमा भएको दाबी गरेका छन् । मोदीले सरकार किसानको हितमा काम गर्न प्रतिबद्ध रहेको बताउँदै नयाँ कानुनहरू त्यसका लागि सहायक हुने बताए । कृषि उत्पादन वाणिज्य तथा व्यापार प्रोत्साहन र प्रवर्द्धन ऐन २०२०, किसान सशक्तीकरण र संरक्षण सम्झौताका लागि मूल्य बिमा र कृषि सेवा ऐन, २०२० र अति आवश्यकीय वस्तुहरूको संशोधित ऐन, २०२० ले उद्योगी व्यवसायीलाई खुसी पार्न खोजिएको किसानहरूको आरोप छ । ती कानुनहरू भारतका दुवै सदनबाट हालै पारित भएका थिए । शीत भण्डारण संरचनालाई आधुनिकीकरण गरिने छ । यसले कृषि क्षेत्रमा थप लगानी भित्र्याउने छ र यसबाट किसानहरू सबैभन्दा बढी लाभान्वित हुनेछन्, प्रधानमन्त्री मोदीले फेडेरेसन अफ च्याम्बर्स अफ कमर्स एन्ड इन्डस्ट्रिज (एफआईसीसीआई) को एक कार्यक्रममा भनेका छन् । मोदीको भनाइ भारतीय किसान संगठनहरूले सरकारले जारी गरेको कानुन किसानविरोधी भएको भन्दै राजधानी दिल्लीलाई देशका अन्य राज्यका प्रमुख सहरलाई जोड्ने राजमार्गमा प्रदर्शन गरी यातायात सेवालाई अवरुद्ध गरिरहेको समय आएको हो । प्रधानमन्त्री मोदीले आन्दोलनलाई संकेत गर्दै भनेका छन्, हामीले कृषि र यससँग जोडिएका कृषि संरचना, खाद्यान्न प्रशोधन, भण्डारण र शीत भण्डारणजस्ता विषयमा पर्खाल खडा गर्ने षड्यन्त्र भइरहेको महसुस गरेका छौं । वास्तवमा नयाँ कानुनले कृषि क्षेत्रलाई आधुनिकीकरण गर्ने सरकारको प्रयास रहेको र यसले कृषि बजारलाई प्रविधिसँग जोडेर सुधारका लागि सहयोगी भूमिका खेल्नेछ । किसानहरूको दिल्लीलाई प्रभावित पार्ने गरी राजमार्गमा भएको प्रदर्शन शनिबार १७ औं दिनमा प्रवेश गरेको छ । कानुनहरूका विरोधमा गत सेप्टेम्बरमै भारतका विभिन्न राज्यहरूमा विपक्षी पार्टीहरू र किसानहरूले प्रदर्शन जारी राखेका छन् । विधेयकप्रति विशेषगरी पन्जाब, हरियाणा, उत्तरप्रदेश, कर्नाटक र पश्चिम बंगाललगायत राज्यमा चर्को विरोध हुँदै आएको छ । आन्दोलनलाई कंग्रेस, तेलंगना राष्ट्र समिति (टीआरएस), डीएमके र आम आद्मी पार्टी (आप) ले समर्थन जनाएका छन् । त्यसका साथै तृणमूल कंग्रेस, राष्ट्रिय जनता दल (आरजेडी) र वामपन्थी दलहरूका साथै केन्द्रीय ट्रेड युनियनहरूले किसान आन्दोलनप्रति ऐक्यबद्धता जनाएका छन् । कानुनहरूको विरोधमा डिसेम्बर ८ मा भारतीय किसानले गरेको बन्दमा ती दलले आफ्नो पूर्ण समर्थन रहेको जनाएका थिए । आन्दोलनरत किसान र भारत सरकारबीच यसअघि विभिन्न चरणमा वार्ताहरू भइसकेका छन् । तर किसानले कानुन फिर्ता हुनुपर्ने मागमा लचिलो नबनेपछि सहमति जुट्न नसकेको सरकारको भनाइ छ । नयाँ कानुनले दर्ता भएका मन्डीबाहिर पनि कृषकहरूले सामग्री आफूखुसी बेच्न पाउनुपर्ने व्यवस्था गरेको छ । त्यसले राज्यभित्र र राज्यबाहिर पनि किसानको उत्पादन बिक्रीको बाटो खुला गर्नेछ । यसले कृषकहरूका लागि लागत घटाउने र राम्रो मूल्य पाउने सम्भावना रहन्छ । तर, यसको विरोधमा रहेकाहरूले उक्त व्यवस्थाले राज्यहरूको मन्डीमार्फत हुने आम्दानी गुम्ने र अन्ततः किसानहरूले न्यूनतम मूल्य पनि नपाउने जिकिर गरेका छन् । साथै नयाँ व्यवस्थाले ठूला कम्पनीहरूको वर्चस्व स्थापित गर्ने र त्यसले कालान्तरमा साना र गरिब किसानहरूलाई मर्कामा पार्ने दाबी गरिएको छ । हरियाणा, पन्जाब, उत्तरप्रदेश, पश्चिम बंगाललगायत राज्यहरूमा त्यहाँका सरकारलाई कृषि मन्डीहरूबाट राम्रो आम्दानी हुने गरेको छ ।"
अझै बनेनन् ७२३५ असहायका घर,"त्यस्ता वर्गलाई लाभग्राहीका रूपमा पाउने ३ लाखमा थप ५० हजार रुपैयाँ दिइन्छ । कार्यविधि बनाउनुअघि नै ३ लाख लिएकाहरूले भने थप ५० हजार पाउँदैनन् । जोखिम वर्ग भएको स्थानीय तहको एउटा वडामा एक जना डकर्मी खटिने गरेका छन् ।नुवाकोटस्थित बेलकोटगढी नगरपालिका सामाजिक परिचालक गोविन्द भट्टका अनुसार आफ्नो नगरपालिकामा घुम्ती डकर्मीबाट घर निर्माणको काम भइरहेको छ । अहिलेसम्म पाँच वटा घर बनेका छन् । अरू घर बन्ने क्रममा छन् । आफूहरूले घर निर्माणमा सजहीकरणको काम गर्ने गरेको उनले बताए । अति प्रभावित जिल्लामा गोरखा, रसुवा, सिन्धुपाल्चोक, धादिङ, नुवाकोट, काठमाडौं, भक्तपुर, ललितपुर, काभ्रे, सिन्धुली, रामेछाप, दोलखा, मकवानपुर र ओखलढुंगा पर्छन् । कम प्रभावित जिल्ला १८ वटा छन् । सामाजिक परिचालक तथा घुम्ती डकर्मर् ीपरिचालन गरेर जोखिम वर्गका लाभग्राहीलाई सामाजिकप्राविधिक सहायता प्रदान गरिरहेको प्राधिकरणले जनायो । सामाजिक परिचालकले सामाजिक तथा अन्य सहजीकरण गर्छन् । घुम्ती डकर्मीले भौतिक रूपमै गएर घर बनाउन सघाउँछन् ।सक्षम भएर पनि घर नबनाउनेहरूले तोकिएको समयभित्र किस्ताका लागि निवेदन नदिए उनीहरूको नाम स्वतः हट्ने प्राधिकरणले जनायो ।"
घट्यो रियल इस्टेट कर्जा,"गत असारको तुलनामा असोजमा रियल इस्टेट (घरजग्गाको व्यावसायिक कारोबार) क्षेत्रमा बैंक तथा वित्तीय संस्थाको कर्जा प्रवाह घटेको छ । सरकारले जग्गाको कित्ताकाटमा बन्देज लगाएको, कोभिड१९ को जोखिमबाट बच्न गरिएको लकडाउनले घरजग्गाको कारोबारमा सुस्तता आएकोलगायत कारण यो क्षेत्रमा प्रवाह हुने कर्जा पनि घटेको बैंकरहरू बताउँछन् ।गत असोजसम्म बैंक तथा वित्तीय संस्थाले रियल इस्टेट क्षेत्रमा १ खर्ब ६० अर्ब रुपैयाँ कर्जा प्रवाह गरेका छन् । गत असारको तुलनामा असोजमा यस्तो कर्जा करिब २ प्रतिशत घटेको हो । अघिल्लो वर्षको सोही अवधिमा यस्तो कर्जा ६८ प्रतिशत बढेको थियो । गत असारमा रियल इस्टेट क्षेत्रमा बैंक तथा वित्तीय संस्थाको लगानी १ खर्ब ६३ अर्ब रुपैयाँ थियो । गत आर्थिक वर्षको असोजको तुलनामा भने चालु आवको सोही अवधिमा यो क्षेत्रमा कर्जा प्रवाह बढेको देखिन्छ । २०७६ असोजमा रियल इस्टेट क्षेत्रमा बैंक तथा वित्तीय संस्थाको कुल कर्जा प्रवाह १ खर्ब ५६ अर्ब रुपैयाँ रहेकोमा गत असोजमा १ खर्ब ६० अर्ब रुपैयाँ पुगेको छ । यो करिब २ प्रतिशतको वृद्धि हो । लकडाउनका कारण लामो समय मालपोत कार्यालय बन्द भएको, कार्यालय खुलेका स्थानमा पनि आलोपालोका कारण सहज रूपमा कारोबार हुन नपाएको, कित्ताकाट रोकिएकोलगायत कारण रियल इस्टेट कारोबार प्रभावित भएको व्यवसायी बताउँछन् । संस्थागत रियल इस्टेटका लागि नयाँ काम आएको छैन, नेपाल जग्गा तथा आवास विकास संघ अध्यक्ष मीनमान श्रेष्ठले भने, पछिल्लो पटक अदालतले कित्ताकाट रोकेपछि कारोबार ठप्पजस्तै छ । केही परियोजना निर्माणको चरणमा रहे पनि श्रमिक, कच्चा पदार्थलगायत सामग्री समयमा व्यवस्थापन हुन नसक्दा निर्माण प्रभावित भएको उनले बताए । रियल इस्टेट कारोबारमा ९९ प्रतिशतभन्दा बढी अनौपचारिक रूपमा हुँदै आएको जनाउँदै उनले थपे, अनौपचारिक कारोबार पनि प्रभावित भएको छ, हामी जस्ता संस्थागत व्यवयासीलाई पनि समस्या छ अहिले । विद्यमान नीतिगत व्यवस्थाले संस्थागत रियल इस्टेट व्यवसायीका लागि निरुत्साहित गरिरहेको उनले बताए । यसअघि एकै स्थानबाट अनुमति लिए हुन्थ्यो, उनले भने, अहिले तीन ठाउँबाट लिनुपर्छ । यसको प्रक्रिया पनि लामो र झन्झटिलो छ भने शुल्क पनि मह्गोँ छ । नेपाल जग्गा तथा आवास विकास संघमा दुई सय सदस्य भए पनि हाल करिब २० वटा कम्पनीले मात्र सक्रिय रूपमा काम गरिरहेका छन् ।चालु आर्थिक वर्षको तीन महिनामा रियल इस्टेट कर्जा घटे पनि व्यक्तिगत आवासीय प्रयोजनका लागि प्रवाह भएको कर्जा भने बढेको छ । आवासीय प्रयोजनका लागि घर निर्माणखरिद गर्न तथा आवास निर्माण प्रयोजनका लागि जग्गा खरिद गर्न बैंक तथा वित्तीय संस्थाले कर्जा प्रवाह गर्छन् । सो प्रयोजनका लागि प्रवाह हुने १ करोड ५० लाख रुपैयाँसम्मको कर्जालाई बैंक तथा वित्तीय संस्थाले रियल इस्टेटमा गणना गर्नु नपर्ने व्यवस्था राष्ट्र बैंकले गरेको छ । यो शीर्षकअन्तर्गत गत असोजसम्म २ खर्ब ५८ अर्ब रुपैयाँ कर्जा प्रवाह भएको छ । गत असारमा यस्तो कर्जा २ खर्ब ५२ अर्ब रुपैयाँ थियो । घरजग्गाको कारोबार घटे पनि सो क्षेत्रमा प्रवाह हुने कर्जा अपेक्षित रूपमा नघटेपछि यस्तो कर्जामा कडाइ गर्ने संकेत राष्ट्र बैंकले देखाएको छ । मौद्रिक नीतिको पहिलो त्रैमासिक समीक्षामार्फत राष्ट्र बैंकले यस्तो संकेत देखाएको हो । व्यक्तिगत अधिविकर्ष कर्जा, सेयर धितो कर्जा तथा रियल इस्टेट कर्जासम्बन्धी विद्यमान व्यवस्थामा पुनरावलोकन गरिनेछ, समीक्षामा भनिएको छ । सेयर बजार बढिरहेकाले व्यक्तिगत ओभरड्राफ्ट र रियल इस्टेट शीर्षकमा प्रवाह भएको कर्जा पनि सेयर बजारमा गएको आशंकामा यी कर्जामा राष्ट्र बैंकले कडाइ गर्न लागिएको हो । उल्लिखित शीर्षकमा प्रवाह भएको कर्जा उपयोगको क्षेत्र पहिचान गर्न अप्ठ्यारो हुने भएकाले जोखिमयुक्त मानिन्छ । यही कारण राष्ट्र बैंकले ती कर्जा प्रवाहसम्बन्धी व्यवस्थामा पुनरावलोकन गर्न लागेको जनाएको छ । राष्ट्र बैंकले कोभिड१९ संक्रमणबाट अधिक प्रभावित भएको देखिएका होटललगायतका पर्यटन व्यवसाय र पशुपन्छीपालन व्यवसायलाई प्रदान गरिने पुनर्कर्जामा थप सहजीकरण गर्ने बताएको छ । कोभिड१९ संक्रमणको असर परेका क्षेत्रको विद्यमान अति प्रभावित, मध्यम प्रभावित तथा न्यून प्रभावित वर्गीकरणमा आवश्यकताअनुसार पुनरावलोकन गर्न अध्ययन गरिने पनि समीक्षामा घोषणा गरिएको छ ।"
बन्दरगाहमा थन्किए सयभन्दा बढी महँगा कार,"वीरगन्जस्थित सिर्सिया सुक्खा बन्दरगाहमा ठूलो परिमाणमा महँगा कार थन्किएका छन् । हाल बन्दरगाहको यार्डमा एक सयभन्दा बढी जिप, कार, भ्यान जाँचपास नगराई आयातकर्ताले राखेका छन् । तीमध्ये धेरैजसो ६ महिनादेखि एक वर्षअघि आयात गरेर ल्याइएको गाडी हुन् । नियमअनुसार भन्सार यार्डमा राखेको ६० दिनसम्म आयातकर्ताले आफ्नो सवारी साधन जाँचपास गराई नलगे त्यस्ता सवारीका लागि लिलामीको सूचना जारी गरिन्छ । तर महँगा कार भएकाले आयातकर्तालाई मार नपरोस् भनी भन्सारले पनि लिलाम गर्न सकेको छैन । चालु आर्थिक वर्षमा कोभिड महामारीका कारण लामो समय व्यापारव्यवसाय बन्द भएको र उपभोक्ताको क्रय क्षमता पनि घटेकाले बन्दरगाहबाट नयाँ सवारी जाँचपास गराएर लैजाने क्रम घटेको हुन सक्ने बन्दरगाहस्थित भन्सार कार्यालयका सूचना अधिकृत चूडामणि शर्मा कट्टेल बताउँछन् । स्थिति सामान्य हुँदा यो नाकाबाट बर्सेनि सवारी साधनको आयात बढ्दै गएको हो । तर यस वर्ष त्यसको विपरीत हुन गयो, उनले भने, यसको मुख्य कारण कोभिड महामारीले सिर्जना गरेको आर्थिक मन्दी र यसले उपभोक्ताको क्रयशक्ति घट्नु नै हुन सक्छ । सवारी साधन आयातकर्ताले पनि काठमाडौंमा सवारीसाधनको बुकिङ भएपछि मात्र यहाँबाट जाँचपास गरेर लग्ने गरेको कट्टेलको भनाइ छ । सवारी साधनको मुख्य बजार काठमाडौं नै हो, ग्राहकले सवारी साधन बुकिङ गरेपछि मात्र आयातकर्ताले यहाँबाट आफ्नो सवारी जाँचपास गराएर लग्छन्, उनले भने, तर काठमाडौंमा पनि नयाँ सवारी साधनको खरिदबिक्री घटेको छ । आयातकर्तालाई आफ्नो सवारी लैजान पटकपटक आग्रह गरेका छौं तर उनीहरूले आलटाल गरिरहेका छन् । गो अटोमोबाइल, कन्टिनेन्टल ट्रेडिङ इन्डस्ट्रिज प्रालि, किशोर गियरलगायतका आयातकर्ताले यो नाका भएर बढी कार ल्याउँछन् । एउटै कार ४ देखि ५ करोड मूल्यसम्मका पनि छन् । यो नाकाबाट सवारी आयात गर्दा भारतको कोलकाता बन्दरगाहसम्म पानी जहाजमा र त्यहाँबाट रेलमा ढुवानी गरेर वीरगन्जसम्म ल्याइन्छ । रेलबाट सवारी साधनको ढुवानी सस्तो र सुरक्षित मानिन्छ ।"
लुकीछिपी खुल्दै पार्टी प्यालेस,"सरकारले पार्टी प्यालेस खोल्ने अनुमति नदिए पनि लुकिछिपी खुल्न थालेका छन् । कोभिड१९ संक्रमण रोकथामका लागि भन्दै गत चैतमा सरकारले घोषणा गरेको लकडाउनसँगै बन्द भएका पार्टी प्यालेस विवाहको लगनसँगै लुकिछिपी खुल्न थालेका छन् । कोभिड१९ महामारीको जोखिमलाई दृष्टिगत गरी सरकारले जमघट, सभा, समारोहलगायतका कार्यक्रम गर्न बन्देज लगाएसँगै ठप्प बनेका पार्टी प्यालेसमा मंसिर १६ पछि चहलपहल सुरु भएको व्यवसायी बताउँछन् । सरकारले पार्टी प्यालेस खोल्ने अनुमति अझै दिएको छैन । तर स्वास्थ्य मापदण्ड पालना गरी सीमित व्यक्तिको सहभागितामा सञ्चालन हुन थालेको सूर्यविनायकस्थित थापा पार्टी प्यालेसका सञ्चालक एवं नेपाल राष्ट्रिय पार्टी प्यालेस तथा क्याटरिङ व्यवसायी महासंघका सुदूरपश्चिम प्रदेशका उपाध्यक्ष एनबी थापको भनाइ छ । तारे होटलहरूमा सामाजिक समारोह गर्न दिने तर पार्टी प्यालेसमा सोही प्रकृतिका समारोह गर्न सरकारले अवरोध गरेको भन्दै व्यवसायीले स्वतस्फूर्त रूपमा मंसिर १६ बाट बुकिङ लिन सुरु गरेको उनी बताउँछन् । बैंकको कर्जा, भाडासँगै कर्मचारी टिकाउनै मुस्किल भएपछि बाध्य भएर बुकिङ खोलेका हौं, उनले भने ।पार्टी प्यालेसहरूले हलको क्षमताअनुसार जनस्वास्थ्यका न्यूनतम मापदण्ड पालना गरेर १ सय ५० देखि २ सय जनासम्मलाई सेवा दिइरहेको योयो ब्याङवेटका अध्यक्ष श्रीभक्त कासिछ्वाको भनाइ छ । विगतका वर्षमा दुई हजार जनासम्मको जनसहभागितामा पार्टी गर्दै आएकामा यस वर्ष १ सय ५० मा सीमित भएको उनी बताउँछन् । गत वर्ष दुलाहाका तर्फबाट रिसेप्सन, दुलहीको विवाहसँगै दुवैतर्फबाट अरू छुट्टै पार्टी हुने गरेका थिए, अहिले मानिसले एउटै पार्टी गरेर विवाहको औपचारिकता पूरा गरिरहेका छन्, उनले भने, विगतका वर्षमा विवाहको लगनमा एउटा पार्टी प्यालेसले २० देखि २५ वटासम्म इभेन्ट व्यवस्थापन गर्थे । अहिले त्यस्तो छैन । सरकारले समयमा पार्टी प्यालेस खोल्न अनुमति नदिँदा धेरै पार्टी प्यालेस बन्द हुनेदेखि यसबाट पलायन हुने अवस्था आएको थिमी ब्यांक्वेटका विजय श्रेष्ठले बताए । लाखौं रुपैयाँ ऋण लिएर पार्टी प्यालेस खोलेका छौं, ७५ जना हाराहारी मात्रै गेस्ट राखेर विवाह समारोह आयोजना गर्नुपरेको छ, उनले भने । लामो समय पार्टी प्यालेस सञ्चालन नहुँदा भएका उपकरण र सामग्री चलायमान नै होस् भनेर बुकिङ लिइरहेको उनी बताउँछन् । कोरोना महामारीअघि १५ सय हाराहारी सेवाग्राही सहभागी गर्ने गरेकामा अहिले न्यून संख्यामा उपस्थिति रहेकाले सञ्चालन खर्च उठाउन मुस्किल भएको श्रेष्ठको भनाइ छ । देशभर करिब सात हजारको संख्यामा पार्टी प्यालेस रहेको नेपाल राष्ट्रिय पार्टी प्यालेस तथा क्याटरिङ व्यवसायी महासंघका सुदूरपश्चिम प्रदेशका उपाध्यक्ष एनबी थापाले जानकारी दिए । त्यसमा कोभिड१९ महामारीका कारण देशभर दुई सयभन्दा बढी व्यवसायी पलायन भइसकेको र ५० हजारभन्दा बढीको रोजगारी गुमेको उनले बताए । पार्टी प्यालेस बन्द हुँदा सरकारले अर्बौं रुपैयाँ राजस्व गुमाएको समेत थापा सुनाउँछन् ।"
प्रसारण लाइन विस्तारमा ढिलाइ,"५ महिनादेखि साना जलविद्युत् अवरुद्धगत साउन २ गतेको बाढीले नहर भत्काएपछि अवरुद्ध बनेको सान्नीगाड साना जलविद्युत् आयोजनाको काम अझै सुरु भएको छैन । ५ सय किलोवाट क्षमताको विद्युत् योजना अवरुद्ध भएपछि स्थानीय ५ महिनादेखि अँध्यारोमा बस्न बाध्य छन् । आयोजनाले सदरमुकाम मान्मसहित आसपासका गाउँका २६ सय घरधुरीमा लाइन जडान गरेको छ । तर बेलाबेलामा बाढीपहिरोले अवरुद्ध हुँदा स्थानीय वर्षौंदेखि सास्ती भोग्न बाध्य छन् । यसअघि ०७० असार ३ गतेको बाढीले नहरसहितको टर्बाइन बिग्रिएपछि सुरु हुन २ वर्ष लागेको थियो । फेरि विद्युत् अवरुद्ध भएपछि स्थानीयले विभिन्न सास्ती खेप्नुपरेको कांग्रेस महासमिति सदस्य हिक्मतबहादुर विष्टले बताए । अहिले पनि मर्मत गर्न कति समय लाग्ने हो ?, उनले भने, राष्ट्रिय प्रसारण लाइनको काममा पनि ढिलासुस्ती हुँदा अँध्यारोमा बस्नुपर्ने बाध्यता छ । नहरसहितको काम गर्न टेन्डरको प्रक्रिया अन्तिम चरणमा पुगेको कार्यालय प्रमुख मेघराज जोशीले बताए । उनका अनुसार आर्थिक प्रस्ताव २२ गते खोलेपछि छिट्टै सझौता हुनेछ । सम्झौता भएको चार महिनाभित्र बत्ती बाल्ने गरी ठेकेदारसँग सम्झौता गरिनेछ, उनले भने, विद्युत् नहुँदा टेलिफोन र मोबाइल सेवा पनि भरपर्दो बन्न सकेको छैन । अहिले ताडीमा जेनेरेटर जडान गरी दिउँसो ३ घण्टा र बेलुकी ३ घण्टा विद्युत् सेवा प्रवाह गरिरहेको उनले जानकारी दिए । यसैबीच, कालीकोटलाई राष्ट्रिय प्रसारणसँग जोड्न भएको ठेक्काको काममा लापरबाही गर्ने त्रिपुरेश्वरनवदुर्गा जेभीसँग ठेक्का सम्झौता रद्द गर्न सर्वपक्षीयसर्वदलीय बैठकले माग गरेको छ । बैठकले लाइन विस्तारको काम तत्काल सुरु गर्नुपर्ने, सान्नीगाड साना जलविद्युत्को कामलाई अगाडि बढाउनुपर्ने र दिउँसो र राति थप ११ घण्टा जेनेटरबाट बिजुली दिनुपर्ने मागसमेत गरेको हो ।"
काममा फर्कन थाले ठेकेदार,"कोरोना कहर देखाएर निर्माणाधीन योजना अलपत्र छाडेर सम्पर्कविहीन बनेका निर्माण व्यवसायी सर्वत्र दबाब भएपछि काममा फर्कन थालेका छन् । उनीहरू काममा फर्के पनि पूर्ण क्षमतामा उपकरण तथा जनशक्ति भने परिचालन गरेका छैनन् । योजनाको निर्माण सम्पन्न गरिसक्नुपर्ने म्याद गुज्रे पनि पटकपटक म्याद थप्दै बसेका व्यवसायीमाथि सञ्चार माध्यम, स्थानीय, प्रदेश र संघीय सरकारका विभिन्न कार्यालयले काममा फर्कन चर्को दबाब दिएका थिए । केही व्यवसायी आअफ्नो साइटमा फर्केर काम थालेको देखिएको छ । साना योजनाका ठेकेदार साइटमा देखिए पनि ठूला ठेकेदार पूर्ण परिचालित छैनन्, जिल्ला समन्वय समितिका प्रमुख देवेन्द्रबहादुर केसीले भने, केहीले बिस्तारै जनशक्ति र उपकरण थप्दै लान्छौं भनेका छन् । बेनीदरबाङ कालोपत्रे, बेनीजोमसोम कालोपत्रे र पोखरेचित्रे सडक कालोपत्र गर्ने काममा ठेकेदारले पूर्ण क्षमता खर्चिएका छैनन् । गलेश्वरभगवती सडकलगायत अन्य केही योजनाका ठेकेदार अझै काममा फर्केका छैनन् ।प्रतिनिधिसभा सदस्य सञ्चालक रहेको समानन्तर कन्स्ट्रक्सनको लामासमानान्तर जेभीले चर्को दबाबपछि एउटा डोजर पठाएर बेनी नगरपालिका४ सिङ्गामा परिचालन गरेको छ । तर काम पूर्ण क्षमतामा भएको छैन । २०७६ माघ ४ भित्र सक्नुपर्ने योजनाको दोस्रो म्यादअनुसार २०७७ असोज मसान्तसम्म काम सक्नुपर्ने थियो । तर त्यसको भौतिक प्रगति ४० प्रतिशत हाराहारी मात्र रहेको पूर्वाधार विकास कार्यालय बेनीले जनाएको छ । बेनीदरबाङ सडकको दोस्रो खण्डको दुखुखोलादरबाङ ६८ किलोमिटर खण्डमा पनि छुट्टै निर्माण व्यवसायीबाट स्तरवृद्धि र कालोपत्र गर्ने ठेक्कामा काम भइरहेको छ । त्यस्तै दुई वर्षअघि नै निर्माण सकिसक्नुपर्ने मालिका गाउँपालिका६ रातोढुंगामा निर्माणाधीन ३३११ केभी सबस्टेसनमा पनि निर्माण व्यवसायी भर्खर काममा जुटेका छन् ।"
ड्रोनबाट खकार संकलन गर्न सघाउने संस्थालाई अवार्ड,"काठमाडौं (कास) ड्रोनको सहायताबाट क्षयरोगी बिरामीको खकार संकलन गरी स्वास्थ्य चौकीबाट अस्पताल लैजान सघाउने परियोजनाका लागि नेपाल फ्लाइङ ल्याबले अन्तर्राष्ट्रिय अवार्ड जितेको छ । नेपाल फ्लाइङ ल्याबले प्यूठान जिल्ला अस्पताल भिङ्ग्री स्वास्थ्य केन्द्रबाट वरपर रहेका आठ वटा स्वास्थ्य चौकीमा ड्रोनको सहायताबाट क्षयरोगीको खकार संकलन गर्न सघाइरहेको छ । विराट नेपाल मेडिकल ट्रस्टले सञ्चालन गरेका परियोजनामा फ्लाइङ ल्याब र ड्रोनेपाल नामक संस्थाले प्राविधिक साझेदारका रूपमा यो सेवा दिइरहेका छन् । अन्तर्राष्ट्रिय कार्गो एसोसिएसन (टीआईसीए) ले नेपाल फ्लाइङ ल्याबसहित पेलिकन बायोथर्मललाई कार्गो सस्टेनेबिलिटी पुरस्कार २०२० को विजेता घोषणा गरेको हो । विजेता बनेसँगै नेपाल फ्लाइङ ल्याबले १० हजार अमेरिकी डलर पुरस्कारबापत पाएको छ । हवाई कार्गोको विकासका लागि अन्तर्राष्ट्रिय स्तरमा भएका उत्कृष्ट प्रयासहरूलाई यो पुरस्कार दिने गरिन्छ ।नेपाल फ्लाइङ ल्याबले प्यूठानमा क्षयरोगीको खकार संकलनका लागि डेढ वर्षदेखि प्रयास गरिरहेको र चार महिनामा सात सयभन्दा बढी खकारको नमुना संकलन गरिसकेको छ । यसमध्ये ३० जनालाई क्षयरोग देखिएको नेपाल फ्लाइङ ल्याबका संयोजक उत्तम पुडासैनीले जानकारी दिए । विराट नेपाल मेडिकल ट्रस्ट र प्यूठान जिल्ला अस्पतालको निगरानीमा ड्रोनबाट खकारको नमुना संकलन गर्ने काम भइरहेको छ । संकलित खकारको नमुनाबाट क्षयरोग जाँच्न ट्रस्टले जिल्ला अस्पतालालाई मेसिन पनि सहयोग गरेको छ ।फ्लाइङ ल्याबले आफैंले ड्रोन बनाएको नभई अन्यत्रबाट खरिद गरिएको ड्रोनलाई खकार संकलनका लागि फ्लाइङ ल्याब्सहरूको अन्तर्राष्ट्रिय संस्था बी रोबोटिक्सको प्राविधिक सहयोगमा नेपालमा प्रयोग गर्न उपयुक्त बनाएको पुडासैनीले जानकारी दिए । हाल प्यूठानमा सात किलोमिटर हवाई दूरीसम्म ड्रोनबाट खकार संकलन भइरहेको पुडासैनीले जानकारी दिए । हिँडेर वा सवारीमा घण्टौं लाग्ने दुर्गम स्थानमा ड्रेनको माध्यमबाट पाँच मिनेटमै खकार संकलन गर्न सकिएको छ, उनले भने, अहिले यो प्यूठानमा मात्रै भए पनि सरकारले चाहेमा दुर्गम स्थानमा यस्तै खालका पहल गर्न सक्छ ।"
१७ बालुवा प्रशोधन केन्द्र सिल,नवलपरासी (कास) मापदण्डविपरीत सञ्चालनमा रहेका पूर्वी नवलपरासीका १७ वटा बालुवा प्रशोधन केन्द्र सिल गरिएको छ । प्रमुख जिल्ला अधिकारी नेतृत्वको अनुगमन टोलीले विनयी त्रिवेणी गाउँपालिकामा दर्ताबिनै सञ्चालनमा रहेका प्रशोधन केन्द्रलाई बिहीबार सिल गरेको हो । कम्पनी रजिस्ट्रारको कार्यालयमा दर्ता गरेका तर साना तथा घरेलु उद्योग र गाउँपालिकाको कार्यालयमा दर्ता नगरेका क्रसर सिल गरिएको पूर्वी नवलपरासीकी प्रमुख जिल्ला अधिकारी मनमाया पंगेनीले बताइन् । जिल्लाका प्रायः क्रसर उद्योग र बालुवा प्रशोधन केन्द्र खोलाबाट एक सय मिटर नजिक सञ्चालनमा रहेको उनको भनाइ छ । खोला किनार र पुलबाट पाँच सय मिटरसम्म क्रसर उद्योग सञ्चालन गर्न पाइँदैन । मापदण्डविपरीतका क्रसर उद्योगलाई यहाँको घरेलु तथा साना उद्योग कार्यालयले मोटो रकम लिएर अनुमति दिएको आरोप लाग्ने गरेको छ । दुई साताअघि पनि हुप्सेकोट र कावासोतीमा सञ्चालनमा रहेका दुई वटा बालुवा प्रशोधन केन्द्र सिल गरिएको थियो ।
सुन्तला उत्पादनमा तँछाडमछाड,"पाणिनि गाउँपालिका१ सिम्लेका हरिप्रसाद पौडेल र रेवतीप्रसाद पौडेल सहपाठी किसान हुन् । दुवै जनाबीच अहिले कसको बारीमा धेरै सुन्तला फलेको र ठूला दाना फलेको भन्नेमा होडबाजी चलेको छ । हाँगा भुइँमा लत्रिएपछि टेको लगाएर दाना अड्याएका छन् । हरि र रेवतीले लगाएका सुन्तलाका बोटमा लटरम्मै दाना छन् । हिउँदमा गोबर, कम्पोस्ट मल राख्ने, खनजोत र सिँचाइ गर्दा लटरम्मै दाना फलेको उनीहरूले बताए । रेवतीका धेरै बोट भएर आम्दानी धेरै भए पनि हरिका बोटमा पनि रेवतीका जस्तै लटरम्मै फलेका छन् । यसपालि हावाहुरी, असिना र रोगकिरा केही लागेन । हिउँदभर स्याहार गरेपछि बोटले थेग्न नसक्ने गरी लटरम्मै दाना फलेका छन्, रेवतीले भने, यसपालि ठूला र धेरै दाना छन् । राम्रो आम्दानी हुन्छ । दाना पहेंला हुन थालेका छन् । बोटलाई आवश्यक तत्त्व सबै पुगेपछि छिट्टै पाक्ने उनले बताए । यसपालि विगतका वर्षमा भन्दा तेब्बर फलेको उनले बताए । बुटवल र तराईका व्यापारीले बोट नै किन्न थालेका छन् । रसिलो र मिठो हुनाले यहाँको अधिकांश सुन्तला तराईमा खपत हुन्छ । हिउँदमा सुन्तलाका बोटमा मलजल पुर्याएपछि ठूला दानासहित बाक्लै फल दिन्छ । रेवतीले सुन्तलाबाट वर्षमा ६ लाखभन्दा बढी आम्दानी गर्छन् । बोटमुनि काउली, बन्दा, साग, मुला, सखरखण्ड, पिँडालु, अदुवा, बेसारलगायत खेती गरेका छन् । तरकारीबाट पनि उत्तिकै आम्दानी भएपछि वैदेशिक रोजगारी छाडेर १० वर्षदेखि सुन्तला खेतीमा सक्रिय भएको उनले बताए । एउटा बोटमा चार वटासम्म टेको लगाएर सुन्तला अड्याएको उनले सुनाए । सुन्तलालाई आवश्यक तत्त्व पुगेकाले असिना र रोगबाट बचेमा बोटमा सोचेभन्दा धेरै दाना फल्ने हरिप्रसादको भनाइ छ । गत वर्ष भने असिनाले नोक्सान गर्दा कम उत्पादन भएको उनले सुनाए । सिम्लेकी तुलसा पौडेलले हिउँदमा सुन्तलाका बोटमा गोबरमल राख्छिन् । बेलाबेलामा सिँचाइ गर्छिन् । मिहिनेत गरेपछि फल राम्रो लाग्दो रहेछ, उनले भनिन्, काठ र बाँसका खम्बाले हाँगा भाँचिनबाट जोगाएकी छु । यस वर्ष ४ लाख रुपैयाँभन्दा बढी आम्दानी होला भन्ने आशा छ । गाउँका सबै कृषकबीच नै सुन्तला कसले धेरै फलाउने भन्ने होडबाजी हुनाले हरेक वर्ष उत्पादन बढ्दो छ । किसानले बर्सेनि नयाँ बिरुवा थप्छन् । अन्नखेती छाडेर सिम्लेका डेढ सयभन्दा बढी किसानले अहिले सुन्तला खेती गरेका छन् । यसपालि सबैका बोटमा लटरम्मै दाना फलेका छन् । गाउँलेबीच कसको बोटमा लटरम्मै फल्यो र कति ठूला दाना फले भनेर छलफल हुन्छ । बिक्री गरेर निख्रिसकेपछि आउँदो वर्ष लटरम्मै दाना फलाउन बोटलाई मलजल गरिने उनले बताइन् । कसले कति धेरै दाना फलाउने भनेर हामीबीच अहिलेदेखि नै प्रतिस्पर्धा हुन्छ, उनले भनिन्, आपसी मेलमिलाप छ । तर दाना ठूला र धेरै फलाउनेबीच घरैपिच्छे होडबाजी चल्छ । होडबाजीको परिणाम लटरम्मै सुन्तला फलेको उनले बताइन् । सिम्ले गाउँ यतिबेला पहेँलपुर हुन थालेको छ । सिम्लेकी सीता पौडेल पनि आफ्नै बारीका एक सय बोटमा लटरम्मै दाना देख्दा फुरुंग छन् । यतिबेला उनलाई बोटको हाँगा भाँचिनबाट जोगाउन भ्याइनभ्याई छ । आधा बोट बिक्री भइसकेका छन् । तराईका व्यापारीले खरिद गरिसकेका छन् । यसपालि दोब्बर आम्दानी हुने उनले बताइन् । गत वर्ष नोक्सानी बेहोर्नुपरेको थियो । यसपालि फलेका सुन्तलाले ५ लाखभन्दा बढी आम्दानी दिने उनको अनुमान छ ।सिम्लेमा सुन्तलाबाट वार्षिक ३ करोडजतिको कारोबार हुन्छ । यहाँबाट गाडीमा तानसेन हुँदै बुटवल निर्यात हुन्छ । वैदेशिक रोजगार त्यागेर सुन्तला खेती गर्नेमा पढेलेखेका युवा सक्रिय रहेको उनले बताइन् । सुन्तलाको आम्दानीले घरगोठ जस्तापाताले चिटिक्क पारेका छन् । छोराछोरीलाई सहरका महँगा निजी स्कुलमा पढाएका छन् । धेरैले घरघडेरी जोडेका छन् ।"
आश्रमलाई वर्ल्डलिंकको ११ लाखको सहयोग,काठमाडौं (कास) वर्ल्डलिंक कम्युनिकेसन्स लिमिटेडले मानव सेवा आश्रममा आश्रित १ हजार १ सय जनालाई ११ लाख रुपैयाँ बराबरको न्याना कपडा उपलब्ध गराएको छ । वर्ल्डलिंकका निर्देशक मनोज अग्रवाल र विजय जालानले आश्रमको भक्तपुर शाखामा उक्त कपडा वितरण गरे । वर्ल्डलिंकले आश्रमका २० सेवा केन्द्रमा आफ्नो इन्टरनेट सेवा निःशुल्क उपलब्ध गराउँदै आएको छ । साथै आश्रमको भक्तपुर शाखा उद्घाटनको सुरुवातमा १० लाख रुपैयाँसमेत दिएका जानकारी दिएको छ ।
ढुंगागिट्टीका लागि जथाभावी उत्खनन,"कञ्चनपुरको वेदकोट नगरपालिका७ घुर्सुवाका स्थानीयले घुर्सुवा खोलाबाट नदीजन्य बस्तुको उत्खनन बन्द गर्नुपर्ने माग गर्दै विरोध गरे । खोलाको मापदण्डविपरीत उत्खननसंँगै टिपर र ट्र्याक्टरले सडकसमेत बिगारेको भन्दै उनीहरूले विरोध गरेका थिए ।उक्त खोलामा तीनचारवटा ब्याक हो लोडरले उत्खनन गरिरहेका छन् । दैनिक ५०६० टिपरभन्दा बढी ग्राभेल उत्खनन् भइरहेको छ । जसका कारण नदी किनारमा भएको वनसंँगै झोलुंगे पुल र बस्तीसमेत जोखिममा परेको स्थानीयको आरोप छ । मनपरी उत्खननले बस्ती नै जोखिममा परेको छ, घुर्सुवाका स्थानीय भुवनसिंह थापामगरले भने, त्यतिमात्रै होइन, टिपरका कारण हाम्रो हिँड्ने बाटोसमेत बन्द भएको छ । वेदकोट नगरपालिकाकै वडा नं ४ बगुन खोलामा मापदण्डविपरीत उत्खनन भएको भन्दै दुई दिनअघि जिल्ला प्रहरी कार्यालयले ६ वटा ब्याक हो लोडर नियन्त्रणमा लियो । दोस्रो दिन प्रमुख जिल्ला अधिकारी, डिभिजन वन कार्यालय प्रमुखलगायतको टोली अनुगमनमै गयो । अनुगमनका क्रममा मापदण्डविपरीत वन क्षेत्रमै उत्खनन भएको देखियो । एकातिर वन छ, अर्कोतिर बस्ती, साघुँरो खोलामा दुईतीन मिटरभन्दा बढी गहिरो खनिएको छ, प्रमुख जिल्ला अधिकारी रामकुमार महतोले भने, वन क्षेत्रमा पनि उत्खनन भएको छ, यस विषयमा डिभिजन वन कार्यालयले अनुसन्धान गरिरहेको छ । खोला उत्खननका लागि नगरपालिकाको अनुमतिपछि मात्रै ठूला साधनहरूको प्रयोग गर्नुपर्ने सर्तमा ब्याक हो लोडरलाई छाडिएको उनले बताए । नगरपालिकाको अनुमतिबिना प्रयोग भएका स्काभेटर र ब्याको लोड पुनः नियन्त्रणमा लिइने उनले बताए । वेदकोट नगरपालिकाले छेला, बगुन र घुर्सुवा खोला उत्खननका लागि प्रारम्भिक वातावरणीय प्रतिवेदन (आईई) बनाएको छ । जसअनुसार हरेक खोलाबाट दैनिक बढीमा ३ सय घनमिटर मात्रै उत्खनन गर्न पाउने उल्लेख छ । तर हरेक खोलाबाट एकै दिनमा ७८ सय घनमिटर उत्खनन भइरहेको छ । भीमदत्त नगरपालिकाले पनि महाकालीसँगै चुरेबाट बग्ने खन्याखोला, रौटेला, कामीकाँटे र भिमिरगाडको उत्खननका लागि आईई गरेको छ । तर ती खोलाहरूको आईई वन क्षेत्रमा गरिएको देखिन्छ । हामीले आईई गर्दा केही थाहा भएन, भीमदत्त नगरपालिकाको वातावरण शाखाका प्रमुख गणेश ठगुन्नाले भने, पछि नाप नक्सा गर्दा आईई गरिएको क्षेत्र वनमा पर्ने देखियो ।एक महिनाअघि चुरे फेदीका ती खोलाबाट महाकालीमा निर्माणाधीन ४ लेनको पक्की पुलका लागि ठूला ढुंगा संकलन गर्दा स्थानीय र सामुदायिक वनले अवरोध गरे । जब कि ठूला ढुंगा ढुवानी गर्दा निर्माण कम्पनीले नगरपालिकलाई शुल्क तिरिरहेको थियो । ठगुन्नाका अनुसार आईई गरिएको क्षेत्र वनमै परेका कारण उत्खननमा समस्या भएको हो । वेदकोट र भीमदत्त नगरपालिकामा मात्रै होइन, जिल्लाका सबै स्थानीय तहमा व्यापक रूपमा मापदण्डविपरीत खोलानालाको उत्खनन भइरहेको छ । स्थानीय तहले आईई प्रतिवेदन बनाएर ठेक्का दिने र त्यसपछि नियमित अनुगमन तथा रोकथामका प्रयास नगर्दा स्रोतको दोहनसँंगै आसपासका बस्तीहरूसमेत जोखिममा परेका छन् । कतिपय क्षेत्रमा वनभित्रै समेत स्काभेटर र ब्याक हो लोडरको प्रयोग गरेर नदीजन्य वस्तु उत्खनन भइरहेको छ । राज्य पुनःसंरचनापछि स्थानीय तहको प्रमुख स्रोतका रूपमा खोलानालाहरू नै छन् । आम्दानीको प्रमुख स्रोत भए पनि त्यसको उत्खनन व्यवस्थित पार्ने विषयमा भने कसैको ध्यान पुगेको छैन । आईईमा तोकिएको परिमाण त एकडेढ महिनामै उत्खनन भइसकेको हुन्छ, डिभिजन वन कार्यालय कञ्चनपुरका प्रमुख डिभिजनल वन अधिृकत अजयविक्रम मानन्धरले भने, एकपटक ठेक्का दिइसकेपछि वर्षभरि जति संकलन गरे पनि हुन्छ, तोकिएको परिमाण संकलन भएपछि पुनः ठेक्का प्रक्रियामा जानुपर्ने हो ।"
रक्षात्मक खेलमा विश्वास,"कारबाहीको तरंगकालिनले मछिन्द्र सम्हाल्दा टिममा अनुशासनलाई कडाइसाथ लागू गरेका थिए । उनले स्टार खेलाडीलाई पनि अनुशासन उल्लंघन गर्दा अर्को खेलमा मैदानबाहिरै राखेका थिए । पाँच वर्षपछि नेपाल फर्किदा पनि उनको काम गर्ने शैली उस्तै रह्यो । त्यसैले उनीसँग राष्ट्रिय टिमका खेलाडीहरू डराउने गरेका थिए, जसलाई नाइट क्लब काण्डले साबित गरिदियो ।दशरथ रंगशाला तयार नभएपछि नेपालले विश्वकप छनोटमा कुवेतविरुद्धको घरेलु खेल थिम्पूमा खेल्नुपर्ने बाध्यता आइपर्यो । त्यो खेलका लागि थिम्पू प्रस्थान गर्नु अघिल्लो रात ठमेलका नाइट क्लब पुगेका विमल घर्तीमगर, अञ्जन विष्ट, दिनेश राजवंशी र सन्तोष तामाङलाई तत्कालै टिमबाट हटाइदिए । उक्त कारबाहीले ठूलै तरंग ल्यायो । यस्ता घटना त्यसअघि पनि भइरहेका थिए तर खेलाडीहरूलाई एन्फाले उन्मुक्ति दिइरहेको थियो । त्यसैले कालिनले केही हदसम्म नेपाली खेलाडीलाई अनुशासित बनाउने काम गरेका थिए ।"
महत्त्वाकांक्षी योजनामा नेपाललाई फकाउँदै साउदी,"साउदी अरेबियाले सन् २०३० को एसियाली खेलकुद आयोजना गर्ने अवसर पायो भने नेपालजस्तो देशलाई अत्यधिक फाइदा पुग्ने महत्त्वाकांक्षी योजना अगाडि सारेको छ । यो हो, अबको १० वर्षलाई ध्यानमा राखेर स्पोर्टस् एकेडेमी र एसियन स्पोर्टस् कन्फेडेरसन स्थापना गर्ने । विशेषतः एकेडेमीको योजना लोभिने खालेको छ ।त्यसअनुसार एसियाका सबै देशका खेलाडीले त्यसमा अभ्यास र प्रशिक्षणको मौका पाउनेछन् । अनि प्रतियोगिता सुरु हुन ठीकअगाडि खेलाडी आफ्नो सम्भावित प्रदर्शनको उत्कृष्ट मोडमा हुनेछ । त्यो पनि ओलम्पिक बराबरमा । साउदी अरेबियाले अगाडि सारेको नारा पनि उत्तिकै गज्जब छ । यसले भन्छ, उपस्थिति, सहभागिता र प्रसिद्धि । वास्तवमै पूरा योजना कस्तो छ त ?त्यसको कम्तीमा छोटकारीमा जानकारी पाउने अवसर पाए, नेपाल ओलम्पिक कमिटीले । कमिटीको सातदोबाटोस्थिति कार्यालयमा शनिबार नेपालका लागि साउदी अरेबियाका राजदूत मुसाउद अल आरवे आइपुगे र उनले दुई घण्टा बराबर कमिटीका अध्यक्ष जीवनराम श्रेष्ठ, उपाध्यक्ष तथा कार्यकारी निर्देशक चतुरानन्द राजवैद्य र महासचिव नीलेन्द्र श्रेष्ठसँग कुराकानी गरे ।यसअघि साउदी अरेबियाको ओलम्पिक टोली नै नेपाल आउने तयजस्तै भएको थियो, तर अन्तिम अवस्थामा मिलेन । नत्र साउदी राजपरिवारका दुई सदस्यसम्मिलित ओलम्पिक टोली नै सातदोबोटो पुग्ने थियो, जसरी यसअघि कतारको ओलम्पिक टोली आफ्नो निजी विमानमा एक दिनकै लागि भए पनि काठमाडौं आएका थिए । प्राविधिक कारणले त्यो सम्भव भएन ।तर साउदी ओलम्पिक कमिटीको सन्देश बोकेर राजदूत आरवे सातदोबोटोस्थित एनओसी मुख्यालय पुगे । त्यस क्रममा उनले नेपाली खेलकुदका लागि निकै फाइदा हुने प्रस्ताव नै अगाडि सारेका छन् । त्यसको बदलामा नेपालको सहयोग तथा समर्थन खोजेका छन्, त्यस सन् २०३० को एसियाली आयोजनाको मतदानमा आफूलाई समर्थन गर्न । आयोजनाको अधिकार दौडमा रहेको त रियाद र दोहा नै हो । अर्थात दुई छिमेकी देशका राजधानी । डिसेम्बर १६ मा एसियाली ओलम्पिक कमिटीको साधारणसभामा मतदान हुनेछ । दुईमध्ये एक सहरले त्यस एसियाली खेलकुद आयोजनाको अवसर पाउने छ । त्यसको ४५ दिन अगाडि भने खेलकुद कूटनीति आफ्नो चरम उत्कर्षमा पुगेको छ । कतारमात्र होइन, साउदी अरेबिया पनि नेपाललाई फकाउन चाहन्छ, नेपाललाई आफ्नो पक्षमा पार्न चाहन्छ ।अब मूल प्रश्न नेपालले कसको समर्थन गर्नेछ त ? वा भनौं, नेपालले कसको पक्ष लिँदा फाइदा हुन्छ त ? अध्यक्ष श्रेष्ठसँग त्यसको पनि कूटनीतिक उत्तरमात्र छ । उनका अनुसार भेटवार्तामा खेलकुदको माध्यमबाट पारस्परिक सहयोगका लागि कुराकानी भएको छ । उनी मान्छन्, साउदी र कतारले प्रस्तुत गरेको प्रस्ताव तुलनात्मक रूपमा लगभग उस्तै छ, तर केही राम्रो भने साउदीकै हो ।श्रेष्ठकै भाषामा भन्दा साउदीले सन् २०३० को एसियाली खेलकुदको आयोजना अवसर पायो भने नेपालजस्तो देशले प्रतियोगितामा भाग लिँदा भ्रमणका क्रममा जति खर्च हुन्छ, त्यसमध्ये अधिकांश उसले नै बेहोर्न तयार छ । अझ सहयोगको यो क्षेत्र अझ ठूलो हुनसक्छ, नेपालका लागि दीर्घकालीन फाइदा हुने सहयोगसमेत हुनसक्छ । त्यसमाथि स्पोर्ट्स एकेडेमी को चर्चा आफ्नै ठाउँमा छ ।साउदीले यो मौका साँच्चै पायो भने यसको स्तर ओलम्पिकसरह नै हुनेछ । अध्यक्ष श्रेष्ठका अनुसार मस्कटमा हुने साधारणसभाका बेला दुवै देशका ओलम्पिक कमिटीसँग थप छलफल हुनेछ । त्यसपछि मात्र नेपालले कसलाई मतदान गर्ने हो भनेर अन्तिम निर्णय गर्नेछ । उनी भन्छन्, यो निर्णय नेपाली खेलकुद र खेलाडीको हित तथा स्वार्थ मुख्य आधार बनाएर नै हुनेछ ।"
दोस्रो टेस्ट न्युजिल्यान्डको पकडमा,वेलिङ्टन (रोयटर्स) केली जेमिसनले ५ विकेटको प्रदर्शन गरेपछि वेस्ट इन्डिजविरुद्धको दोस्रो टेस्ट शनिबार न्युजिल्यान्डको पकडमा आएको छ । दोस्रो दिनको खेल समाप्त हुँदा वेस्ट इन्डिज आफ्नो पहिलो इनिङ्समा ८ विकेट गुमाई १ सय २४ रनको खराब स्थितिमा रहेको छ ।पाहुना टिमका लागि चेमार होल्डर ५ र जोसु डा सिल्भा २ रन बनाएर खेलिरहेका छन् । वेस्ट इन्डिज अझै ३ सय ३६ रनले पछाडि छ । उसमाथि ठूलो अन्तरको हारको डर उत्पन्न भएको छ । न्युजिल्यान्डले पहिले ब्याटिङ गर्दै ४ सय रनको बलियो स्कोर खडा गरेको थियो ।पहिलो टेस्टमा पनि वेस्ट इन्डिज इनिङ्स र १ सय ३४ रनको अन्तरले पराजित भएको थियो । त्यस टेस्टमा दशक बनाएका जेरेमी ब्ल्याकउडले दोस्रो टेस्टको पहिलो इनिङ्समा पनि सर्वाधिक ६९ रन बनाए । उनी नै टिमका लागि सर्वाधिक रन बनाउने खेलाडी रहे ।न्युजिल्यान्डको पहिलो इनिङ्स लन्चपछि अलआउट भएको थियो । त्यसमा हेनरी निकोलसले सर्वाधिक १ सय ७४ रन बनाए । यो उनको खेलजीवनको अहिलेसम्मको सर्वाधिक ठूलो स्कोर पनि रह्यो । निल वाग्नर ६६ रन बनाएर नटआउट रहे । यो उनको पहिलो अर्धशतक रह्यो ।
टेन नवोदय र श्रीजंग विजयी,विराटनगर (कास) टेन्सबर्ग पथरी शनिश्चरे प्रिमियर लिग फुटबलमा शनिबार टेन नवोदय क्लब र श्रीजंग फुटबल क्लब विजयी भएका छन् । नवोदयले देवीगन्ज फुटबल क्लबलाई २० र श्रीजंगले हेकिर न्यु स्टारलाई १० ले पराजित गर्दै ३ अंक जोडेका छन् ।नवोदयका लागि खेलको १५ औं मिनेटमा सेसेहाङ लिम्बू र खेलको अतिरिक्त समयमा घनश्याम चौहानले गोल गर्दै टिमको जित निश्चित गरे । श्रीजंगबाट ३३ औं मिनेटमा दिलकुमार याक्सोले गरेको गोल नै निर्णायक बन्यो ।
भक्तपुरमा सोतोकान कराते संघ,"भक्तपुर (कास) प्रकाश श्रेष्ठको अध्यक्षतामा १३ सदस्यीय जिल्ला भक्तपुर जिल्ला सोतोकान कराते संघ गठन गरिएको छ । शनिबार राधेराधेमा आयोजित कार्यक्रममा सोतोकान कराते संघका केन्द्रीय अध्यक्षको संयोजकत्व गठित यो ३९औं जिल्ला शाखा हो।संघका उपाध्यक्ष दीपमणि सेढाईं, सचिव विनोद नेपाल, सहसचिव दीपक सापकोटा र कोषाध्यक्षमा समीर बस्नेत छन् । सदस्यमा इड लामा, रीता साखकर्मी, सगुन गमाल, सुबोध पोखरेल, शर्मिला मगर, नयाना बाटी, पञ्च तामाङ र अमन श्रेष्ठ छन् । कार्यक्रमका भक्तपुरका सांसद महेश बस्नतेले खेलले नै नेपाललाई विश्वसामु चिनाएको बताए । त्यसमा पनि अधिकांश पदक मार्सल आर्टको विधाले जितेको बताए । सरकारले खेल र खेलाडीलाई विशेष प्राथमिकतामा राखेको बताउँदै बस्नेतले कोभिड१९ को समयमा युवापुस्ताले आर्थिक र खेलकुद गतिविधिलाई चलायमान बनाउन सकेकोमा खुसी लागेको बताए ।"
विवाद समाधानको परीक्षामा कोइराला,"तेक्वान्दोका शिव कोइरालाले राष्ट्रिय खेलकुद परिषद् (राखेप) को उपाध्यक्षमा साउनमा नियुक्ति पाएका हुन् । कार्यकारी अधिकार सदस्यसचिवमा रहने व्यवस्था भएको राखेपमा उपाध्यक्ष पद सेरेमोनियल रहन्छ । खेलकुदको नियामक निकायको जिम्मेवार तहमा पहिलोपल्ट नियुक्ति पाएका कोइरालालाई खेलकुद मन्त्रालयको मन्त्रिस्तरीय निर्णयबाट खेल संघको विवाद, समस्या समाधान तथा सहजीकरण समितिमा संयोजकको जिम्मेवारी तोकिएको छ ।सोमबार खेलकुद मन्त्रालयले गठन गरेको समितिमा मन्त्रालयका खेलकुद महाशाखा प्रमुख, राखेप सदस्यहरू गोविन्द भट्टराई, नन्दा बस्याल र पुरेन्द्रविक्रम लाखे, राखेपका कानुन शाखा प्रमुख तथा संघसंस्था शाखा प्रमुखलाई सदस्य तोकिएको छ । उनीहरूलाई नयाँ खेलकुद ऐन २०७७ अनुसार एक खेलका लागि एकभन्दा बढी खेल संघ वा महासंघ गठन गर्न नपाउने भएकाले विगतमा त्यस्ता संघ विद्यमान रहेछन् भने उनीहरूलाई एउटै खेल संघ वा महासंघ बनाउन आवश्यक पहल गरी सिफारिस गर्ने, खेल संघ र महासंघभित्रको विवाद ३५ दिनभित्र समाधान गरी संघको पदाधिकारीको नामावली पेस गर्ने, नयाँ ऐनअनुसार विधिसम्मत नदेखिएका खेल संघलाई विधिसम्मत बनाउन सिफारिस गर्ने जिम्मेवारी तोकिएको छ ।सामान्यतः विवाद समाधानका लागि विवादसँग असम्बन्धित व्यक्तिलाई जिम्मा दिने परिपाटी छ । तर युवा तथा खेलकुद मन्त्रालयले राष्ट्रिय खेल संघमा देखिएका विवाद समाधानका लागि त्यस्ता व्यक्तिलाई जिम्मा दिएको छ, जो आफैं एक विवादित खेल संघका जिम्मेवार पदाधिकारी हुन् । यसअर्थमा पनि उनले आफूले पाएको जिम्मेवारी कुन तरिकाबाट पूरा गर्नेछन् भन्ने चासो सुरु भएको छ । यो कोइराला स्वयंका लागि पनि कठिन परीक्षा हुनेछ । विवाद समाधानका लागि विवादित एउटा खेल संघको नेतृत्वलाई नै संयोजकको जिम्मेवारी दिइएकामा सबैको चासो रहेको मैले बुझेको छु । यसो भन्दै गर्दा त्यो समितिमा मेरै सिफारिसमा नेपाल तेक्वान्दो संघकी केन्द्रीय सदस्य र विवादित कराते महासंघको नेतृत्व गरिसक्नुभएका व्यक्ति पनि सदस्यको रूपमा हुनुहुन्छ, कोइरालाले भने, तेक्वान्दो संघमा अलिअलि विवाद छ र अरु थुप्रै खेल संघमा पनि विवाद छ । विवाद समाधानका लागि त्यही संघका व्यक्तिहरू हुनुभयो भने समाधानका पहेली भेट्टाउन सजिलो हुन्छ ।कोइराला राष्ट्रिय तेक्वान्दो संघका अध्यक्ष हुन् । यो संघलाई युवराज लामा राखेप सदस्यसचिव भएको समयमा २०६८ सालमा राष्ट्रिय खेल संघको मान्यता दिइएको थियो । जबकि सोही समयमा नेपाल तेक्वान्दो संघ अस्तित्वमा थियो र सक्रिय रूपमा कार्यसम्पादन गरिरहेको थियो । राष्ट्रिय तेक्वान्दो संघले खेल संघको मान्यता पाएपछि तेक्वान्दोमा दुई खेलसंघको विवाद सुरु भएको हो । मूख्यगरी ठूला अन्तर्राष्ट्रिय प्रतियोगिताअगाडि संघको विवाद सतहमा आउने गर्छ । तेक्वान्दोमा पनि समयसमयमा यसो हुने गरेको छ । तेक्वान्दो, कराते, शारीरिक सुगठनलगायतका खेलमा एकै खेलका समान प्रकृति र उद्देश्यका एकभन्दा बढी खेल संघ लामो समयदेखि विद्यमान छन् । त्यसबाहेक कुस्ती, टेबलटेनिस संघभित्र पनि विवाद साम्य भएको छैन । संयोजक कोइरालाका अनुसार उनी नेतृत्वको समितिले काम सुरु गरिसकेको छ । हामीलाई ३५ दिनको म्याद दिइएको छ । अहिले हामीले समान्य र जटिल प्रकारका विवाद देखिएका खेल संघको सूची तयार गरी उनीहरूलाई साता दिने म्यादसहितको पत्राचार गरिसकेका छौं, उनले थपे, मेरो विश्वास छ कि उहाँहरूले आफ्नो संघभित्रको विवाद आफैं समाधान गर्नुहुनेछ । उहाँहरूले सक्नुभएन भने समितिले सहजीकरण गर्नेछ । समाधानको प्रयासमा यदि सफल भएन भने उचित निकासका लागि सम्बन्धित खेल संघको कार्यसमिति पुनर्गठन गर्ने अधिकार पनि मेरो समितिसँग छ ।मन्त्रालयले यसअघि राखेपकै तत्कालीन उपाध्यक्ष पिताम्बर तिम्सिनाको संयोजकत्वमा विवाद समाधान उपसमिति बनाएको थियो । त्यो समितिले कराते, कुस्ती, जिम्न्यास्टिकलगायतका संघमा विवाद समाधानको प्रयास गरेको थियो । कराते महासंघको रूपमा राष्ट्रिय र अन्तर्राष्ट्रिय मान्यताप्राप्त दुई महासंघलाई सहमतिमा ल्याएर शम्भु आचार्यको संयोजकत्वमा निर्वाचन तदर्थ समिति बनाएको थियो । तदर्थ समितिलाई ३ महिनाभित्र निर्वाचन गर्ने जिम्मेवारी दिएको भए पनि करिब डेढ वर्ष बितिसक्दा निर्वाचन हुन सकेको छैन । त्यतिबेला १३ औं दक्षिण एसियाली खेलकुद आयोजनाको चटारो सुरु भएकाले राखेपले नै खेल संघको चुनाव सागपछि गर्न निर्देशन दिएको थियो । सागपछि कोरोना महामारी र त्यसपछि नयाँ ऐन लागू भएपछि त्यसको अन्योलताका कारण धेरै खेल संघको चुनाव अहिलेसम्म हुन सकेका छैनन् । करातेमा दावा गुरुङ नेतृत्वको राष्ट्रिय मान्यताप्राप्त र पुरेन्द्रविक्रम लाखे नेतृत्वको अन्तर्राष्ट्रिय मान्यताप्राप्त महासंघको विवादले सबैभन्दा बढी चर्चा त्यतिबेला पाएको थियो, जतिबेला सन् २०१४ मा दक्षिण कोरियामा सम्पन्न एसियाली खेलकुदमा सुरुआती टोलीमा नपरेकी विमला तामाङले कांस्य पदक जितेर पदकबिहीन हुनबाट देशलाई जोगाइन् । करातेका विवादित महासंघमध्ये एउटाको नेतृत्व गरेका लाखे अहिले विवाद समाधान समितिका सदस्य छन् । राखेपले कुस्तीको विवाद मिलाएको दाबी गर्दै राज मोहम्मद मिया अन्सारी नेतृत्वको समितिलाई मान्यता दिएपछि नारायणदेव राणाले आफ्नै नेतृत्वमा समानान्तर कार्यसमिति गठन गर्दै राखेपविरुद्धमा सर्वोच्चमा मुद्दा दायर गरेका थिए । सर्वोच्चले राणाको कार्यसमिति वैधानिक देखिएको भन्दै अन्सारी नेतृत्वको कार्यसमितिबाट काम कारबाही रोक्न अन्तरिम आदेश दिएको थियो । टेवलटेनिसको विवाद पनि उस्तै छ । लामो समयदेखि संघको अध्यक्षमा रहेका चतुरानन्द राजवैद्यसँग असन्तुष्ट सदस्यहरूले संघको निर्वाचन गरी विजेन्द्र हमाललाई नेतृत्व सुम्पिए पनि राखेपले राजवैद्यलाई नै आधिकारिक मान्यता दिइएको छ । यससम्बन्धी मुद्दा पनि सर्वोच्चमा विचाराधीन छ । शारीरिक सुगठनमा त दुईवटा महासंघ नै अस्तित्वमा छन् । एउटाले विश्व शारीरिक सुगठन महासंघ र अर्काले अन्तर्राष्ट्रिय शारीरिक सुगठन फेडेरेसनमातहत काम गरिरहेका छन् । समितिलाई दुई खेल संघको विवाद र एकै खेल संघभित्रका विवाद समाधानका लागि ३५ दिनको समयसीमा दिइएको छ । समयमै सम्पूर्ण जिम्मेवारी पूरा गर्ने प्रतिबद्धता कोइरालाले गरेका छन् । समितिको निर्णय र प्रतिवेदनको कार्यान्वयन गर्ने खेलकुद मन्त्रालयमार्फत हो ।"
