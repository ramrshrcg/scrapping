शीर्षक,विवरण
दुवै पक्षद्वारा मूल पार्टी आफ्नो भएको दाबी,दुवै पक्षले आयोगलाई जानकारी गराएप्रधानमन्त्री एवं नेकपा अध्यक्ष केपी शर्मा ओलीले पार्टीको केन्द्रीय समिति विस्तार गरेको जानकारी निर्वाचन आयोगलाई गराएका छन् । ओलीको अध्यक्षतामा मंगलबार बालुवाटारमा बसेको केन्द्रीय समिति बैठकले समितिमा ५ सय ५६ सदस्य थप गरेको छ । केन्द्रीय समिति विस्तार गरिएको नाम नामेसीसहितको विवरण ओली पक्षले आयोगलाई बुझाएको हो । आयोगका प्रवक्ता राजकुमार श्रेष्ठले प्रधानमन्त्री एवं पार्टी अध्यक्ष ओलीको हस्ताक्षरसहित पार्टी केन्द्रीय समिति विस्तार गरिएको सूचना प्राप्त भएको बताए । यसअघि सोमबार नेकपाका अर्का अध्यक्ष पुष्पकमल दाहालले असंवैधानिक तरिकाले प्रतिनिधिसभा विघटन गरेको भन्दै ओलीलाई अनुशासनको कारबाही थालिएको जानकारी आयोगलाई गराएका थिए । पार्टीमा सल्लाह नगरी ओलीले एकलौटी ढंगले प्रतिनिधिसभा विघटन गरी मध्यावधि निर्वाचनमा जाने निर्णय लिएपछि सत्तारूढ दल नेकपामा विभाजन आएको हो । दाहाल पक्षले आफ्नो बैठकमा ४ सय ४१ मध्ये ३ सय १५ जना केन्द्रीय सदस्यको उपस्थिति रहेको आयोगलाई मौखिक जानकारी गराएको छ । साँझ अबेरसम्म बैठक चलेकाले निर्णयहरू बुधबार मात्रै लिखित रूपमा आयोगमा पठाउने दाहाल पक्षको तयारी छ ।
'यसकारण हामी संसद् विघटनमा जानुपर्यो,"हामी नयाँ ढंगबाट बढ्दै छौं । अहिलेसम्म विधिवत् पार्टी विभाजित छैन । पार्टी विभाजन गर्न पनि चाहँदैनौं । निर्वाचन हुँदा पार्टी फुट्छ ? झन् एकजुट भएर अगाडि बढ्नु पर्दैन ? मैले अस्तिको दिन (पुस ५ गते) प्रचण्डजीलाई भनें हामीलाई केहीले मिलाउन सकेन, अब निर्वाचनले मिलाउँछ कि ? निर्वाचनमा त हामी एकजुट भएर जानुपर्यो । हाम्रो शक्ति एकजुट भएर निर्वाचनमा लगाउनुपर्यो । आपसी अन्तरविरोधहरू टुंग्याउनुपर्यो । अब एकजुट भएर निर्वाचनका काममा अगाडि बढौं । प्रधानमन्त्री नै बन्नु छ भने चुनावबाट बन्ने होला नि प्रधानमन्त्री चुनावबाट बने भो । यसले हामीलाई एक ठाउँ पुर्याउँछ । अरू पार्टीहरू पनि एकजुट हुँदै छन् चुनावका लागि । चुनावको सामना गर्नका लागि । तर उहाँहरूले मान्नुभएन । उहाँहरू बेग्लै संसारमा, बेग्लै सपनामा, कसले हालेको ब्याट्रीबाट चल्दै हुनुहुन्छ, कसले दिएको पम्पबाट चल्दै हुनुहुन्छ, मलाई थाहा छैन तर उहाँहरू यस धर्तीमा, कार्यकर्ता र जनताको विश्वासको जगमा चलिरहनुभएको छैन । अहिलेको आवश्यकताअनुसार उहाँहरू चलिरहनुभएको छैन । देश र जनताको चाहना परिपूर्ति गर्न उहाँहरू चलिरहनुभएको छैन । तपाईंहरूलाई थाहा छ, ममाथि कतिकति बेला हमला हुन्छ ? मेरो आफ्नै अनुभवका हिसाबले भन्ने हो भने, जब देशमा निरंकुश राजतन्त्र थियो, तानाशाही पञ्चायती व्यवस्था थियो, अधिनायकवादी शासन थियो, त्यसबेला । लोकतान्त्रिक गणतन्त्रका लागि हामीले आन्दोलन सुरु गर्यौं, हमला भयो । मैले जेलमा पनि बस्नुपर्यो । साथीहरू पनि बस्नुपर्यो । हामीमाथि हमला कतिबेला भयो भने जतिबेला हामीले जनता र देशका लागि एउटा निर्णायक आन्दोलनको उद्घोष गरेर अगाडि बढ्यौं । त्यसपछिका दिनहरू पनि म थुप्रै सम्झन्छु तर पछिल्लो समयको मात्रै कुरा गरौं । हामीले संविधान जारी गर्यौं । संविधान जारी गरेबापत हमला भयो । हामीमाथि नाकाबन्दी लगाइयो । नाकाबन्दीको हामीले डटेर सामना गर्यौं । त्यसबेला आलोचना र विरोध हाम्राविरुद्ध केन्द्रित गरियो देश बर्बाद बनाउने भयो, नसक्ने ठाउँमा सिङ जोडाउन पुग्यो, छिमेकीहरूसँग सम्बन्ध बिगार्यो । हामीले त सम्बन्ध बिगारेका थिएनौं । नाकाबन्दी भोगिरहेका थियौं । तर त्यसका विरुद्ध भोको पेटमा सामना गरिरहेका थियौं तर पनि हाम्रो राष्ट्रको स्वाभिमान, सार्वभौमसत्ताका लागि लड्दा देशभित्रै आलोचना गर्ने मानिसहरू थिए, शक्तिहरू थिए । हाम्रै पार्टीका शीर्ष नेताहरूले एउटा व्यक्तिको दुर्बुद्धिका कारणले, बोल्न नजानेर, देश नै अप्ठ्यारोमा पर्ने स्थिति भो, अब नेतृत्व फेर्नुपर्छ भनेर सार्वजनिक ढंगले बोलेर अभियान थाल्नुभो । हामी एउटा देशबाट घेरिएका थियौं । चीनतिरबाट पनि बाटो खोलिएपछि त झन् सहिसक्नै भएन । तीव्र भयो अपमान । चीनतिरबाट पारवहन र यातायातसम्बन्धी सन्धि भएपछि, हामीले चीनतिरबाट विभिन्न नाका खोलेपछि, विभिन्न बाटाहरू बनाएपछि, चीनसँग जोड्ने बाटा बनाइयो भनेर हामीमाथि हमला भो । हाम्रा दुर्गम ठाउँहरू चीनसँग जोडिएका छन् । सिमाना जोडिएका छन् । ती दुर्गम ठाउँमा बाटा नबनाएर हामी देशको विकास कसरी गर्न सक्छौं ? हामीले चीनसँग सम्बन्ध जोड्नै पर्थ्यो, बाटाहरूले जोड्नै पर्थ्यो, हवाई यातायातले जोड्नै पर्थ्यो । ट्रान्स हिमालयन कनेक्टिभिटी हिमालपहाड सम्बन्ध, आवागमन, हवाई, दूरसञ्चार वा अरू बाटा, रेलमार्ग, विभिन्न बाटाबाट हामीले खोल्न थाल्यौं । त्यसो भएपछि हाम्राविरुद्ध यति तीव्र हमला भो कि, त्यो सरकार नै ढलाइयो ।देशका लागि त्यति दृढताका साथ, त्यति उपलब्धिसाथ अगाडि बढेको सरकार गिराउनेमा हाम्रो पार्टीका नेताहरू र अविश्वासको प्रस्तावको आफ्नै पार्टीका नेताहरूले समर्थन गरे त्यसबेला । हाम्रै सांसदहरूको शिर निहुरिएको थियो त्यसबेला । परिस्थिति अहिले फेरि आयो । हामीले हाम्रो देशको सम्पूर्ण भूभाग सामेल गरेर नक्सा छाप्यौं । हामीले अरूको भूभाग सामेल गरेको होइन तर त्यो नक्सालाई, त्यो कुनै पोस्टर होइन, हामीले छापेको हो राष्ट्रको सार्वभौमसत्ता र भूगोल । सार्वभौमसत्ता सम्पन्न भूगोल, त्यो भूगोल नक्साबाट समेत बाहिर पारिएको थियो । सुगौली सन्धिपछि हामीले १ सय ४६ वर्षसम्म भोगचलन गरेको जमिन, ५८ वर्षअघि कालापानीमा भारतीय फौज बस्यो । त्यसभन्दा उताको लिपुलेक र लिम्पियाधुराको बाटामा भारतीय फौज बसेर ब्लक गरिदिएपछि उतैको जस्तो भएर गयो । त्यसपछि संविधान संशोधन गरियो, सर्वसम्मतिले गरियो । कुनै पनि कुरामा अहिलेसम्म राष्ट्रिय सर्वसम्मति भएको थिएन तर हामीले संविधानको प्रश्नमा राष्ट्रलाई एक ठाउँमा उभ्यायौं । कतिको छातीमा ह्वारह्वार आगो बल्यो । किन बलेको हो, थाहा छैन । देश एकजुट भयो राष्ट्रियताको सवालमा । एउटा समूह पृथकतावादी राजनीति लिएर हिँडिरहेको थियो, त्यस समूहलाई हामीले संविधानसम्मत, संवैधानिक, राजनीतिक, शान्तिपूर्ण राजनीतिको मूलधारमा, राष्ट्रिय एकताको मूलधारमा ल्याउने सफलता प्राप्त गर्यौं । त्यसबेला पनि हामीले विरोधको सामना गर्नुपर्यो । त्यस्तालाई किन मञ्च दिइयो आदि इन्त्यादि । एउटा पृथकतावादी राजनीतिको अन्त्य भएर राष्ट्रिय मूलधारको राजनीति जब अघि बढ्दै छ भने त्यसमा मन पोल्नुपर्ने कारण के ? कलेजो जल्नुपर्ने कारण के ? तर केही मान्छेहरूको जल्यो । पृथकतावादको अन्त्य हुँदा त्यहाँ राष्ट्रवादको नारा लगाएर रुवाबासी गरे केही मान्छेहरूले । त्यसैकारण हाम्राविरुद्ध तीव्र हमला भयो । एक जना वरिष्ठ नेताले टेलिभिजनमै भनेको सुनियो, म एकताको विरोधमा थिइनँ । यो एकता गरेपछि नै, एकता गरेको समूहसँग मिलेर केपी ओलीलाई हटाउन सकिन्छ भनेर एकताको पक्षमा थिएँ । अथवा, एकता उहाँलाई चाहिएको किन रहेछ ? कम्युनिस्ट आन्दोलनलाई बलियो बनाउन होइन । उहाँहरू अहिले सफल हुनुभएको छ । म सुन्दै छु, उहाँहरूले केपी ओलीलाई निकाल्नु हुन्छ रे । उहाँहरूले भन्दा मैले १० वर्षअघि पार्टी सदस्यता लिएको हुँला । एउटा आन्दोलन सुरु गरेर जतिबेला आन्दोलन टुक्राटुक्रा, धुजाधुजा थियो, त्यस अवस्थामा एकता, एकीकरणको अभियान थालेर आएको मलाई आज प्रचण्डले निकालिदिने रे । म साथीहरूलाई भन्न चाहन्छु, हामी यस्ता कुरामा अल्झिँदैनौं । प्रचण्डले पार्टीबाट निकाल्छन् कि, उनका घरबाट पनि निकाल्छन् कि, कहाँकहाँबाट निकाल्छन्, त्यो उनको कुरा हो । हामी एउटा आन्दोलनमा छौं । हाम्रा महान् उद्देश्यहरूमा छौं । हामीले हाम्रा महान् उद्देश्यहरू तोकेका छौं । हामी समाजवादमा पुग्न चाहन्छौं । अहिले देश समाजवादउन्मुख छ । समाजवादउन्मुख भनेको लोककल्याणकारी राज्यको अवधारणाअनुसार काम गर्दै सामाजिक न्याय र समानताको अभिवृद्धि गर्दै सुशासन र विकासको बाटोमा अगाडि बढेर हाम्रो समृद्ध नेपाल सुखी नेपालीको राष्ट्रिय आकांक्षा पूरा गर्ने हाम्रो उद्देश्य त्यो हो । हामी त्यस उद्देश्यतर्फ अगाडि बढिरहेका छौं । त्यस उद्देश्यका निम्ति हामीले एउटा वास्तवमै सशक्त आन्दोलन निर्माण गर्नुपर्नेछ । त्यो आन्दोलन निर्माण गर्न, सञ्चालन गर्न, त्यसलाई ठीक ढंगले अगाडि बढाउनका लागि हामीसँग एउटा सशक्त पार्टी चाहिन्छ । त्यो सशक्त पार्टी एकताबद्ध हुनुपर्दछ । अघि मैले भनेका सही विचारहरू मार्क्सवादी दर्शन, मार्क्सवादी, लेनिनवादी सिद्धान्त र हामीले लिएको हाम्रो गन्तव्य, गन्तव्यतर्फ अगाडि बढ्ने स्पष्ट मार्गचित्र, त्यसका निम्ति मार्गचित्र, कार्यक्रम, योजना, नीतिका साथ हामी अगाडि बढ्छौं । त्यस्तो गर्नका लागि राष्ट्रिय आन्दोलन चलाउन सशक्त, मजबुत, एकताबद्ध र गतिशील पार्टी चाहिन्छ । हामी त्यस्तो पार्टी निर्माणको नयाँ चरणमा फेरि प्रवेश गरेका छौं । कमरेडहरूलाई लाग्ला केही साथी त आएनन्, यस्तो हुन्छ । आन्दोलनमा यस्तो हुँदो रहेछ । भरसक सबै साथीलाई लिएर अघि बढ्न खोजेकै हो । प्रमुख नेतालाई, प्रधानमन्त्रीलाई वामपन्थी देख्न नसक्ने उहाँहरूको राजनीतिक, वर्गीय दृष्टिकोण छैन । आन्दोलनको दृष्टिकोण पनि छैन । आफ्नो पद, आफ्नो लाभ, आफ्नो हित मात्रै छ । अघिल्लोपल्ट मैले नेतृत्व गरेको सरकार ढलाउनुपर्ने कारण के ? उहाँहरूसँग कुनै पनि जवाफ छ ? उहाँहरू अहिले आएर भन्नुहुन्छ अघिल्लो सरकार लोकप्रिय थियो । लोकप्रिय थियो भने ढालेको किन त ? उहाँहरू नै हो ढाल्ने । अलि पछि भन्नुहुन्छ, अहिलेको सरकार त लोकप्रिय थियो तपाईंहरूलाई चिन्ता लाग्न सक्छ । चिन्ता नलिन आग्रह गर्दछु । पुराना पातहरू झर्ने र नयाँ पात पलाउने यो क्रम भइरहन्छ । हामीले नचाहँदा पनि हुन्छ । अहिले पार्टी चल्न सक्ने अवस्थामा थिएन । हामीले चाहेर के गर्नु ? उहाँहरूलाई हामीले चाहिरहेका छौं । उहाँहरूलाई निष्कासन गर्न हामीले खोजिरहेका छैनौं । उहाँहरूले यति उपद्रव, अन्तरघात गरिरहनुभएको छ । वामपन्थी र कम्युनिस्ट आन्दोलनलाई ध्वस्त पार्न कम्युनिस्ट पार्टीभित्रै विग्रहको यस्तो क्षति गरिरहनुभएको छ । तर हामीले कसैलाई निकालिरहेका छैनौं । आफैं उहाँहरू किनारा लाग्दै हुनुहुन्छ । केहीकेही चीज नदीमा पर्यो भने बग्दैबग्दै किनारा लाग्छ । नदीको किनारामा फोहोरहरू धकेलिएको देख्नुभएकै होला । नदी बग्ने क्रममा फोहोरहरू किनारामा छाड्दै जान्छ, अनि सफा गर्दै जान्छ । भन्न त नमिल्ने, नहुने हो पिलो निचोर्दैमा तौल कम हुँदैन भन्ने जीवन शर्माको गीत छ, त्यस्तै हो । साँच्चै पिलोको खिल निकाल्दैमा वजन कम हुँदैन । तपाईंहरू कल्पना गर्न सक्नुहुन्छ एकता गरेपछि कमिटीहरूले काम गर्न पाए ? तपार्इंहरूले काम गर्न पाउनुभयो ? विभिन्न बहानामा तपाईंहरूलाई खुट्टी लगाउने काम भयो । गाईभैंसीलाई बाँधेजस्तो भयो । काम गर्न नपाउने, जनताको बीचमा स्पष्ट राजनीतिक र गतिशील भएर जान नपाउने । संगठन एक ढिक्का भएर बढ्न नपाउने । हामीले तीन महिनाभित्र एकीकरण टुंग्याउने भनेका थियौं । तीन महिना कहिले आउँछ ? दुई वर्षभित्र महाधिवेशन गर्ने भनिएको थियो । गएको जेठ ३ भन्दा उतै महाधिवेशन सम्पन्न भइसक्नुपर्थ्यो । तर, महाधिवेशन गर्ने कुनै सोच छैन । कुनै चिन्ता छैन । कुनै तयारी छैन । भुइँचालो जाँदा कार्यकर्तालाई अरूको एक कप चिया पनि नखाई २७ हजार २ सय ७६ अस्थायी टहरा निर्माण गरेर जनतालाई हस्तान्तरण गर्यौं । १३ हजार विद्यालय निर्माण गरेर हस्तान्तरण गर्यौं । २२ हजार भग्नावशेष सफा गर्यौं । अहिले यत्रो कोरोनाको बिगबिगी छ । पार्टी केही गर्न सक्ने अवस्थामा रहेन । विरोध मात्रै गर्न सक्ने । विभिन्न प्रचारबाजीमा उत्रिने । टेलिभिजन, पत्रपत्रिका, रेडियोमा अन्तर्वार्तामा गयो, सरकारलाई गाली गर्यो । यसैमा समय खर्च गर्यो । हामीले यसको जवाफ पनि दिएनौं किनभने हामी अनुशासित छौं । उहाँहरू महाअभियोग लगाउने, अविश्वासको प्रस्ताव राख्ने, केन्द्रीय कमिटीबाट अध्यक्ष र नेता निकाल्ने यो बाटोतिर खेती गर्न थाल्नुभयो । पार्टी एकीकरणको बाटोमा अघि बढ्ने होइन, बरु उहाँहरू भत्काउनेतिर लाग्नुभयो । कसैलाई निष्कासन गर्ने ? कसैलाई कारबाही गर्ने ? कुदेर राष्ट्रपति र सभामुखकहाँ पुग्नुभयो । त्यसकारण हामीले निश्चित समयभित्र लगभग ११ महिनामा महाधिवेशन गर्ने विचार गरेका छौं । हामी चुनावमा पनि जानुछ । चुनावपछि अलि काम व्यवस्थित गर्नुछ । कमिटी, विभागलाई व्यवस्थित गर्नुछ । मातहतको कमिटीलाई पुनर्गठन गर्नुछ । यी सबै काम गरेर चुनावको तयारीमा लाग्छौं । चुनावमा ५० लाख लोकप्रिय भोट ल्याउनु छ । यो समानुपातिकमा गन्ती हुन्छ । हामीले दुई पार्टी मिलेर ११६ सिटमा जितेका थियौं । अब ४ सिट थपेर १ सय २० बनाउनुपर्नेछ । हामी सही विचार, सही उद्देश्यको तागत दुनियाँलाई देखाउँछौं । हाम्रो एकताको बल, एकताबद्ध सक्रियताको ताकत देखाउँछौं । व्यापक पार्टी परिचालन गरेर ताकत देखाउँछौं । हामी जनपरिचालनको तागत देखाउँछौं । देशभक्ति, राष्ट्रवाद र राष्ट्रिय स्वाभिमानको तागत देखाउँछौं । हामी राजनीतिमा इमानदारिताको तागत देखाउँछौं । मनमा देशभक्ति नभएका, लोकतान्त्रिक चिन्तन र चरित्र नभएका, देश र जनताका बारेमा नसोच्ने, आफू, आफ्नो परिवार खासगरी तीन प पैसा, परिवार र पदमात्रै सोच्नेहरूको हातमा देश सुम्पिन सकिँदैन । त्यसकारण हामी संसद् विघटनमा जानुपर्यो । (प्रधानमन्त्री ओलीद्वारा आफू समर्थित केन्द्रीय समितिको बैठकमा व्यक्त विचारको सम्पादित अंश)"
टुट्यो साढे चार दशकको सम्बन्ध,"(काठमाडौं)  तत्कालीन एमाले र माओवादी केन्द्रको एकीकरणबाट बनेको नेकपा फुटको इतिहास दोहोर्याउँदै मंगलबारबाट दुई धारमा विभक्त भएको छ । यो विभाजनमा तत्कालीन दुइटा पार्टी ढिक्काढिक्कै अलग भएका छैनन्, मूलतः तत्कालीन एमाले फुटेको छ । टोपबहादुर रायमाझी र लेखराज भट्टलगायत केही नेताबाहेक पूर्वमाओवादी धार करिब एक ढिक्का देखिन्छ । तत्कालीन एमालेको मूल नेतृत्व पंक्तिमा रहेका केपी शर्मा ओली, माधव नेपाल र झलनाथ खनाल भने विभाजित भएका छन् । तत्कालीन एमालेको नवौं महाधिवेशनबाट निर्वाचित १५ पदाधिकारीमध्ये नेपाल र खनालसहित ९ जना मंगलबारबाट पुष्पकमल दाहालको धारसँग जोडिएका छन् । ओलीसहित ५ जना भने अर्कोतिर छन् । एक जना विद्यादेवी भण्डारी राष्ट्रपति छिन् । दाहाल त पार्टी एकताका क्रममा ३० महिनाअघि एउटै दलका रूपमा ओली, नेपाल र खनालसँग मिसिएका हुन् । दाहालले चार दशकदेखि नै कम्युनिस्ट पार्टीको छुट्टै धारको नेतृत्व गर्दै आएका थिए । ओली, नेपाल र खनाल भने करिब साढे चार दशकदेखि एउटै पार्टीमा अन्तरसंघर्ष र सहकार्य गर्दै हिँडेका थिए । माले हुँदै एमाले बनेर कम्युनिस्ट पार्टीलाई शान्तिपूर्ण बहुदलीय राजनीतिक प्रतिस्पर्धामा स्थापित गराउनेमध्ये मूल नेतामा पर्छन् ओली, नेपाल र खनाल । अहिले भने उनीहरू अलगअलग पार्टीका रूपमा अभ्यास गर्ने बिन्दुमा पुगेका छन् । कम्युनिस्ट आन्दोलनलाई यहाँसम्म ल्याइपुर्याउन योगदान गर्ने नेताहरूमध्ये उहाँहरू पनि हो, दाहालनेपाल समूहमा रहेका नेता टंक कार्कीले भने, विगतमा पनि केही टुटफुट भए तर यो बेलाको फुटले कम्युनिस्ट आन्दोलनलाई निकै ठूलो क्षति पुगेको छ ।पूर्वएमाले धारको नेतृत्वमा रहेका नेताहरूको फुटबाट ओली पक्षका नेता खुसी छैनन् । राम्ररी ख्याल नगरी पार्टी एकता गर्दा अहिले तत्कालीन एमालेमा फुट आयो, ओली समूहका नेता हिक्मत कार्कीले भने, केपी ओली र माधव नेपाललाई फुटाउँदा मात्र एमालेलाई कमजोर पार्न सकिन्छ भन्नेहरू पहिले पनि थिए, अहिले उनीहरूको इच्छा पूरा भएजस्तो देखिएको छ तर ओली नेतृत्वको पार्टीले एमालेको पुरानो आधार झन् मजबुत बनाएर ल्याउँछ । झापा आन्दोलन, कोअर्डिनेसन केन्द्र हुँदै पञ्चायतकालमा बनेको माले पार्टी नै ओली, नेपाल र खनालको मूल हाँगो हो । त्यसैमा मनमोहन अधिकारी नेतृत्वको नेकपा मार्क्सवादी मिसिएपछि एमाले बनेको थियो । २०५० सालमा मदन भण्डारीको अवसानपछि भण्डारीले अघि सारेको जनताको बहुदलीय जनवाद (जबज) को सिद्धान्तको बलमा एमाले झन्झन् झागिँदै गयो । यही कालखण्डको करिब साढे दुई दशक यी तीन नेताले पालैपालो नेतृत्व गरेका थिए । त्यही क्रममा प्रकट भएका आपसी तिक्तताले उनीहरूबीचको विभाजनमा मसला थप्यो । आफूले पार्टी नेतृत्व गरेका बेला कसले कसलाई कसरी असहयोग गरेका थिए भन्ने पोल खोलाखोल गरेका छन् । जसलाई हेर्दा उनीहरूबीचको फुटभित्र धेरै सैद्धान्तिक कारण नरहेको नेकपा मालेका महासचिव सीपी मैनाली बताउँछन् । कुनै बेला उहाँहरू सबैले मिलेर मलाई स्पष्टीकरण दिने मौकासमेत नदिईकन नेतृत्वबाट निकाल्नुभयो, उनले भने, अहिले उहाँहरूबीच पनि फुट आएको छ । यो फुटमा सैद्धान्तिकभन्दा पनि कार्यशैलीगत कुरा धेरै देख्छु ।त्रिपक्षीय शक्ति संघर्षझन्डै साढे दुई दशकदेखि निरन्तर नेतृत्वमा रहेका ओली, नेपाल र खनालबीच तत्कालीन एमालेभित्र त्रिपक्षीय टवराव थियो । कहिले चर्को गुटबन्दी चल्थ्यो । सबैभन्दा लामो समय ओली र नेपालबीच नै तिक्तता रह्यो । फुटका बेला पनि सबैभन्दा बढी तुष उनीहरूबीच नै देखियो । मदन भण्डारीको निधनपछि नेपाल महासचिव भएका थिए । तर भण्डारीले अघि सारेको जबजको असली नेतृत्वकर्ता आफू भएको दाबी ओलीले गर्थे । ओली समूह कमजोर थियो तैपनि उनी नेपालको कार्यशैलीको विरोध गरिरहन्थे । २०५४ सालमा एमाले विभाजन हुँदा सीपी मैनाली र वामदेव गौतमलगायत छुट्टिएर गए । पार्टी विभाजनका बेला ओली र नेपाल एकै कित्तामा रहे । २०६४ को संविधानसभा चुनावमा एमालेले हार बेहोरेपछि नेपालले राजीनामा दिए । त्यसपछि खनाल महासचिव बने । नेपालले छाडेपछि ओली स्वतः नेतृत्वमा आउन चाहन्थे । तर नेपालले सहयोग गरेनन् । २०६५ सालको आठौं महाधिवेशनमा खनाल र ओलीबीच अध्यक्षमा प्रतिस्पर्धा भयो । ओली हारे । त्यसपछि ओली र नेपाल एक ढिक्का भए । खनालको कार्यशैलीमाथि दुवैले संयुक्त रूपमा प्रश्न उठाए । त्यो बेला खनाल माओवादीसँग सहकार्य गरेर जाने पक्षमा थिए । ओलीनेपाल संघर्षको नीतिमा जानुपर्ने पक्षमा थिए । पहिलो संविधानसभापछि पुष्पकमल दाहाल नेतृत्वको सरकार ढलेर नेपाल प्रधानमन्त्री बने । त्यसमा ओलीको पनि भूमिका थियो । नेपाल नेतृत्वको सरकारविरुद्ध तत्कालीन माओवादीले सडक संघर्ष गरेको थियो । त्यसबेला ओली नै नेपालको सरकारको बचाउमा लागेका थिए । पार्टीभित्र खनाल र गौतम पक्षले नेपाल नेतृत्वको सरकारलाई असहयोग गरिरहेका थिए । सरकारविरुद्घ हस्ताक्षर अभियानसम्म चलेको थियो । १५ वर्ष महासचिव भइसकेको, राष्ट्रिय सभा र प्रतिनिधिसभामा विपक्षी दलको नेता हुँदै प्रधानमन्त्री भइसकेको व्यक्ति र सरकार चलाउँदाको संकटका बेला गरेको सहयोगको गुन नेपालले तिर्ने विश्वासमा ओली थिए । तर फेरि पार्टर् ीअध्यक्षमा आफैं अघि सर्न खोजेपछि नेपालसँग ओलीको मोहभंग भयो । उस्तैउस्तै क्षमता, राजनीतिक योगदान, भूमिका भएको व्यक्ति एउटाले पटकपटक अवसर पाइरहने, अर्को भने सधैं उसको पछि रहनुपर्ने ? ओली तर्क गर्थे । दोस्रो संविधानसभा चुनावपछि नेपालले खनाललाई संसदीय दलको नेता बनाउन सहयोग गरेर उनकै समर्थनमा नवौं महाधिवेशनबाट अध्यक्ष हुने योजना बनाए । त्यसले ओली र नेपालबीच तिक्तता चुलियो । १५ वर्ष पार्टी नेतृत्व गरेका नेपालले नेतृत्वमा आफूलाई बाटो छेक्न खोजेको रूपमा ओलीले बुझे । नवौं महाधिवेशनमा ओलीविरुद्ध नेपाल नै प्रतिस्पर्धामा उत्रिए । छुट्टै प्यानल बनाएर प्रतिस्पर्धा भयो । ओलीले थोरै मत अन्तरमा चुनाव जिते । त्यसपछि ओलीले नेपाललाई कर्नर गर्न सुरु गरे । पार्टी एकतापछि पनि उनले दाहालसँग मिलेर नेपाल पक्षलाई कर्नर गरेको भन्ने विषय नै तिक्तता बढ्नुको मूल कारण बन्यो । कतिपय नेता नेपालले १५ वर्ष महासचिव हुँदा आफूलाई गरेको व्यवहारको हिसाबकिताब ओलीले अहिले उतार्दा फुट आएको ठान्छन् ।ओलीको अर्का नेता खनालसँग सुरुदेखि नै सुमधुर सम्बन्ध होइन । २०३९ सालमा सीपी मैनाली कारबाहीमा परेपछि तत्कालीन मालेको महासचिव खनाल बने । त्यतिबेला ओली जेलमै थिए । जब पार्टीमा मदन भण्डारीको उदय भयो, खनाल भण्डारीको विपक्षमा रहे । भण्डारीले जबजको कार्यक्रम ल्याउँदा खनाल नौलो जनवादको पक्षमा रहे । ओली सुरुदेखि नै खनाललाई जबजविरोधी ठान्थे । भण्डारी महासचिव बनेपछि कर्नरमा परेका खनाल ओलीनेपाल अन्तरसंघर्षलाई नियालेर बसेका थिए । २०६४ सालको संविधानसभाको चुनावमा ओली र नेपाल दुवैले हारे । चुनाव जित्नेमध्ये वरिष्ठ नेता खनाल थिए, नेतृत्व उनकै हातमा आयो । उनी आठौं महाधिवेशनमा अध्यक्ष बने । त्यो महाधिवेशनमा पराजित ओलीले सुरुमै फर्जर् ीप्रतिनिधिका आधारमा जितेको आरोप लगाए । चुनावपछि खनालले ओली र उनको पक्षलाई समेट्न ध्यान दिएनन् । ओलीले पनि सहयोग गरेनन् । उनीहरूबीच माओवादीलाई हेर्ने दृष्टिकोणमा मतभेद भयो । खनाल माओवादीसँग मिलेर जानुपर्ने पक्षमा रहे भने ओली कांग्रेससँग सहकार्य गर्नुपर्ने पक्षमा उभिए । यही अन्तरसंघर्षले नेपाल संसद्मा बहुमत नगुम्दै पार्टीको दबाबमा प्रधानमन्त्री पद छाड्न बाध्य भए । त्यसपछि माओवादीसँग सुटुक्क समीकरण मिलाएर खनाल प्रधानमन्त्री बने । ओलीले सहयोग गरेनन् । यतिसम्म कि खनाल प्रधानमन्त्री बनुन्जेल बालुवाटार नै नछिर्ने कसम ओलीले खाए । दोस्रो संविधानसभामा संसदीय दलको नेतामा ओलीले जिते, खनाल हारे । नवौं महाधिवेशनमा खनाल उठेनन् । माओवादीसँगको एकतापछि ओलीले खनाललाई सुरुमै चिढ्याए । एक त उनी विदेशमा भएका बेला पार्टी एकताको घोषणा भयो । अर्को, उनलाई पार्टी वरीयताको तेस्रो तहबाट चौथो तहमा झारियो । यस्तै व्यक्तिगत र कार्यशैलीगत वैमनस्यका कारण साढे चार दशकदेखि अविच्छिन्न एउटै पार्टीमा रहेका तीन सहयोद्धा को नाम अब भने कम्युनिस्ट पार्टीका दुई शिविरका नेताका रूपमा मात्र लिइनेछ ।"
राष्ट्रपति भण्डारीलाई भेट्न गइन् चिनियाँ राजदूत,काठमाडौं (कास) सत्तासीन दल दुई समूहमा विभाजित भएर भेलाबैठक गरिरहेका बेला नेपालका लागि चिनियाँ राजदूत होउ यान्छीले मंगलबार राष्ट्रपति विद्यादेवी भण्डारीलाई भेट गरेकी छन् । राष्ट्रपति कार्यालय स्रोतका अनुसार राजदूत यान्छी साँझ करिब ६ बजे शीतलनिवास पुगेर भेटेकी हुन् । भेटमा वर्तमान राजनीतिक उतारचढावका बारेमा छलफल भएको स्रोतले जनाएको छ । यसअघि नेकपाभित्र विवाद चर्कंदै गर्दा वैशाख र कात्तिकमा राजदूत यान्छीले राष्ट्रपति भण्डरीसहित प्रधानमन्त्री केपी शर्मा ओली र पार्टीका अन्य शीर्ष नेताहरूसँग भेटघाट गरेकी थिइन् । सत्तारूढ दलका शीर्ष नेताहरूबीच आपसी विवाद गहिरिँदै गर्दा चिनियाँ सहजीकरण नाम दिइएको ती भेटवार्तामा चीनले नेकपा नफुटोस् भन्ने सन्देश दिएको थियो । राष्ट्रपति र राजदूतबीच मंगलबार भेट भएको चिनियाँ पक्षले जानकारी दिए पनि छलफलको बारेमा भने खुलाइएको छैन ।
"'प्रचण्डनेपालको सहकार्य हुने, ओलीरायमाझीको किन नहुने ?","तपाईं अचानक प्रधानमन्त्री ओलीको क्याम्पमा पुग्नुभएछ नि ?हामीले पार्टी एकता गरेर महत्त्वपूर्ण काम गर्यौं । दुई तिहाइको बहुमत ल्यायौं । यो ठूलो उपलब्धिमा टेकेर हामी अघि जानुपर्थ्यो । एकले अर्कालाई हिलो छ्याप्ने र सरकारलाई काम गर्न नदिने व्यवधान भए । नेताको पदमा मात्रै ध्यान गयो । यतातिर ध्यान दिन हुँदैन भनेर मलगायत थुप्रै स्थायी समितिका साथीहरू लाग्यौं । विगतमा विभाजनको डिलमा गइसकेको पार्टीलाई बचाएर चार महिना लग्यौं । अन्ततः साथीहरू मान्नुभएन । प्रधानमन्त्रीविरुद्ध अविश्वासको प्रस्ताव लिएर जानुभयो । आफ्नै पार्टीका सरकारविरुद्ध लागिसकेपछि अर्को विकल्प भएन । जब अविश्वासको प्रस्ताव अघि बढ्यो, त्यसपछि सरकारसामु अर्को विकल्प थिएन । आफ्नै पार्टीको प्रधानमन्त्रीलाई हटाउने भइसकेपछि नेकपाको सरकार बन्ने अवस्था हुँदैनथ्यो । पार्टीमा विभाजन भइसकेपछि अर्कै सरकार बन्थ्यो । सरकार धराशायी, खारेज गर्ने भइसकेपछि सायद प्रधानमन्त्रीले ताजा जनादेश जानुको विकल्प भएन । संसद् भंग गर्ने निर्णय गर्नुभयो । पार्टीमा विभाजन नहुनुपर्थ्यो । विभाजन भइसकेपछि एकातिर लाग्नुपर्ने अवस्था आयो । हामीले एकमतले केपी शर्मा ओलीलाई प्रधानमन्त्री बनायौं, अध्यक्ष बनायौं । सबैले मानेको उहाँ संस्थापन हो । प्रचण्डले आफ्नो अध्यक्ष ओलीलाई छाडेर माधव नेपाललाई अध्यक्ष बनाएपछि सही लागेन । नैतिकताले दिएन । प्रचण्डले नेपाललाई अध्यक्ष बनाएर जानुहुन्छ भने टोपबहादुर रायमाझीले सबैले बनाएको अध्यक्ष र प्रधानमन्त्रीलाई नमान्ने के भयो र ?प्रधानमन्त्री ओली अल्पमतमा परेपछि पार्टीभित्र संघर्ष नगरेर संसद् विघटन गर्न हुँदैनथ्यो, हैन र ?कुरा अल्पमतको होइन । प्रधानमन्त्रीविरुद्ध बिनाकारण अविश्वासको प्रस्ताव ल्याएपछि के हुन्छ ? उहाँहरूको हैसियत कहाँ छ ? प्रधानमन्त्रीले पार्टी फुटाउन लागेको भन्ने बिल्कुल गलत कुरा हो । अरूले पनि माओवादी, एमाले दर्ता गरेका छन् । कसैले पार्टी दर्ता गरायो भने आरोप लगाउन मिल्छ ? यसमा ओलीलाई आरोप लगाउन मिल्छ ? नेपाल कम्युनिस्ट पार्टी मानेका छौं, योभन्दा तलमाथि हुँदैन । ओलीले पहिलो अध्यक्ष भएको नाताले कसैलाई कारबाही पनि गर्नुभएको छैन । उहाँले पहिलो अध्यक्षको हैसियतले बैठक बोलाउनुभएको हो । प्रचण्ड, नेपालहरू बैठकमा नआएको हो । बैठकमा आएर बहस गरेको भए हुन्थ्यो ।ओलीको अध्यक्षतामा बसेको बैठकले केन्द्रीय सदस्य थप्दैमा वैधानिकता पाउँछ र ?केपी शर्मा ओली पहिलो अध्यक्ष हुनुहुन्छ, उहाँले बैठक बोलाउनुभयो । बकाइदा सूचना भएको छ । प्रचण्डले छुट्टै बैठक गरे के अर्थ छ ? ओलीलाई कारबाही गरेर, नेपाललाई अध्यक्ष बनाउन मिल्छ ? केपीजीले पार्टीको बैठक बोलाउनुभएको हो ।नेपाल कम्युनिस्ट पार्टी (नेकपा) अब कोसँग छ ? नेकपाको संस्थापन पक्षको केपी ओली अध्यक्ष हो । उहाँसँग माइन्युट सबै छ । महासचिव विष्णु पौडेलले राख्नुभएको छ । आगामी कार्यदिशा जनताको जनवाद हो । योभन्दा तलमाथि जान कहाँ मिल्छ ? तपाईंले मागेको पद, मन्त्री नपाएकाले ओलीसमक्ष पुगेको आरोप छ नि ?म पटकपटक मन्त्री भएको मान्छे हो । केही समयअघि केपीजीले पनि मलाई मन्त्री हुन प्रस्ताव गर्नुभएको थियो । मैले मन्त्री भइसकेको मान्छे नहोऔं भने । मैले अरू साथीलाई अवसर दिऔं भनें । मन्त्री हुने लोभ छैन भनेको मान्छु ।तपाईंको अब पूर्वमाओवादीसँगै पूरै साइनो तोडियो हैन ?पूर्वमाओवादी अब कहाँ छ ? कोही विप्लव भए, कोही बाबुराम भए, वैद्य, किराती भए । कोही केपी, माधवसँग छन् । माधव, झलनाथ खनाल पूर्वमाओवादी हो र ? उनीहरू प्रचण्डसँग गए । हामी र ओली एकै ठाउँमा छौं । एउटै पार्टीर् भए मिक्सअप हुन्छ नि । प्रचण्ड, नेपाल, खनालको सहकार्य हुने, टोपबहादुर, लेखराज भट्टले ओलीसँग सहकार्य गर्न किन नहुने ? प्रचण्डले आफैंले सहकार्य गरेर केपीजीलाई अध्यक्ष बनाएको होइन र ? प्रचण्डले ओलीलाई प्रधानमन्त्री बनाएको हो नि ।तपाईं दुवै पक्षको सैद्धान्तिक धरातलमा संघर्ष भएको व्यक्ति हो र ?ओलीजीलाई सबैले प्रधानमन्त्री र अध्यक्ष बनाएको हो । कसैलाई प्रधानमन्त्री र अध्यक्ष चाहियो भनेर पार्टी फुटाउन त पाइएन न नि ? मैले पाइनँ भनेर पार्टी फुटाउन कहाँ पाइन्छ र ? संसद् विघटन गरेर प्रधानमन्त्री ओलीले पार्टी फुटाउने बाटो खोलेको आरोप छ नि ?पार्टीमा अविश्वासको प्रस्ताव नगएको भए के हुन्थ्यो ? जुन संसद्ले उहाँ (ओली) लाई प्रधानमन्त्री बनायो, त्यो विघटन गर्ने रहर हुन्छ ?"
कांग्रेसभित्रै मतान्तर निर्वाचन कि पुनःस्थापना ?,कांग्रेसले क्षणिक लाभहानि हेर्नु हुन्न । सत्तालाई पनि प्राथमिकतामा राख्ने होइन । ओलीले असंवैधानिक काम गरेका हुन् । यो कदमलाई उल्टाउन कांग्रेस सडक संघर्षमै जानुपर्छ । रामचन्द्र पौडेलसडकमा जाँदा भिडले कता लैजान्छ भन्न सकिन्न । आन्दोलनका नाममा व्यवस्थाविरोधीको घुलमिलसमेत हुन सक्छ । घाइते संविधानलाई निर्वाचनबाट मात्रै बचाउन सकिन्छ । नारायण खड्काओलीले असंवैधानिक कदम उठाउनुमा नेकपाका जिम्मेवार सबै नेता दोषी छन् । संसद् विघटन संवैधानिक अपराध भएकाले उल्टाउनुपर्छ । कांग्रेस एक्लै संघर्षको मैदानमा जानुपर्छ । महेश आचार्यबहुमत केन्द्रीय सदस्य र आम कार्यकर्तापंक्ति नै चुनावमा जानुपर्ने पक्षमा उभिएकाले पार्टीले खुट्टा कमाउन हुँदैन । वैधानिक र अवैधानिक बहस हुँदै गर्छन् । अदालतले निरुपण गर्ला । एनपी सावद
जिल्ला र प्रदेश कार्यालयमा ताला,"धनगढी (कास) नेकपा दुई समूहमा विभाजित भएसँगै कैलालीको धनगढीस्थित पार्टीको जिल्ला र प्रदेश कार्यालय माधवकुमार नेपाल र पुष्पकमल दाहाल पक्षका नेताकार्यकर्ताले कब्जा गरेका छन् । मंगलबार दिउँसो उनीहरूले दुवै कार्यालय नियन्त्रणमा लिएर ताला लगाएका हुन् । कैलाली जिल्ला अध्यक्ष र प्रदेश अध्यक्षमा प्रधानमन्त्री केपी ओलीनिकट नेताहरू नेतृत्वमा थिए । जिल्ला अध्यक्ष रतन थापा र प्रदेश अध्यक्ष कर्ण थापा भएकाले ती पार्टी कार्यालयहरू उनीहरूकै निगरानीमा थिए । हामीले कैलाली जिल्ला कार्यालय र प्रदेश कार्यालय आफ्नो नियन्त्रणमा लिएका छौं, साविक नेकपाको कैलाली जिल्ला कमिटी सदस्य दीर्घ जोशीले भने । कैलालीको जिल्ला कार्यालय आफ्नै भवनमा थियो भने प्रदेश कार्यालय भाडाको भवनमा छ ।यस्तै, प्रधानमन्त्री ओली पक्षका कार्यकर्ताले काभ्रेको बनेपास्थित नेकपा कार्यालयमा ताला लगाएका छन् । तत्कालीन एमालेले निर्माण गरेको कार्यालयमा लगाइएको पुरानो ताला हटाएर ओली समूहले अर्को ताला लगाएको हो । नेकपा जिल्ला सदस्य कञ्चन अधिकारी, विपीन लामा, युवा संघ काभ्रेका अध्यक्ष विक्रम चौलागाईंलगायत ओली पक्षका कार्यकर्ताले ताला लगाउँदै कार्यालय नछाड्ने बताए । तत्कालीन माओवादी केन्द्रका तर्फबाट जिल्ला अध्यक्ष रुकु चौलागाईं र तत्कालीन एमालेका तर्फबाट जिल्ला सचिव रहेका टोकबहादुर वाइवा पुष्पकमल दाहाल र माधवकुमार नेपाल समूहमा छन् । चौलागाईं गृहमन्त्री रामबहादुर थापानिकट मानिन्छन् ।"
विरोध कार्यक्रम घोषणा,"काठमाडौं (कास) जनता समाजवादी पार्टी (जसपा) ले प्रतिनिधिसभा विघटन गर्ने प्रधानमन्त्री केपी शर्मा ओलीको असंवैधानिक कदमका विरुद्ध थप संघर्षका कार्यक्रम घोषणा गरेको छ । मंगलबार बसेको पार्टीको केन्द्रीय कार्यकारिणी समितिको बैठकले पुस १०,११ र १२ गते सडक संघर्षको कार्यक्रम ल्याइएको वरिष्ठ नेता बाबुराम भट्टराईले बताए । बुधबार देशव्यापी विरोध प्रदर्शन गर्ने निर्णय जसपाले यसअघि नै गरेको थियो । जसपाको सडक संघर्षको निसानामा प्रधानमन्त्री ओली मात्रै नभई राष्ट्रपति विद्यादेवी भण्डारीसमेत परेकी छन् । उसले संविधानको संरक्षक र पालनकर्ता राष्ट्रपतिबाट संविधान उल्लंघन भएको ठहर गरेको छ ।"
ऋणको माग बढेसँगै गर्नुपर्ने तयारी,"कोभिड१९ विरुद्ध जुध्न लगाइएको निषेधाज्ञा र लकडाउन हटेसँगै आर्थिक गतिविधि चलायमान भएकाले बैंक तथा वित्तीय संस्थामा ऋणको माग बढ्न थालेको छ । र, यसको फलस्वरूप अर्थतन्त्रमा सकारात्मक सञ्चार प्रवाह भएको छ । लकडाउनलगत्तै अधिक तरलताको समस्या भोगेर आफूसित भएको पैसा कहाँ प्रवाह गर्ने भन्ने चिन्तामा रहेका बैंकहरूले बिस्तारै राहत महसुस गर्न थालेका छन् । कोभिड१९ को खोप मुलुकमा भित्रिने आशासितै अप्रत्याशित राजनीतिक घटनाक्रमले निम्त्याएको चुनावी माहोल पनि बढ्दै गएमा ऋणको मागमा अझै वृद्धि हुनेछ । तत्कालका लागि धेरैभन्दा धेरै पुँजी बजारमा पठाउन आवश्यक भए पनि तरलतासम्बन्धी समस्या दीर्घकालीन रूपमा समाधान भइनसकेकाले भविष्यमा पुँजी नै प्राप्त नहुने जोखिमबारे भने अहिलेदेखिकै तयारी अवश्यक छ ।लकडाउनका कारण गत चैतदेखि साउनसम्म नयाँ ऋण प्रवाह ठप्पप्रायः थियो । भदौ अन्त्यदेखि बिस्तारै माग बढ्न थालेको हो । यस आर्थिक वर्षको ४ महिनामा बैंक तथा वित्तीय संस्थाहरूबाट निजी क्षेत्रमा प्रवाहित कर्जा ४९ प्रतिशतले बढेको छ । अघिल्लो वर्षको सोही अवधिमा ५ प्रतिशतले बढेको थियो । यो वृद्धिको प्रतिशतले अर्थतन्त्र सामान्य अवस्थामा फर्कंदै गरेको संकेत गर्छ । ऋणको माग बढेसँगै वित्तीय प्रणालीमा रहेको अधिक तरलता घट्दो छ, जुन वित्तीय क्षेत्रका लागि सुखद पक्ष नै हो । कोभिडको खोप उपलब्ध हुने आशा र निर्वाचनको माहोल बढेमा अबका केही महिनामै कर्जाको माग सामान्य अवस्थामा जस्तै बढ्ने देखिन्छ । अर्कोतर्फ, सरकारका खर्चका लागि स्रोतको आवश्यकता पनि बढ्दै जाने निश्चित छ ।कोभिडको खोप खरिदका लागि ठूलो धनराशि बाहिरिनेछ । त्यसका लागि कुनै न कुनै माध्यमबाट वित्तीय प्रणालीमा रहेकै रकमको उपयोग हुने हो । खर्च नपुगेर आन्तरिक ऋण उठाउने काम त अहिले पनि सरकारले गरी नै रहेको छ । चालु आर्थिक वर्षमा २ खर्ब २५ अर्ब रुपैयाँ आन्तरिक ऋण उठाउने सरकारी लक्ष्य छ, जसअनुसार पहिलो चौमासमा ५७ अर्ब रुपैयाँ उठाइसकिएको छ । अझै १ खर्ब ६८ अर्ब रुपैयाँ आन्तरिक ऋण उठाउन बाँकी छ ।सरकारले यो रकम उठाएपछि वित्तीय प्रणालीमा फेरि तरलता अभाव हुन सक्छ । किनभने, नेपालको वित्तीय प्रणाली अझै परिपक्व भैसकेको छैन । अधिक तरलता भएको दुईतीन महिनाभित्रै पुनः तरलता संकटको अवस्था बैंक तथा वित्तीय संस्थाहरूले विगतका वर्षमा पटकपटक भोगेकै हुन् । चालु आर्थिक वर्षमा पनि त्यही प्रवृति नदोहोरिएला भन्न सकिँदैन । तसर्थ, वित्तीय प्रणालीमा त्यस्तो अवस्था आउन नदिन सरकार र नियामक निकाय राष्ट्र बैंकले बेलैमा सोच्नुपर्ने देखिन्छ ।यसका लागि स्रोत व्यवस्थापनसँगै आन्तरिक निक्षेपकर्तालाई पनि प्रोत्साहन गर्नुपर्छ । मंसिर २ गतेसम्म वित्तीय प्रणालीमा १ खर्ब २४ अर्ब रुपैयाँ अधिक तरलता छ । यो बैंक तथा वित्तीय संस्थाले राष्ट्र बैंकमा राख्नुपर्ने अनिवार्य नगद मौज्दात (सीआरआर) बाहेकको रकम हो । यो रकम बैंक तथा वित्तीय संस्थाले सबै लगानी गर्न पाउँछन् । करिब एक महिनाअघिसम्म पौने २ खर्ब हाराहारीमा रहेको अधिक तरलता करिब सवा खर्ब रुपैयाँमा झरेको हो ।हालसम्म बैंक तथा वित्तीय संस्थामा निक्षेप मात्र थुप्रिएको छ । यही कारण बैंक तथा वित्तीय संस्थाले निक्षेप पन्छाउने रणनीति अघि सारेको छन् । यो गतिविधिको प्रत्यक्ष मारमा निक्षेपकर्ता परेका छन् । ठूला निक्षेपकर्तालाई बैंकले अनुरोध नै गरेर निक्षेप घटाइदिन भनेका छन् भने साधारण बचतकर्ताको ब्याज घटाएर २ प्रतिशतसम्म झारेका छन् ।निक्षेपको ब्याजदर कम हुँदा बचत निरुत्साहित हुन्छ । बैंकमा बचत नगर्दा सर्वसाधारणको हातमा नगद धेरै हुन्छ । नगद धेरै हुँदा अनुत्पादक क्षेत्रमा बढी खर्च हुन्छ । अनौपचारिक क्षेत्रमा नगद प्रवाह हुन्छ । यसले अर्थतन्त्रलाई फाइदा पुग्दैन । करिब चार वर्षयता निक्षेपको ब्याजदर ऋणात्मक हुन लागेको छ । यसले भोलिका दिनमा वित्तीय प्रणालीमा हुन सक्ने तरलता अभावलाई नै टेवा पुर्याउने हो । त्यसकारण अहिलेदेखि नै बचतलाई प्रोत्साहित गरिनुपर्छ । बैंक तथा वित्तीय संस्थाले पनि सरकार र राष्ट्र बैंकको मुख मात्र नताकेर धेरैभन्दा धेरै निक्षेप संकलनका लागि नयाँनयाँ योजना ल्याउन सक्नुपर्छ । आखिर, बैंकहरूले जनताबाट उठाएकै पैसा ऋणको रूपमा परिचालन गर्ने र त्यसैबाट नाफा कमाउने हुन् ।क्षणिक नाफाघाटाभन्दा पनि दीर्घकालीन हित र बैंकिङ क्षेत्रको साख बढाउने दायित्व बैंकहरूकै हो । त्यो दायित्वबाट बैंकिङ क्षेत्र बेलाबेलामा चुक्ने गरेकाले नियामक निकाय राष्ट्र बैंक पनि समयमै चनाखो हुनुपर्छ । राष्ट्र बैंकले वित्तीय क्षेत्रको प्रोत्साहनका लागि गरिएका काम सर्वसाधारणको बचत वृद्धिसँगै अधिक ऋण परिचालनमै केन्द्रित हुनुपर्छ । तरलता अभाब भएपछि मात्रै बैंकहरूमाथि डन्डा बर्साउनुको साटो अहिलेदेखि नै राष्ट्र बैंकले दूरदर्शी नीतिनियम अघि सारेर बचत प्रोत्साहन र ऋण परिचालनको सन्तुलित बाटो तय गर्नुपर्छ ।"
संविधान दुरुपयोग गर्नेलाई सजाय,"प्रधानमन्त्री केपी शर्मा ओलीले असंवैधानिक तरिकाले देश हित, जनभावना, लोकतान्त्रिक मूल्यमान्यता एवं राजनीतिक स्थिरताविरुद्ध सक्नेजतिको कदम चालिसके । र, राष्ट्रपति विद्यादेवी भण्डारीले प्रधानमन्त्री ओलीको असंवैधानिक र दुर्नियतपूर्ण कदमलाई स्वीकृति दिइसकिन् । प्रधानमन्त्री र राष्ट्रपतिको संयुक्त कू को सर्वत्र विरोध भयो, अझै भइरहेको छ । तर, अब यो घातक कदमको विरोधसँगसँगै यसलाई सच्याउने र राष्ट्रघाती कदमका नाइकेहरूलाई उचित नसियत दिनेबारे ध्यान केन्द्रित गर्नुपर्ने भएको छ । संयुक्त कू वैधानिक छ कि छैन भनेर धेरै घोत्लिरहनु पर्दैन । संविधान पढ्नासाथ सामान्य नागरिकले पनि यो कदम असंवैधानिक रहेछ भन्ने पत्तो पाउँछन् । तसर्थ न्यायालयले कू को विपक्षमै फैसला दिनेछ भन्नेमा ढुक्क हुनैपर्छ । तर, त्यसपछिको राजनीतिक कदम कस्तो हुनुपर्छ भन्नेबारे लोकतान्त्रिक गणतन्त्र पक्षधर शक्तिहरू अहिलेदेखि नै प्रस्ट हुनु जरुरी छ ।लोकतान्त्रिक व्यवस्थामा जनमतबाट प्राप्त अधिकारलाई शासकले उसको कुत्सित स्वार्थर् पूर्तिका लागि उपयोग गर्नुलाई अनौठो रूपमा लिन जरुरी छैन । किनभने सबै जनअनुमोदित शासक ब्यवस्था र पद्धतिप्रति इमानदार नै भैरहन्छन् भन्ने छैन । सन्की शासकले कहिलेकाहीँ जनमतको दुरुपयोग गर्न पनि सक्छ । तर, लोकतन्त्रमा यस्ता घटनालाई जनअभिमत, कानुनी राज्य र अधिकारको स्वार्थगत उपयोग गर्ने शासकमाथि कस्तो घेरा कसिन्छ र त्यस्ता अपराधीलाई कसरी कठघरामा उभ्याइन्छ भन्ने उदाहरण प्रस्तुत गर्न उपयोग गर्नर्पुर्छ । यस अर्थमा न्यायालयको निर्णयमार्फत राजनीतिलाई वैधानिक पथमा ल्याएर संसद्ले भविष्यमा शासकले जनताको अभिमतलाई यो स्तरसम्म दुरुपयोग गर्न नसक्ने नजिर स्थापित हुने कदम चाल्न जरुरी छ । पुनःस्थापित संसद्ले प्रधानमन्त्री ओली र राष्ट्रपति भण्डारीविरुद्ध कडा र निर्मम सजाय दिनुपर्छ । संविधानले राष्ट्रपतिलाई संरक्षक र पालकका रूपमा बुझेको छ । कार्यकारी प्रमुखको सिफारिसलाई संवैधानिक ब्यवस्थाको कसीमा राखेर हेर्ने दायित्व राष्ट्रपतिको हो । तर, त्यसो नगरी कार्यकारी प्रमुखको आपराधिक साझेदारका रूपमा राष्ट्रपति प्रस्तुत हुनु देश, व्यवस्था र जनताविरुद्ध हुन जान्छ । गणतान्त्रिक राज्यव्यवस्थाप्रति जनविश्वास बनाइराख्न संविधानको धारा दुरुपयोग गर्नेलाई कडा कारबाही आवश्यक छ । नत्र राष्ट्रपतिको स्वेच्छाचारिताको कारण देशमा अस्थिरताको सम्भावना हरदम कायम रहन्छ । जगन निरौला, शिकागो, अमेरिकाहिजोका दिनसम्म प्रधानमन्त्री ओलीसँग झन्डै दुईतिहाइको शक्ति थियो, जसले गर्दा अन्य संवैधानिक निकायसरह न्यायालयका न्यायाधीशहरू पनि सरकारविरुद्ध फैसला गरे महाभियोग लाग्ला र संसद्को दुईतिहाइ मतले पारित भै पदबाट हट्नुपर्ला कि भन्ने त्रासमा रहन्थे । तर, अब त्यो स्थिति छैन । प्रधानमन्त्री ओलीसँग दुईतिहाइ त के एकतिहाइ सांसद पनि छैनन् । उनी सरकारमा, संसद्मा र आफ्नै पार्टीको हरेक कमिटीमा अल्पमतमा छन् । अर्थात् अब उनले गरेको संसद् विघटनको सिफारिसविरुद्ध न्यायमूर्तिहरूले फैसला गरे पनि प्रधानमन्त्री ओलीसँग महाभियोग लगाउने क्षमता र हैसियत छैन । त्यसमाथि संसद् विघटन गरी मध्यावधि चुनाव गराउने सिफारिस आफैंमा गैरसंवैधानिक र गैरकानुनी छ नै । यसर्थ पनि अब सर्वोच्च अदालतको संवैधानिक इजलासका न्यायमूर्तिहरूले निडरतापूर्वक फैसला गरी संविधानको रक्षा गर्ने बेला आएको छ । न्यायमूर्तिहरूले संविधानको भावना, दफाहरू मात्र होइन, आमजनताको भावनालाई पनि मध्यनजर गर्नुपर्छ । अहिले नेपालका सारा राजनीतिक पार्टी र ९० प्रतिशत जनता प्रधानमन्त्री ओलीको यो कदम गलत रहेको बताइरहेका छन् । यो बाहिरी परिदृश्यलाई पनि न्यायमूर्तिहरूले पक्कै हेक्का राख्नुहोला नै ।आफ्नै पार्टीका ९० सांसदले प्रधानमन्त्रीविरुद्ध विश्वास छैन भनेर निवेदन दर्ता गरिसकेको र त्यसलाई छल्न हठात् संसद् विघटन गरेर भाग्न खोजेको अनैतिक प्रधानमन्त्रीलाई सम्मानित न्यायमूर्तिहरूले कहिलेसम्म साथ दिने ? त्यति मात्र होइन, न्यायमूर्तिहरूले गरिब राष्ट्रले मध्यावधि निर्वाचनलाई थेग्न सक्छ कि सक्दैन भन्नेमा पनि ध्यान दिनुपर्छ । जुन देशका जनताले दुई छाक खान र सिटामोल पाउनसमेत हम्मे हम्मे छ, त्यो देशमा प्रधानमन्त्रीको लहड र सनकले अर्बौंको आर्थिक भार थोपर्नु कतिसम्म उचित हुन्छ ? यसर्थ यी सबै परिस्थिति हेरेर अब जनादेश र संविधानको भावनाको रक्षा गर्न प्रधानमन्त्री ओलीको सिफारिस यथाशीघ्र बदर गरी देशमा कानुनी शासनको प्रत्याभूति दिने दायित्व न्यायमूर्तिहरूमा आएको छ । बुधबार हुने अदालती सुनुवाइमा तत्कालै अन्तरिम आदेश जारी हुन आवश्यक छ । अब महाभियोग राष्ट्रपति भण्डारी र प्रधानमन्त्री ओलीलाई लाउने बेला आएको छ । सबै जिम्मेवार पार्टी मिली प्रधानमन्त्री र राष्ट्रपतिलाई बर्खास्त गर्नुपर्छ । तानाशाहहरू धेरै दिन टिक्दैनन् । गोपाल देवकोटा, जोरपाटी, काठमाडौंप्रधानमन्त्री ओलीलाई संसद् भंग गर्नुको विकल्प थिएन । उनलाई चारैतिरबाट सिकारीले घेरा हालेर खेदिएको वीरबँदेलजस्तो बनाइएको थियो । यद्यपि नेपालको संविधान २०७२ ले प्रधानमन्त्रीलाई संसद् विघटन गर्ने विशेष अधिकार भने दिएको छैन । अब अदालतले निर्णय दिनुपर्ने अवस्था आइपरेको छ । अदालतको निर्णयले संसद् ब्युँतिन सक्ने सम्भावना भने अधिक छ । खासगरी प्रधानमन्त्री ओलीलाई मर्ता त क्या नहीं कर्ता भएको हो । प्रधानमन्त्री ओलीको स्वास्थ्य कमजोर भएकाले उनले राजनीतिबाट चाँडै विश्राम लिन्छन् होला भन्ने अनुमान सारा जनताले गरेका थिए । नेकपाका नेताहरूले नगर्ने कुरै भएन । उनले विश्राम लिएपछि बाँडीचुँडी पद लिउँला भन्ने सोच थियो होला । तर, प्रधानमन्त्री ओली झन् झन् स्वस्थ र सक्रिय भए । पार्टीको विवादमा उनी कसिएर जोरी खोज्न सक्ने भए । र, यस्तो परिस्थिति निम्तियो । नेकपाभित्रको लडाइँ केका लागि थियो, अब बिस्तारै खुल्दै जाला । फुर्पा तमाङ, ठूलो भार्खु, रसुवाप्रतिनिधिसभा विघटनको कदमले देशलाई आन्दोलनको भुमरी धकेलेको छ । प्रधानमन्त्री ओलीको कदमप्रति चौतर्फी विरोध हुन थालेका छन् । सत्तामा पुगेदेखि नै शक्तिको दुरुपयोगमा तल्लीन भएका प्रधानमन्त्री ओलीले अन्ततः यो मुलुकलाई अस्थिर बनाइदिएका छन् । संघीय लोकतान्त्रिक गणतन्त्रको घाँटी निमोठ्ने प्रयास गरेका छन् । आफ्नो पद जोगाउन देशलाई भीरबाट खसाल्ने नेता राष्ट्रवादी हुनै सक्दैन । प्रधानमन्त्री ओलीले सरकार सम्हालेदखि नै विभिन्न अलोकतान्त्रिक रबैयाहरू प्रदर्शन गर्दै आइरहेका थिए । पछिल्लो समय सरकार चलाउन असफल हुँदै गएपछि प्रधानमन्त्री ओलीको तानाशाही रूप खुल्दै थियो । जनादेशले मात्तिएका प्रधानमन्त्री ओलीले कहिल्यै राजनीतिक अस्थिरताले निम्त्याउने परिणामबारे सोचेनन् ।संविधानमाथिको उनको पछिल्लो प्रहारविरुद्ध देशव्यापी आन्दोलन भइरहेका छन् । संसद् विघटनले मुलुकलाई अस्थिरतातर्फ लगिसक्यो । अर्को दुई वर्ष कुर्न नसक्ने पुष्पकमल दाहाल र आगोको जवाफ आगोले नै दिनुपर्छ भन्ने प्रधानमन्त्री ओली प्रवृत्तिले जनतालाई मारमा पार्यो । लोकतन्त्र तहसनहस भयो । राजनीतिक दलहरूले कहिल्यै जनहितका काम गर्न सक्दैनन् भन्ने प्रमाणित भयो । तमाम अनियमिततालाई टुलुटुलु हेरी बसेको प्रतिपक्ष कांग्रेसले पनि सरकारलाई सही ट्र्याकमा ल्याउन कुनै रचनात्मक भूमिका खेलेन । जनहितविपरीतका सरकारी कामहरूलाई नदेखेझैं गर्यो । ३ वर्ष निदाएर बल्ल अहिले बिउँझिएको छ । यतिबेला प्रधानमन्त्री ओलीको तानाशाही प्रविृत्ति छाताछुल्ल भएकाले प्रतिपक्षी दलका आँखा खुल्दै छन् । नयाँ दल र युवा नेतृत्व खोज्न जनताले फेरि संघर्ष गर्नुपर्ने देखिन्छ । प्रधानमन्त्री ओलीले अध्यक्ष वा प्रधानमन्त्रीमध्ये एक पद छाड्दा के हुन्थ्यो ? उनले राजीनामै दिएर मार्गप्रशस्त गरिदिएका भए उनको राजनीतिक ओझ झन् बढ्थ्यो । मुलुकलाई अस्थिरतातिर धकेलेर चुनाव गर्छु भन्ने प्रधानमन्त्री ओली र उनका मतियारहरूलाई आन्दोलनको बलमा जनताले सडकमै ल्याउनेछन् । गोविन्द विक, बूढानीलकण्ठ१२, काठमाडौंनेपालको संविधानले राष्ट्रपतिलाई संविधानको संरक्षक मानेको छ । तर, राष्ट्रपति विद्यादेवी भण्डारीले नै संविधानलाई कुल्चेकी छन् । गत वैशाख ८ मा प्रधानमन्त्री ओलीले ल्याएको राजनीतिक दल विभाजन र संवैधानिक परिषद्सम्बन्धी अध्यादेश पारित गराएसँगै राष्ट्रपति भण्डारी नेपाली जनताको राष्ट्रपति होइनन्, ओली गुटको सदस्य हुन् भन्ने प्रमाणित भएको थियो । जनताले विरोध गरेपछि फिर्ता भइसकेको सोही अध्यादेशलाई गत मंसिर ३० मा प्रधानमन्त्रीको सिफारिसमा राष्ट्रपतिले पुनः जारी गर्नुले राष्ट्रपति भण्डारीको भूमिका झनै प्रस्ट पारेको छ । राष्ट्रपति भण्डारीले आफ्नो सबै मर्यादा बिर्सेर केवल प्रधानमन्त्री ओलीको हितानुकूल कार्य गरिरहेकी छन् । यसले राष्ट्रपति संस्थाको गरिमालाई गिराएको छ । राष्ट्रपति भण्डारीले शीतलनिवासमा प्रधानमन्त्रीको प्रवेश हुनासाथ मन्त्रिपरिषद्का निर्णयलाई मिनेटभरमा लालमोहर लगाउनाले उनी केवल प्रधानमन्त्री ओलीका लागि मात्रै राष्ट्रप्रमुखको भूमिकामा बसेकी छन् भन्ने देखाउँछ । संविधानको हरेक धारा, उपधारा हेर्नुपर्ने राष्ट्रपति भण्डारीले आँखा चिम्लेर अध्यादेश पास गराउनुले संविधानको अवमूल्यन भएको छ । मन्त्रिपरिषद् बैठकमा सबै मन्त्री उपस्थित नहुँदै हतार हतारमा प्रधानमन्त्रीले एकल निर्णय गरेको यस्तो असंवैधानिक कदमलाई राष्ट्रपतिले फिर्ता गर्नुपर्थ्यो वा केही दिन रोकेर सम्बद्ध सबै पक्षसँग छलफल गरेर आवश्यक निर्णय लिनुपर्थ्यो । राष्ट्रपतिको पछिल्लो निर्णयले संविधानलाई नै मार हानेको छ । यदि कुनै व्यवस्था छ भने संविधानलाई कुल्चने राष्ट्रपतिलाई कारबाहीको कठघरामा उभ्याउनुपर्छ । सरकारलाई सही मार्गनिर्देश गर्नुपर्ने संस्थाले नै एकपछि अर्को असंवैधानिक बाटोमा गइरहेका प्रधानमन्त्रीलाई प्रोत्साहन गर्दै जाने हो भने संविधानको संरक्षण हुँदैन । सुजन देवकोटा, पालुङटार४, गोरखा"
कलुषित राजनीतिले निम्त्याएको संकट,"कामचलाउ प्रधानमन्त्री केपी शर्मा ओली भन्छन् एक थोक, गर्छन् अर्कै । समकक्षीहरू सबैको गुनासो यही थियो । अहिले उनले जे गरे, त्यो पनि उनले भन्दै आएको भन्दा ठीक उल्टो नै गरे । उनका पुराना अभिव्यक्ति सुन्दा लाग्छ उनी विधिका पक्षपाती हुन्, पद्धतिका अनुयायी हुन् र तानाशाहीकरण का चर्का आलोचक ।सत्ताबाहिर रहँदा एउटा कार्यकर्ता भेलामा शेरबहादुर देउवाको नेतृत्वको चुनावी गठबन्धन सरकारलाई लक्षित गर्दै उनले भनेका रहेछन्, अहिलेको गठबन्धन सरकारले न्यायको हुर्मत लिएको छ । राज्यका अंग र निकायलाई निरीह बनाउने, अशक्त बनाउने र सत्तास्वार्थमा दुरुपयोगको स्थिति खडा गर्नु नै तानाशाहीकरण हो । हिटलरले त्यसै गरेका थिए । आउन त लटरपटर गरेर चुनावी माध्यमबाट आयो । त्यसपछि राज्यका निकाय र अंगलाई नियन्त्रणमा लिइँदो रहेछ ।हिजो उनले विपक्षीलाई जे आरोप लगाए, आज उनी आफैं त्यसै गर्दै छन् । अझ, त्योभन्दा पनि अघि बढेर उनले संघीय लोकतान्त्रिक गणतन्त्र नेपालको संविधान, २०७२ कै हुर्मत लिएका छन् । जनमतको सर्वोच्च निकायलाई असंवैधानिक ढंगले विघटन गरेर संविधानमाथि घात गरेका छन् ।एउटा क्रूर व्याधाको गोलीको निसानामा परेर छटपटाइरहेको पन्छीको नियति भोगिरहेछ संविधानले यतिखेर । मूल कानुन मूर्च्छित हुँदा मुलुकभर शोकधुन बजेको छ ।मचाहिँ २०६३ जेठ ४ गतेको त्यो दृश्य सम्झिरहेछु, जुन दिन पूरै देशमा विजयको संगीत गुन्जेको थियो ।सिंहदरबारस्थित संसद् भवनको ग्यालरी बैठक खचाखच भरिएको थियो । बैठकले संविधानसभामार्फत संविधान बनाउने संकल्प गर्दा पूरै देश तरंगित थियो । नेपाली राजनीतिक इतिहासमा छ दशकदेखि थाती संविधानसभाको मुद्दा सम्बोधित हुँदा आम नागरिक खुसीले गदगद थिए ।नेपाली राजनीतिको छ दशक निरंकुशतन्त्र र नागरिक स्वतन्त्रताको शक्तिसंघर्षको गोलचक्करमै बित्यो । २००७ सालमा राणाहरूको निरंकुशताबाट मुक्त भएपछि राजासहितको प्रजातान्त्रिक अभ्यास सुरु भयो । तर, ती अभ्यास सुखद रहेनन् । दल र दरबारबीचको शक्तिसंघर्षका कारण मुलुकले राजनीतिक स्थायित्व पाउन सकेन । प्रजातन्त्र आएको दस वर्षमै राजा महेन्द्रले २०१७ मा नागरिक अधिकार हरण गरे भने, छोरा ज्ञानेन्द्रले २०६१ मा उही काण्ड दोहोर्याए । संवैधानिक राजतन्त्रले आफ्नो सीमाभित्र बस्न नचाहँदा जनताले पूर्ण प्रजातन्त्रको प्रत्याभूति पाउनै सकेनन् ।हुन त दलका नेताहरूको अक्षमता, सत्तामुखी र भ्रष्ट प्रवृत्ति, नेतृत्वको व्यक्तिगत अहम् आदि सहायक कारण पनि यसमा जिम्मेवार छन्, तर प्राप्त राजनीतिक उपलब्धि नटिक्नुमा मूलतः दलदरबार शक्तिसंघर्ष नै कारक थियो ।२०६१ मा राजाले शक्ति हातमा लिँदा मुलुकमा त्रिपक्षीय शक्तिसंघर्षको अवस्था थियो । २०४६ पछिको संसदीय अभ्यास विकृत र विसंगतिपूर्ण हुँदै गर्दा जन्मेको सशस्त्र विद्रोही समूह २०६१ मा आइपुग्दा एउटा निर्णायक शक्ति बनिसकेको थियो । संसदीय दल र सशस्त्र माओवादी एक ठाउँमा आएपछि मुलुकले नयाँ राजनीतिक गति पायो । दोस्रो जनआन्दोलन भयो र त्यसैको सफलताको जगमा संविधानसभामार्फत संविधान लेख्ने संकल्प गरिँदै थियो ।त्यो संकल्पपछि मुलुक जनताले चुनेका प्रतिनिधिले आफैं आफ्नो संविधान लेख्ने अग्रगामी राजनीतिक बाटामा मात्रै बढेन, राजसंस्थाले दिने र रैतीले लिने खटनपटन पनि तोडियो । मुलुक गणतन्त्रमा प्रवेश गर्यो । राजतन्त्र इतिहासको पानामा सीमित भयो । एक जुगमा एक दिन भनिएको संविधानसभा दुईचोटि गर्नुपर्यो । शान्ति प्रक्रिया र संविधान निर्माणका अनेक चरणमा आएका अनेक उतारचढाव र व्यवधानका बावजुद २०७२ असोज ३ गते संघीय लोकतान्त्रिक गणतन्त्र नेपालको संविधान जारी भयो । ठूलो मूल्य चुकाएर मुलुकले एउटा राजनीतिक उपलब्धि प्राप्त गर्यो ।यो पृष्ठभूमिमा प्राप्त राजनीतिक उपलब्धिमाथि ओलीले घात गरेका छन् । सत्तामोह र अहंकारले ग्रस्त उनले असंवैधानिक कदममार्फत संसद् विघटन गरेपछि मुलुकमा फेरि अस्थिरताको बीजारोपण भएको छ ।राजतन्त्रको बिदावारी, गणतन्त्रको आगमन, नयाँ संविधान र दुईतिहाइ समर्थनसहितको बलियो सरकार बनेपछि नेपाली राजनीतिमा बनेका केही न्यारेटिभ गलत साबित भएका छन् । जस्तो,१ हामीले संविधान जारी भइसकेपछि भन्यौं अब नेपाली राजनीतिको संक्रमणकाल सकियो । राजनीतिक स्वतन्त्रताका लागि संघर्ष गर्ने र उपलब्धि गुम्ने चरण अब सकियो । अब मुलुक आर्थिक समृद्धिको बाटामा बढ्छ । तर होइन रहेछ । ओली आग्रहले देखाइदियो, संक्रमणकाल सकिएको छैन, बरु अरू जटिल र चुनौतीपूर्ण बन्दै छ । यो महात्रुटि नसच्चिने हो भने पुनः संघर्षको चरणमा राजनीति प्रवेश गर्नेछ ।२ चुनावबाट बलियो सरकार बनेपछि धेरैले ठाने अब मुलुकमा राजनीतिक स्थिरता र स्थायित्व आयो । दुई ठूला कम्युनिस्ट पार्टीबीच चुनावी सहकार्य भयो । चुनावमा भारी बहुमत आयो । पार्टी पनि मिले । बलियो कम्युनिस्ट जनमत भएको मुलुकका जनता पुलकित भए । लामो राजनीतिक अस्थिरताले ग्रस्त मुलुकमा अब स्थायित्व आयो भन्ने बुझाइ पनि ओली कदमले गलत नै बनाइदियो । राजनीतिक अंकगणितले मात्रै स्थायित्व नल्याउने रहेछ । राजनीतिक अस्थिरताका लागि त एउटा व्यक्तिको दम्भ नै काफी रहेछ भन्ने ओलीले देखाइदिए ।३ हामीलाई लाग्थ्यो, निरंकुशता वा अधिनायकवादका स्रोत सैनिक बलसहितका राजामहाराजा हुन् । प्रतिगमनको खतरा देख्दा हामी सधैं त्यतैतिर चियाउँथ्यौं । दक्षिणपन्थी शक्तितिर औंलो तेर्सिन्थ्यो । ओली र राष्ट्रपति विद्या भण्डारीले देखाइदिए सामान्य पृष्ठभूमि, संघर्षको इतिहासबाट राजनीतिमा आएकाहरू पनि सत्ता र शक्ति उन्मादमा नग्न हुन सक्दा रहेछन् । सोध्न मन लाग्छ, के यी तिनै ओली हुन्, जो निरंकुशताका विरुद्ध चौध वर्ष जेल बसे ? के यी तिनै विद्या भण्डारी हुन्, जो कम्युनिस्ट आन्दोलनलाई बहुदलीय प्रतिस्पर्धामा ल्याउने मदन भण्डारीकी सहयात्री थिइन् ? के यी तिनै ओली हुन्, जो साम्यवाद, समाजवाद र वर्गसंघर्षका कुरा गर्थे र अस्ति सत्तामा नहुँदाका दिनसम्म पनि मुलुक विधिसम्मत र संविधानसम्मत चल्नुपर्छ भन्थे । केपी शर्मा ओली र विद्या भण्डारीले नयाँ दृष्टान्त बनाए, सामान्य पृष्ठभूमिबाट उठेर जनताको मत पाएको व्यक्ति पनि तानाशाह बन्न सक्दो रहेछ ।तर ओलीले बिर्सेका छन्, तानाशाही प्रवृत्तिको आयु लामो हुँदैन । उनको कदमले संविधान, वर्तमान राजनीतिले मात्रै मूल्य चुकाउनेछैन, स्वयं उनका लागि पनि यो आत्मघाती कदम हुनेछ । २००७ सालपछिको नेपालकै राजनीतिक घटनाक्रमले पटकपटक पुष्टि गरेको छ, तानाशाही धेरै टिक्दैन । जनमतका सामु कुनै पनि तानाशाहले घुँडा टेक्नैपर्छ ।जनमतको अवमूल्यन गर्दा एउटा नेताको छवि कति तल झर्छ, नेपाली कांग्रेसका तत्कालीन सभापति गिरिजाप्रसाद कोइरालालाई हेरे पुग्छ । २०४६ पछिको संसदीय अभ्यासका क्रममा एउटा समय यस्तो थियो, नेपाली राजनीति कोइरालाबाट वाक्कदिक्क भएको थियो । उनको हठधर्मिता, दम्भ, सत्तामोह, कुर्सीका लागि छलछाम गर्ने प्रवृत्तिले कांग्रेसीजन मात्रै होइन, सिङ्गो मुलुक आजित थियो । बहुमतको सरकार हुँदाहुँदै उनले पनि संसद् विघटनको अपराध गरेका थिए । निर्लज्ज नेताको छवि बनेको थियो, उति बेला गिरिजाको । अहिले ओली त्यस्तै खलपात्र भएका छन् । कोइरालाले त आफ्नो राजनीतिक जीवनको उत्तरार्द्धमा आएर गणतन्त्रका लागि भएको आन्दोलनको अभिभावकीय र नेतृत्वदायी भूमिका निर्वाह गरेर विगतको पाप पखाले, ओलीले कसरी पखाल्लान् ?ओलीका लागि अर्को दृष्टान्त नेपाली कांग्रेसका सभापति शेरबहादुर देउवा नै हुन सक्छन्, जो आज पनि राजनीतिमा त छन् तर अयोग्य र अविश्वसनीय पात्रका रूपमा । के उनी राजनीतिक योगदानका हिसाबले ओलीभन्दा कम हुन् र ? कुनै बेला विद्यार्थी राजनीतिमा उनको क्रेज थिएन र ? तर जसै पटकपटक प्रधानमन्त्री भए । सत्ता र कुर्सीका लागि जे पनि सम्झौता गर्दै गए । भ्रष्ट छवि बन्यो । अझ पार्टी केन्द्रीय समितिको निर्णयलाई नटेरी संसद् विघटनको अपराध गरे । त्यसपछिका दिनमा उनी राजनीतिमा भए पनि उनीप्रति न जनआकर्षण छ न त विश्वसनीयता नै । राजाले नै अक्षम भनेका देउवाको भन्दा पनि भोलिका दिनमा ओलीको हविगत अझ टीठलाग्दो हुन सक्छ ।कतिसम्म भने, ओली यही ढंगले तानाशाहीको बाटामा बढे भने पूर्वराजा ज्ञानेन्द्रले जति पनि ठाउँ नपाउन सक्छन् । ज्ञानेन्द्र हठी थिए, दम्भकै कारण उनले साढे दुई सय वर्षको राजसंस्था दाउमा राखे र अन्ततः त्यो इतिहासको कुनामा मिल्कियो, तर उनले नारायणहिटीबाट जसरी शान्तिपूर्ण बहिर्गमन रोजे, त्यसले देशभित्रै उनलाई सम्मानजनक हिसाबले नागरिक भएर बस्ने अवसर दियो ।ओलीको सबैभन्दा ठूलो छवि राष्ट्रवादी नेता । अझ कतिपय दक्षिणपन्थीहरूले त उनलाई राजा महेन्द्रसँग पनि तुलना गर्दै प्रशंसा गरे । तर, ओलीको राष्ट्रवाद दोस्रो प्रधानमन्त्रीय कालमा स्खलित भइसकेको छ । कुनै बेला भारतका प्रिय पात्र ओलीले नाकाबन्दीका समयमा भारतसँग टेक लिएकै हुन् । त्यसले उनलाई ठूलो राजनीतिक माइलेज पनि दियो । अब बिस्तारै ओलीले राजनीतिक लाभका लागि राष्ट्रवादको कार्ड खेलेको पुष्टि हुँदै गएको छ । राष्ट्रवादको बर्को ओढेर दुनियाँलाई शरीर ढाकेको भ्रम दिन सकेका ओलीले आखिर त्यही बर्को पनि खुफिया हाकिमको स्वागतमा रातो कार्पेट बनाएर ओछ्याएपछि उनी नाङ्गिएका छन् । झन् अहिले निमित्त नायक बनेर संसद् विघटन नै गरेपछि उनको अवस्था केले सिउने, केले टाल्ने भनेझैं भएको छ ।ओलीको राजनीतिसँगै मुलुककै राजनीति संकटमा छ । धमिलो पानीमा माछा मार्ने प्रवृत्ति यो संकटमा अवश्य सलबलाउनेछ । स्वदेशीविदेशी स्वार्थशक्ति समूहहरूको चलखेल सुरु भइसकेको छ । खास गरी नेपाली राजनीतिमा सामरिक चासो अब कुनै लुकेको विषय भएन । धेरैलाई निकै अघिदेखि थाहा थियो चीन ओलीलाई हटाएर भए पनि नेकपा सग्लो राख्न चाहन्थ्यो । भारत ओलीलाई टिकाएर नेकपाको विभाजन चाहन्थ्यो । संसद्मा त्यत्रो ठूलो कम्युनिस्ट शक्ति उसलाई सह्य थिएन ।तर यो विदेशी स्वार्थशक्तिलाई दोषारोपण गर्ने समय होइन । आफ्नो थैली बलियो बनाउनेतिर लाग्नु विवेकपूर्ण हुन्छ । अहिलेको अवस्थाको मूल जिम्मेवार ओली हुन् तर उनी एक्ला दोषी होइनन् । शीर्ष नेताबीच चलेको अहम्को परिणति हो यो । यसमा सामरिक र स्वार्थ समूहले यथेष्ट मलजल गरेको हुन सक्छ । मूल प्रश्न संविधान रक्षाको हो । थुप्रै जनताको बलिदानबाट आएको यो राजनीतिक उपलब्धि रक्षा सबैको मुख्य प्राथमिकता हुनुपर्छ । दक्षिणपन्थी शक्तिहरू आफ्नो स्पेस बढाउन लाग्न सक्छन् । विदेशी शक्ति आफ्नै स्वार्थबाट अभिप्रेरित होलान् । शक्तिको बलमा शासन गर्न खोज्नेहरूको आफ्नै रोडम्याप होला । जनमत र लोकतन्त्रको उपहास गर्ने यो प्रपञ्चका विरुद्ध यो राजनीतिक उपलब्धिका पक्षधरहरूचाहिँ एक ठाउँमा उभिनैपर्छ । बाँकी, बल सर्वोच्च अदालतको कोर्टमा छ । न्याय निरूपण गर्ने निकायले कम्तीमा ओलीले झैं एक थोक भन्ने र अर्को थोक गर्ने गर्नेछैनÙ उसले संविधानको मर्म, लोकतन्त्रको मूल्य, कानुन र विधिअनुरूप निर्णय गर्नेछ भन्ने अफेक्षा गरौं ।"
कृषि कर्मको रूपान्तरणमा चिनियाँ अनुभव,"नेपाली कृषिमा रूपान्तरणको प्रयास कत्तिको फलदायी ?सही ढंगले ग्रहण गर्न सके चिनियाँ अनुभव नेपाली कृषिको रूपान्तरणमा पनि फलदायी हुने प्रशस्त गुन्जायस छ । हामीकहाँ हालसम्म भूउपयोगको समस्या वैज्ञानिक ढंगले सम्बोधन गरिएको छैन । परम्परागत रूपमा भूस्वामित्वको हिसाबले गरिएको वर्गीकरणलाई पछि भूउपयोगको वैज्ञानिक आधारमा परिवर्तन गर्न सकिएको छैन । इतिहासकार महेशचन्द्र रेग्मीका अनुसार, नेपाल राज्यको निर्माणसँगै खेतीयोग्य जमिनको स्वामित्व रैकर, गुठी, बिर्ता, सेरा र किपटका रूपमा गरिएको वर्गीकरण सोह्रौंसत्रौं शताब्दीदेखि बीसौं शताब्दीसम्म कायमै थियो । सन् १९६४ को भूमिसुधार ऐनको दोस्रो संशोधनबाट मात्र बिर्ता, किपट र सेरा प्रकृतिका जमिनहरू सरकारी नियन्त्रणमा गए । त्यसै गरी जमिनको हदबन्दी तोकिनु र उत्पादकत्वको हिसाबले खेतीहर जमिनलाई अब्बल, दोयम, सिम, चाहार गरी चार समूहमा बाँड्नु र हाल केही कृषि उत्पादन क्षेत्रहरूलाई पकेट, जोन र ब्लकमा वर्गीकरण गर्नुबाहेक हामीसँग भूउपयोग र भूरूपान्तरणको स्पष्ट मार्गचित्र छैन ।सन् २००० को सुरुआतदेखि नै वैदेशिक रोजगारीका कारण लाखौं नेपाली युवा कृषि कर्मबाट पलायन हुँदै गएकाले श्रममूलक नेपाली कृषि क्षेत्र नै संकुचनको बाटामा छ । जनशक्तिको अभावमा देशको खेतीयोग्य जमिनको ३० प्रतिशतभन्दा बढी बाँझो बनिसकेको कृषि मन्त्रालयको दुई वर्षअघिको तथ्यांक छ । यो समस्याले बिस्तारै भित्री मधेसलाई सम्म छोइसकेको छ । तर उच्च पहाडी र हिमाली भेगमा स्थिति सरकारी आँकडाभन्दा खराब भएको अनुमान छ । हिमाली क्षेत्रमा जनसंख्या वृद्धिदर ऋणात्मक हुन गैसकेको स्थितिमा भूउपयोगको प्रस्ट योजना हामीसँग छैन । विदेशी दातृ संस्थाहरूको सहयोगमा चलेका उच्च मूल्यका उत्पादन प्रोत्साहन कार्यक्रम, सरकारको एक गाउँ एक उत्पादन कार्यक्रम र विभिन्न कृषि अनुदान कार्यक्रमहरूबाहेक जनताले अनुभूति गर्ने अन्य रूपान्तरणकारी कार्यक्रमहरू देखिँदैनन् । हाल सरकारले भूमि बैंकको स्थापना गरी भूउपयोगको दीर्घकालीन कार्यक्रम ल्याउन खोजेजस्तो देखिन्छ । भूमि बैंकको स्थापनासँगै यसको सञ्चालनमा आउने समस्याहरूबारे सरकार बेलैमा सचेत हुनु जरुरी छ । संघीय मुलुकहरूमा भूमि बैंकको सञ्चालनमा संघीय र क्षेत्रीय सरकारहरूको कामको तालमेल, लगानी गर्ने स्रोतको जोहो, कृषिमा व्यवसायीकरण र बजारीकरण, अनुदानको उपयोग र प्रभावकारिताजस्ता पक्षहरूमा प्रस्ट रणनीतिको आवश्यकता संयुक्त राज्य अमेरिका, फ्रान्स, दक्षिण अफ्रिका र फिलिपिन्स लगायतको अनुभवले देखाएको छ । जुनसुकै प्रक्रियाबाट भए पनि किसानलाई जग्गाको मालिक नबनाउँदासम्म कृषिमा व्यवसायीकरण र आधुनिकीकरण हुन सक्दैन । यसका साथै जमिनमा आश्रित अनुत्पादक वर्गलाई अन्य पेसा र व्यवसायमा सुरक्षित स्थानान्तरणको जटिल समस्यालाई नसल्टाउँदासम्म भूउपयोगको समस्या दीर्घकालीन रूपले सम्बोधन हुँदैन । त्यसैले सरकारले नाराका रूपमा नभई यसका अग्र र पृष्ठ आर्थिक सम्बन्धहरूलाई ख्याल गर्दै यो कार्यक्रमलाई अघि बढाउनुपर्ने देखिन्छ किनकि यसका सबैभन्दा लाभग्राही भनेका गरिब किसानहरू हुनुपर्छ, जसले बजार प्रक्रियाका आधारमै आफ्नो हितलाई स्थापित गर्ने क्षमता राख्दैनन् ।आचार्य अर्थशास्त्री हुन् ।"
संसद् विघटनबारे न्यायिक अभ्यास,"गत पुस ५ गते, प्रधानमन्त्री केपी शर्मा ओलीको सिफारिसमा राष्ट्रपति विद्यादेवी भण्डारीले संसद् विघटन गरिन्, जुन नेपालको संविधान, २०७२ को बर्खिलाप कार्य हो । अहिलेको संविधानले बहुमतको प्रधानमन्त्रीको सिफारिसमा राष्ट्रपतिलाई प्रतिनिधिसभा भंग गर्ने अधिकार दिएको छैन ।संविधानको धारा ७६ अनुसार, अल्पमतको प्रधानमन्त्रीले विश्वासको मत प्राप्त गर्न नसकेमा वा दुई वा दुईभन्दा बढी दलले सरकार बनाउनै नसक्ने स्थिति भएमा मात्रै प्रधानमन्त्रीको सिफारिसमा राष्ट्रपतिले प्रतिनिधि सभा विघटन गरी छ महिनाभित्र अर्को प्रतिनिधिसभाको निर्वाचन सम्पन्न हुने गरी मिति तोक्न सक्नेछ । तर, विश्वासको मत कायमै रहेको अवस्थामा समेत प्रधानमन्त्री केपी शर्मा ओलीले संसद् विघटनको सिफारिस गरे । उपर्युक्त सवैधानिक व्यवस्थाअनुसार प्रतिनिधिसभा भंग गर्ने अवस्था नेपालमा तब मात्र आउँछ जब प्रतिनिधिसभाबाट सरकार निर्माण हुन सक्ने अवस्थाहरू समाप्त हुन्छन् । सरकार निर्माणका विभिन्न प्रयास असफल भएपछि मात्र प्रतिनिधिसभा भंग गर्न सक्ने भनी अहिलेको संविधानले परिकल्पना गरेको छ । अहिलेको सरकार संविधानअनुसार पहिलो विकल्पको अर्थात् बहुमतीय सरकार भएका कारण अन्य विकल्पमा प्रवेश नै नगरी यसले प्रतिनिधिसभा भंग गर्न खोज्नु सर्वथा निन्दनीय कार्य हो ।संविधानको धारा ८५ को १ मा प्रतिनिधिसभाको कार्यकाल पाँच वर्षको हुने उल्लेख छ । यसबाट हाम्रो प्रतिनिधिसभा निश्चित कार्यावधिको प्रतिनिधिसभा हो भन्ने प्रस्ट हुन्छ । त्यसैले प्रधानमन्त्रीको विघटन सिफारिसलाई किमार्थ विधिसम्मत मान्न सकिन्न ।सरकारले ल्याएका विधेयक पारित हुन सकेनन् वा सरकारले ल्याएका प्रस्ताव संसद्ले पारित गरेन भने विश्वासको मत लिने, यदि त्योभन्दा अगाडि नै प्रतिनिधिसभामा अविश्वासको प्रस्ताव आयो भने संविधानले निर्दिष्ट गरेअनुसार त्यसलाई सामना गर्ने वा राजीनामा गर्ने संवैधानिक बाटो हुन सक्थ्यो । तर संवैधानिक बाटोलाई छलेर प्रक्रियामा जानुअघि नै संसद् भंगको सिफारिस गर्नु प्रधानमन्त्रीको ठूलो भूल हो ।ओलीले तत्कालीन प्रधानमन्त्री गिरिजाप्रसाद कोइरालाले २०५१ मा गरेजस्तो गर्न खोजेका हुन् भने त्यो उनको नादानी हो, किनभने त्यो विशेषाधिकार प्रधानमन्त्रीलाई अहिलेको संविधानले दिएकै छैन । त्यति बेला हरिप्रसाद नेपाल विरुद्ध प्रधानमन्त्री गिरिजाप्रसाद कोइराला भएको त्यो मुद्दामा, आफ्नो प्रतिनिधित्व गर्ने निकायले विघटनबाट जनताको हकहितमा असर परेको देखिनाले प्रतिनिधिसभाको विघटनलाई मौलिक हक नभए पनि चुनौती दिने हकअधिकार निवेदकलाई रहेको भनी सार्वजनिक हकको विषयमा निवेदन दिन सक्ने तर प्रधानमन्त्रीले संसद् विघटन गर्न सक्ने अधिकार रहेको भनी रिट निवेदन खारेज भएको थियो । यसबाट त्यति बेला प्रधानमन्त्रीको संसद् विघटन गर्ने तजबिजी अधिकारको रक्षा भएको देखिन्छ ।तर, अधिवक्ता रविराज भण्डारी विरुद्ध प्रधानमन्त्री मनमोहन अधिकारी भएको मुद्दामा, प्रतिनिधिसभा विघटनको विषयमा सार्वजनिक हक र सरोकारको प्रश्न रहेकाले निवेदकको हकदैया रहेको, आफ्नो विरुद्धमा अविश्वासको प्रस्ताव पारित भए पनि धारा ४२(२) को सरकारको विकल्पमा अर्को सरकारको गठन हुन नसक्ने कारण देखाई प्रधानमन्त्रीले विघटन गर्ने सिफारिस गर्नुभएको देखिँदा त्रुटिपूर्ण र संवैधानिक प्रावधानको प्रतिकूल विघटन भएको ठहर्याई प्रतिनिधिसभा पुनःस्थापना हुने घोषणा गरी न्यायिक पुनरवलोकन भएको देखिन्छ । यो मुद्दामा प्रधानमन्त्रीको संसद् विघटन गर्ने अधिकार भए पनि असीमित अधिकार नभएको, अन्य वैकल्पिक बाटो छउन्जेल विघटन गर्न नसक्ने भनी गिरिजाप्रसाद कोइरालाको विघटनको मुद्दाको भन्दा अझ अगाडि गएर व्याख्याविवेचना गरी मुलुकलाई बारम्बार चुनावको मारबाट बचाउने काम भयो, जुन सकारात्मक पक्ष हो ।विगतका यस्ता कमजोरीबाट पाठ सिकेर राजनीतिक स्थायित्वका लागि अहिलेको संविधानले विशेष व्यवस्था गरेको हो । पहिलेका संविधानमा भएका राजनीतिक अस्थिरताका कैयौं प्रावधानलाई हटाएर यो संविधानले राजनीतिक स्थिरताको परिकल्पना गरेको छ । सरकारी वा सार्वजनिक निकाय वा पदाधिकारीमा कानुन वा संविधानबमोजिम पालन गर्नुपर्ने सार्वजनिक कर्तव्यको पालन नगर्ने वा अधिकारको दुरुपयोग गर्ने प्रवृत्ति बढ्दै गएमा देशको शासन व्यवस्थाले स्वेच्छाचारी स्वरूप लिन्छ । त्यसबाट कानुनी राज्यको स्थापना गर्ने संविधानको उद्देश्यमा पनि आघात पर्न सक्छ भन्ने कुरालाई दृष्टिगत गरेर सार्वजनिक हक वा सरोकार संरक्षण गर्ने प्रयोजनका लागि अहिलेको संविधानमा धारा १३३(२) को व्यवस्था गरिएको हो । यो व्यवस्थाअनुसार अन्ततः यो विवाद संविधानको अन्तिम व्याख्याता सर्वोच्च अदालतमा ठोक्किने निश्चित भैसकेको छ । आशा गरौं, सर्वोच्च अदालतले न्यायिक विवेक प्रयोग गरी निर्णय दिनेछ ।"
स्वास्थ्य सेवा सुधारको प्रारूप,"स्वास्थ्य सेवाको विकेन्द्रीकरणटिचिङ र वीरजस्ता केन्द्रीय अस्पतालहरूमा बिरामीको चाप अत्यधिक छ र अपेक्षाकृत सेवा दिन सकेका छैनन् । वीर अस्पतालमा उपचार गराउन दूरदराजबाट आएका बिरामीले पाएका दुःख हामी पत्रिकामा पढेर आक्रोशित हुन्छौं तर सामान्य समस्याका लागि काठमाडौं आउनैपर्ने अवस्था कसरी बन्यो, बहस गर्दैनौं । अहिलेको टिचिङ अस्पतालजस्तो संरचना र सेवा प्रवाह प्रत्येक प्रदेशमा खोल्न सके मात्र केन्द्रीय अस्पतालको चाप घट्छ र यी अस्पतालहरू नवीन पद्धति भित्र्याउनमा केन्द्रित हुन सक्छन् । कलेजो प्रत्यारोपणदेखि हर्नियाको शल्यक्रिया गर्नसम्म केन्द्रीय अस्पताल नै धाउनुपर्ने अवस्था रहेसम्म अहिलेकै भीड र गुणस्तर पनि कायम रहिरहन्छ ।अहिलेको स्वास्थ्य योजनाले प्रत्येक वडामा एक स्वास्थ्य एकाइ (हेल्थ पोस्ट) र एक स्थानीय तहमा चिकित्सकसहितको अस्पतालको कल्पना गरेको छ । त्यसै गरी पहिलेका जिल्ला अस्पताल र कतिपय क्षेत्रीय अस्पतालहरूलाई प्रादेशिक अस्पतालहरूमा रूपान्तरण गरिएको छ । यी योजनाहरू मन्त्रालयका दराजमा थन्किएर बसेका थिए, पछिल्लो उद्घाटन कार्यक्रमहरूबाट यी अवधारणाहरू कार्यान्वयनतर्फ अघि बढेका छन् ।तर हाम्रो सधैंको समस्या के हो भने, स्वास्थ्य संरचनाको वर्गीकरण सेवाको उपलब्धताका आधारमा नभएर बेडको संख्या हेरेर गरिएको छ । अस्पतालले एक्सरेभिडियो एक्सरे, ल्याबजस्ता आधारभूत सेवा प्रवाह गर्न सकेका हुँदैनन् तर अस्पतालको बेड बढाएर उद्घाटन गर्न हतार हुन्छ । त्यसैले नाम वा बेड नभई सेवाका आधारमा स्वास्थ्य संस्थाहरूको वर्गीकरण हुनुपर्छ । उदाहरणका लागि, लुम्बिनी प्रदेशका सबै सरकारी अस्पतालमा गरी ७ सयभन्दा बढी नै बेडहरू त छन्, तर पूरै प्रदेशभरि कुनै पनि सरकारी अस्पतालमा एमआरआईको सुविधा छैन । लुम्बिनी प्रादेशिक अस्पताल, बुटवलमा बेड तीन सयभन्दा बढी नै भए पनि सीटी स्क्यानको सेवा एक वर्षअगाडि मात्रै सुरु भएको हो र यो पूरै प्रदेशभरिकै एक मात्र सीटी स्क्यान सेवा हो । यसले स्वास्थ्य सेवा प्रवाहको दुरवस्था र जटिलता चित्रित गर्छ ।जनशक्तिको आवश्यकताको मूल्यांकन र परिचालनस्वास्थ्य जनशक्ति उत्पादन गर्ने नेतृत्व अहिले चिकित्सा शिक्षा आयोगको हातमा पुगेको छ । उत्पादित जनशक्ति कहाँ कति संख्यामा परिचालन गर्ने, स्वास्थ्य मन्त्रालयको जिम्मेवारी हो । तर गठन भएको छोटो समयमै यी दुई संस्थाबीच कलह सुरु भइसकेको छ । जनशक्ति उत्पादन गर्ने आयोगको कार्यक्षेत्रमा हस्तक्षेप गर्ने फुर्सद मन्त्रालयलाई छ तर कुन जनशक्ति कति संख्यामा चाहिएको छ, त्यसको अध्ययन गर्ने फुर्सद छैन । पाँच वा दस वर्षको एकीकृत योजना बनाएर नेपालको स्वास्थ्य सेवाको संरचना कस्तो हुने र कुन तहको सरकारको भूमिका के हुने, स्पष्ट भए मात्र महसुस गर्न मिल्ने परिवर्तन हुन सक्छ ।निकै कम देशहरूमा मात्रै एमबीबीएस सकेका चिकित्सकहरूले स्वतन्त्र रूपमा बिरामी हेर्छन्, धेरै देशमा विशेषज्ञ (जनरल प्राक्टिसनर) ले नै हेर्छन् । तर हाम्रो देशमा पहुँच हुनेहरू सीधै विशेषज्ञसम्म पुग्छन् भने दूरदराजमा अहेव, हेल्थ असिस्टेन्ट वा तालिम नै नलिएका अदक्ष जनशक्तिहरूकै भर पर्नुपर्ने अवस्था छ । अबको पाँचसात वर्षमा सबै पालिकाका अस्पतालमा विशेषज्ञहरू पुर्याउने लक्ष्य राख्नुपर्छ । सँगै के स्पष्ट हुनुपर्छ भने, विशेषज्ञसँगै एमबीबीएस चिकित्सकहरू र अन्य प्राविधिक, औजारउपकरण, शल्यक्रिया, आकस्मिक कक्ष लगायतका सेवा सञ्चालनका आवश्यक बजेट एवं सामग्रीहरू पनि पठाउनुपर्छ । खाली भवन र डाक्टरले मात्र अस्पताल बन्दैन । प्रत्येक पालिकामा जनरल प्राक्टिसनरसहितको सेवा पुर्याउने र बाँकी सेवाका लागि रिफरल व्यवस्थित गर्दा नागरिकले घरनजिकै गुणस्तरीय सेवा पाउँछन् र केन्द्रको भीड पनि घट्छ । आयोग र मन्त्रालयबीच उचित समन्वय हुन सके यो सम्भव छ ।यदाकदा प्रत्येक वडामा चिकित्सक पुर्याउने पपुलिस्ट राजनीतिक गफहरू पनि सुनिन्छन् । चिकित्सकसँगै अरू थुप्रै प्रविधि र प्राविधिकहरू पठाउन नसके यसको प्रभावकारिता न्यून हुन्छ । सीमित स्रोतहरू कनिकाजसरी छर्नुभन्दा एकीकृत लगानी गरी प्रत्येक पालिकामा आधारभूत सुविधासहितको अस्पताल खोल्नु नै बढी बुद्धिमत्तापूर्ण हुन्छ । अहिलेका हेल्थपोस्टहरूमा जनस्वास्थ्यकेन्द्रित प्रतिरोधात्मक कार्यक्रमहरू सञ्चालन गर्नु उपयुक्त हुन्छ र चिकित्सकबाहेक अन्य प्राविधिक (अहेव, हेल्थ असिस्टेन्ट) को उपचार अब फेजआउट गर्दै लैजानुपर्छ ।स्वास्थ्यकर्मीको तलब, भत्ता, सुविधाचिकित्सकलाई गाउँगाउँ पुर्याउने कुरा आइरहन्छ तर न चिकित्सकको पर्याप्त दरबन्दी छ न उचित तलब र सुविधा । बीस वर्षअघिकै स्वीकृत दरबन्दी हालसम्मै कायम छ, करिब १५ सय मात्रै । आफ्नो परिवारको आवश्यकता पूरा नहुने तलबमा चिकित्सक दूरदराजमा गएर करारमा काम गर्न नमान्नु स्वाभाविक हो । स्थायी चिकित्सकको विज्ञापन खुल्दा अहिले पनि आवेदकको भीड लागिरहेकै छ, तर सरकारले स्वास्थ्य सेवाको संवेदनशीलता नबुझ्दा दूरदराजमा दक्ष जनशक्तिको अभाव कायमै छ । वर्षौं मिहिनेत गरेर सिकेको सीपको उचित मूल्य नपाउँदा चिकित्सकहरू बिदेसिन बाध्य छन् । सरकारी अस्पतालहरूमा मात्रै काम गरेर आफ्ना आवश्यकता पूरा हुने भए अस्पतालहरू पनि थप गुणस्तरीय बन्दै जानेछन् ।युवा चिकित्सकहरूमाझ विद्यमान अवस्थाप्रति नैराश्य भएकाले उनीहरू पलायन हुनुलाई सर्वोत्तम विकल्प ठान्छन् । समस्या समाधान गर्नभन्दा सरकार चिकित्सकहरूलाई अझ निचोरेरै तह लगाउन सकिन्छ भन्नेमा केन्द्रित छ । पहिले तीस वर्षको उमेरसम्म विशेषज्ञताको पढाइ सकेर करिअर सुरु हुने अवस्था थियो, अहिले विभिन्न बन्देज सिर्जना गरेर चालीस वर्ष उमेरसम्म त अध्ययन गर्नै लाग्ने अवस्था छ । चिकित्सक र स्वास्थ्यकर्मीहरू खुसी भएर खटिने अवस्था सिर्जित भए मात्रै बिरामीस्वास्थ्यकर्मी सम्बन्ध सुध्रन्छ र विश्वासको वातावरण बन्दै जान्छ ।अन्तमा, शिक्षा र स्वास्थ्यमा समेत निजीलाई व्यापार गर्न खुला छोडेपछि थुप्रै विकृति निम्तिएका छन् । खुलिसकेका निजी स्वास्थ्य संस्थालाई बन्द गराउनेभन्दा तिनको अनुगमनमा कडाइ गर्दै निजीको उपस्थितिलाई स्वीकार गरेर अघि बढ्नुको विकल्प छैन । स्वास्थ्य राज्यको दायित्व हो र यो खर्चिलो त हुन्छ नै, तर अप्ठ्यारोमा परेका जनतासँग राज्य जोडिने माध्यम पनि स्वास्थ्य सेवा नै हो । एकीकृत योजना बनाएर स्वास्थ्यमा पर्याप्त लगानी गर्ने र स्वास्थ्यकर्मीहरूलाई प्रोत्साहन गर्दै नागरिकको स्वास्थ्यप्रतिको राज्यको दायित्व महसुस गरेर काम गर्ने हो भने हाम्रो स्वास्थ्य सेवामा सुधार सम्भव छ ।आचार्य टोखा प्राथमिक स्वास्थ्य केन्द्रका चिकित्सक हुन् ।"
विघटनविरुद्धको प्रारम्भिक सुनुवाइ आज,"प्रतिनिधिसभा विघटनको वैधतामाथि चुनौती दिँदै परेका एक दर्जन रिट निवेदनमाथि सर्वोच्च अदालतले बुधबार प्रारम्भिक सुनुवाइ गर्ने भएको छ । सर्वोच्च अदालतमा मंगलबारसम्म प्रतिनिधिसभा विघटनसँग सम्बन्धित १३ वटा निवेदन दर्ता भएकामा एउटा मात्रै सोझै संवैधानिक इजलासमा पेस हुने गरी दर्ता भएको छ । बाँकी सबै निवेदन बुधबार इजलासमा पेस हुनेछन् । अरू मुद्दामा जे प्रक्रिया हो, यसमा पनि त्यही त हो, सर्वोच्च अदालतका प्रवक्ता भद्रकाली पोखरेलले कान्तिपुरसँग भने, सुरुमा एकल इजलासमा निवेदनहरू पेस हुन्छन्, त्यहाँ निवेदकहरूको पक्षबाट प्रारम्भिक सुनुवाइ हुन्छ, अनि इजलासको आदेशअनुसार प्रक्रिया अघि बढ्छ । प्रतिनिधिसभा विघटनसम्बन्धी १२ वटा निवेदन सोमबार कुनै एकल इजलासमा पेस हुनेछन् । त्यो एकल इजलासमा को न्यायाधीश रहेनछन् भन्नेबारे बुधबार बिहान करिब १० बजेतिर पेसी सूची प्रकाशित गरेपछि मात्रै थाहा हुनेछ । इजलास गठन र पेसी तोक्ने अधिकार प्रधानन्यायाधीशलाई छ । प्रधानन्यायाधीशले आफूलाई वा अरू जोकोही न्यायाधीशलाई एकल इजलास तोक्न सक्छन् । प्रारम्भिक सुनुवाइपछि सर्वोच्चले केही विकल्पहरू प्रयोग गर्न सक्छ । विघटनको निर्णय कार्यान्वयन नगर्नू भनी अन्तरकालीन वा अन्तरिम आदेश हुन सक्छ भने कारण देखाऊ आदेशमात्रै जारी गरेर सबै निवेदनहरूलाई ठूलो आकारको इजलासमा पेस गर्नू भनी आदेश पनि गर्न सक्छ । कहिलेकाहीं इजलासले नै संयुक्त वा पूर्ण इजलासमा पेस गर्नू भनी आदेश दिएको हुन्छ भने कहिलेकाहीं प्रधानन्यायाधीशलाई नै पेस गरी उनैले इजलास तोक्ने गरी आदेश गर्न सक्छ । संवैधानिक इजलासमा पेस गर्ने गरी दर्ता भएको निवेदनको पालो भने शुक्रबार मात्रै आउने सम्भावना रहेको सर्वोच्च अदालत स्रोतले बतायो, किनभने बुधबार नयाँ नभई पुराना संवैधानिक विवादका मुद्दाहरू मात्रै पेस हुनेछन् । विघटनसम्बन्धी एकै खालको मुद्दामध्ये एउटा नियमित इजलासमा र अर्को संवैधानिक इजलासमा परेकाले आदेशमार्फत सबै निवेदनलाई एउटै इजलासमा हेर्ने गरी आदेश हुने सम्भावना रहन्छ । अदालती भाषामा यसलाई लगाउमा राख्ने आदेश भनिन्छ । त्यसो हुँदा सबै निवेदनहरूको एकमुष्ट र सँगसँगै सुनुवाइ भई न्यायनिरूपण हुन्छ । मंगलबार सांसदहरूको रिट दर्ता नेकपाका प्रमुख सचेतक देव गुरुङको नेतृत्वमा मंगलबार सांसदहरूले सर्वोच्च अदालतमा रिट निवेदन दर्ता गरेका छन् । त्यो निवेदनमा सांसदहरू कृष्णभक्त पोखरेल, शशि श्रेष्ठ र रामकुमारी झाँक्रीले पनि आफूलाई निवेदकका रूपमा उभ्याएका छन् । उनीहरूको दाबीअनुसार ९० जना सांसदले गत आइतबार बिहान साढे १० बजे संसद् सचिवालयमा प्रधानमन्त्री केपी शर्मा ओलीविरुद्ध अविश्वासको प्रस्ताव दर्ता गरेकामा प्रतिनिधिसभा विघटन भएकाले त्यसविरुद्ध रिट निवेदन दर्ता गर्नुपरेको हो । संसद् सचिवालयले भने त्यो निवेदन साढे ३ बजे दर्ता भएको दाबी गरेको छ । प्रधानमन्त्रीले प्रतिनिधिसभा विघटनको सिफारिस गरी राष्ट्रपतिले अनुमोदन गरेको भन्दै निवेदनमा राष्ट्रपतिको कार्यालय, प्रधानमन्त्री ओली र प्रधानमन्त्री तथा मन्त्रिपरिषद् कार्यालय अनि सभामुखलाई समेत विपक्षी बनाइएको छ । प्रतिनिधिसभा विघटनको अधिकार प्रधानमन्त्रीलाई नभएको दाबी गर्दै संसदीय व्यवस्थामा विकृति र विसंगति भित्रिएकाले वर्तमान संविधान निर्माण गर्दा प्रधानमन्त्रीले संसद् विघटन गर्ने व्यवस्थालाई निषेध गरेको हो, निवेदनमा भनिएको छ, यो कुरा संविधान निर्माणका दस्तावेज अभिलिखित भएको पाइन्छ । आफूविरुद्ध अविश्वासको प्रस्ताव दर्ता हुने भएपछि त्यसबाट जोगिन सरकारले मुलुकलाई अराजकतातिर धकेल्न खोजेको भन्दै निवेदनमा उल्लेख छ । यसअघि मनमोहन अधिकारीले संसद् विघटन गर्दा सर्वोच्च अदालतले निर्णय उल्ट्याएको थियो । त्यतिबेला सर्वोच्च अदालतले आफूविरुद्ध अविश्वास प्रस्ताव पेस गर्न संसद्को अधिवेशन बोलाइएको कारणले प्रधानमन्त्रीले प्रतिनिधिसभा विघटन गर्न सिफारिस गर्नु उत्तरदायी शासन व्यवस्थाको द्योतक नहुने भनी व्याख्या गरेको थियो । सांसदहरूले त्यो नजिर पनि आकर्षित हुने भन्दै संसद् सचिवालयमा दर्ता भएको अविश्वासको प्रस्तावको फोटोकपी पेस गरेका हुन् । राष्ट्रपतिले असंवैधानिक कदम रोख्नुपर्नेमा त्यसो गर्न नसकेको उल्लेख छ । तर राष्ट्रपति सो जिम्मेवारीबाट विमुख भएको यो घटनाले नेपालको संविधानको भविष्य खतरामा पर्ने देखिन्छ, निवेदनमा भनिएको छ, अतः यस्तो कार्य रोक्न न्यायिक हस्तक्षेप अनिवार्य छ ।सरकारको निर्णय गैरसंवैधानिक, अलोकतान्त्रिक र संसदीय प्रणालीका मूल्य र मान्यताको प्रतिकूल भन्दै निवेदनमा निर्णय कार्यान्वयन नगर्नू भनी अन्तरिम आदेश माग गरिएको छ भने प्रतिनिधिसभाको सातौं अधिवेशनसमेत आह्वान गराउन आदेशको माग गरिएको छ । उनीहरूले ढिलो हुने भन्दै मंगलबारै निवेदनलाई पेसी सूचीमा चढाउन माग गरेका थिए । उनीहरूले संसद् सचिवालयमा पेस गरेको अविश्वासको प्रस्तावको फोटोकपी पनि निवेदनमा पेस गरेका छन् । मंगलबार अधिवक्ता तुलसी सिंखडाले पनि अर्को निवेदन दर्ता गराएका छन् । निवेदनको चाङ सर्वोच्च अदालतको बुधबारको संवैधानिक इजलासमा संवैधानिक इजलाससम्बन्धी अध्यादेशविरुद्धको निवेदन पनि पेसीमा चढ्ने सम्भावना छ । वरिष्ठ अधिवक्ता दिनेश त्रिपाठी र अधिवक्ता ओमप्रकाश अर्यालले दर्ता गरेको निवेदन गत शुक्रबार पेसीमा चढे पनि पालो नपाएका कारण सुनुवाइ हुन सकेको थिएन । उनीहरूले संविधानमा नै व्यवस्था भएको संवैधानिक परिषद् क्रियाशील हुने अवस्था रहँदारहँदै त्यसलाई संकुचित हुने गरी अध्यादेशबाट सदस्यहरूलाई निषेध गर्न नमिल्ने भन्दै अध्यादेश बदरको माग गरेका थिए । मंगलबारै सर्वोच्च अदालतमा संवैधानिक निकायको सिफारिसविरुद्ध अर्को निवेदन पेस भएको छ । समृत खरेल, सुलभ खरेल र निशान्त खड्काले संसद्को संयुक्त बैठक र संयुक्त समिति कार्यसञ्चालन नियमावली खारेजको माग राखी निवेदन दर्ता गराएका हुन् । यो निवेदन सर्वोच्च अदालतको संवैधानिक इजलासमा पेस हुने प्रकृतिको छ । संवैधानिक निकायका पदाधिकारीहरूको सिफारिसपछि संसदीय सुनुवाइ हुने र त्यहाँबाट अनुमोदन भएपछि मात्रै नियुक्ति हुने संवैधानिक व्यवस्था छ । तर संसद्को नियमावलीमा संसदीय सुनुवाइ समितिले ४५ दिनभित्र सुनुवाइ गरी निर्णय उपलब्ध गराउन नसके नियुक्तिका लागि कुनै बाधा पर्ने छैन भन्ने व्यवस्था छ । यो व्यवस्थाले संविधानमा भएको संसदीय सुनुवाइको व्यवस्थालाई संकुचित गरेको भन्दै उनीहरूले खारेजको माग गरेका हुन् । संसद् विघटन गरेपछि सरकारले संवैधानिक परिषद्मार्फत संवैधानिक पदहरूमा सिफारिस गरेको तर प्रतिनिधिसभा विघटनका कारण संसदीय सुनुवाइ हुन नसक्ने परिस्थिति रहेको भन्दै निवेदनमा उनीहरूको नियुक्ति प्रक्रिया रोक्न माग छ । किनभने ४५ दिनभित्र संसदीय सुनुवाइ नभए उनीहरू सोझै नियुक्ति हुने र त्यसले गर्दा संसदीय सुनुवाइको संवैधानिक प्रावधान कार्यान्वयन नहुने भन्दै उनीहरूले सिफारिस रोक्न आदेशको माग गरेका हुन् । सर्वोच्च अदालतको विवरण केलाउने हो भने अध्यादेश र संसद् विघटनको निर्णयसँग सम्बन्धित मात्रै सर्वोच्च अदालतमा १५ वटा निवेदन दर्ता भइसकेका छन् भने थप एउटा दर्ताका लागि पेस भएको छ । संवैधानिक परिषद्को बैठकमा सामेल भएको र त्यहाँको उपस्थिति पनि विवादास्पद भएकाले संवैधानिक परिषद् अध्यादेशसम्बन्धी निवेदन प्रधानन्यायाधीश स्वयंले सुनुवाइ गर्न कठिन हुने देखिन्छ । त्यसमाथि निवेदनमा उनलाई समेत विपक्षी बनाइएको छ । यद्यपि यो निवेदनको पालो बुधबार नै आउने सम्भावना निकै कम छ ।"
प्रधानमन्त्री र प्रधानन्यायाधीश एउटै मञ्चमा,"प्रतिनिधिसभा विघटनविरुद्ध सर्वोच्च अदालतमा प्रारम्भिक सुनुवाइ हुने दिन नै प्रधानमन्त्री केपी शर्मा ओली र प्रधानन्यायाधीश चोलेन्द्रशमशेर जबरा एउटै मञ्चमा उपस्थित हुने भएका छन् । महान्यायाधिवक्ता कार्यालयले जारी गरेको सूचनाअनुसार बुधबार नयाँ बनेको भवन उद्घाटनमा प्रधानमन्त्री ओली र प्रधानन्यायाधीश जबरा उपस्थित हुनेछन् । उद्घाटन कार्यक्रममा प्रधानमन्त्रीलाई प्रमुख र प्रधानन्यायाधीशलाई विशेष अतिथि भनिएको छ । २ बजे सुरु हुने भनिएको कार्यक्रम कम्तीमा साढे ३ बजेसम्म चल्नेछ । यसअघि तत्कालीन राजा ज्ञानेन्द्रले माघ १९ मा कु गरी शासनसत्ता आफ्नो हातमा लिएपछि त्यसविरुद्ध सर्वोच्च अदालतमा मुद्दा परेको थियो । मुद्दा विचाराधीन भएकै बेलामा तत्कालीन प्रधानन्यायाधीश दिलीपकुमार पौडेल शाही सरकारका उपाध्यक्षद्वय तुलसी गिरी र कीर्तिनिधि विष्ट सहभागी मञ्चमा उपस्थित भएका थिए । जोविरुद्ध मुद्दा परेको छ, उससँग बसेका कारण निष्पक्ष सुनुवाइ नहुने भन्दै त्यतिबेला नेपाल बार एसोसिएसनले प्रधानन्यायाधीश पौडेल सम्मिलित कार्यक्रम बहिष्कारको घोषणा गरेको थियो ।"
गौतम र थापा कता ?,"नेकपाका अरू नेता कित्ताकाटमा लागेर आआफ्नो समूहको छलफलमा व्यस्त रहेका बेला नेकपा उपाध्यक्ष वामदेव गौतम र सचिवालय सदस्य रामबहादुर थापा भने अझै अनिर्णीत छन् । केन्द्रीय कमिटी बैठकमा आमन्त्रण गर्न पुगेका नेताहरूलाई गौतम र थापा दुवैले एकदुई दिन सोचेर निर्णय गर्ने जवाफ दिएका छन् । दिउँसो बस्ने केन्द्रीय कमिटी बैठकमा उपस्थित हुन आग्रह गर्नका लागि सचिवालय सदस्यहरू माधव नेपाल, झलनाथ खनाल र नारायणकाजी श्रेष्ठ बिहान उनको निवास भैंसेपाटी पुगेका थिए । जवाफमा गौतमले आफूलाई एकदुई दिन सोच्ने समय दिन आग्रह गरेका थिए । यस्तै अध्यक्ष पुष्पकमल दाहाल थापालाई बोलाउन भनेर मन्त्री क्वार्टर पुल्चोक पुगेका थिए । थापाले पनि आज कुनै बैठकमा नजाने, राजनीतिक परिस्थिति हेरेर निर्णय गर्ने बताएका थिए । बरु गौतम र थापाका बीचमा अब कसरी अघि बढ्ने भन्ने विषयमा भलाकुसारी भएको थियो । नेकपाका दुई पक्षले दुईतिर छुट्टाछुट्टै बैठक गरिरहेका बेला गौतमलाई भेट्न थापा उनकै निवास भैंसेपाटी पुगेका थिए । मंगलबार गौतम र थापापक्षीय केही केन्द्रीय सदस्यहरू दुवै भेलामा सहभागी भएका छैनन् ।"
अर्थतन्त्र र विकासमा बाधैबाधा,"प्रतिनिधिसभा विघटनले उद्योगी व्यवसायीको मनोबल घटाएको छ, अब लगानी भित्रिने सम्भावना पनि कम छ । सतीश मोर, अध्यक्ष, नेपाल उद्योग परिसंघ"
परिसंघसँग राजस्व समितिको सहकार्य,काठमाडौं (कास) नेपाल उद्योग परिसंघसँग राजस्व परामर्श समितिले आर्थिक वृद्धि तथा निजी क्षेत्रमैत्री राजस्व नीतिका लागि सहकार्य गर्ने भएको छ । परिसंघ र राजस्व समितिबीच मंगलबार भएको छलफलमा निजी क्षेत्रको सहभागिता सुनिश्चित गर्दै आर्थिक वृद्धि तथा तथा निजी क्षेत्रमैत्री राजस्व नीति तथा प्रशासनिक सुधारमा सघन सहकार्य गर्ने भएको हो । छलफलमा परिसंघका अध्यक्ष सतीशकुमार मोरले सरकारले स्थायी प्रकृतिको राजस्व परामर्श समिति गठन गरेपछि निजी क्षेत्रको मागअनुसार राजस्व नीति निर्माणको स्थायी संयन्त्र गठन भए पनि निजी क्षेत्रका सहभागिताको प्रश्न उठेको धारणा राखे । समितिमा निजी क्षेत्रको स्थायी प्रकृतिकै सहभागिता रहनुपर्ने र त्यसले मात्र राजस्वका नीतिगत तथा प्रशासनिक सुधारमा योगदान गर्न सक्ने ठहर परिसंघको रहेको उनले उल्लेख गरे । समितिमा निजी क्षेत्रको सहभागिता सुनिश्चित गर्ने प्रक्रिया अघि बढेको समितिका अध्यक्ष महेशप्रसाद दाहालले जानकारी गराएका थिए ।
वेस्टर्नको दसैंतिहारको सौगात विजेतालाई १० लाख,"काठमाडौं (कास) वेस्टर्न युनियन नेपालले दसैंतिहारको सौगात योजनाको बम्पर लक्की ड्रका विजेतालाई मंगलबार १० लाख रुपैयाँ हस्तान्तरण गरेको छ । एक कार्यक्रमबीच सीजी फिन्कोबाट रकम प्राप्त गरेकी विजेता कल्पना शाहीलाई फिन्कोका डीजीएम नरबहादुर केसीले उक्त रकम हस्तान्तरण गरे । यो योजना दसैं, तिहार र छठपर्वको अवसरमा अक्टोबरमा सार्वजनिक गरिएको थियो ।"
क्लब हिमालयमा क्रिसमस अफर,काठमाडौं (कास) नगरकोटको होटल क्लब हिमालय नगरकोटले क्रिस्टमस एबोभ द क्लाउडस स्पेसल अफर ल्याएको छ । यो योजना नेपालमा बसिरहेका विदेशी पर्यटकलाई लक्ष्य गरी ल्याइएको क्लब हिमालय नगरकोटले जनाएको छ । योजनाअनुसार १० हजार रुपैयाँमै एक जोडीले क्लब हिमालय नगरकोटमा बस्न सक्छन् ।
केयर सेन्टरका लागि ग्लोबलको साढे २ लाख,काठमाडौं (कास) ग्लोबल आईएमई बैंकले विराटनगरमा निर्माणाधीन नागरिक केयर सेन्टरको भवन निर्माणका लागि २ लाख ५० हजार रुपैयाँ सहयोग गरेको छ । बैंकका प्रदेश नम्बर १ प्रमुख शुभास सापकोटाले विराटनगरमा आयोजित कार्यक्रममा सेन्टरका संयोजक पवनकुमार सारडालाई उक्त रकम बराबरको चेक हस्तान्तरण गरे ।
बालिकालाई जोन्ताका साइकल,काठमाडौं (कास) जोन्ता क्लब काठमाडौंले धनुषामा बालिकालाई सशक्त पार्ने पहलमा हेमिस्फियर फेसन र टिच फर नेपाल (टीएफएन) को सहयोगमा ५० वटा साइकल वितरण गरेको छ । क्लबले कक्षा ५ देखि ८ सम्मका बालिकालाई जनता मावि कजरा रमौल परिसरमा मंगलबार साइकल वितरण गरेको हो । विद्यालय आवतजावतमा सजिलो होस् भनेर क्लबले साइकले वितरण गरेको जानकारी दिएको छ ।
मेगाको बिनाधितो ब्याज अनुदान कर्जा,काठमाडौं (कास) मेगा बैंक नेपाल लिमिटेडले ललितपुर सुनचाँदी व्यवसायी संघमा आबद्ध सुनचाँदी महिला व्यवसायीलाई बिनाधितो ब्याज अनुदान कर्जा दिने भएको छ । बैंककी प्रमुख कार्यकारी अधिकृत अनुपमा खुञ्जेली र संघका अध्यक्ष रमेशबहादुर शाक्यबीच मंगलबार संघमा आबद्ध महिला उद्यमीहरूलाई १५ लाख रुपैयाँसम्म बिनोधितो ब्याज अनुदान कर्जा दिने सम्झौता भएको छ ।
नबिलको ३५२६ प्रतिशत लाभांश घोषणा,काठमाडौं (कास) नबिल बैंकले आफ्ना सेयरधनीहरूलाई करसहितको कुल ३५२६ प्रतिशत लाभांश वितरण गर्ने घोषणा गरेको छ । सोमबार सम्पन्न बैंक सञ्चालक समिति बैठकले सेयरधनीहरूलाई ३३५ प्रतिशत बोनस सेयर र १७६ प्रतिशत नगद लाभांश वितरण गर्ने निर्णय गरेको हो । उक्त प्रस्तावित लाभांश राष्ट्र बैंक तथा बैंकको आगामी ३६औं वार्षिक साधारणसभाको स्वीकृतिपछि आवश्यक प्रक्रिया पूरा गरी बैंकका सेयरधनीहरूलाई वितरण गरिने जानकारी दिएको छ ।
नेपाल बैंकको अगुवाइमा लाप्चेखोलामा लगानी,काठमाडौं (कास) नेपाल बैंकको नेतृत्वमा विभिन्न नौ वटा बैंक तथा वित्तीय संस्थाले लाप्चेखोला जलविद्युत् आयोजनामा लगानी गर्ने भएका छन् । आयोजनामा ती बैंक तथा वित्तीय संस्थाले कुल १९ अर्ब ६५ करोड रुपैयाँ लगानी गर्न लागेका हुन् । यसका लागि आयोजना र बैंकबीच सम्झौता भइसकेको छ । आयोजनाको कुल लागत २६ अर्ब २० करोड रुपैयाँ रहेको विज्ञप्तिमा उल्लेख छ । लाप्चेखोला जलविद्युत् निजीक्षेत्रको लगानीबाट निर्माण कार्य सुरु हुन लागेको देशकै ठूलो आयोजना हो । यसको क्षमता १६० मेगावाट छ ।
०१७ साल भाग३ !,"पछिल्लो राजनीतिक कदमले जनजीविकाका यावत् समस्याहरू छायामा परेको बताउँदै उनले समस्याको झनै ठूलो बुल्डोजरले जनताका समस्याहरूलाई किचिदिएको बताए । उनले भने, अबका दिनमा हाम्रो समस्याको गुणन हुने भए घटाउ हुने भएन ।"
नुवाकोट अस्पतालमा आईसीयू,नुवाकोट (कास) स्थापनाको ५६ वर्षपछि जिल्ला अस्पताल त्रिशूलीमा पहिलो पटक आईसीयू सेवा सञ्चालनमा आएको छ । दुईवटा भेन्टिलेटरसहित ६ बेडको आईसीयू र चार शय्याको एचडीयू सेवा सुरु गरिएको अस्पतालका मेडिकल सुपरिन्टेन्डेन्ट डा दीपेन्द्र पाण्डेले बताए । आईसीयू सेवाको मंगलबार वाग्मती प्रदेशकी उपसभामुख राधिका तामाङले उद्घाटन गरेकी हुन् । अस्पतालले कोरोनाका गम्भीर बिरामीलाई प्राथमिकतामा राख्दै सेवा दिने जनाएको छ । बिरामीले रेफर भएर काठमाडौं जानुपर्ने बाध्यता हटेको मेसु पाण्डेले बताए । अस्पतालमा दैनिक साढे ३ सयभन्दा बढी बिरामी आउने गर्छन् । प्रदेश सरकारको सामाजिक विकास मन्त्रालय मातहतमा रहेको त्रिशूली अस्पतालमा कोरियन सहयोग संस्था (कोइका) को सहयोगमा ५० शय्याको सुविधासम्पन्न अस्पताल भवन बनेको छ ।
राउटेलाई मासिक २ हजार भत्ता,"सुर्खेत (कास) कर्णाली प्रदेश सरकारले राउटे समुदायलाई प्रतिव्यक्ति मासिक २ हजार रुपैयाँ भत्ता दिने निर्णय गरेको छ । संघीय सरकारले दिने ३ हजारसमेत गरेर अब उनीहरूले प्रतिव्यक्ति ५ हजार रुपैयाँ भत्ता पाउनेछन् । प्रदेश सरकारले आर्थिक मामिला तथा योजना मन्त्रालयमार्फत दैलेखको गुराँस गाउँपालिकालाई दिने निर्णय गरेको हो । घुमन्ते जीवन बिताउने राउटेलाई गुराँस गाउँपालिकाले परिचपयपत्र दिएर उनीहरूको जीवन सहजीकरणको काम गर्दै आएको छ । करिब १ सय ५० को संख्यामा रहेका राउटे कर्णालीका सुर्खेत, दैलेख, सल्यानलगायत जिल्लामा घुमन्ते जीवन बिताउँछन् । गत कात्तिकमा राउटे बस्तीमा पुगेका कर्णाली प्रदेशका मुख्यमन्त्री महेन्द्रबहादुर शाहीले भत्ता थप गर्ने घोषणा गरेका थिए ।"
महिला मृत फेला,खोटाङ (कास) यहाँकी एक महिला सोमबार मृत फेला परेकी छन् । साकेला गाउँपालिका१ बाँझेच्यानडाँडा सेखुवा साप्सुखोलाकी २८ वर्षीया सकुन्तला राईको शव भेटिएको हो । स्थानीयले खबर गरेपछि प्रहरी घटनास्थल पुगेको थियो । प्रारम्भिक अनुसन्धानबाट उनको हत्या भएको आशंका गरिएको प्रहरी नायब उपरीक्षक नारायणप्रसाद चिमरियाले बताए । घटनामा संलग्न रहेको आशंकामा एक जनालाई पक्राउ गरी अनुसन्धान थालिएको छ ।
"खेलाडी, प्रशिक्षकसहित प्रायोजक एकैथलोमा सम्मानित","युवा तथा खेलकुद मन्त्रालयले पूर्वघोषणाको राष्ट्रिय युवा तथा खेलकुद प्रतिभा सम्मान पुरस्कार मंगलबार प्रदान गरेको छ । त्यसबाट ७ खेलाडी, २ प्रशिक्षक, एक निर्णायक, एक चिकित्सक, एक खेल संघ र दुई प्रायोजक संस्था पुरस्कार तथा सम्मानित भएका छन् ।मन्त्रालयको पुरस्कार तथा सम्मान कार्यविधिअनुसार वर्षभरि आफ्नो उपलब्धिसहित पुरस्कारका लागि राखेको आवेदनमध्ये मन्त्रालयको छनोट समितिबाट सिफारिस भएकालाई पुरस्कार प्रदान गरिएको हो । उनीहरूलाई मंगलबार मन्त्रालयमै आयोजित कार्यक्रममा खेलकुदमन्त्री जगतबहादुर विश्वकर्माले सम्मान प्रदान गरे । गत वर्ष मंसिरमा नेपालमै भएको १३औं दक्षिण एसियाली खेलकुद (साग) का दोहोरो स्वर्ण विजेता करातेका मन्डेकाजी श्रेष्ठ, तेक्वान्दोकी आयशा शाक्य र गल्फका सुवास तामाङसहित साग स्वर्ण विजेता एथलेटिक्सकी सन्तोषी श्रेष्ठ र साइक्लिङकी लक्ष्मी मगरले पुरस्कार पाए । सन्तोषीबाहेक बाँकी चारै जनाले १ लाख रुपैयाँ पुरस्कार पाए । साग स्वर्ण विजेता भारोत्तोलनका विकास थापासहित सन्तोषीले ६६ हजार ६ सय ६६ रुपैयाँ पुरस्कार पाए । शारीरिक सुगठनका समिर श्रेष्ठले पनि समान पुरस्कारसहित सम्मान थापे । सागमा एकै खेलबाट सबैभन्दा धेरै १२ स्वर्ण पदक दिलाउने तेक्वान्दोका मुख्य प्रशिक्षक नवीनकुमार श्रेष्ठ र कराते प्रशिक्षक कुशल श्रेष्ठ जनही ५० हजारसहित सम्मानित भए ।उत्कृष्ट निर्णायकमा जुडोका धर्मकुमार श्रेष्ठ १ लाखसहित सम्मानित भए । खेलकुदका चिकित्सक डा ज्ञानेन्द्रविक्रम शाहलाई पनि सम्मान गरिएको छ । उनले पनि १ लाख पुरस्कार पाए । उत्कृष्ट खेल संघमा नेपाल गल्फ संघलाई १ लाखसहित सम्मानित गरियो । मन्त्रालयले यस वर्षदेखि खेलकुदमा लगानी गर्ने प्रायोजक संस्थालाई पनि सम्मान गर्ने परम्परा थालनी गरेको छ । सहिद स्मारक ए डिभिजन फुटबल लिगको मुख्य प्रायोजक कतार एयरवेज र ए डिभिजन फुटबल क्लबलाई आर्थिक सहयोग गरेको काठमाडौं महानगरपालिकाले यस वर्ष उक्त सम्मान पाए । मन्त्रालयले गत कात्तिक २८ को मन्त्रीस्तरीय निर्णयअनुसार यो पुरस्कार तथा सम्मान प्रदान गरेको हो । सम्मानपछि खेलाडीको तर्फबाट बोल्दै साइक्लिङकी लक्ष्मी मगरले सरकारको सम्मानले अझै राम्रो गर्ने प्रेरणा मिलेको बताइन् । व्यक्तिगत रूपमा मेरा लागि यो सम्मानले साइक्लिङलाई पनि सरकारले मूलधारको खेलमा स्वीकार गरेको महसुस भएको छ, उनले थपिन्, साइक्लिङमा लागेर भविष्यमा के हुन्छ र ? भनेर हतोत्साही गर्नेका लागि यो गतिलो जवाफ हुन्छ भन्ने ठानेकी छु ।कार्यक्रमका अधिकांश वक्ताले खेलकुदका प्रायोजकलाई सम्मानको परम्परा थालनी गरेर मन्त्रालयले राम्रो कार्य गरेको धारणा राखे । खेलकुदमा निजी तथा सार्वजनिक क्षेत्रबाट ठूलो सहयोग रहँदै आएको छ । उनीहरूलाई सरकारबाट सम्मान गर्ने काम सुरु भएको छ यसले सकारात्मक सन्देश दिनेछ, एन्फा अध्यक्ष कर्माछिरिङ शेर्पाले भने । उनले आफ्नो संघ पनि पुरस्कारको मुख्य दाबेदार रहेकामा बेरुजुका कारण पछाडि हट्नुपरेको गुनासो गरे । गल्फ र हाम्रो संघको धेरै प्रतिस्पर्धा भएको रहेछ । लामो समयदेखिको बेरुजुका कारण हामी पछि परेको बुझिन आयो, हाम्रो नेतृत्व आएयता बेरुजुको समस्या छैन । तर लामो समयदेखिको बेरुजुले हामीले गरेको राम्रो कामको मूल्यांकन पनि छायाँमा पर्यो । बेरुजु समस्या समाधानका लागि मन्त्रालय र सम्बन्धित संघहरू बढी सक्रिय हुन आवश्यक छ ।एथलेटिक्स संघका अध्यक्ष राजीवविक्रम शाहले पनि बेरुजुले गर्दा १३ औं सागमा सफलताका लागि खेल संघले पाउनुपर्ने पुरस्कार आफ्नो संघमा नआएकामा मन्त्रालयको ध्यानाकर्षण गराए । हाम्रो संघको नाममा राखेपमा बेरुजु छैन । व्यक्तिको नाममा छ । व्यक्तिबाट बेरुजु फर्स्योट गराउन राखेप र मन्त्रालय सक्रिय भइदिए हुन्थ्यो, उनले भने ।नेपाल ओलम्पिक कमिटीका महासचिव नीलेन्द्रराज श्रेष्ठले मन्त्रालयले गर्ने खेलाडी सम्मान तथा पुरस्कार कार्यक्रम बृहत हुनुपर्ने धारणा राखे । उनले भने, देशभरका खेलाडीलाई समेट्न मन्त्रालयले खेलाडीको संख्या र पुरस्कार रकममा पुनर्विचार गर्नुपर्छ भन्ने लागेको छ ।"
आर्मीले एएफसी कप खेल्ने,"नेपाली सेनाको त्रिभुवन आर्मी फुटबल क्लबले महादेशमै च्याम्पियन्स लिगपछिको ठूलो प्रतियोगिता एएफसी कप २०२१ खेल्ने भएको छ । पहिलो प्रयास अस्वीकृत भए पनि आर्मी अपिल गरेपछि प्रक्रिया पूरा गरेर मंगलबारमात्रै एएफसी क्लब लाइसेन्स प्राप्त गर्ने नेपालको पहिलो क्लब भएको थियो । यससँगै अखिल नेपाल फुटबल संघ (एन्फा) ले एएफसी कप २०२१ का लागि नेपालको प्रतिनिधिको रूपमा आर्मीको टिमलाई एसियाली फुटबल महासंघ (एएफसी) मा मंगलबारै दर्ता गरेको छ ।एएफसी क्लब लाइसेन्सको नियम पूरा गर्नु हाम्रोजस्तो देशका लागि चुनौतीपूर्ण छ, एन्फाका महासचिव इन्द्रमान तुलाधरले भने, विगतमा केही प्रक्रिया नमिल्दा नेपालका क्लबहरूले एएफसी क्लब लाइसेन्स पाएका थिएनन् । यसपालि सबै प्रक्रिया पूरा गरेर त्रिभुवन आर्मी फुटबल क्लब एएफसी क्लब लाइसेन्स पाउने नेपालको पहिलो क्लब बन्यो । एएफसी कप २०२१ का लागि टिम दर्ताको अन्तिम दिन मंगलबार (२२ डिसेम्बर) हो । त्यसैले हामीले एएफसी कपको लागि आर्मीको टिमलाई मंगलबारै एएफसीमा दर्ता गरेका छौं ।एन्फाले घरेलु फुटबलको सर्वोच्च प्रतियोगिताको रूपमा राजधानीका क्लबहरूवीच सहिद स्मारक ए डिभिजन लिग सञ्चालन गरिरहेको छ । गत वर्ष सम्पन्न ए डिभिजनस लिग २०७६ मा आर्मी उपविजेता भएको थियो । आर्मीले अन्तिम खेलमा मछिन्द्रविरुद्ध १० को हार बेहोरेपछि पहिलोपल्ट लिग च्याम्पियन बन्ने अवसर गुमाएको थियो । नयाँ लिग विजेता बनेको थियो मछिन्द्र । तर मछिन्द्र, आर्मी, मनाङ मर्स्याङदी, थ्रीस्टारसहित ए डिभिजनका १३ क्लबले एएफसी क्लब लाइसेन्सका लागि गरेको प्रयासलाई यससम्बन्धी जिम्मेवारी पाएको फस्ट इन्स्ट्यान्ट बडी (एफआईबी) ले ३० नोभेम्बरमा अस्वीकृत गरिदियो । त्यो निर्णयविरुद्ध आर्मीले अपिल कमिटीमा निवेदन दिएको थियो, जसले आर्मीलाई एएफसी क्लब लाइसेन्स दिने मंगलबार निर्णय गरेको एन्फाले जनाएको छ ।नेपालको हकमा ए डिभिजन लिग च्याम्पियन क्लबले एएफसी कप खेल्न पाउँछ । एएफसीले यसपालिदेखि आफ्नो प्रतियोगितामा सहभागी हुनका लागि क्लब लाइसेन्स अनिवार्य गरेको छ । त्यसैले लिग च्याम्पियन मछिन्द्र एएफसी क्लब लाइसेन्स रेगुलेन्स २०२० पूरा गर्न असफल भएपछि एन्फाले एएफसी कपमा आर्मीलाई पठाएको हो । क्लबको आर्जनका हिसाबले पनि एएफसी कपलाई आकर्षक मानिन्छ । पछिल्लोपल्ट मनाङले खेल्दा विदेशी भूमिका हरेक खेलबाट ४० हजार अमेरिकी डलर पाएको थियो ।थ्रीस्टारले २०१७ र मनाङले २०१८ मा एएफसी कप खेलेका थिए । तर, त्यतिबेला सहभागी हुनका लागि एएफसी क्लब लाइसेन्स अनिवार्य गरिएको थिएन । छनोट चरण पार गरे पनि एन्फाले तोकिएको मितिमा टिम दर्ता नगर्दा थ्रीस्टार समूह चरणमा खेल्नबाट वञ्चित भएको थियो, त्यसको क्षतिपूर्तिस्वरुप १ करोड ५० लाख रुपैयाँ थ्रीस्टारलाई दिने एन्फाले सम्झौता गरेको थियो । मनाङले सिधै समूह चरणमा प्रतिस्पर्धा गरेको थियो तर टोलीले दक्षिण एसियाली क्षेत्रबाट सेमिफाइनलमा स्थान बनाउन सकेन ।एएफसीले सन् २०१६ देखि आफ्नो प्रतियोगितामा क्लब लाइसेन्स लागू गरेको थियो, जसलाई २०१८ देखि अनिवार्य गरिएको थियो । गत वर्ष गलत तरिकाले सिफारिस गरेर क्लब लाइसेन्स दिलाएको भन्दै एन्फालाई एएफसीको अनुशासन र नैतिक समितिले ३५ हजार डलरसम्म जरिवाना गर्ने निर्णय गरेको थियो, जसमा तत्कालै १० हजार तिराइएको थियो भने बाँकी २५ हजार डलर एन्फाले दुई वर्षभित्र गर्ने कार्यमा निर्भर हुने भनिएको थियो । त्यतिबेला एन्फाको सिफारिसमा ९ क्लबले एएफसी क्लब लाइसेन्स हात पारेका थिए । ती सबैको मापदण्ड नपुगेको भन्दै एएफसीले एन्फालाई जरिबाना गरेको थियो ।एएफसी क्लब लाइसेन्सका लागि सिनियर टिम, युवा टिम, युवा खेलाडी विकासको कार्यक्रम, मुख्य प्रशिक्षकको नियुक्ति, चिकित्सक, खेलाडीसँग सम्झौता, खेल मैदान, सुविधा, व्यवस्थित कार्य सञ्चालनका लागि कर्मचारी, बजेट, कानुनी प्रक्रियालगायत १८ वटा मापदण्ड तोकिएको थियो, जुन पूरा गर्ने प्रक्रियामा आर्मी महिनौंअघि नै लागेको थियो । व्यावसायिकताको प्रक्रियामा जाने क्रममा आर्मीले दशकौंदेखि प्रयोग गरिरहेको नाम त्रिभुवन आर्मी क्लबलाई परिवर्तन गर्दै गत सातामात्रै त्रिभुवन आर्मी फुटबल क्लबको रूपमा राष्ट्रिय खेलकुद परिषद्मा दर्ता गरेको थियो ।"
चेल्सी सफल,"लन्डन (रोयटर्स) टमी अब्राहमले खेलको अन्त्यतिर गरेको दुई गोल मदतमा चेल्सीले इंग्लिस प्रिमियर लिगमा सोमबार राति वेस्ट ह्यामलाई ३० ले हराएको छ । घरेलु मैदानमा भएको खेलमा चेल्सीले ब्राजिली डिफेन्डर थिएगो सिल्भाको गोलबाट सुरुआती अग्रता लिएको थियो । यो जितपछि चेल्सीको १४ खेलबाट २५ अंक पुगेको छ । टोली शीर्ष चारबाट एक अंकको दूरीमा पुगेको छ । वेस्ट ह्याम भने लगातार तेस्रो घरबाहिरको खेल जित्न असफल रह्यो । २१ अंकमा दसौं स्थानमा रह्यो । खेलपछि राहत महसुस गरेका चेल्सीका व्यवस्थापक फ्रान्क लाम्पार्डले भने, आजको खेल कठिन रह्यो, किनभने वेस्ट ह्याम बलियो प्रतिद्वन्द्वी हो । हाम्रो रक्षापंक्तिले आज राम्रो काम गर्यो र विशेषतः थिएगो सिल्भाले उत्कृष्ट प्रदर्शन गरे । हामी यस्तो जित बढीभन्दा बढी चाहन्छौं । अर्को खेलमा एस्ली बर्नस र क्रिस उडको गोलमा बर्नलीले उल्भसलाई २१ ले हरायो । बर्नली योसँगै रेलिगेसन क्षेत्र छाड्न सफल रह्यो । टर्फ मुरमा भएको खेलमा ११ औं स्थानमा रहेको उल्भसमाथि प्राप्त जितपछि बर्नलीको अपराजित यात्रा चार खेलमा पुगेको छ । टोलीको १३ अंक भएको छ र १६ औं स्थानमा उक्लेको छ । आर्सनलभन्दा एक खेल कम खेलेर बर्नली पछाडि रह्यो । उल्भसका लागि फाबियो सिल्भाले एक गोल फर्काए । उल्भसका व्यवस्थापक नुनो सान्टोले खेलपछि रेफ्री ली मेसनको आलोचना गरे । उनले भने, रेफ्रीको स्तर प्रिमियर लिग बराबर भएन । यो मेसनलाई लिएर ठूलै समस्या हो । उनले निर्णायक मोडमा ठीक निर्णय दिन सकेनन् । यसको ठीक विपरीत बर्नली ब्यवस्थापक सिन डेचीले रेफ्रीको काम गाह्रो रहेको बताउँदै मेसनको निर्णयमा गुनासो नरहेको बताए ।"
दीपेशको बलिङमा कास्की विजयी,"पोखरा (कास) दीपेश खत्रीले घातक बलिङ गरेपछि कास्कीले तनहुँलाई गण्डकी प्रदेशस्तरीय क्रिकेट प्रतियोगितामा मंगलबार ३१ रनले पराजित गरेको छ । पोखरा रंगशाला क्रिकेट मैदानमा कास्कीले तनहुँमाथि जित निकाल्दै तालिकामा थप २ अंक जोड्न सफल भयो । जितका लागि १ सय ५५ रनको सामान्य लक्ष्य पछ्याएको तनहुँका ब्याट्सम्यानहरू दीपेशको धारिलो बलिङ अगाडि टिक्न नसकेपछि उनीहरूको इनिङ्स १ सय २३ रनमै समेटियो । दीपेशले आफ्नो कोटाको पूरै १० ओभर बल फाल्दा ५ मेडनसहित ९ रन खर्चिएर ४ विकेट लिएका थिए । तनहुँको तर्फबाट समिर कँडेलले ४१ रन बनाए । कास्कीका सुवास भण्डारीले ३ विकेट लिए । यसअघि टस जितेर मैदान उत्रिएको कास्कीले ४७५ ओभर खेल्दै सबै विकेट गुमाई १ सय ५४ रन बनाएको थियो । अर्जुन कुमालले ४३, अभिषेक थापाले ३५ र अमृत गुरुङले २० रन बनाएका थिए । तनुहँको बलिङमा दिनेशजंग बुढामगरले ३, राजु गुरुङले २ र प्रवेश खड्का, करुण सिरमल र सचिन अधिकारीले समान एक विकेट लिएका थिए । कास्कीका दीपेश खत्री म्यानअफ द म्याच घोषित भए । बुधबार कास्की र नवलपुरबीच अन्तिम लिग खेल हुनेछ ।"
र्यापिड चेस हुने,"काठमाडौं (कास) नेपाल बुद्धिचाल संघका संस्थापक अध्यक्ष नारायणकृष्ण जोशीको स्मृतिमा पुस १२ र १३ मा र्यापिड चेस प्रतियोगिता हुने भएको छ । ललितपुर लाखुसी टोलस्थित श्रमजित स्कुलमा हुने प्रतियोगिता स्विस लिग प्रणालीअनुसार नवौं चरण हुनेछ । कुल ८० हजार पुरस्कार राशिको प्रतियोगिता विजेताले १५ हजार, उपविजेताले १० हजार र तेस्रो हुनेले ७ हजार रुपैयाँ पुरस्कार जित्नेछन् । चौथो र पाँचौंलाई ५ र ४ हजारसहित उत्कृष्ट १५ जनाले पनि नगद पुरस्कार पाउने आयोजक ललितपुर स्पोटर््स क्लबले जनाएको छ । प्रतियोगितामा करिब एक सय खेलाडीको सहभागिता रहने जनाइएको छ ।"
कर्णाली खेलकुद परिषद् चयन,"सुर्खेत (कास) कर्णाली प्रदेश सरकारले प्रदेश खेलकुद परिषद्को सदस्यसचिवमा कालीकोटका विश्वमित्र सन्ज्याललाई नियुक्त गरेको छ । सोमबार बसेको मन्त्रिपरिषद् बैठकले उनीसहित अन्य पदाधिकारी नियुक्त गरेको हो ।सामाजिक विकासमन्त्री अध्यक्ष रहने परिषद्को उपाध्यक्षमा सुर्खेतका प्रमोद हमाललाई नियुक्त गरिएको सरकारकी प्रवक्ता एवं भूमि व्यवस्था, कृषि तथा सहकारीमन्त्री विमला केसीले जानकारी दिइन् । सदस्यमा हुम्लाका टक्कबहादुर शाही, जुम्लाका सरोज शाही, सल्यानका भुमाकुमारी बुढाथोकी, जाजरकोटका मोहनराज घर्ती र दैलेखका हेमा खड्का नियुक्त भएका छन् । विजेतालाई"
हवाई टिकट,काठमाडौं (कास) १७ औं पल्सर स्पोर्ट्स अवार्डअन्तर्गत वर्ष खेलाडी पुरुष र महिला विजेताले पुरस्कारस्वरुप दुईतर्फी हवाई टिकट पनि पाउने भएका छन् । टर्किस एयरलाइन्सबाट प्रदान गरिने उक्त हवाई टिकट एयरलाइन्स पुग्ने विश्वका जुनसुकै गन्तव्य पनि हुने आयोजक नेपाल खेलकुद पत्रकार मञ्चले जनाएको छ । स्पोर्ट्स अवार्डका लागि एयरलाइन्स पार्टनरको रूपमा टर्किस एयरलाइन्स नेपाल रहेको छ । एयरलाइन्सका नेपालस्थित महाप्रबन्धक अब्दुल्लाह टुन्चर केसीसीले खेलाडी र युवाहरूको प्रोत्साहनका लागि स्पोर्टस अवार्ड कार्यक्रम सराहनीय कार्य भएको बताए । पल्सर स्पोटर््स अवार्ड कार्यक्रम भने पुस २८ मा हुनेछ ।
