शीर्षक,विवरण
सरकारविरुद्ध शक्ति प्रदर्शन,"यद्यपि हजारौं संख्यामा नेकपाका नेताकार्यकर्ता सडकमा उत्रिएर प्रधानमन्त्री ओलीलाई भनेका छन्, प्रतिनिधिसभा विघटन गर्ने असंवैधानिक कदम फिर्ता गर । नेकपाको आन्तरिक द्वन्द्व र त्यसले सिर्जना गरेको फुटको आधारलाई एकातिर राखेर हेर्दा आफैंले निर्माण गरेको संविधानलाई चुनौती दिने गरी प्रधानमन्त्री ओलीले चालेको कदम आत्मघाती र स्थायित्व चाहने आमनागरिकका भावनाको बर्खिलापमा छ । ओलीको यो कदमको आमनागरिकले पनि आलोचना नै गरेका छन् । त्यसैले अहिले सडकमा उत्रिएका ओलीकै सहयात्रीहरूको पहिलो लक्ष्य विघटित प्रतिनिधिसभा पुनर्गठन हो, जसले संविधानको मर्मलाई फेरि जीवन दिन भूमिका खेल्छ । उनीहरूले मंगलबार सुरु भएको सडकी मोर्चालाई ट्रेलरका रूपमा मात्रै बुझ्न आग्रह गर्दै जस्तोसुकै आन्दोलनका लागि पनि तयार रहन कार्यकर्तालाई निर्देश गरेका छन् । ओली शैलीबाट आकुलव्याकुल भयौं भन्दै जनताको शरण खोज्न सडकमा पुगेका नेताहरू अधिकांश समय ओलीमाथि नै खनिए । उनीबारे चर्को टिप्पणी हुँदा हौसिएका कार्यकर्ता हुटिङ गरिरहेका थिए । नेकपाका रातासेता झन्डा फहराइरहेका कार्यकर्तालाई दाहाल, नेपाल, वरिष्ठ नेता झलनाथ खनाल, प्रवक्ता नारायणकाजी श्रेष्ठ र स्थायी कमिटी सदस्य अष्टलक्ष्मी शाक्यको एउटै आह्वान थियो, ओलीको तानाशाही प्रवृत्तिविरुद्ध अन्तिम पटक लडौं ।उसो त यो आन्दोलन अन्तिम हो भनेर दलहरूले यसअघि नै धेरैपटक भनिसकेका छन् । २०७४ को प्रतिनिधिसभा चुनावयता सिंगो नेकपा सत्ताकै वरिपरि हुँदा सडक सुनसानजस्तै थियो । आमनागरिकको स्मृतिबाट हराइसकेको सडकको कष्ट अध्यक्षद्वयसहितको नेताहरूको र्याली र त्यसपछि करिब दुई घण्टाको आमसभाले सम्झाइदिएको छ । आक्रोशित मन्तव्य र वारपारको मनस्थितिले करिब ३० महिनामात्रै सँगै रहेका दुई नेकपाका नेताकार्यकर्ताको लडाइँ अरू लम्बिन सक्छ । अध्यक्ष दाहालले प्रधानमन्त्री ओलीले संसद् विघटन गरेर सुरु गरेको प्रतिगमनको यात्रालाई रोक्ने ताकत जनतासँग मात्रै भएकाले जनताकै बीचमा आएको बताए । उनले प्रतिनिधिसभा विघटन गर्ने ओली सरकारको कदमविरुद्ध फैसला गर्दा जनताको आन्दोलनलाई पनि ध्यानमा राखिदिन सर्वोच्च अदालतलाई आग्रह गरे । अहिले असहज परिस्थिति छ भने जनताको प्रदर्शन र सभा सहजीकरणका लागि हो भनेर बुझिदिन सर्वोच्चलाई अनुरोध गर्न चाहन्छु, उनले भने । यो प्रदर्शन आन्दोलनको सुरुवात मात्रै भएको बताउँदै उनले २०४६ सालमा तत्कालीन नेकपा एमालेका महासचिव मदन भण्डारीले गरेको सम्बोधन स्मरण गरे । यो आन्दोलन सुरुवाती हो भन्न चाहन्छु, मदन भण्डारीले २०४६ सालको आन्दोलनको सुरुवातमा यो त भत्केउरो मात्रै हो, बाजा बज्न बाँकी छ, जन्ती आउन बाँकी छ भन्नुभएको थियो, दाहालले भने, ओलीको प्रतिगामी कदम सच्चिएन भने अहिले नै खबरदारी गर्छु, आँधी र हुरी आउन बाँकी छ । साढे २ सय वर्षको राजतन्त्र ढालेका नेपाली ओलीको पुजारी भएर नबस्ने उनको भनाइ थियो ।केपी गणतन्त्रको पक्षमा हुनुहुन्न र उहाँको सिद्धान्त बयलगाडाको सिद्धान्त हो भन्ने थाहा थियो, संघीयता र धर्मनिरपेक्षताविरोधी हो भन्ने थाहा थियो, परिवर्तनको आँधीहुरी आएपछि उहाँले मानिदिएँ भन्नुहुन्थ्यो तर समयले उहाँ बयलगाडा सिद्धान्तमा नै हुनुहुन्छ भन्ने देखियो, दाहालले भने, जनताको अगाडि उभिएर हामीले अगाडि सारेको प्रधानमन्त्रीबाट संविधान र गणतन्त्रमाथि प्रहार भएकामा क्षमायाचना गर्न चाहन्छु । उनले प्रतिनिधिसभा विघटन गरेपछि प्रधानमन्त्री ओली लोकतन्त्रवादीभन्दा पनि निरंकुश तानाशाह हो भन्ने पुष्टि भएको बताए । जनताले सार्वभौम अधिकार दिएको सदनलाई दुई जना व्यक्तिले सक्काउन नहुने अध्यक्ष दाहालको भनाइ थियो । यो तीन वर्षमा उहाँको मनस्थिति कति प्रतिक्रान्तितर्फ गएको रहेछ भन्ने बुझियो, यो जीवनमरणको संघर्ष हो, दाहालले भने, भोलि अर्को चरणको आन्दोलनको तयारी गर्न थालेका छौं । हामी अन्तिमसम्म लड्ने हो । उनले पार्टीको नाम र चुनाव चिह्नका विषय दिउँसोको घामजस्तै छर्लङ्ग भएको बताए । अर्का अध्यक्ष नेपालले ओलीलाई आफूहरूले कारबाही गरेको र सुध्रिन चाहने हो भने अन्तिम मौका दिने बताए । हाम्रा पार्टीका पूर्वअध्यक्ष केपी शर्मा ओलीजीलाई अध्यक्षबाट मात्रै कारबाही गरेका हौं, उनले भने, केही साथीहरूले उहाँ सुध्रिनुहुन्छ भन्ने आस गर्नुभएको छ, बालुवाटारको बालुवा पेलेर तेल निकाल्न सक्नुभयो भने स्याबास साथीहरू भनौंला, मलाई त विश्वास छैन । नेता नेपालले ओली प्रवृत्तिको आयु सकिएको बताए । बालुवाटारमा भएको सानो भेला मात्रै हो । ओलीले मन्त्री, मेयर र टिकटको लोभ दिइरहेका छन् । सूर्य हामीसँग छ । संविधानका धारा पल्टाएर हेरे हुन्छ, केपी शर्मा ओलीलाई संसद् विघटन गर्ने अधिकार छैन ।२०७२ सालमा तत्कालीन संविधानसभा अध्यक्ष र अहिलेका महान्यायाधिवक्ता अग्नि खरेलले प्रधानमन्त्रीलाई संसद् विघटन गर्ने अधिकार छैन, अब अस्थिरताको राजनीति अन्त्य भयो भनेको सम्झिँदै नेता नेपालले आफूलाई अदालतप्रति पूरा विश्वास रहेको बताए । महामहिम केपीजीले बयलगाढा चढेर वासिङ्टन पुग्न सकिन्न र सडकमा थोरै मान्छेले सानो स्वरमा नारा लगाएर राजतन्त्र फाल्न सकिन्न भन्नुभएको थियो, नेपालले भने, पहिले राजतन्त्र फाल्न आन्दोलनको सुनामी सिर्जना गर्नुपरेको थियो, अहिले केपी प्रवृत्तिविरुद्ध सुनामी ल्याउनुपर्ने छ । अध्यक्ष नेपालले एकैपटक धेरैतिर धेरै किसिमको गोटी चाल्ने पूर्वराजा ज्ञानेन्द्रको प्रवृत्ति अहिलेका प्रधानमन्त्री ओलीमा देखिएको बताए । अध्यक्ष दाहाल र वरिष्ठ नेता खनालले बारम्बार संविधानमाथि बलात्कार भयो भनेका थिए तर त्यत्रो समूह जम्मा भएको ठाउँमा बलात्कार शब्द प्रयोग गर्दा त्यसले त्यही खालको हिंसा भोगेको समुदायलाई कस्तो असर पार्छ दुवैले सोचेनन् । केपी ओलीजस्ता तानाशाहले लोकतन्त्रमाथि प्रहार गरेका छन्, संविधानमाथि बलात्कार गरेका छन्, नेता खनालले भने, ओलीले संविधानमाथि बलात्कार गरेर पारेको अस्थिरताको प्वाल टाल्न जरुरी छ । उनले प्रधानमन्त्रीले गफै गफ हाँकेर तीन वर्ष बिताएको बताए । उहाँले झापा कालमा पनि राम्रो गर्नुभएको हैन तर १४ वर्ष जेल बसेपछि मान्छे पाकेकै होलान् ठानियो, बालुवाटार पुगेपछि उहाँले सबै कुरा बिर्सिनुभयो, पार्टीलाई सत्ताको भर्याङमात्रै बनाउनुभयो । स्थायी कमिटी सदस्य शाक्यले ओलीले गणतन्त्रमाथि धावा बोलेको बताइन् । कमरेड केपी ओली कमरेड बन्नुभएन, निरंकुश र स्वेच्छाचारी शासक बन्नुभयो, शाक्यले भनिन्, सर्वसत्तावादी ओलीका विरुद्ध एक होऔं । प्रवक्ता श्रेष्ठले ओलीले संविधान विघटनकै पक्षमा माहोल बनाउन सबैतिर सेटिङ मिलाएको हल्ला फैलाएर संवैधानिक निकायहरूको अपमान गरेको टिप्पणी गरे । श्रेष्ठकै नेतृत्वमा रहेको संघर्ष समितिले आन्दोलनका थप कार्यक्रम पनि गर्ने जनाएको छ ।"
उखु किसानको छटपटी,"आम्दानीको मुख्य स्रोत खेती नै थियो । चार वर्षदेखि धनकौलस्थित अन्नपूर्ण चिनी उद्योगमा उखु बेचेको २४ लाखभन्दा बढी रकम उनको बाँकी छ ।खेतीमा बर्सेनि परेको लगानीले बढेको ऋण र परिवारको खर्चको तालमेल मिलाउन नसक्दा उनी तनावमा थिए । उनले गाउँकै एक सहकारीबाट ६ लाख, मलंगवास्थित दसहारा सहकारीबाट ७ लाख र सहारा विकास बैंकबाट ५ लाख ऋण लिएका थिए । ब्याज थपिँदै ऋण बढ्दा उनी निकै चिन्तामा देखिन्थे । खेतीमा उनलाई तीन छोराले सहयोग गरे पनि लगानी नउठ्ने अवस्था नहुँदा उनी बैंकको सहारामा पुगेका थिए । ब्याज र साँवा तिर्न बैंकले कडाइ गरिरहेको थियो । उनले यसपटक उद्योगीसँग पैसा लिएर नै आउने भनेर परिवारलाई बताएका थिए । उद्योगले पैसा दिए सबै ऋण चुक्ता गर्ने योजना रहेको मृतकका छोरा सियाराम रायले बताए । हामी किसान हौं, उखुको भुक्तानी पाएका थिएनौं । बुवा काठमाडौं जानुभएको थियो, उनले भने, शव ल्याउनुपर्ने अवस्था आइलाग्यो ।आन्दोलनपश्चात् नारायणको खातामा सोमबार नै दुई लाख रुपैयाँ उद्योगीले राखिदिएको जनता समाजवादी पार्टीका नेता राकेश मिश्रले सुनाए । अरू पैसा तीन साताभित्रमा बिस्तारै खातामा हाल्ने सहमति भएकोमा उनले त्यो पैसा देख्नै नपाएको मिश्रको भनाइ छ ।"
चिनियाँ टोलीका तीन सन्देश,"(काठमाडौं)  चिनियाँ विशेष टोलीले राजनीतिक अस्थिरता रोक्न, विभाजित नेकपालाई मिलेर अघि बढ्न र यहाँको राजनीतिक वातावरणले चीनमा पर्न सक्ने सुरक्षा खतराबारे सजग रहन आग्रहसहितका तीनवटा सन्देश सत्तारूढ र विपक्षी दलका नेताहरूलाई दिएको छ । सत्तारूढ नेकपा विभाजित भएसँगै राष्ट्रपति सी चिनफिङको निर्देशनमा बेइजिङबाट काठमाडौं उत्रिएको चिनियाँ कम्युनिस्ट पार्टी अन्तर्राष्ट्रिय विभागका उपमन्त्री कुओ येचौ नेतृत्वको चार सदस्यीय विशेष टोलीले नेपालमा विकसित राजनीतिक परिस्थितिबारे चिन्ता र चासो प्रकट गरेको थियो । चिनियाँ कम्युनिस्ट पार्टी स्थापनाको सय वर्ष पुगेको अवसरमा यहाँका राजनीतिक दलहरूसँग सम्बन्ध मजबुत बनाउन भ्रमण गरेको भनिए पनि शीर्ष नेतासँगका सबै भेटमा चिनियाँ अधिकारीहरूले नेपालमा विकसित राजनीतिक अस्थिरता र नेकपामा आएको फुटबारे बढ्ता जिज्ञासा राखेको थियो । आइतबार काठमाडौं उत्रेलगत्तै राष्ट्रपति विद्यादेवी भण्डारी, प्रधानमन्त्री केपी शर्मा ओलीसँग भेटवार्ता गरेका उनीहरूले सोमबार नेकपा (दाहालनेपाल समूह) का अध्यक्षद्वय पुष्पकमल दाहाल र माधवकुमार नेपाल, वरिष्ठ नेता झलनाथ खनाल, सभामुख अग्नि सापकोटा र जनता समाजवादी पार्टीका संघीय परिषद् अध्यक्ष बाबुराम भट्टराईलाई भेटेका थिए । मंगलबार कांग्रेस सभापति शेरबहादुर देउवासँग भेटेपछि चिनियाँ टोलीको भेटवार्ता टुंगिएको छ । चिनियाँ टोलीले नेकपाका दुवै पक्ष (ओली र दाहालनेपाल समूह) लाई दुवैलाई फाइदा हुने गरी मिलेर अगाडि बढ्न सुझाव दिएको नेताहरूले कान्तिपुरलाई बताए । नेकपा (दाहालनेपाल समूह) का प्रवक्ता नारायणकाजी श्रेष्ठका अनुसार चिनियाँ टोलीको भ्रमणबारे पार्टीको सचिवालय बैठकमा भने हालसम्म छलफल भएको छैन । तर पनि यसलाई हामीले सामान्य सद्भावपूर्ण भ्रमणका रूपमा लिएका छौं । चिनियाँ टोलीको मुख्य चिन्ता नेपालको राजनीतिमा अस्थिरता सिर्जना हुने र राजनीतिक परिस्थिति कता जाने भन्ने नै देखिन्छ, उनले कान्तिपुरसँग भने, एउटा असल छिमेकीका हिसाबले नेपालको लोकतान्त्रिक उपलब्धि र राजनीतिक स्थिरतामा खलल आउन नपाओस् भन्ने कुरामै उहाँहरूको चिन्ता देखिन्छ । अध्यक्ष दाहालले सोमबार कान्तिपुर टीभीको फायरसाइड कार्यक्रममा चिनियाँ टोलीले नेकपा एक होस् भन्ने चाहना व्यक्त गरेको बताएका थिए । तत्कालीन एमाले र माओवादी केन्द्रको वाम गठबन्धनले चुनाव जितेर ओली नेतृत्वको सरकार बन्नेबित्तिकै उपमन्त्री कुओकै नेतृत्वमा चिनियाँ टोली आएको थियो । उक्त टोलीले त्यति बेला कम्युनिस्ट पार्टीको सरकार बनेकामा शुभकामना दिँदै पार्टी एकतासमेत गरेर जान सुझाव दिएको थियो । अहिले नेकपा नै विभाजन भएपछि उनै उपमन्त्री कुओले नेपाल भ्रमण गरेर अझै पनि एकताको सम्भावनाबारे चासो प्रकट गरेका हुन् । नेकपाको ओली समूहले भने यो भ्रमण औपचारिक र नेकपाको आन्तरिक मामिलासँग सम्बन्धित नरहेको बताउँदै आएको छ । ओली समूहका प्रवक्ता तथा परराष्ट्रमन्त्री प्रदीपकुमार ज्ञवालीले चिनियाँ टोलीको यो भ्रमणलाई तीन रूपमा हेर्नुपर्ने बताए । पहिलो त, यो चिनियाँ कम्युनिस्ट पार्टीको डेलिगेसन हो र पार्टीगत छलफलहरूमा नेपाल कम्युनिस्ट पार्टीसँग एउटा मित्रतापूर्वक सम्बन्ध भएको नाताले विचार आदानप्रदान गर्न र विकास निर्माणबारे यहाँको अवस्था बुझ्न आएको होला भन्ने मेरो अनुमान छ, उनले कान्तिपुरसित भने, दोस्रो, एक छिमेकी हुनु नाताले चीनले नेपालका घटनाप्रति चासो राखेको छ । छिमेकीले नेपालमा स्थिरता होस्, नेपाल ठीक बाटोमा अघि बढोस् भनेर चासो राख्नुलाई चाहिँ हामीले अन्यथा ठान्नु पनि हुँदैन । सबैतिर दुवै छिमेकीले चासो राख्छन् । ज्ञवालीले यो भ्रमणको तेस्रो पाटोचाहिँ बाहिर आएभन्दा फरक रहेको दाबी गरे । नेकपामा अहिले उत्पन्न समस्या समाधानको प्रयास गर्न चिनियाँ टोली आएको भन्न खोज्नु अतिरञ्जन हो, उनले भने, नेकपाको एकता आफैं भएको हो । अरू केही समस्या छन् भने पनि हाम्रो आफ्नै कारणले भएको हो र आफैंले समाधान खोज्ने हो । उनले एउटा मित्र भएको नाताले जानकारी लिन खोज्नु भने अन्यथा नभएको प्रस्ट पारे । तर कतिपय मिडियामा जुन ढंगको चर्चा र परिचर्चा भयो, त्यो सही होइन, उनले भने । परराष्ट्रमन्त्री ज्ञवालीले चिनियाँ टोलीले राष्ट्रपति भण्डारी र प्रधानमन्त्री ओलीसँगको भेटवार्तामा पछिल्ला वर्षहरूमा नेपालचीनबीच बढ्दै गएको सम्बन्धबारे चर्चा गर्दै त्यसलाई थप उचाइमा पुर्याउने कुरा भएको दाबी गरे । चिनियाँ टोलीको नेपाल भ्रमण आपसी राजनीतिक विश्वास बढाउन तथा आपसी मित्रतालाई मजबुत बनाउन केन्द्रित भएको तर कुनै पनि हस्तक्षेपका लागि नभएको दाबी चीनले गरेको छ । बेइजिङमा सोमबार भएको पत्रकार सम्मेलनमा चिनियाँ विदेश मन्त्रालयका प्रवक्ता चाओ ली च्येनले काठमाडौं भ्रमण मित्रता तथा सहकार्यका लागि विचारविमर्श गर्न भएको बताएका थिए । नेपालस्थित चिनियाँ दूतावासले पनि चिनियाँ कम्युनिस्ट पार्टीले अर्काको स्वतन्त्रता, समानता, आपसी सम्मान र आन्तरिक मामिलामा हस्तक्षेपको सिद्धान्त नअपनाउने दाबी गरेको छ । अन्तर्राष्ट्रिय मामिला विज्ञ प्राध्यापक श्रीधर खत्री चिनियाँ टोलीको भ्रमणलाई लिएर दुई कुरा हेर्नुपर्ने मान्छन् । एउटा ट्र्रेन्ड के हो र अर्कोचाहिँ टाइमिङ (समय) के हो ? हेर्नुपर्छ, उनले भने, ट्रेन्डको हिसाबले चाहिँ हरेक पटक नेपालमा दलहरूको आन्तरिक मामिला, त्यसमा पनि नेकपामा समस्या आउँदा चिनियाँ राजदूत र चीनबाट विशेष दूतहरू आएर चासो देखाउने गरेको पाइन्छ, टाइमिङचाहिँ जहिले पनि पार्टीभित्र झगडा परेका बेला हुन्छ । उनका अनुसार अन्य दलभित्र समस्या पर्दा चिनियाँहरू आत्तिएर आइहाल्दैनन् । उनले केही समययता नेकपाभित्र राष्ट्रपति सी चिनफिङको विचारलाई नेपालमा प्रचार वा लागू गर्ने वा सिक्ने भन्ने भाषा प्रयोग गरेर कार्यक्रम पनि भएको उल्लेख गरे । यो ट्रेन्ड र टाइमिङका कारणले बाहिर जे भने पनि यो भ्रमणको मुख्य उद्देश्य नेकपा नीति त्यसमाथि पनि नेकपाभित्रकै नीतिमा केन्द्रित भएको देखिन्छ, उनले भने । प्राध्यापक खत्रीले चिनियाँ टोलीको भ्रमणको भित्री उद्देश्य कुनै पनि नेताहरूले बाहिर नल्याउने प्रस्ट पारे । चीन धेरै परिपक्व कूटनीति अपनाउने देश हो । अरूभन्दा पनि दुई स्टेप अगाडि विचार गर्ने देश हो । यो विषय (नेकपा विवाद) मा चाहिँ चिनियाँ नीतिमा त्यति गहिरो विचार गरेको देखिँदैन, उनले भने, नेपालको राजनीतिमा विदेशी हस्तक्षेप गरेर कुनै समयमा एउटा राजनीतिक दललाई फाइदा भए पनि नेपाली जनताबाट प्रतिक्रिया आउँछ, उनले भने ।"
'संविधानलाई ट्र्याकमा ल्याऊ,"काठमाडौं (कास) अनधिकृत तरिकाले संसद्को विघटन गरेर प्रधानमन्त्रीराष्ट्रपतिबाट गम्भीर विचलन ल्याएको भन्दै विज्ञहरू सम्मिलित संविधान निगरानी समूहले देशलाई तत्काल ट्र््याकमा ल्याउन उक्त कदम अविलम्ब सच्याउनुपर्ने निष्कर्ष निकालेको छ । संकीर्ण राजनीतिक स्वार्थ र दाउपेचमा संवैधानिक पद्धति आहत भएको निष्कर्षका साथ समूहले राजनीतिक आवश्यकता वा बाध्यताजस्तो कुनै तर्कबाट संविधानमाथि राजनीति गर्न नमिल्ने भनेको छ । पूर्वप्रधानन्यायाधीश कल्याण श्रेष्ठको नेतृत्वमा आम निर्वाचन पर्यवेक्षण समूहका हिमालयशमशेर जबरा, संविधानविद् सूर्य ढुंगेल, नेपाल कानुन समाजका अध्यक्ष तीर्थमान शाक्य, खिमलाल देवकोटा, नीति फाउन्डेसनका मोहनदास मानन्धर तथा जर्ज भर्गिस, खुला विश्वविद्यालयकी डिन शिलु बज्राचार्य, काठमाडौं विश्वविद्यालयका डिन ऋषिकेश वाग्ले, संविधानविद् विपिन अधिकारी, नेपाल बार एसोसिएसनका अध्यक्ष चण्डेश्वर श्रेष्ठ र नेपाल कानुन समाजका कार्यकारी निर्देशक कृष्णमान प्रधान सदस्य रहेको उक्त समूहले राजनीतिक पद्धति संविधानको शब्द र भावनाअनुसार सञ्चालन गर्न आग्रह पनि गरेको छ । संविधानको मूल मर्मबाट विचलित भएर सिर्जना भएको वर्तमान परिस्थितिलाई संविधान र संविधानवादभित्र नल्याउने हो भने संवैधानिक पद्धतिको कार्यान्वयन भविष्यसम्म दिग्भ्रमित हुने भई संवैधानिक औचित्य नै संकटमा पर्ने प्रस्ट छ, समूहले मंगलबार जारी गरेको विज्ञप्तिमा भनिएको छ, तसर्थ संविधान कार्यान्वयनको सरोकारवाला संवैधानिक अंग र राजनीतिक दलहरू र आम जनताले आआफ्नो भूमिकालाई हृदयंगम गरी संविधानबमोजिमको अवस्था कायम राख्न जेजे गर्नर्पुर्ने गर्न र आत्मा साक्षी राखी इमानदार प्रयास गर्न सम्बन्धित सबैमा आह्वान गर्दछ ।"
कांग्रेस हाम्रो असल मित्र,"नेपालको पछिल्लो राजनीतिक घटनाक्रम बुझ्न आएको चिनियाँ कम्युनिस्ट पार्टीका अन्तर्राष्ट्रिय विभाग उपमन्त्री कुओ येचौ नेतृत्वको चार सदस्यीय विशेष टोलीले मंगलबार बिहान कांग्रेस सभापति शेरबहादुर देउवासँग भेटवार्ता गरेको छ । उक्त टोली कांग्रेस सभापति देउवालाई भेट्न बूढानीलकण्ठस्थित देउवा निवासमा पुगेको थियो । देउवाका तर्फबाट नेता नारायण खड्का र देउवाका परराष्ट्र मामिला सल्लाहकार दिनेश भट्टराई पनि उपस्थित थिए । भेटका क्रममा अन्तर्राष्ट्रिय विभागका उपमन्त्री कुओले कांग्रेस चीनको असल मित्र रहेको बताएका थिए । म नेपाल आउनुअघि बेइजिङमा राष्ट्रपति सी चिनफिङले देउवासँग सन् २०१९ मा नेपाल भ्रमणमा भएको भेट उल्लेख गर्दै आफ्नोतर्फबाट धन्यवाद दिन लगाउनुभयो, कुओको भनाइ उद्धृत गर्दै देउवाका परराष्ट्र मामिला सल्लाहकार भट्टराईले भने । कुओले नेपालका सबै राजनीतिक दलसँग चीनको असल सम्बन्ध रहेको पनि उल्लेख गरेका थिए । उनले बीपी कोइरालाको सरकारदेखि नै कांग्रेससँग चीनको असल सम्बन्ध रहेको र त्यो अहिले पनि उस्तै रहेको जनाएका थिए । कांग्रेस सभापति देउवाले उक्त टोलीलाई अर्को वर्ष (सन् २०२१) चिनियाँ कम्युनिस्ट पार्टी स्थापनाको सय वर्ष पुग्न लागेकामा बधाई दिएका थिए । जवाफमा कुओले धन्यवाद दिँदै अर्को वर्ष चीनले भव्य कार्यक्रम गर्न लागेको जानकारी दिँदै त्यसमा सामेल हुन देउवालाई निम्तो दिएका थिए । सभापति देउवासँगको भेटवार्तामा चिनियाँ राजदूत होउ यान्छी भने उपस्थित थिइनन् । यसअघि राष्ट्रपति, प्रधानमन्त्री र नेकपाका नेताहरूसँगको भेटवार्तामा भने राजदूत होउ सहभागी थिइन् ।"
चन्द समूहसहित चार वामघटकबीच मोर्चाबन्दी,"(काठमाडौं)  सरकारद्वारा प्रतिबन्धित नेत्रविक्रम चन्द समूहसहित चार वाम घटकले संसदीय व्यवस्था अन्त्य र जनगणतन्त्र स्थापनाका लागि भन्दै मोर्चाबन्दी गरेका छन् । २२ महिनादेखि भूमिगत बनेका चन्द नेतृत्वको नेकपासहित मोहन वैद्य नेतृत्वको नेपाल कम्युनिस्ट पार्टी (क्रान्तिकारी माओवादी), ऋषिराम कट्टेल नेतृत्वको नेपाल कम्युनिस्ट पार्टी र विश्वभक्त दुलाल (आहुति) संयोजक रहेको वैज्ञानिक समाजवादी कम्युनिस्ट पार्टी नेपालबीच संसदीय व्यवस्थाविरुद्ध सहकार्य गर्न चारबुँदे समझदारी भएको हो । चन्द, वैद्य, कट्टेल र दुलालको हस्ताक्षर रहेको विज्ञप्तिमा चारबुँदे समझदारीलाई रणनीतिक संयुक्त मोर्चा का रूपमा अर्थ्याइएको छ । नेकपा क्रान्तिकारी माओवादीका वरिष्ठ नेता सीपी गजुरेलले संसदीय व्यवस्था असफल भइसकेकाले यसको विकल्पमा जनगणतन्त्रसहितको शासन प्रणाली स्थापनाको लक्ष्य राखेर मोर्चाबन्दी गरिएको बताए । झन्डै दुई तिहाइ जनमत पाएर पनि सरकार पाँच वर्ष टिक्दैन भने संसदीय व्यवस्था असफल भएको योभन्दा अर्को प्रमाण के हुन सक्छ ? त्यही भएर हामीले वैज्ञानिक जनवाद अर्थात् जनगणतन्त्र स्थापनाको लक्ष्यसहित क्रान्तिकारी शक्तिबीच रणनीतिक किसिमको मोर्चाबन्दी गरेका हौं, उनले भने । जनगणतन्त्र स्थापना र संसदीय व्यवस्थाविरुद्ध एजेन्डा लिएर सडक र जनताबीच आफूहरू जाने उनले बताए । चारै घटकले अहिलेको सरकार र संसदीय प्रणालीलाई दलाल र प्रतिक्रियावादी भएको आरोप लगाएका छन् । उनीहरूले संसद् विघटन विदेशीको इसारामा भएको टिप्पणी गरेका छन् । देश र जनताले भोगेका समस्याको जनपक्षीय समाधान र संसद् पुनःस्थापना वा मध्यावधि निर्वाचन सरकार परिवर्तनका लागि मात्रै भएको र जनताका समस्या समाधान गर्न संघीय जनगणतन्त्र स्थापना हुनुपर्ने तर्क चार दलको छ । उनीहरूले माग पूरा गर्न गोलमेच सम्मेलन, सर्वदलीयसर्वपक्षीय सभा र जनमत संग्रहमा जानुपर्ने तीन प्रमुख एजेन्डा पनि तय गरेका छन् । तर मंगलबार जारी विज्ञप्तिमा यी विषय समावेश गरिएको छैन । आगामी संयुक्त बैठकमा थप छलफल गरेर यी विषयाई सार्वजनिक गर्ने सहमति जुटेको जनाइएको छ ।मोर्चाबन्दीमा हस्ताक्षर गरेका वैज्ञानिक समाजवादी कम्युनिस्ट पार्टी नेपालका संयोजक दुलालले एक वर्षदेखि चार दलबीच कार्यगत एकताको पहल भएको बताए । उनले चन्द समूहलाई एकतर्फी रूपमा प्रतिबन्ध गरिएको भन्दै सरकारले निःसर्त प्रतिबन्ध फुकुवा गरेर र नेताकार्यकर्ताविरुद्ध लगाइएका मुद्दा फिर्ता लिएर शान्तिपूर्ण राजनीति गर्ने वातावरण मिलाउनुपर्ने बताए । मोर्चाले शान्तिपूर्ण रूपमा आफ्ना माग लिएर अघि बढ्ने र त्यस क्रममा दमन र धरपकड भए सामना गर्न तयार रहेको पनि उनको भनाइ छ । मोर्चाबन्दी गर्ने कट्टेलबाहेकका तीन घटक १० वर्षे सशस्त्र आन्दोलनमा सँगै थिए । २०६२६३ पछि शान्तिपूर्ण राजनीतिमा आएसँगै बढेको आन्तरिक विवादले पार्टीबाट उनीहरू अलग भएका थिए ।"
आरोपपत्र फिर्ता लिए पार्टी एक हुन सक्छ : पोखरेल,"कपिलवस्तु (कास) लुम्बिनी प्रदेशका मुख्यमन्त्री तथा नेकपा नेता शंकर पोखरेलले पुष्पकमल दाहालले पार्टीमा प्रधानमन्त्री केपी शर्मा ओलीविरुद्ध पेस गरेको आरोपपत्र फिर्ता लिएर निर्वाचनमा जान सहमत भए अझै पनि पार्टी एक हुन सक्ने बताएका छन् । बुद्धभूमि नगरपालिकाको बरकलपुरमा आयोजित ओलीनिकट कार्यकर्ता भेलालाई मंगलबार सम्बोधन गर्दै उनले नेकपाभित्र अझै पनि सहमतिको सम्भावना रहेको बताएका हुन् । दाहालनेपाल समूहले गरिरहेको आन्दोलनप्रति लक्ष्य गर्दै उनले मुलुकमा जारी विरोध आन्दोलन नभई चुनावको तयारी भइरहेको बताए । सुरुमा काठमाडौं केन्द्रित थियो । अहिले जिल्लामा आइपुगेको छ, उनले भने, केही समयपछि गाउँ पुग्छ । आन्दोलन गाउँमा पुग्नु भनेको मत माग्न जानु हो । संसद् विघटनको मुद्दा अब अदालतमा पुगिसकेको भन्दै मुख्यमन्त्री पोखरेलले सर्वोच्चको निर्णय सबैले मान्नुपर्ने बताए । सर्वोच्चले चुनावमा जान बाटो खोल्ने पनि उनले दाबी गरे । चिनियाँ टोलीको भ्रमणले पार्टीको अहिलेको अवस्थामा खासै फरक नपार्ने उनको भनाइ छ ।"
सुदूरपश्चिमका भौतिक मन्त्री हटाइए,"(कास) सुदूरपश्चिमका मुख्यमन्त्री त्रिलोचन भट्टले भौतिक पूर्वाधार विकासमन्त्री पठानसिंह बोहरालाई पदमुक्त गरेका छन् । नेकपामा आएको विभाजनसँगै केपी शर्मा ओली समूहमा रहेका बोहरालाई मंगलबार बिहान जिम्मेवारीमुक्त गरिएको हो । मुख्यमन्त्री भट्टले भौतिक पूर्वाधार विकास मन्त्रालयको जिम्मेवारी आफैंले लिएका छन् ।सुदूरपश्चिममा नेकपाभित्र ओली र पुष्पकमल दाहालमाधवकुमार नेपाल समूहबीच सांसद तानातान छ । प्रदेशसभामा दाहालनेपाल समूह बलियो छ । ओली पक्षमा सुरुदेखि नै बोहरासहित तीन जना खुलेर लागेका थिए । पछिल्लो समय ओली समूहमा खुल्ने प्रदेश सांसदको संख्या ८ पुगेको छ । दाहालनेपाल पक्षधर मुख्यमन्त्री भट्ट नेतृत्वको सरकार परिवर्तन गर्न भने २७ सांसद आवश्यक पर्छ ।यस्तै, वाग्मती प्रदेशका मुख्यमन्त्री डोरमणि पौडेलले संसदीय दल उपनेता र सचेतकलाई पदमुक्त गरेका छन् । आफूविरुद्ध अविश्वास प्रस्ताव दर्ता गर्ने दाहालनेपाल समूहको नेतृत्व गरेका उपनेता शालिकराम जमकट्टेल र सचेतक बुद्धिमान माझीलाई संसदीय दलका नेतासमेत रहेका पौडेलले पदमुक्त गर्दै स्पष्टीकरण सोधेका छन् । प्रदेश १ मा मुख्यमन्त्री शेरधन राईविरुद्ध अविश्वास प्रस्ताव दर्ता भएसँगै नेकपामा एक समूहले अर्को समूहले कारबाही गर्न थालेका छन् । ओलीनिकट नेकपा संसदीय दलका प्रमुख सचेतक बुद्धिकुमार राजभण्डारीले सोमबार अविश्वासको प्रस्तावमा हस्ताक्षर गरेका प्रदेशसभा सदस्यलाई २४ घण्टाभित्र स्पष्टीकरण बुझाउन पत्राचार गरेका थिए । त्यसको प्रतिक्रियास्वरूप दाहालनेपाल समूहमा रहेका संसदीय दल उपनेता टंक आङ्बुहाङले मुख्यमन्त्री राईलाई संसदीय दल नेताको हैसियतमा कामकाज नगर्न सचेत पत्र पठाएका छन् ।"
मन्त्रिपरिषद् विस्तारविरुद्ध थप रिट,"काठमाडौं (कास) प्रतिनिधिसभा विघटन गरेर निर्वाचन घोषणा गरेका प्रधानमन्त्रीले मन्त्रिपरिषद् विस्तार गर्न नमिल्ने दाबी गर्दै सर्वोच्च अदालतमा थप रिट दर्ता भएको छ । वरिष्ठ अधिवक्ता दिनेश त्रिपाठीले राष्ट्रपति कार्यालय, प्रधानमन्त्री केपी शर्मा ओली र प्रधानमन्त्री तथा मन्त्रिपरिषद् कार्यालयलाई विपक्षी बनाई निवेदन दर्ता गराएका हुन् । काम चलाउ सरकारले मुलुकको दैनिक काम मात्रै सञ्चालन गर्न सक्ने भन्दै निवेदनमा नयाँ नियुक्ति, हेरफेर र कार्यविभाजन गर्न नसक्ने उल्लेख गरिएको छ ।"
प्रदेशमा पनि कांग्रेसको अलमल,"(काठमाडौं)  नेकपामा विभाजन देखिएसँगै प्रदेश सरकार फेरबदलका लागि तानातानमा परेको प्रमुख प्रतिपक्ष कांग्रेसले कुन समूहसँग तालमेल गर्ने भन्ने निर्णय गर्न सकेको छैन । प्रदेश १ र वाग्मतीमा अविश्वासको प्रस्ताव दर्ता भइसके पनि प्रक्रिया पूरा गर्न समय लाग्ने भएकाले कांग्रेस नेताहरूले अझै केही दिन पर्ख र हेरकै स्थितिमा बस्ने जनाएका छन् । कांग्रेसका एक नेताका अनुसार प्रदेश सरकारमा दाहालनेपाल कि ओलीसँग तालमेल गर्ने भन्नेमा मत बाझिएकाले कांग्रेस अलमलिएको हो । पार्टी सभापति शेरबहादुर देउवाको भूमिका प्रस्ट नभएकाले पनि निर्णयमा पुग्न कठिनाइ परेको नेताहरूको भनाइ छ । सभापति देउवाको प्रधानमन्त्री केपी शर्मा ओलीसँग निकटता देखिएको छ । ओलीको संसद् विघटनको कदमलाई बाहिर असंवैधानिक भने पनि भित्रभित्रै देउवाले साथ दिइरहेको पार्टीभित्रै कतिपय नेताहरूले आरोप लगाइरहेका छन् । पार्टी नेताहरूले प्रदेशमा नेकपाको दाहालनेपाल समूहसँग मिल्नुपर्ने दबाब दिए पनि देउवा सहमत भएका छैनन् ।संस्थापनपक्षीय नेता बालकृष्ण खाँण मुद्दाको हिसाबले दाहाल र नेपाल समूहसँग कुराकानी हुन सक्ने बताउँछन् । ओलीजीले आफूले उठाएको कदमलाई असंवैधानिक भनेर रियलाइज गरे छुट्टै कुरा हो । नत्र मुद्दा मिल्नेसँगै तालमेल हुन्छ तर पार्टीमा छलफल भएको छैन, उनले भने । वरिष्ठ नेता रामचन्द्र पौडेल मुद्दाका हिसाबले केन्द्रदेखि प्रदेशसम्मै दाहालनेपाल समूहसँग तालमेलमा जोड दिइरहेका छन् । संस्थापन पक्षका एक नेताले भने, सभापति देउवाको कुरा बुझिनसक्नु छ । पार्टीलाई लामो समय अलमल र अनिश्चयमा राखेर किन क्षति बनाउने काम गरिराख्नुभएको छ, बुझ्न सकिएको छैन ।प्रदेशमा नेकपाका दुवै समूहले कांग्रेसलाई आफ्नो पक्षमा तान्ने कसरतमा छन् । केन्द्रको भूमिका प्रस्ट नहुँदा प्रदेश कांग्रेसले पनि यसबारे कुनै निर्णय गर्न सकेको छैन । सहमहामन्त्री प्रकाशशरण महतले अविश्वासको प्रस्तावको प्रक्रिया पूरा गर्न अझै एकाध महिना लाग्ने भएकाले हतार गर्नु नपर्ने बताए । नेकपालाई मिलाउन उत्तरी छिमेकीले गरिरहेको पहलको परिणाम हेर्न केही दिन कुर्नुपर्ने उनको तर्क छ । अहिले अविश्वासको प्रस्ताव दर्ता गर्नेहरू भोलि नमिल्लान् भन्न सकिन्न । पार्टी औपचारिक रूपमा विभाजित भइसकेको छैन । हामीले अहिले यसो र उसो भनेर हतारमा किन निर्णय गर्ने ? महतले भने । प्रदेश १ का मुख्यमन्त्री शेरधन राई र वाग्मती प्रदेशका मुख्यमन्त्री डोरमणि पौडेलविरुद्ध नेकपाको पुष्पकमल दाहाल र माधवकुमार नेपाल समूहका सांसदहरूले प्रदेश संसद् सचिवालयमा अविश्वास प्रस्ताव दर्ता गराइसकेका छन् । राई र पौडेल दुवै ओली खेमाका हुन् । प्रदेश २ बाहेकमा सरकार फेरबदलका कसरत भइरहेका छन् । प्रदेश १ मा माघ ७ गतेका लागि प्रदेश संसद् अधिवेशन आह्वान भइसकेको छ । अधिवेशनको पहिलो कार्यसूची नै अविश्वास प्रस्तावमाथि छलफल र मतदानको प्रक्रिया हुनेछ । प्रदेशमा वर्तमान नेतृत्वलाई नै निरन्तरता दिने वा दाहालनेपाल पक्षसँग मिलेर सरकार बदल्ने भन्नेमा कांग्रेस निर्णायक देखिन्छ । प्रदेश १ मा ९३ सांसद छन् । मुख्यमन्त्री राईलाई सरकार बचाउन आफ्नो पक्षमा ४७ सांसद आवश्यक पर्छ । नेकपाका सांसद ६७ जना छन् । अविश्वासको प्रस्ताव दर्ता गराउने दाहालनेपाल पक्षका ३७ सांसद छन् । कांग्रेससँग २१ र अन्य साना दलसँग ५ सांसद छन् ।१ सय १० सांसद भएको वाग्मतीमा नेकपाका ८० सांसद छन् । तीमध्ये अविश्वास प्रस्तावको पक्षमा ४५ सांसद देखिएका छन् । अविश्वासको प्रस्ताव पारित गराउन थप ११ सांसद आवश्यक पर्छ । कांग्रेसको २२ र अन्य साना दलका ८ सांसद छन् । लुम्बिनीमा पनि अविश्वास प्रस्ताव दर्ता गर्ने कसरत चलिरहेको छ । ८७ सदस्य रहेको लुम्बिनी प्रदेशमा नेकपाका ६१ सांसद छन् । त्यसमा ओली पक्षमा ३६ र दाहालनेपाल पक्षमा २० सांसद देखिएका छन् । ५ सांसद प्रस्ट भएका छैनन् । शंकर पोखरेललाई मुख्यमन्त्रीको पद टिकाउन ४४ सांसद आवश्यक पर्छ । प्रदेशमा कांग्रेसका १९, जनता समाजवादीका ६ र जनमोर्चाका १ सांसद छन् । ६० सदस्यीय गण्डकी प्रदेशमा नेकपाका मात्रै ४० सांसद छन् । पार्टी फुटपछि ओली पक्षमा २७ सांसद रहेकाले मुख्यमन्त्री पृथ्वीसुब्बा गुरुङलाई आफ्नो पक्षमा बहुमत पुर्याउन ४ सांसद चाहिने देखिन्छ । सरकारलाई राष्ट्रिय जनमोर्चाका तीन सांसदको समेत समर्थन छ । कर्णाली र सुदूरपश्चिम प्रदेशमा दाहालनेपाल समूह बलियो छ । दाहाल पक्षधर कर्णालीका मुख्यमन्त्री महेन्द्रबहादुर शाहीविरुद्ध अविश्वासको प्रस्ताव आएपछि नै पार्टीभित्र विवादको आगो सल्किएको थियो ।"
प्रतिगामी कदम नसच्याएसम्म संघर्ष,"(काठमाडौं)  संसद् विघटनविरुद्ध नेकपाको पुष्पकमल दाहालमाधवकुमार नेपाल समूहले मंगलबार सबै जिल्लामा विरोध प्रदर्शन गरेको छ । विराटनगरमा नेता भीम आचार्यले प्रधानमन्त्री केपी शर्मा ओलीले संसद् विघटन गरेर मुलुकलाई प्रतिगमनतर्फ लगेकाले त्यसलाई नसच्याउञ्जेल संघर्ष जारी रहने बताए । प्रतिगमन सच्याएर मुलुक अघि बढिसकेको थियो तर प्रधानमन्त्रीज्यूको असंवैधानिक कदमले मुलुक पुनः प्रतिगमनतर्फ गएको छ, उनले भने, यसले अस्थिरता चाहने, प्रतिगामी शक्तिकेन्द्र र कतिपय बाह्य शक्ति खुसी भएको तर स्थिरता चाहने जनता निराश भएका छन् ।दाहालनेपाल समूहका अर्का नेता शिवकुमार मण्डलले असंवैधानिक कदम नसच्याए र गलत गतिविधि नरोके जनताले सडकबाटै प्रधानमन्त्री ओलीलाई फाल्ने बताए । न्यायालयको अपमान हुने कार्य गर्नेलाई पनि मान्दैनौं, उनले भने । प्रदेश २ को जनकपुरको विरोधसभामा नेता रामचन्द्र झा, श्रवण बरबरिया, रत्नेश्वर गोइत, प्रदेश सांसद शत्रुघ्न महतोलगायतले संसद् बहाली नभए अझ कडा संघर्षमा उत्रिने चेतावनी दिए ।गण्डकी प्रदेशको पोखरामा भएको प्रदर्शनमा स्थायी कमिटी सदस्य तथा पूर्वमन्त्री सुरेन्द्र पाण्डेले भारतको उक्साहटमा ओलीले संसद् विघटन गरेको आरोप लगाए । उनले ओलीको राष्ट्रवाद नक्कली भएको बताउँदै भारतको प्रतिनिधि भ्रमण आउँदा चुच्चे नक्सा टेबुलमुनि राखेर पुरानै नक्सा देखाएर वार्ता गर्ने र जनतामा आएर चुच्चे नक्सा देखाउँदै भ्रम छर्ने गरेको आरोप लगाए । लमजुङमा नेता देव गुरुङले चुनावको नाममा प्रधानमन्त्री ओलीले संकटकाल लगाउने तयारी गरेको आरोप लगाए । देशलाई बर्बाद पार्ने खेलमा चुनावको नाटक देखाएको उनको टिप्पणी थियो । संविधानमा हुँदै नभएको व्यवस्था प्रयोग गरी ओलीले सर्वसत्तावाद लादेर निरंकुश शासनको सुरुवात गरेका छन्, गुरुङले भने । बागलुङमा अर्का स्थायी कमिटी सदस्य देवेन्द्र पौडेलले संसद् विघटन गरेर राज्यसत्ताको चरम दुरुपयोग गर्न प्रधानमन्त्री तयार भएको बताए । कामचलाउ भइसकेको सरकारले जथाभावी नियुक्ति गर्ने, भ्रष्टाचारलाई साथ दिने र देशलाई बर्बादीमा धकेलेको आरोप उनले लगाए । पूर्वी नवलपरासीको कावासोतीमा गरिएको प्रदर्शनमा रवीन्द्र अधिकारी, किसन शर्मा, कृष्ण पौडेललगायत नेताले प्रधानमन्त्री ओली सन्किएर संसद् विघटन गरेर राष्ट्रघात गरेको आरोप लगाए । गोरखामा केन्द्रीय सदस्य हरिराज अधिकारीले ओलीको असंवैधानिक कदमविरुद्ध सडकमा आएको बताए । तनहुँको प्रदर्शनमा पीएल श्रेष्ठ, शंकरनारायण श्रेष्ठ, अतिन्द्रकेशरी न्यौपाने, छितिज लामिछानेलगायत नेताहरूले संसद पुनःस्थापना गर्नुपर्ने र सूर्य चिह्न आफ्नो भएको दाबी गरेका थिए । लुम्बिनी प्रदेशको बुटवलमा भएको विरोधसभामा स्थायी कमिटी सदस्य घनश्याम भुसालले संसद् पुनःस्थापना भएरै छाड्ने बताए । बढीमा तीन महिनाभित्रमा संसद् पुनःस्थापना हुनेछ, उनले भने, लोकतन्त्रको संरक्षक सर्वोच्च अदालतले लोकतन्त्रमा विवेकपूर्ण निर्णय गर्नेछ । प्रधानमन्त्री ओलीलाई संविधान रक्षाका लागि पठाएकामा उनले तानाशाही तरिकाले संविधानमाथि नै बर्खिलाप गरेको उनले बताए । दाङको घोराही चोकमा आयोजित सभालाई सम्बोधन गर्दै स्थायी कमिटी सदस्य युवराज ज्ञवालीले नेताहरूको बदमासीलाई अब जनताले सहेर नबस्ने बताए । अब तपाईंहरूलाई धुरुधुरु रुने दिन आउँछ, जनताले सडकबाटै नेताहरूको गलत कामको भन्डाफोर गर्नेछन्, उनले भने ।कपिलवस्तु सदरमुकाम तौलिहवामा प्रदेश सचिव जगप्रसाद शर्माले प्रधानमन्त्री ओलीले निरंकुश बन्दै सत्ताकब्जा गर्न खोजेकाले आफूहरू प्रतिवादमा ओर्लिएको बताए । पाल्पाको तानसेनमा आयोजित विरोधसभामा केन्द्रीय सदस्य सोमप्रसाद पाण्डेयले असंवैधानिक कदमविरुद्ध सडकमा ओर्लिनुपरेको बताए । कर्णाली प्रदेशको सुर्खेतमा आयोजित विरोधसभामा नेतृ रामकुमारी झाँक्रीले प्रधानमन्त्री ओलीमा तानाशाही प्रवृत्ति देखिएको बताइन् । उहाँले सार्वभौम संसद्माथि अलकायदा शैलीमा कु गर्नुभयो, उनले भनिन् । कालीकोटमा मुख्यमन्त्रीसमेत रहेका नेकपा केन्द्रीय सदस्य महेन्द्रबहादुर शाहीले प्रधानमन्त्री ओली कम्युनिस्ट नभएको बताएका छन् । ओली हिजो पनि कम्युनिस्ट थिएनन्, उनले भने, आज पनि छैनन् र भोलि पनि कम्युनिस्ट हुनै सक्दैनन् । सल्यानमा विघटित प्रतिनिधिसभा सदस्य टेकबहादुर बस्नेत र कर्णाली प्रदेश सरकारका आर्थिक मामिलामन्त्री प्रकाश ज्वाला सहभागी भए । बस्नेतले प्रधानमन्त्री ओलीले संसद् विघटन गरी तानाशाही प्रवृत्ति लाद्न खोजेको आरोप लगाए ।सुदूरपश्चिमको धनगढीमा आयोजित सभामा भीम रावलले प्रधानमन्त्री ओलीलाई म नै राज्य हुँ भन्ने भ्रम पलाएको बताए । पार्टी बैठकका निर्णय नमान्ने, संविधानविपरीत संसद् विघटन गरेर मनपरी शासन सञ्चालन गर्ने कस्तो चरित्र हो ? उनले प्रश्न गरे । उखु किसानहरू पैसा नपाएर सडकमा रोइरहेका र कोरोना महामारीले जनता संकटमा परेका बेला चुनावको कुरा अनावश्यक भएको उनले बताए । कञ्चनपुरको महेन्द्रनगरमा रावलले गुटतन्त्रवादको परिणामले आज सबैलाई सडकमा ल्याएको उनको भनाइ थियो ।"
न्यायप्रति आशा र संशय,"हालै संसद् विघटनको रिटको पहिलो सनुवाइमा एक वरिष्ठ अधिवक्ताले बेन्चमै सबैको सामु प्रधानन्यायाधीश चोलेन्द्रशमशेर राणालाई भने, यो रिट सुनुवाइ गर्ने बेन्चमा हरिकृष्ण कार्कीलाई पनि राख्नुभएछ । उहाँ सर्वोच्चमा न्यायाधीश हुनुअघि कामचलाउ प्रधानमन्त्री ओलीको प्रमुख कानुनी सल्लाहकार हुनुहुन्थ्यो । अहिले ओलीविरुद्धकै केसमा सुनुवाइ हुँदा उहाँ संलग्न भए न्याय निष्पक्ष हुँदैन र यसले गलत सन्देश जान्छ । यसर्थ उहाँलाई रिटमा नराखियोस् । तर प्रधानन्यायाधीश राणाले यो कुरा मानेनन् । न्याय निष्पक्ष रूपमा गरिँदै छ भन्ने आभास पक्षहरूलाई हुनुपर्छ । त्यस्तै पहिल्यै चिनेजानेको वा सल्लाह दिँदै आएको व्यत्तिको फाइल आफू न्यायमूर्ति भएपछि हेर्नु हुन्न । हेरेमा त्यो न्यायाधीशको आचरणविपरीतको कार्य हुने गर्छ भन्ने मान्यता छ । जायज र आचरणगत सवालको नजरअन्दाज गर्दा प्रधानन्यायाधीश राणाप्रति संशय उत्पन्न भएको छ । न्यायाधीश कार्कीको सहभागिताले मात्र होइन, प्रधानन्यायाधीश राणाले संवैधानिक इजलासमा चयन गरेका न्यायाधीशहरूको प्यानललाई पनि शंकाको दृष्टिले हेरिँदै छ । प्रधानन्यायाधीस राणाले केही वरिष्ठनिर्भीक न्यायाधीशहरूलाई सुनुवाइ प्यानलमा नहालेबाट फैसला निष्पक्ष हुँदैन कि भन्ने डर जनतालाई छ । साथै सुनुवाइको बेला कानुन व्यवसायीहरूमाझ उनले प्रधानमन्त्री किन जनताकहाँ जान नपाउने, अहिले पनि हिजोको जस्तै संसदीय व्यवस्था होइन र, संसदीय व्यवस्थामा संसद् विघटन गर्न किन मिल्दैन जस्ता प्रतिकूल प्रश्नहरू गरेका थिए । प्रधानन्यायाधीश राणाका यस्ता प्रश्नले गर्दा झनै डर थपिएको छ ।पार्टीको आन्तरिक विवादलाई लिएर वा सरकारविरुद्ध अविश्वास प्रस्ताव आउन थाल्यो भन्दै संसद् विघटन गर्न प्रधानमन्त्रीले सिफारिस गर्नासाथ अदालतले मान्यता दिन मिल्छ ? सरकार बनाउन कुनै विकल्पै नखोजी संसद् विघटनको सिफरिस सदर गरिदिने हो भने देशमा कहिल्यै स्थिरता र विकाश हुँदैन । अनि नेपालजस्तो गरिब देशले मध्यावधि चुनाव धान्न सक्दैन भन्ने पनि न्यायमूर्तिर्हरूले बुझ्नुपर्छ । सरकार बनाउने विकल्प बाँकी रहेसम्म संसद् विघटनलाई कुनै हालतमा मान्यता दिनु हुँदैन । प्रधानन्यायाधीश राणाले आफूमाथि उठेका संशयहरूलाई खण्डन गर्लान् भन्ने आशा छ । यो रिटमा मीरा खड्का, ईश्वर खतिवडाजस्ता निर्भीक न्यायमूर्ति राखी संवैधानिक इजलास पुनर्गठन गरेर न्याय निष्पक्ष हुनेछ भनेर सन्देश प्रधानन्यायाधीश राणाले दिनु आवश्यक छ । गोपाल देवकोटा, गोकर्णेश्वर८, काठमाडौं"
संसदीय व्यवस्थाको बदनामी,"जननिर्वाचित सरकारलाई घेराबन्दीमा पारेको भन्ने तर्क धेरैले गरे । पहिलो, ओली सरकार जननिर्वाचित होइन । संसद्ले चुनेको हो । जनताले आआफ्नो क्षेत्रबाट प्रतिनिधिका रूपमा सांसद र पार्टी चुनेका हुन् । हालको शासकीय व्यवस्थामा जनता भनेका सांसद हुन् । जनताले कानुन बनाउने भनेको हामी सबै जना कलम बोकेर सिंहदरबार पस्ने भन्ने होइन । प्रतिनिधिका रूपमा सांसदले हाम्रो आवाज र मत बोक्ने हुन् । जसले धेरै सांसदको विश्वास जित्छ, त्यसले सरकार बनाउने हो । जुन दिन तिनको विश्वास सकिन्छ, त्यस दिन छोड्ने हो । बहुमत ल्याएको नेकपाले हो । कामचलाउ प्रधानमन्त्री केपी शर्मा ओलीले जितेको एउटा सिट मात्रै हो । झापाका जनताले उनलाई सांसद बनाएका हुन्, पाँच वर्षका लागि । र, सांसदका रूपमा काम गर्न उनलाई कसैले बाधा पुर्याएको थिएन । नेकपाले उनलाई प्रधानमन्त्री बनाएको हो । नेकपाको बहुमत उनको पक्षमा नरहे उनले राजीनामा दिने हो, पार्टीलाई ध्वस्त बनाउने होइन । हामीले उत्कृष्ट भनेको व्यवस्था नै यही हो ।प्रधानमन्त्रीको कुर्सी ओलीको बपौती होइन, जुन उनले पुष्पकमल दाहाल या माधव नेपाललाई टीका लगाएर दिन या नदिन सकून् । उनले दिने संसद्लाई हो । पार्टीलाई हो । दोस्रो घेराबन्दी भनेको के हो ? संसदीय व्यवस्थामा घेराबन्दीलाई अविश्वास भनिन्छ । र, विश्वास जित्न नसके राजीनामा दिनुपर्छ । उनले के काम गर्न नपाएको हो ? गोकुल बाँस्कोटालाई छानबिनबाट बचाउन पाएनन् कि ? जहाजबिनै पानीजहाज कार्यालय खोलेर जागिर खुवाउन पाएनन् कि ? डुब्न लागेको वायुसेवा निगममा हाकिमकै पद थपेर भर्ती गर्न पाएनन् कि ? बालुवाटार काण्डमा रंगेहात समातिएका विष्णु पौडेललाई देशको खजान्ची नै बनाउन पाएनन् कि ? यतिलाई त चाहे जति दिएकै हुन्, अलिकति सेटब्याक भएको ओम्नीमा न हो । संविधानै नपढ्ने राष्ट्रपति भएकै कारण उनको इगो सफल भएको हो । हिजो मात्रै संविधान लेख्दै गर्दा सजिलै पार्टी फुटाउन र लहडमा संसद् भंग गर्न नसकियोस् भनेर संविधानमा हामीले लेख्यौं भन्दै छाती फुलाउने ओलीहरू नै हुन् ।सोच्नुस् त, सेटिङअनुसारै अदालतले यो फैसला सदर गर्ने हो भने संसद्मा प्रधानमन्त्रीविरुद्ध अविश्वासको प्रस्ताव कहिल्यै नआउने भयो । आए संसद् भंग गरे भयो । किनकि जो आए पनि कामचलाउ प्रधानमन्त्री ओलीको भाषामा संसद्निर्वाचित नभएर जननिर्वाचित नै हुने भयो । भोलि ओलीको ठाउँमा शेरबहादुर देउवा या दाहाल आउलान् । संसद्भन्दा संसद्ले चुन्ने प्रधानमन्त्री ठूलो हुने भएपछि र संसद्प्रति उत्तरदायी बन्न नपरेपछि तिनले मनोमानी गरे पनि फेर्न नसकिने भयो । संसद् स्वतन्त्रसमेत नहुने भयो । मेरो कुरा नमाने तेरो जागिर खाइदिन्छु भने भयो । उही व्यवस्थाबाट बनेको ओली सरकार जननिर्वाचित हुने र अरू नहुने भन्ने पनि भएन । तिनले पनि जनताको नासो जनतालाई नै बुझाउँदै गए भने के होला ? अनि सुशील कोइरालाको जननिर्वाचित सरकार हटाएर ओली प्रधानमन्त्री नबनेका पनि होइनन् । हिजो राजनीतिक स्थायित्वका लागि सजिलै पार्टी फुटाउन नपाइने बनायौं भन्ने र ताली खाने, अनि आफ्नो पालामा फुटाउने अध्यादेश ल्याउने ! हिजो लहडको भरमा संसद् भंग नहोस् भनेर व्यवस्था गर्यौं भन्ने र ताली खाने अनि आज संसद् भंग गर्ने अधिकार मेरै हो भन्ने कुतर्क गरेर पनि हुन्छ र ? नारायण गाउँले, बेलायत"
हे ठोरीनिवासी राम !,"संकथनको शक्तिमे २००२ मा प्रतिनिधिसभा भंग गरेर सुरु भएको राजा ज्ञानेन्द्रको चरणबद्ध सत्तापलटपछि भारतीय संस्थापनले विभिन्न बहानामा नेपालका फरकफरक राजनीतिक मतावलम्बीहरूलाई नयाँ दिल्ली निम्त्याएर तिनको आशय बुझ्ने क्रम चलाएको थियो । इन्डिया इन्टरनेसनल सेन्टरको बोलावटमा प्रत्यक्ष राजनीतिको गन्ध नहुने हुँदा नेपालका स्वनामधन्य प्राज्ञ, अब्बल बुद्धिजीवी, पूर्वप्रशासक, अवकाशप्राप्त सुरक्षा अधिकारी एवं केही सक्रिय राजनीतिकर्मीहरूसमेत लाम लागेर दिल्लीको हवाईयात्रा गर्ने गर्थे । आयोजकहरू पदीय मर्यादाक्रमअनुसार ठूलाबडालाई बिजनेस क्लास मा उडाउँथे एवं आरामदायी सुइट मा सुताउँथे । गफगाफको टेबलमा भने पदमानभन्दा तार्किक कुरा राख्न सक्नेले ठाउँ पाउने गर्थे । नयाँ दिल्लीबाट फर्किनेहरूमध्ये कतिपयलाई हरेकपटक कुनै नयाँ नम्बरबाट गिरिजाप्रसाद कोइरालाको फोन आउँथ्यो, त्यहाँ माहोल कस्तो थियो ? कसले के भने भन्ने विवरण सुनाउनेलाई उनी बीचमै रोकेर फेरि उही कुरा दोहोर्याउँथे, त्यो त बुझें, तर कुरा होइन, माहोल बताउनुस् । त्यस बखतको सबभन्दा प्रभावशाली खबरपत्रिकाका सम्पादक रहेकाले शक्तिकेन्द्रहरूमा सोझै पहुँच राख्ने राजेन्द्र दाहालले पछि माहोल शब्दलाई अर्थ्याएअनुसार, गिरिजाबाबुले दिल्लीको सत्तावृत्तमा हावी रहेको समसामयिक राजनीतिक संकथन (नैरेटिभ) ठम्याउन चाहेका रहेछन् ।जिन्दगीमा पटकपटक ठक्कर खाएर नकारात्मक अनुभवहरूबाट सिकिने व्यावहारिक ज्ञानका लागि अंग्रेजीमा स्कुल अफ हार्ड नक्स भन्दा रहेछन् । त्यस्ता जानिफकारलाई औपचारिक अभिव्यक्तिको पृष्ठभूमिमा प्रस्तुतिको अन्तर्वस्तुभन्दा बढी रुचि हुने रहेछ । व्यावहारिक राजनीतिका अध्येताहरू संकथनको शक्तिलाई सहज सूत्रमा अभिव्यक्त गर्ने गर्छन् निर्देशित नैरेटिभ Ö सोच नियन्त्रण Ö राजनीतिक शक्ति । दल भिन्न भए पनि व्यावहारिक राजनीतिमा सन् २००६ पछि आफ्नो गुरु मानेका गिरिजाप्रसादजस्तै मुख्तियार शर्मा ओली पनि माहोललाई महत्त्वपूर्ण ठहर्याउने राजनीतिकर्मी हुन् । संकथन उत्पादनमा भने हिन्दीमा गुरु गुड, चेला चिनी भनेजस्तै मुख्तियार शर्मा ओलीले दिवंगत गिरिजाप्रसादलाई धेरै पछाडि छोडिसकेका छन् । मुख्तियार शर्मा ओलीलाई थाहा छ, राजनीतिमा गणितभन्दा स्थापित संकथनको शक्ति बढी हुने गर्छ । सत्येतर (पोस्टट्रुथ) राजनीतिमा त झन् संकथनले नै कालान्तरमा तथ्य निर्माणसमेत गर्ने गर्छ ।नेपालको भूअवस्थितिले गर्दा यहाँको आन्तरिक राजनीतिको समीकरणमा अमेरिका, भारत एवं चीनबीचको भूराजनीतिक खेला नियतान्क (कान्स्टन्ट) तत्त्व हो, परिवर्ती (भेरिअबल) अवयव होइन । दल वा व्यक्तिअनुसार मात्रात्मक हेरफेर होला, तर भूराजनीतिक शक्तिसंघर्षको सन्तुलन बदल्ने तागत नेपालको सत्ताका कुनै पनि परिवर्तनीय पात्रसँग हुँदैन । तिनले बढीमा परिस्थितिअनुसार आफ्नो प्रतिक्रिया जनाउने वा आवेश नियन्त्रण गर्ने मात्रै हो । लडाकु जंगबहादुर कुँवर दुस्साहसी थिए, उनका भाइभैयादले बेलायतको पुच्छर समातेर १०४ वर्षसम्म सत्ताको वैतरणी पार गरिरहे । राजा त्रिभुवनले नयाँ दिल्लीको आशिष थापेका थिए । राजा महेन्द्र एवं राजा वीरेन्द्रका लागि अमेरिकीहरूको भरथेग निरंकुश शासन व्यवस्था कायम राख्ने अवयव बन्न पुगेको थियो । गिरिजाप्रसाद गणतान्त्रिक नेपालको पहिलो राष्ट्रपति हुन नसक्नुका पछाडि अमेरिका र भारतका बीच आफ्नो कित्ता स्पष्ट पार्न नसक्नु एउटा प्रमुख कारण रहेको हुन सक्छ । गोरखा भुइँचालोको परकम्पका बीच अमेरिकालाई आश्वस्त गरेर चिनियाँहरूको सल्लाहबमोजिम सर्वेसर्वा शर्मा ओलीले सुको तथा पुष्पकमल दाहाललाई सोह्रबुँदे षड्यन्त्रका लागि बाध्य पारेको हुन सक्छ । अमेरिका, भारत र चीनमध्ये कुनै दुई पक्षका बीच मुखर वा मौन सहमति हुनासाथ तेस्रो खेलाडी स्वतः कमजोर बन्न पुग्छ । महाव्याधिपछिको विश्वशक्तिसन्तुलनमा अमेरिका र भारत एकातिर देखिँदै छन् । आजीवन प्रधानमन्त्री रहिरहने लालसामा सर्वेसर्वा शर्मा ओलीले प्रतिनिधिसभा भंग गरेर तीव्र पारेको आफ्नो सत्ताकब्जा अभियानको भूराजनीतिक संकथन पनि अद्यापि उनको नियन्त्रणबाहिर गइसकेको छैन । उनले बलियो पक्षको कोटको फेर समातेको अनाहक होइन ।संविधानको निरीहतासामान्यजनको त के कुरागराइ भयो र, एक थरी राजनीतिकर्मीसमेत सर्वोच्च अदालतले संविधानको मर्म र भावना जोगाइदिने आस गरेर सार्वजनिक तवरले बिन्तीभाउ गर्दै छन् ! न्यायदर्शनमा प्रमाणहरूको प्राथमिकतामा प्रत्यक्षलाई सबभन्दा माथि राखिन्छ । प्रतिनिधिसभा विघटनलाई निष्पन्न कार्यका रूपमा प्रस्तुत गरेर सर्वेसर्वा शर्मा ओलीले अग्रसरताको लाभ उठाइसकेका छन् । लक्षण वा अनुमान दोस्रो प्रमाण मान्ने गरिन्छ । स्वपक्षीय सत्तापलट (सेल्फ कू) हुने संकेत षड्यन्त्रमूलक अध्यादेशमार्फत सर्वेसर्वा शर्मा ओलीले अप्रिल महिनामै दिएका थिए, त्यसैले उनको हालको निर्णयलाई अप्रत्याशित भनेर सहजै खारेज गर्न सकिँदैन । उपमान वा सादृश्यताको सिद्धान्तअनुसार विधायिकाको विघटन संसदीय परम्परामा कार्यकारी प्रमुखको विशेषाधिकार हो । संविधानका धारा र उपधारा देखाएर प्रधानमन्त्रीलाई गलत ठहर्याउनेहरूले के बिर्सिदिन्छन् भने, निर्जीव दस्तावेज आफैं बोल्दैन, अर्थ्याउनेहरूले त्यसलाई वाणी दिन्छन् । तथ्यांकका बारेमा भनिएको कुरालाई सामान्य संशोधन गर्ने हो भने, लामो कालसम्म कठोर तर्कको यातना दिइराखे निरीह संविधानलाई जस्तोसुकै अर्थ स्वीकार गर्न कर लाग्छ ।प्रधानमन्त्री शर्मा ओलीका विरोधीहरूको राजनीतिक धरातल पनि खासै सुदृढ देखिँदैन । नेकपा दोहोरोको ओलीइतर पक्षसँग कुनै पनि वैकल्पिक संकथन छैन । तिनका कथ्यहरू ईर्ष्यामा आधारित देखिन्छन् । सामान्यजनसँग तिनको सान्निध्य बढी घनिष्ठ रहेको कुनै संकेत देखिँदैन । पुष्पकमल दाहाल वा माधव नेपालको राजनीतिक अन्तर्दृष्टि सर्वेसर्वा शर्मा ओलीभन्दा गहन भइदिएको भए अहिलेको परिस्थिति आउने नै थिएन । आलोचकहरूको त के कुरा, समर्थकसामुन्ने पनि दाहाल वा नेपालको तुलनामा शर्मा ओली बढी वचनबद्ध देखिन्छन् । नेकपा दोहोरोको सहयोगी दलका नेता शेरबहादुर देउवाको विश्वसनीयता झन् ैकमजोर छ । सभापति देउवाको छवि सिद्धान्तच्युत एवं व्यक्तिगत लाभहानिको लेखाजोखा गरेर जस्तोसुकै कर्ममा सहभागी हुन पछि नपर्ने अवसरवादी राजनीतिकर्मीका रूपमा स्थापित छ । चुनाव गराउनलाई सर्वेसर्वा शर्मा ओलीले संसद् विघटन गरेका होइनन् भन्ने देउवालाई राम्ररी थाहा छ । केही गरी अदालतले प्रतिनिधिसभा पुनःस्थापन गरिदियो भने उनी सर्वेसर्वा शर्मा ओलीसँग भागबन्डाको मोलमोलाइ गरेर आफ्नो सहयोगी भूमिकालाई निरन्तरता दिन तयार छन् । चुनाव नगराई वर्तमान सत्ताले निरन्तरता पायो भने पनि उनलाई सर्वेसर्वा शर्मा ओलीको शरण नपरी सुखै छैन । र, निर्वाचनका लागि गैरसंवैधानिक सरकार गठन हुने अवस्था आयो भने भागबन्डाको टेबलमा उनको लेनदेन हुने पनि स्थायी सत्ताका प्रतिनिधि पात्र सर्वेसर्वा शर्मा ओलीसँगै हो । लाज छोप्न सडकमा देखिए पनि नेपाली कांग्रेससँग कुनै युक्तिसंगत राजनीतिक मार्गचित्र छैन ।बृहत् जनआन्दोलनबेगर संवैधानिक शासन पुनःस्थापित हुने छाँटकाँट छैन । महाव्याधिले थिलथिलो बनाएको समाज अर्को सडक विद्रोहका लागि तयार देखिँदैन । अन्ततः निर्णायक तत्त्व पुनः वैदेशिक शक्ति नै हुने अवस्था आउन सक्छ । आजीवन शासन गर्ने महत्त्वाकांक्षामा सर्वेसर्वा शर्मा ओलीले संविधान मात्र होइन, लोकतन्त्रलाई नै अक्करमा ठड्याइदिएका छन् । सन् १९५९ को संविधानमा बेलायतको प्रभाव स्पष्ट थियो । सन् १९६२ को संविधान जजमान देशहरूका लागि अमेरिकीहरूले तयार गरेको निर्देशित प्रजातन्त्रको खाकामा आधारित थियो । सन् १९९० को संविधानमा पनि पश्चिमाहरूको प्रभाव कायम थियो । सन् २०१५ को संविधानका मस्यौदाकार जोसुकै रहेका भए पनि स्थायित्वको भाष्य चिनियाँ विज्ञहरूले निर्धारित गरिदिएका थिए । यथेष्ट आन्तरिक राजनीतिक परिचालनबेगर हचुवामा अहिलेको संविधान संशोधन हुने हो भने त्यसको प्रारूप नयाँ दिल्लीको चाणक्यपुरीस्थित विवेकानन्द फाउन्डेसनबाट आउने डर छ । सायद त्यसैले होला, यस संविधानबाट सबभन्दा बढी प्रताडित मधेसी, जनजाति र दलित समुदाय विवादित दस्तावेजको प्रतिरक्षामा उत्रिनुपर्ने विडम्बनापूर्ण परिस्थिति उत्पन्न भएको छ । चालु संघर्षमा जसले जिते पनि देश निश्चय नै हार्ने परिस्थिति सृजना गरेर सर्वेसर्वा शर्मा ओलीले इतिहासमा आफ्ना लागि खलपात्रको स्थान सुरक्षित गरेका छन् । उनलाई आफ्नै कुकृत्यबाट जोगाउनसमेत राजनीतिक आन्दोलनको विकल्प छैन । सर्वेसर्वा शर्मा ओलीले ठट्टैठट्टामा तुक्का हानेको सिंहमेव जयते नियतिबाट जोगिन धर्मनिरपेक्ष व्यक्तिहरूले समेत अब ठोरीका आभासी रामलाई गुहार्नुबाहेक अरू केही बाँकी रहेन ।"
सगरमाथाको नयाँ उचाइ,"अब गर्नुपर्ने कामसगरमाथा शिखरको नयाँ उचाइ वैज्ञानिक तरिकाले निर्धारण गरिसकिएको छ । यसपछि हामीले गर्नुपर्ने महत्त्वपूर्ण काम हो हिमाली क्षेत्रको पर्यावरण रक्षा गर्ने योजनाको निर्माण । सगरमाथालाई हिउँबाट नांगिन नदिन भविष्यको योजना तर्जुमा तथा कार्यान्वयन गर्नु अत्यावश्यक छ । विश्व जलवायु परिवर्तन रोक्न र हिमालयको तापक्रम बढ्न नदिन अथक प्रयास गर्नुपर्छ । हिमाल नांगियो भने दक्षिण एसियामा पानीको स्रोत घट्छ । अनि, हिमालयको पानीमा आश्रित दुई अर्बभन्दा बढी मानिस स्वच्छ खानेपानी पिउनबाट वञ्चित हुन्छन् । यसका लागि चीन र भारतका ठूला कलकारखाना तथा उद्योगले आकाशमा फाल्ने प्रदूषण रोक्ने यथाशक्य कोसिस गर्नु नितान्त जरुरी छ । यसै सम्बन्धमा संयुक्त राष्ट्रसंघका महासचिव अन्टनिओ गुटेरसले आआफ्नो देश कार्बन निरपेक्षता (तटस्थता) तहमा नपुगेसम्म जलवायु संकटकाल घोषणा गर्नका निम्ति विश्वसमक्ष हालै आह्वान गरेका छन् (रोयटर, १२ डिसेम्बर २०२०) । उच्च हिमाली भेगको पर्यावरणीय विकासमा नेपालले विश्वको ध्यान आकर्षित गराउँदै नयाँ कार्यक्रम लागू गर्नुपर्छ र सगरमाथामा हिउँ जोगाउनुपर्छ ।"
सिर्जनशील बन्दै ल्होसार,"तमू ल्होसार नजिकिँदै गर्दा लेखक तीर्थ गुरुङले गुरुङ संस्कृतिमा आधारित कथासंग्रह बजारमा ल्याएका छन् । उता गुरुङहरूको साझा संस्था तमू ह्युला छोंज धीं गुरुङ राष्ट्रिय परिषद्ले च्यू ल्हों मा लेखिएका पुस्तकहरू र तमू स्रष्टा शीर्षक भर्चुअल कार्यक्रमको आयोजना गर्दै छ भने गुरुङहरूको ऐतिहासिक थलो पोखरामा गुरुङ साहित्यिक मञ्च नेपालले तीर्थको कथासंग्रह लोकार्पण कार्यक्रमको आयोजना गरेको छ ।विगतमा भोजभतेर, मनोरञ्जन र भेटघाटहरूमा मात्रै सीमित रहने तमू ल्होसार पछिल्लो समय सिर्जनशील बन्दै गइरहेको छ । ल्होसारकै अवसर पारेर पुस्तक प्रकाशन र विमोचन, विभिन्न शीर्षकमा बहस, छलफल र अन्तरक्रिया गर्नेदेखि ल्होसारको शुभकामना आदानप्रदान कार्यक्रममा समेत कुनै न कुनै रचनात्मक कार्यलाई प्राथमिकता दिने क्रम बढ्दो छ । कोरोना महामारीका कारण यस वर्षको ल्होसार गत वर्षझैं गुम्बा, क्होंइवो (मन्दिर), टुँडिखेल या प्रदर्शनी केन्द्रमा होइन कम भीडभाड र भर्चुअल माध्यमबाट विभिन्न कार्यक्रमको आयोजना गरी मनाइँदै छ ।गुरुङ समुदायले पुस १५ लाई तमू ल्होसारल्होछारका रूपमा संसारभर धुमधामले मनाउँछन् । यस दिनलाई उनीहरू पुरानो ल्हो (वर्ग) को बिदाइ र नयाँ ल्होको स्वागत गर्दै नयाँ वर्षका रूपमा मनाउँछन् । यस वर्ष गुरुङ समुदायले पुरानो च्यु ल्हो (मुसा वर्ग) को बिदाइ र नयाँ ल्वों ल्हो (गाई वर्ग) को स्वागत गर्दै तमू ल्होसारल्होछार मनाउँदै छन् । गुरुङ भाषामा ल्हो भनेको वर्ग र सार भनेको फुल्नु हो । तर गुरुङ समुदायले ल्होसार र ल्होछार दुवै शब्दको प्रयोग गरी आफ्नो नयाँ वर्ष मनाउँछन् ।ल्होसारलाई गुरुङ समुदायले आफ्ना गुरु प्रथम महापुरुषको जन्म भएको दिनका रूपमा पनि मनाउँछन् । जसरी हिन्दु शास्त्रमा बाह्र राशिको महत्त्व छ, त्यसै गरी गुरुङ शास्त्रमा पनि चरा र जनावरको नाम दिइएका बाह्र वर्गको विशेष महत्त्व छ । प्रत्येक वर्ष एउटा वर्गले भोग गरेपछि अर्को वर्ष नयाँ वर्गको सुरुआत हुन्छ । गुरुङहरू आफ्नै गुरुङ पात्रो र ल्होअनुसार नै उमेरको गणना गर्छन् । लामा र पच्यु शास्त्रअनुसार वर्ग हेरेर फापअफाप पत्ता लगाई त्यहीबमोजिम पूजापाठ र ग्रहशान्ति गर्छन् ।पुस १४ गते रातिदेखि नै विशेषतः गुरुङ युवायुवती ल्होसारल्होछारको स्वागत गर्न आगो बालेर नाचगान गर्दै जागा बस्छन् । १५ गते बिहानै गुरुङ पोसाकमा सजिएर गुम्बा र क्होंइवोहरूमा पूजापाठ गरी लामा र पच्यु गुरुहरूद्वारा रिपा, खदा लगाई मान्यजनबाट आशीर्वाद ग्रहण गर्दै आपसमा शुभकामना आदानप्रदान गर्छन् । ल्होसारकै अवसर पारेर पुस १४ को बेलुका खेम्हाँ चुसी अर्थात् मातृपितृ पूजा, आस्यों (मावली) भेटघाटदेखि स्योंरा (भैलो) खेलेर स्योंकै (वनभोज) खाने गर्छन् । अचेल कुनै पनि सामाजिक कार्यमा सहयोग जुटाउनका लागि पनि ल्होसारमै स्योंरा खेल्ने चलन बढ्दो छ ।अन्नपूर्ण, मनास्लु हिमचुलीको दक्षिण क्षेत्र हुँदै नेपालको पूर्वी पहाड र केही मात्रामा भारतका सिक्किम, सिलिगुडी हुँदै भुटानसम्म छरिएका गुरुङहरू बढ्दो भूमण्डलीकरणका कारण हाल संसारभर पुगेका छन् । उहिले सहरबजार र विदेशमा भन्दा गाउँघरमा ल्होसारको रौनक बेग्लै हुन्थ्यो । गाउँघरहरू अहिलेजस्तो मान्छेविहीन हुँदैनथे । ल्होसार आएपछि बाटो, घर, चोक र आँगनहरूको सामूहिक रूपमा सरसफाइ हुन्थ्यो ।गाउँलेहरू सामूहिक रूपमै स्योंरा खेलेर उठेको चामल र पैसाबाट गाउँको फराकिलो फाँट या खेतबारीमा गएर सामूहिक रूपमा ल्होसार मनाउँथे । आफ्ना नातेदार एवम् छोरीज्वाइँहरूलाई मिठोमसिनो खानका लागि निम्त्याउँथे । स्थानीय वाद्यवादनको प्रयोग गरी कलाकारहरू मौलिक लोकभाकामा नाचगान एवं रमाइलो गर्थे । गुरुङ पोसाकमा अहिलेजस्तो विकृति भित्रिएको थिएन । गाउँघरमै बुनिएका भाङ्ग्रा, घलेक, पछ्यौरी लगाइन्थे । यसले स्थानीय उद्यमशीलतालाई प्रोत्साहन त दिन्थ्यो नै, गुरुङ महिलाहरू आर्थिक रूपले समेत अझै सक्षम हुन्थे ।तडकभडकरहित विगतका ल्होसार सम्पन्न वा विपन्न दुवै स्तरका गुरुङहरूले समान किसिमले एकै ठाउँमा बसेर मनाउँथे । गुरुङ भाषा बोल्थे, गुरुङ गीतै गाउँथे । उनीहरूमा गहिरो आत्मीयता हुन्थ्यो । आलोपालो एक गाउँले अर्को गाउँलाई भोज खुवाउने कार्यक्रमहरू पनि हुन्थे । ल्होसारका बेला छेलो हान्ने, दोहोरी गाउने प्रतियोगिता लगायतले स्थानीय गीतसंगीत, संस्कृति र भाषाको संरक्षणमा सहयोग पुर्याउँथे ।अचेल ल्होसारका कार्यक्रमहरूमा विदेशी गीतसंगीतको प्रयोग र गुरुङ महिलाका पोसाकमा विकृति भित्रिएको छ । गोर्खा सैनिकहरूले आआफ्ना पूरै परिवार बेलायत लान थालेपछि अहिले त्यहाँ गुरुङ समुदाय विस्तृत भएको छ । त्यसकारण पनि नेपालबाहिर बेलायतमा सबैभन्दा ठूला ल्होसार कार्यक्रमहरू हुने गरेका छन्, जुन गुरुङ समुदायका लागि मात्रै लक्षित हुँदैनन् ।विडम्बना, गणतन्त्र स्थापनापछि आदिवासी जनजातिहरूले राष्ट्रव्यापी रूपमा पाउँदै आएको राष्ट्रिय बिदालाई कटौती गरी यो सरकारले दुई वर्षयता सम्बन्धित प्रदेशमा मात्रै ल्होसारको बिदा दिँदा यो एउटा समुदायको पर्वका रूपमै सीमित भएको छ ।अन्त्यमा, नेपालको संविधानको धारा १८ को उपधारा (१) मा सबै नागरिक कानुनका दृष्टिमा समान हुनेछन्, कसैलाई पनि कानुनको समान संरक्षणबाट वञ्चित गरिनेछैन भनी उल्लेख गरिएको छ । त्यस्तै, उपधारा (३) मा राज्यले नागरिकहरूका बीच उत्पत्ति, धर्म, वर्ण, जात, जाति, लिंग, आर्थिक अवस्था, भाषा, क्षेत्र, वैचारिक आस्था वा यस्तै अन्य कुनै आधारमा भेदभाव गरिनेछैन भनी लेखिएको छ । तर, यसविपरीत २०६२६३ को जनआन्दोलनपश्चात् गठित अन्तरिम सरकारको पालादेखि तमू ल्होसारसहित अन्य आदिवासी जनजातिका पाँच चाडपर्वलाई दिइँदै आएको सार्वजनिक बिदा दुई वर्षयता खारेज गरिएको छ । संविधान र कानुनविपरीत सरकारले कुनै एक जाति, भाषा, धर्म र समुदायका चाडपर्वलाई काखी च्याप्दै अन्य जाति, भाषा र समुदायलाई चिढ्याउने काम गरिरहेको छ । राज्यले ल्होसारसहित अन्य आदिवासी जनजातिका चाडपर्वलाई एउटा समुदायको पर्वका रूपमा मात्रै सीमित नबनाओस् । यो राज्य जति अरू समुदायको हो, उति नै यहाँका आदिवासी जनजातिको पनि हो । सबै नागरिकलाई आफ्नो राज्यप्रति गर्व र सम्मान गर्न लायकको वातावरण निर्माण गरियोस् । सबैलाई ल्वों ल्होसारको आशिमलाँ ।"
भारतमा पनि नयाँ कोरोना,"नयाँदिल्ली (एजेन्सी) छिमेकी देश भारतमा पनि कोरोना भाइरसको नयाँ प्रकार भेटिएको छ । भारतको स्वास्थ्य तथा परिवार कल्याण मन्त्रालयले बेलायतबाट फर्किएका ६ जनामा उक्त भाइरस देखिएको पुष्टि गरेको हो । उनीहरू डिसेम्बर ६ देखि २२ भित्र भारत आएका थिए । नयाँ प्रकारको कोरोना भाइरसका संक्रमित बैंग्लोर, हैदराबाद र पुनेमा देखिएका मन्त्रालयले जनाएको छ । संक्रमित सबैलाई आइसोलेसनमा राखिनुका साथै संक्रमितको सम्पर्कमा आएकाको कन्ट्याक्ट ट्रेसिङ अघि बढाइएको अधिकारीहरूले बताएका छन् ।बेलायतमा पहिलोपटक देखिएको कोरोना भाइरसको नयाँ प्रकार विश्वभर फैलने क्रम जारी छ । विश्व स्वास्थ्य संगठन (डब्लूएचओ) का अनुसार उक्त भाइरस हालसम्म डेनमार्क, नेदरल्यान्ड्स, अस्ट्रेलिया, स्विडेन, स्विट्जरल्यान्ड, जर्मनी, क्यानाडा, जापान, फ्रान्स, लेबनान, सिंगापुर, दक्षिण कोरिया, भारत, पाकिस्तानलगायत देशमा पुष्टि भइसकेको छ । कोभिड१९ को तुलनामा नयाँ भाइरसले युवाहरूलाई बढी प्रभावित पारेको देखिएको डब्लूएचओले जनाएको छ । सामाजिक दूरी कायम गर्ने, मास्क लगाउने र साबुनपानीले हात हुने वा सेनिटाइजरको प्रयोग गर्नेलगायतका उपायहरूलाई कडाइका साथ अवलम्बन गर्न अत्यावश्यक भएको संगठनको भनाइ छ । यसको गुण, लक्षण, असरलगायतबारे अध्ययन भइरहेको र नतिजा आएर धेरै कुरा प्रस्ट भइसकेपछि मात्रै नयाँ रणनीति तय गर्न सकिने डब्लूएचओको भनाइ छ । यसअघि डब्लूएचओका एक वरिष्ठ अधिकारीले नयाँ प्रकारको भाइरस फैलिइसेको अवस्थानमा रक्षात्मक र नियन्त्रणात्मक व्यवस्था कडाइका साथ पालना गर्नुको विकल्प नरहेको जनाएका थिए ।"
ट्रम्पद्वारा सुरक्षा निकायमा क्षति,वासिङ्टन (एजेन्सी) अमेरिकाको राष्ट्रपतिमा निर्वाचित जो बाइडेनले डोनाल्ड ट्रम्प प्रशासनले सुरक्षा निकायहरूमा व्यापक क्षति पुर्याएको बताएका छन् । आफ्नो टोलीले रक्षा मन्त्रालयसहित अन्य विभिन्न निकायहरूबाट आवश्यक पर्ने सूचना नपाएको बाइडेनको आरोप छ ।
सस्तो कर्जा प्रवाहमा बेवास्ता नगर्नुस्,"ऋणको अग्रिम भुक्तानी र स्वाप शुल्क घटाउन मागकर्जाको अग्रिम भुक्तानी र अर्को बैंकमा सार्दा (स्वाप) लाग्ने शुल्क घटाउन नेपाल उद्योग परिसंघ (सीएनआई) ले माग गरेको छ । सीएनआईका पदाधिकारीले राष्ट्र बैंकका गभर्नर महाप्रसाद अधिकारीलाई भेटेर मंगलबार यस्तो आग्रह गरेका हुन । कर्जा अग्रिम भुक्तानीको शुल्क धरै भएको छ, परिसंघका अध्यक्ष सतीशकुमार मोरले भने, स्वपुँजी वा व्यवसायबाट आर्जित नाफा वा नगद प्रवाहबाट कर्जा अग्रिम भुक्तान गर्न नपाउनु व्यावसायिक सिद्धान्तको विपरीत छ ।छलफलमा सेयरको धितोमा कर्जा प्रवाह, अधिविकर्ष कर्जा र कर्जाको अग्रिम भुक्तानी शुल्कका सम्बन्धमा छलफल भएको थियो । सेयरको धितोमा कर्जा प्रवाहमा हाल भएको व्यवस्थाले जलविद्युत्लगायत भौतिक पूर्वाधारका योजना तथा सार्वजनिक निजी साझेदारीको लगानीमा बन्ने पूर्वाधारका योजनाको लगानी प्रभावित हुने परिसंघको धारणा छ । एक बैंकबाट प्रतिव्यक्ति अधिकतम ५० लाख रुपैयाँ अधिविकर्ष कर्जा प्रवाह गर्न पाइने यसअघिकै व्यवस्था लागु गर्न परिसंघले माग गरेको छ । दुई वर्ष लगातार घाटामा रहेका उद्योगलाई सूक्ष्म निगरानीमा राखी कर्जामा थप प्रोभिजनिङ गर्नुपर्ने व्यवस्थाले घाटामा सञ्चालनमा रहेका उद्योगलाई थप मर्का पर्ने भएकाले सो समयलाई ५ वर्ष बनाउनुपर्ने परिसंघको माग छ ।पुनर्कर्जा प्रवाहको प्रक्रियागत कठिनाइ रहेकाले धेरै उद्योगले उक्त सुविधा उपभोग गर्न पाएका छैनन्, विज्ञप्तिमा भनिएको छ, कर्जा प्रक्रियामा पनि अत्यन्त ढिलाइ भइरहेको छ । यसलाई सरलीकृत गरिनुपर्छ । विदेशी विनिमय सम्बन्धमा विदेशी परामर्श सेवाबापत हुने भुक्तानीलाई १० हजार अमेरिकी डलर वा सो सरह भारतीय रुपैयाँ गरिनुपर्ने, टीटीमार्फतको भुक्तानीलाई ४० हजार अमेरिकी डलर गरिनुपर्ने र पासपोर्टमा सटही सुविधा २ हजार ५ सय अमेरिकी डलर गरिनुपर्ने परिसंघको माग छ । परिसंघले विदेशी मुद्रामा भारतबाट आयात गर्न पाउने वस्तुको सूचीमा थप १० वस्तुहरूसमेत थप गर्न राष्ट्र बैंकसँग माग गरेको छ । छलफलमा राष्ट्र बैंकका गभर्नर अधिकारीले निजी क्षेत्रबाट प्राप्त सुझावलाई सकारात्मक रूपमा लिई सकेसम्म निजी क्षेत्रको मागलाई सम्बोधन गर्ने प्रतिबद्धता व्यक्त गरेका थिए । राष्ट्र बैंकले ८५ अर्वको पुनर्कर्जाको व्यवस्था गरे पनि हालसम्म १० अर्ब रुपैयाँ मात्र प्रवाह भएको छ । यसकारण पुनर्कर्जाको लाभ लिन उद्योगी व्यवसायीलाई प्रोत्साहन गर्न गभर्नर अधिकारीले परिसंघलाई आग्रह गरे ।"
३७ करोड लागतमा ढुवानी ग्राम,"व्यापारिक केन्द्र बुटवलबाट बाहिरिने र बुटवल आउने ढुवानीका सामान धेरै हुन्छन् । बजार क्षेत्र र सडकमा छरिएर रहेका ढुवानीका साधन र व्यवसायलाई व्यवस्थित बनाउन यहाँ ढुवानी ग्राम निर्माण थालिएको हो । बुटवल उपमहानगरपालिकाले गुरुयोजना बनाएर गत वर्षदेखि बुटवल१२ नयाँगाउँमा ग्राम निर्माण थालेको हो । जहाँ बुटवलबाट ढुवानी गर्ने र ढुवानी भएर आएका सामान एवं यातायात साधन राखिनेछ । ३७ करोड रुपैयाँ लागतमा निर्माण थालिएको ढुवानी ग्राम २ बिघा १६ कट्ठा क्षेत्रफलमा फैलिएको छ । यसमा व्यवसायका लागि ४९ वटा सेड निर्माणाधीन छन् । एउटा सेड १ हजार ५ सय ५० वर्गफुट क्षेत्रफलका बनाइएका छन् । गाडी राख्न पार्किङ स्थल, मर्मतसम्भारका लागि टायर मर्मत केन्द्र, चालक बस्ने र खाने सुविधासहितको लज, स्वास्थ्य सुरक्षाका लागि नर्ससहितको प्राथमिक उपचार केन्द्र र शान्ति सुरक्षाका लागि प्रहरी बिटलगायत निर्माण थालिएको छ । तारबार, पानी, विद्युतीकरणलगायत अहिलेसम्म करिब ७० प्रतिशत काम भएको छ । वैशाखसम्ममा निर्माणका सबै काम सकेर ग्राम सुरु गर्ने उपमहानगर प्रमुख शिवराज सुवेदीले बताए । ढुवानी ग्राम सञ्चालनपछि देशका विभिन्न स्थानबाट बुटवल आउने खुद्रा टान्सफोर्टका सामान ग्राममा आउनेछन् । बाहिर जाने खुद्रा टान्सपोर्टका सामान पनि यहीँबाट जानेछन्, उनले भने, यसले बजारमा हुने ढुवानीका साधन र व्यवसायको भीड रोकिनेछ । ढुवानी ग्राममा सेड निर्माण र सञ्चालनको जिम्मा रूपन्देही परिवहन प्रालिले लिएको छ । यसका लागि सार्वजनिक निजी साझेदारी मोडलमा उपमहानगरपालिका र प्रालिबीच गत वर्ष पुसमा सम्झौता भएको थियो । आउँदो माघ मसान्तसम्म तोकिएका सेड निर्माण गर्ने सम्झौता छ । अहिलेसम्म २२ वटा सेड निर्माण सकिएको र अन्य बनाउने प्रक्रियामा रहेको प्रालिका व्यवस्थापक रामप्रसाद गैरेले जानकारी दिए । डेढ महिनाभित्र सेड निर्माणको सबै काम सकिनेछ, उनले भने । सेड निर्माणका लागि प्रालिले १३ करोड रुपैयाँ लगाएको छ । माघ मसान्तसम्म निर्माणको म्याद पाएको कम्पनीले कोरोना संक्रमणका बीच पनि धमाधम काम अगाडि बढाएको उनले बताए । उपमहानगरले ढुवानी ग्राम सुरक्षाका लागि पर्खाल लगाउने काम गरिरहेको छ । एसियाटिक इन्जिनियर्स एन्ड बिल्डर्स प्रालिले बिजुली र खानेपानी, नुहाउने सुविधासहितका शौचालयलगायत संरचना निर्माण गरिरहेको उपमहानगरका इन्जिनियर रुक्मागद बस्यालको भनाइ छ । यसलगत्तै चालक बस्ने र खाने सुविधासहितको लज, स्वास्थ्य सुरक्षाका लागि नर्ससहितको प्राथमिक उपचार केन्द्र र शान्ति सुरक्षाका लागि प्रहरी बिट, सुरक्षा गार्ड भवनलगायत निर्माण गर्ने उनले बताए । ढुवानी ग्राम राजमार्ग क्षेत्रबाट ३६ किलोमिटर दूरीमा छ । उपमहानगरले त्यस क्षेत्रमा पुग्न पहुँचमार्ग, ढल तथा नाली खन्न थालेको छ । एक लेनको सडकलाई दुई लेनको बनाउने र खाल्डाखुल्डी पुरेर ग्राभेल गर्ने इन्जिनियर बस्यालको भनाइ छ । रूपन्देही परिवहन प्रालिले ढुवानी पार्क सञ्चालनपछि प्रतिसेडको मासिक बहाल प्रतिवर्गफुट दुई रुपैयाँका दरले ३ हजार १ सय रुपैयाँ बुझाउनुपर्नेछ । बहाल रकम प्रत्येक दुई वर्षमा १० प्रतिशतका दरले वृद्धि हुनेछ । १५ वर्षपछि उक्त ढुवानी ग्राम उपमहानगरपालिकालाई हस्तान्तरण गर्ने सम्झौता छ ।"
लाभग्राहीको सूचीबाट २४ सयको नाम हट्दै,"हेटौंडा (कास) लाभग्राहीको सूचीमा भएका तर अहिलेसम्म अनुदान सम्झौता नगरेका करिब २ हजार ४ सय लाभग्राहीको नाम खारेज गर्न जिल्ला आयोजना कार्यान्वयन इकाइ मकवानपुरले राष्ट्रिय पुनर्निर्माण प्राधिकरणलाई सिफारिस गरेको छ । जिल्ला आयोजना कार्यान्वयन इकाइ मकवानपुरले लाभग्राही सूचीमा भएका तर अहिलेसम्म पनि अनुदान सम्झौता गर्न नआएकाले लाभग्राहीको सूचीबाट नाम हटाउन सिफारिस गरेको हो । उनीहरूको नाम पुस १५ देखि खारेज हुने जिल्ला आयोजना कार्यान्वयन इकाइ अनुदान व्यवस्थापन कार्यालयका प्रमुख विमलकिशोर केपीले जानकारी दिए । भूकम्प गएको पाँच वर्ष बितिसक्दा पनि अनुदान सम्झौता गर्न नआएकाले लाभग्राही सूचीबाट नाम हटाउन सिफारिस गरेका हौं, उनले भने । भूकम्प पुनर्निर्माण प्राधिकरण जिल्ला आयोजना कार्यान्वयन इकाइ अनुदान व्यवस्थापन, शिक्षा र भवन कार्यालयद्वारा हालसम्मको पुनर्निर्माणको अवस्थाबारे आइतबार पत्रकारहरूलाई जानकारी दिँदै अनुदान व्यवस्थापन कार्यालयका प्रमुख विमलकिशोरले अहिलेसम्म अनुदान सम्झौता गर्न नआएका २ हजार ३ सय ८३ जना रहेको बताए । मकवानपुरमा २०७२ वैशाखमा भूकम्पले भत्केका निजी आवासमध्ये २२ हजार १ सय ५ वटा अर्थात् ६३ प्रतिशत भवन निर्माण भइसकेका छन् । जिल्लामा पहिचान भएका पुनर्निर्माण लाभग्राही ३५ हजार १ सय ८८ घरमध्ये ३२ हजार ८ सय ५ अर्थात् ९३ प्रतिशतले सम्झौता गरेर प्रथम किस्ता लगिसकेका छन् । त्यसमा ३१ हजार ५ सय ५० जनाले घरको पुनर्निर्माण गरिरहेका छन् ।"
लुम्बिनीमा दुई दर्जन खनिजजन्य धातुका खानी,"खनिज पदार्थको पर्याप्त सम्भावना रहे पनि लुम्बिनी प्रदेश र यहाँका स्थानीय सरकारले त्यसको उत्खनन र पहिचान गर्न पाएका छैनन् । खानीजन्य पदार्थको उत्खननको अधिकार संघीय सरकारले आफैंमा राखेको छ । अधिकार भएको संघीय सरकारले त्यसमा चासो नदिँदा प्रदेशमा पहिचान भएका अर्बौं मूल्यका खानी जंगल र झाडीका रूपमा अलपत्र परेका छन् । लुम्बिनी प्रदेशका पहाडी जिल्लामा सुनदेखि स्लेटसम्मका खानी छन् । प्रदेश सरकारको उद्योग, वाणिज्य तथा उपभोक्ता हित संरक्षण निर्देशनालयले गरेको अध्ययनअनुसार लुम्बिनी प्रदेशका पहाडी जिल्लामा नौ प्रकारका धातुजन्य, तीन प्रकारका निर्माणजन्य र ११ प्रकारका अन्य खनिज छन् । तर ती खानी र खनिज पदार्थको अन्वेषण, उत्खनन र उपयोगमा अहिलेसम्म कुनै गतिविधि र कार्यक्रम भएका छैनन् । प्रदेशको उच्च पहाडी जिल्ला रोल्पाको लुङ्ग्री खोला, फगाम खोला, गाम खोला, धम्पुटार, बडा ढुंगा, फुलिवन, शेरम, खलेरुमा खानी भेटिएका छन् । रुकुम जिल्लाको बार्गो भन्ने स्थानमा सुन पाइन्छ । त्यस्तै लुम्बिनी प्रदेश र गण्डकी प्रदेश हुँदै बग्ने कालीगण्डकी किनारमा पनि सुन भेटिन्छ । गुल्मीको कालिगण्डकी गाउँपालिकाको पूर्तिघाटदेखि बाग्लुङ खण्डको गण्डकी किनारमा बर्सेनि फागुनदेखि वैशाखसम्म सुन खोज्नेको भीड लाग्छ । रोल्पा, रुकुम र गुल्मीका कुनै पनि स्थानीय सरकारले अहिलेसम्म त्यस्ता खानीको पहिचान र अध्ययन गरेका छैनन् ।रोल्पाको सुनछहरी गाउँपालिकामा संघीय सरकारले नै सुनखानीको अध्ययन गर्ने गरी तयारी गरेको थियो । खानीका काम संघीय सरकारले गर्ने भनेकै कारण आफूहरू अध्ययन गर्न नसकेको गाउँपालिका अध्यक्ष आशबहादुर पुनमगरले बताए । हामीले गर्न खोज्दा खानीहरू संघीय सरकार मातहत भन्ने जानकारी आयो, उनले भने, त्यसपछि न संघीयले गरेको छ, न हामीले केही गर्न पायौं । स्थानीय सरकारले सहजीकरण र समन्वय मात्र गर्ने भन्ने भएपछि सुनको धेरै सम्भावना देखिएका स्थानमा केही काम गर्न नसकिएको उनको भनाइ छ । खोजी र अध्ययन गरेमा रोल्पाका आधा दर्जनभन्दा बढी स्थानमा अर्बौं मूल्यका सुन खानी भेटिने उनको दाबी छ ।लुम्बिनी प्रदेशका विभिन्न स्थानमा औषधि बनाउनेदेखि जहाजको इन्जिन, रकेट र वैज्ञानिक उपकरणका फिलामेन्ट बनाउन प्रयोग हुने धातुजन्य खनिज पाइन्छन् । अर्घाखाँची र गुल्मीको सिमानामा रहेको समरभमर क्षेत्र र रोल्पाको लुंग्रीमा मोलिब्डेनम धातु पाइन्छ । अति धेरै ताप र चाप सहन सक्ने यो धातु जहाजको इन्जिन, रकेट र वैज्ञानिक उपकरणका फिलामेन्टहरूमा प्रयोग गरिन्छ । यो पनि बहुमूल्य धातु हो । तर यसको पनि अहिलेसम्म कतै अध्ययन भएको देखिँदैन । रोल्पाकै धेरै स्थानमा पाइने आर्सेनिक धातुको पनि खोजी भएको छैन । यो धातु कीटनाशक औषधि, छाला संरक्षक रसायन, औषधि र सञ्चार उपकरणमा प्रयोग हुन्छ ।त्यस्तै रुकुम, गुल्मी, नवलपरासी, अर्घाखाँची, रोल्पा र दाङका केही स्थानमा प्रशस्त तामा खानी छन् । तीन दशकअघिसम्म प्रयोग र उपयोगमा रहेका धेरै तामाखानी अहिले पनि अलपत्र अवस्थामा छन् । गुल्मीको कालिगण्डकी, रेसुंगा र मुसिकोट नगरपालिकामा मात्र १० भन्दा बढी तामा खानी छन् । २०४० सालसम्म सञ्चालन र उत्खनन भइरहेका खानी अहिले भने जंगल र झाडीमा परिणत भएका छन् । त्यस्ता खानीमा पनि स्थानीय सरकारले चासो देखाएका छैनन् । गुल्मी र अर्घाखाँचीमै इनामेल बनाउन प्रयोग हुने कोवाल्ट, ब्याट्री र एक्सरे मेसिनमा प्रयोग हुने लिड, जिंक धातु पनि पाइन्छ । त्यस्ता धातुको पनि अहिलेसम्म खोजबिन हुन नसकेको जिल्ला समन्वय समिति गुल्मीका प्रमुख लक्ष्मण पराजुलीले बताए । खानीहरू स्थानीय तहमा छन् । तर त्यसको अध्ययन, अनुसन्धान र उत्खननको अधिकार संघ मातहत छ । स्लेट, कोइला, पत्थरलगायतका सजिलै उत्पादन र उपभोग गर्न सकिने खानी यहाँ प्रशस्तै छन्, उनले भने, तर त्यसको पहिचान र उत्खनन गर्ने अधिकार संघमै छ, त्यसले पनि उत्खननमा समस्या देखिन्छ । स्वदेशमै खानी रहेर पनि उत्पादन र प्रशोधन अभावले धेरै त्यस्ता खनिज पदार्थ अहिले भारतबाटै आउने गरेको उनले बताए । धातुसँगै अन्य खनिजको पनि लुम्बिनी प्रदेशमा धेरै सम्भावना छ । चुनढुंगादेखि कृषि र रासायनिक मल उत्पादनमा प्रयोग हुने खनिज प्रदेशमा छन् । कृषि मल र रासायनिक उद्योगमा प्रयोग हुने म्याग्नेसाइट पनि लुम्बिनी प्रदेशमा उपलब्ध छन् । रासायनिक मल उत्पादनमै प्रयोग हुने फोस्फोराइट, विद्युतीय उपकरणमा प्रयोग हुने अभ्रख, भाँडा, औषधि, कागज, सिमेन्ट बनाउन प्रयोग हुने क्ले, छालामा दल्ने एन्टिसेफ्टिक पाउडर बनाउन र कीटनाशक औषधिमा प्रयोग हुने खरीढुंगा पनि प्रदेशका धेरै स्थानमा पाइन्छ । प्रदेशको उद्योग, पर्यटन, वन तथा वातावरण मन्त्रालयले चालु वर्षमा खनिज तथा खनिज स्रोतको पहिचान गर्ने गरी १ करोड बजेट विनियोजन गरेको छ । त्यसमा केके गर्ने भन्ने अझै योजना नबनेको तर अबको योजना कार्यान्वयन गर्न सक्ने गरी बन्ने मन्त्रालयका प्रवक्ता दीपक ज्ञवालीले बताए । लुम्बिनी प्रदेशमा देखिएका खनिज पदार्थको विषयमा प्रदेश सरकारको पर्याप्त ध्यानाकर्षण भएको छ, उनले भने, अब के गर्न सकिन्छ भन्ने विषयमा संघीय सरकारसँगको सहकार्य र समन्वयमा प्रदेश सरकारले कार्यान्वयनको चरण सुरु गर्नेछ । कहाँ के पाइन्छ भन्ने सूचना बैंक तयार भएकाले त्यसकै आधारमा कार्यान्वयन गर्न सक्ने खनिजजन्य वस्तुको उत्खनन र अन्वेषणमा संघसँग सहकार्य गर्ने गरी मन्त्रालयले पनि तयारी गरिरहेको उनले बताए । लुम्बिनी प्रदेश सरकारले ०७५ चैतमै खानी अन्वेषण र व्यवस्थापन ऐन पारित गरेको थियो । तर त्यसको कार्यविधि र नियमावली बन्न नसक्दा ऐनले अहिले नदीजन्य पदार्थको मात्र नियमन गरिरहेको छ । त्यो पनि संघीय र स्थानीय सरकारबीचको विवादले प्रभावकारी कार्यान्वयन हुन सकेको छैन ।"
सवारी आयात घट्यो,"पर्सा (कास) आयातका लागि मुख्य नाका रहेको वीरगन्जबाटै सवारीसाधन आयात घट्दो छ । यसले सवारीसाधनको आयातबाट संकलन हुने राजस्वमा पनि गिरावट आएको छ । वीरगन्ज भन्सार कार्यालयको गत आर्थिक बर्षको र चालु आर्थिक बर्षको मंसिरसम्मको तथ्यांकले यो नाका भएर हुने प्रायः सवारीसाधनको आयात घटेको देखाउँछ । चालु आर्थिक वर्षको मंसिरसम्म यो नाका हुँदै २ अर्ब ८२ करोड रुपैयाँ बराबरको २ हजार ५ सय ७८ थान जिप, कार, भ्यान आयात भएका छन् । गत आवको यसै अवधिमा ४ अर्ब १२ करोड रुपैयाँ बराबरको ४ हजार २ सय ५१ थान सवारीसाधन आयात भएका थिए । चालु आर्थिक वर्षमा सवारीसाधनको आयात झन्डै आधा घटेको छ । चालु आवको मंसिरसम्म यो नाका हुँदै ३ अर्ब २९ करोड रुपैयाँ बराबरको ३७ हजार ६ सय ६१ थान मोटरसाइकल आयात भएको छ । गत आर्थिक वर्षको यसै अवधिमा ३ अर्ब ६९ करोड रुपैयाँ बराबरको ४३ हजार ५ सय ७२ थान मोटरसाइकल आयात भएको थियो । चालु आर्थिक वर्षको मंसिरसम्म ७२ करोड ६२ लाख रुपैयाँ बराबरको ५ सय ६ थान डबल क्याब पिकअप गाडी आयात भएको छ । गत आर्थिक वर्षको सोही अवधिमा यस्तो सवारी १ अर्ब ५६ लाख रुपैया बराबरको ७ सय ३० थान आएको थियो । चालु आर्थिक वर्षको मंसिरसम्म ३५ करोड ७८ लाख रुपैयाँ बराबरको ५ सय ६२ थान सिंगल क्याब पिकअप गाडी यो नाका भएर आएका छन् । गत आर्थिक वर्षको सोही अवधिमा ५३ करोड ३४ लाख रुपैयाँ बराबरको ७ सय ६५ थान यस्ता सवारी आयात भएका थिए । चालु आर्थिक वर्षको मंसिरसम्म यो नाका भएर १ अर्ब १२ करोड रुपैयाँ बराबरको ४ सय ८० थान ट्रक तथा मिनी ट्रक आयात भएका छन् । गत आर्थिक वर्षको यसै अवधिमा २ अर्ब २९ करोड रुपैयाँ बराबरका ८ सय ६७ थान यस्ता सवारीसाधन आएका थिए । यो नाकाबाट बस ट्रकका चेसिस, अटोरिक्सा र मिनी बसको आयात पनि घटेको छ । यस वर्ष मंसिरसम्म यो नाका हुँदै ५३ करोड ९९ लाख रुपैयाँ बराबरका २ सय ९७ थान बस ट्रकका चेसिस आयात भएको भन्सार कार्यालयको तथ्यांक छ । गत आर्थिक वर्षको सोही अवधिमा १ अर्ब १३ करोड रुपैया बराबरका ६ सय ७८ थान यस्ता सवारी भित्रिएका थिए ।"
सय दिनमा सवा ४ लाख आन्तरिक हवाई यात्रु,"काठमाडौं (कास) लकडाउन सुरु भएसँग बन्द भएर ६ महिनापछि सञ्चालनमा आएको आन्तरिक उडानमा बुद्ध एयरले सय दिनमा ३ लाख ७५ हजार आन्तरिक यात्रुलाई सेवा दिएको जनाएको छ । कम्पनीले मंगलबार विज्ञप्ति जारी गर्दै दिनमा ४ दर्जनभन्दा बढी आन्तरिक उडान गरेको जनाएको छ । कोराना संक्रमण रोकथाम गर्न २०७६ चैत ११ गतेदेखि गत असोज ४ गतेसम्म (१ सय ७९ दिन) आन्तरिक उडान बन्द गरिएको थियो । नागरिक उड्डयन प्राधिकरणले लकडाउनअघि जस्तो पूर्ण रूपमा आन्तरिक उडान खुला गरिसकेको छैन ।आन्तरिक उडानमा यात्रु दिनहुँ वृद्धि भइरहेको बुद्ध एयरका प्रबन्ध निर्देशक वीरेन्द्रबहादुर बस्नेतले बताए । हरेक उडान पूर्ण सुरक्षित तथा संक्रमणरहित भएको उनले जनाए । आन्तरिक उडानमा सर्वाधिक उडान गर्दै आएको बुद्धसँग दुइटा बिचक्राफ्ट, तीनवटा एटीआर४२ र आठवटा एटीआर७२ जहाज छन् ।"
बर्जर पेन्ट्सका विजेतालाई ५ लाख,काठमाडौं (कास) बर्जर पेन्ट्सले बर्जर कलर स्प्ल्यास २०७६ का बम्पर विजेता जयनाथ सापकोटालाई ५ लाख रुपैयाँ प्रदान गरेको छ । बर्जर हाउसमा आयोजित पुरस्कार वितरण कार्यक्रममा कम्पनीले प्रवर्द्धनात्मक अफरअन्तर्गत प्रथम पुरस्कार विजेता रमेश श्रेष्ठलाई पहिलो पुरस्कार लन्डन ट्रिप प्याकेजको टिकट र आधिकारिक पत्र प्रदान गरेको छ । यो योजना २०७६ सालको दसैंतिहारका अवसरमा सञ्चालन गरिएको थियो ।
ईसेवाअलफर्दान रेमिट्यान्स सम्झौता,"काठमाडौं (कास) ईसेवा मनी ट्रान्सफर र यूएईको अलफर्दान एक्सचेन्जबीच रेमिट्यान्स कारोबारसम्बन्धी सम्झौता भएको छ । सम्झौतापछि अलफर्दान एक्सचेन्जका शाखाबाट नगद, बैंक खातामा र ईसेवा वालेटमा रकम पठाउन सकिनेछ । ईसेवाका प्रबन्ध निर्देशक अजेश कोइराला र अलफर्दानका पूर्वप्रमुख कार्यकारी अधिकृत ओसामाअल राहमाले सम्झौतापत्रमा हस्ताक्षर गरे ।"
एनआईसी एसियाको विच्याटपे भुक्तानी सेवा,"काठमाडौं (कास) एनआईसी एसिया बैंकले विच्याटपे मोबाइल वालेटबाट आफ्नो मर्चेन्टमा भुक्तानी गर्न मिल्ने सेवा सुरु गरेको छ । यसबाट नेपाल भ्रमण गर्ने चिनियाँ पर्यटकले विभिन्न सामग्री तथा सेवा खरिद गरी लागत रकम विच्याटपेमार्फत भुक्तानी गर्न सक्छन् । यसका लागि बैंक, फस्ट पे टेक्नोलोजी र चीनको स्विफ्टपास कम्पनीबीच त्रिपक्षीय सम्झौता भएको छ । बैंकका प्रमुख कार्यकारी अधिकृत रोशनकुमार न्यौपाने, फस्ट पेका निर्देशक विप्लव जोशी र स्विफ्टपासका भाइस प्रेसिडेन्ट म्याजिक टाङबीच सम्झौतापत्रमा हस्ताक्षर भएको हो ।"
कुमारी बैंक र सात्त्विक अस्पतालबीच छुट सम्झौता,"काठमाडौं (कास) कुमारी बैंक र वीरगन्जस्थित सात्त्विक आयुर्वेद अस्पताल तथा अनुसन्धान केन्द्रबीच स्वास्थ्य सेवामा छुट दिनेसम्बन्धी सम्झौता भएको छ । बैंकका प्रदेश२ का प्रमुख सिद्घार्थ सिंह र अस्पतालका चिकित्सक अधिकृत प्रभाकर मनुले सम्झौतापत्रमा हस्ताक्षर गरे । सम्झौताअनुसार कुमारी बैंकका ग्राहकले अस्पतालमा ओपीडी, प्याथोलोजी, पञ्चकर्म र औषधिमा ५ प्रतिशतसम्म, थेरापीलगायत आईडीपीमा बैंकको डेबिट तथा क्रेडिट कार्डमार्फत भुक्तानी गर्दा १० प्रतिशतसम्मको छुट प्राप्त गर्नेछन् ।"
सिटिजन्सका ग्राहकलाई साम्बालामा छुट,"काठमाडौं (कास) सिटिजन्स बैंक इन्टरनेसनल र होटल साम्बालाबीच बैंकका ग्राहकलाई छुट दिनेसम्बन्धी सम्झौता भएको छ । सम्झौतापछि बैंकका डेबिट, क्रेडिट र प्रिभिलेज कार्ड प्रयोगमा होटल साम्बालाको सेवामा छुट पाउने बैंकले जानकारी दिएको छ ।"
सय दिनमा सवा ४ लाख आन्तरिक हवाई यात्रु,"काठमाडौं (कास) लकडाउन सुरु भएसँग बन्द भएर ६ महिनापछि सञ्चालनमा आएको आन्तरिक उडानमा बुद्ध एयरले सय दिनमा ३ लाख ७५ हजार आन्तरिक यात्रुलाई सेवा दिएको जनाएको छ । कम्पनीले मंगलबार विज्ञप्ति जारी गर्दै दिनमा ४ दर्जनभन्दा बढी आन्तरिक उडान गरेको जनाएको छ । कोराना संक्रमण रोकथाम गर्न २०७६ चैत ११ गतेदेखि गत असोज ४ गतेसम्म (१ सय ७९ दिन) आन्तरिक उडान बन्द गरिएको थियो । नागरिक उड्डयन प्राधिकरणले लकडाउनअघि जस्तो पूर्ण रूपमा आन्तरिक उडान खुला गरिसकेको छैन ।आन्तरिक उडानमा यात्रु दिनहुँ वृद्धि भइरहेको बुद्ध एयरका प्रबन्ध निर्देशक वीरेन्द्रबहादुर बस्नेतले बताए । हरेक उडान पूर्ण सुरक्षित तथा संक्रमणरहित भएको उनले जनाए । आन्तरिक उडानमा सर्वाधिक उडान गर्दै आएको बुद्धसँग दुइटा बिचक्राफ्ट, तीनवटा एटीआर४२ र आठवटा एटीआर७२ जहाज छन् ।"
कोरोनाकालको समाज पर्गेल्ने प्रयास,"स्वास्थ्य, शिक्षा र सम्पदामा बहसफेस्टिभलको नवौं संस्करणमा मंगलबार उद्घाटन सत्रमा अर्थशास्त्री विश्व पौडेलले साहित्यको अर्थ विषयमा विद्वत् प्रवचन दिए । विद्वत्प्रवचनमा उनले नेपालमा साहित्यलेखनको सुरुवात र त्यसले अर्थतन्त्रमा पारेका प्रभावका विषयमा बोले । त्यसपछिको सत्रमा मदन पुरस्कार विजेता उपन्यास महारानीका लेखक चन्द्रप्रकाश बानियाँसँग पत्रकार राजकुमार बानियाँले महारानीको राजनीति शीर्षकमा छलफल चलाए । मदन पुरस्कार पाउनुअघि लेखक चन्द्रप्रकाश साहित्यका पाठकमाझ गुमनामसरह थिए । कहिल्यै कुनै पुरस्कार नपाएका उनले महारानी उपन्यासबाट मदन पुरस्कार पाए । लेखक स्वयंलाई चकित पार्ने यो पुरस्कार उनी हाल बस्दै आएको सहर पोखराका लागि पनि सरप्राइज भयो । म्याग्दीमा जन्मेका चन्द्रप्रकाशकै शब्दमा उनले मदन पुरस्कार जितेको खबर पोखराका लागि हर्ष न विस्मात् सरह भयो । लेखक चन्द्रप्रकाशले मदन पुरस्कारपछि पोखराको प्रतिक्रियाबारे बताए । अन्तर्संवादमा उनले भने, मदन पुरस्कार पाएपछि विभिन्न संस्थाले छलफल आयोजना गर्नुभयो । त्यसबाहेक पोखराले अझै पनि मलाई चिन्दैन, गुमनाम नै छु ।उनले महारानी को चर्चा आफ्ना लागि अनपेक्षित भएको समेत बताए । पुरस्कृत होला भन्ने कल्पनै थिएन, उनले भने । म्याग्दी, पुलाको भिरमुनि जन्मेका चन्द्रप्रकाशले महारानी उपन्यास म्याग्दीको ऐतिहासिक सन्दर्भमा पर्वत राज्यलाई आधार बनाएर लेखेका छन् । उनको पारिवारिक पृष्ठभूमिका कारण पर्वत राज्यका ऐतिहासिक दस्ताबेज, लोककथा, किंवदन्तीलगायत सामग्रीमा उनको पहुँच थियो । कर्मठ केटीहरू सत्रमा सोचाइकी प्रमुख कार्यकारी अधिकृत बोनिता शर्मा, खाली सिसी म्यानेजमेन्ट प्रालिकी संस्थापक आयुषी केसी र अलोइ टेक्नोलोजिजकी सहसंस्थापक सोनिका मानन्धरसँग आभास्ना पाण्डेले संवाद चलाइन् । तीनै युवा व्यवसायीका कामलाई बीबीसी, फोर्ब्स, नेसनल जियोग्राफिकजस्ता अन्तर्राष्ट्रिय संस्थाले पहिचान गरेको उल्लेख गर्दै मध्यस्थकर्ता आभास्ना पाण्डेले उद्यमीका रूपमा उनीहरूलाई आफ्नै देशले चाहिँ कस्तो व्यवहार गर्छ भनी जिज्ञासा राखेकी थिइन् । यसमा खाली सीसीकी आयुषीले भनिन्, देशले वास्ता गरेन भनेर दोष लगाइहनुभन्दा हामीले निरन्तर घचघच्याइरहनुपर्छ भन्ने ठान्छु । निरन्तरको प्रयासले नै अहिले हामी काठमाडौं महानगरपालिकाको वातावरण शाखासँग मिलेर काम गर्ने अवस्थामा पुगेका छौं ।बोनिता र सोनिकाले चाहिँ युवा व्यवसायीलाई सरकारले तक्मा दिनुभन्दा काम गर्ने वातावरण र अवसर मिलाइदिए पर्याप्त हुने बताए । दुर्भाग्यको कुरा, नेपालमा विदेशीले ठप्पा नलगाइदिएसम्म कसैले पत्याउँदैन, बोनिताले भनिन्, म बीबीसीको सूचीमा पर्नुअघि हत्तपत्त मान्छेले मेरो काम, कुरा सुन्दैनथे । अहिले चेली, छोरी भन्दै व्यवहार गर्छन् । बीबीसीको सूचीमा परेपछि आफूलाई वाग्मती प्रदेशको योजना आयोगको एक समितिमा सदस्य बनाइएको उनले अवगत गराइन् ।के सम्पदा, के बसोबास सत्रमा सांस्कृतिक सम्पदा संरक्षक रवीन्द्र पुरी र वास्तु एवम् ग्रामीण विकासविज्ञ मिलन बगालेसँग वृत्तचित्र निर्माता आलोकसिद्धि तुलाधरले बहस गरे । यो सत्रमा संस्कृति मासिँदा हाम्रो जीवनशैली कसरी अगाडि गइरहेको छ, मौलिक सम्पत्तिलाई बेवास्ता गर्दा दीर्घकालीन विकासमा कसरी नकारात्मक असर परिरहेको छ भन्नेबारे छलफल भयो ।विकासका नाममा हाम्रो परम्परागत जीवनशैली जसरी परिवर्तन गरिएको छ, त्यसले एक किसिमले बाहिरबाट हेर्दा विकास देखिए पनि अन्तस्करणबाट विनाशको बाटो लिइरहेको बारे चर्चा भयो । भूकम्प एवम् प्राकृतिक विपत्तिले जहिले पनि मानिसलाई सही जीवन पद्धति अपनाउन र सोहीअनुसारको भौतिक संरचना निर्माण गर्न प्रेरित गर्ने उनीहरूको भनाइ थियो तर नेपालको सन्दर्भमा त्यो त्यति नअपनाइएको उनीहरूले बताए । यो सत्रमा डोजर विकासले पौराणिक बस्तीलाई ध्वस्त पार्न लागको अवस्थाबारे पनि चर्चा भयो ।फेस्टिभलको अर्को सत्र थियो, पढ्नेपढाउने हुटहुटी । यो सत्रमा कारागारमा पुस्तकालय निर्माण अभियन्ता हरि खनाल, लेखक विकेश कविन र विद्यार्थी मनुश्री महतसँग पत्रकार स्वेच्छा राउतको कुराकानी भयो । यो सत्रमा विशेष गरी पठनपाठनको महत्त्व र यसको प्रभावबारे अन्तर्संवाद भयो । किन पढ्ने, पठन संस्कृतिको विकासले समाज विकासमा के कस्तो प्रभाव पार्छ भन्नेलगायत विषयमा पनि उनीहरूले चर्चा गरे । कोरोनाले गलाएको जनस्वास्थ्य सत्रमा सहभागी रहे, संक्रामक रोग विशेषज्ञ चिकित्सक डा अनुप सुवेदी, डा अनुप बास्तोला, डा रोलिना धिताल र पत्रकार सोबिता गौतम । यो सत्रमा विशेष गरी कोभिडले मानव जीवनमा पारेको सकारात्मक एवम् नकारात्मक प्रभावबारे छलफल भयो । नेपालमा कोभिडले जनस्वास्थ्यलाई गलाएको होइन, हामीलाई पाठ सिकाएको हो । विश्वका अरू मुलुकले जनस्वास्थ्य क्षेत्रमा राम्रो गरिरहेको र नेपालले भने प्रभावकारी काम गर्न नसकेको उनीहरूको भनाइ थियो । जनताको स्वास्थ्यका लागि विभिन्न नीतिनियम बने पनि प्रभावकारी हुन नसकेको विषयमा पनि चर्चा भयो । त्यसैले कोभिडबाट पाठ सिकेर भविष्यमा आउन सक्ने अन्य महामारीका लागि पूर्ण तयारीसाथ जुझ्न तयार हुनुपर्नेमा उनीहरू सबैले जोड दिए । मंगलबारको अन्तिम सेसन अद्भुत व्यक्तित्व, असाधारण लेखन रह्यो । यसमा मनुजबाबु मिश्रबारे उनका सुपुत्र रोशन मिश्र र मदनमणि दीक्षितबारे साहित्यकार एवं दीक्षितकी सुपुत्री इल्या भट्टराईले बोले । उक्त अवसरमा रोशनले कलाकार मनुजबाबुको कलाकारिता, उनको जीवनशैली एवम् लेखन आदि विविध पाटामा आधारित रहेर आफ्ना विचार राखे । मनुजबाबुको लामो समयको गुप्तवासका रोचक प्रसंग पनि उनले खोतले साथै भट्टराईले पनि दीक्षितको जीवनशैली, उनको योगदान र जीवनका फरक फरक पाटाका विषयमा चर्चा गरिन् । दुवै व्यक्तित्व असाधारण एवम् अद्भुत रहेको उनीहरूको निष्कर्ष थियो । फेस्टिभलको नवौं संस्करणमा १५ भन्दा बढी सेसन र करिब ५० जना वक्ता छन् । भर्चुअल रूपमा भएकाले यसपटक दर्शकको उपस्थिति छैन । फेस्टिभलका सबै सत्र सामाजिक सञ्जाल एवम् फेस्टिभलको आधिकारिक युट्युब च्यानलबाट लाइभ प्रसारण भइरहेको छ साथै डिसहोमको सरोकार टीभीबाट पनि फेस्टिभलका सबै सत्र हेर्न सकिन्छ ।"
निजी जग्गा भन्दै वन फँडानी,"आमासँगै वृक्षरोपण गर्दा उनी १० वर्षकी थिइन् । उनलाई यो राष्ट्रिय वन हो भन्ने थाहा थियो । ३४ वर्षीया लक्ष्मी बुढाथोकीलाई त्यही जग्गा निजी भएको लालपुर्जा देखाउँदै वनकै कर्मचारी र वन समितिका अध्यक्षले झुक्याए । महोत्तरीको बर्दिवास१ को रम्तेलडाँडा सामुदायिक वन उपभोक्ता समितिमा १५ वर्षदेखि उपाध्यक्ष रहेकी बुढाथोकी र अन्य पदाधिकारीलाई समितिका अध्यक्ष र वनका कर्मचारीले वनक्षेत्रमा भूमाफियाले रूख कटानी गर्न मागेको स्वीकृति दिन लालपुर्जा देखाएर हस्ताक्षर गर्न बाध्य पारे । वनको जग्गा व्यक्तिको हो भनी दाबी गर्दै लालपुर्जा देखाएपछि पदाधिकारीले बाध्य भएर सही गरेको लक्ष्मीले स्वीकारिन् । थुप्रै मान्छे आएर वनकै जग्गा नाप्न थालेपछि व्यक्तिगत जग्गा त तल्तिर छ भन्थें म, उनले भनिन्, हामीलाई लालपुर्जा देखाए । पढ्न आउँदैन । सबैले व्यक्तिको जग्गा हो भनेपछि सात पन्नामा सही गरिदिएँ । वन समितिको पदाधिकारीको हस्ताक्षर लिएपछि सामुदायिक वन उपभोक्ता समितिका अध्यक्ष शेरबहादुर राउतले यो जग्गा व्यक्तिको हो र उक्त रूखहरू जग्गाधनी आफैंले हुर्काएका हुन् भनी बर्दिवास१ का लीलामणि आचार्य र कृष्णप्रसाद गौतमलाई रूख काट्न सिफारिस दिए । वन क्षेत्रमा आफ्नो जग्गा रहेको भन्दै आचार्य र गौतमले गत असोज २३ मा डिभिजन वन कार्यालय महोत्तरीमा त्यसमा भएका रूख कटान गर्न स्वीकृति मागे । वनले गत मंसिर १७ मा कटान गर्न स्वीकृति दियो । वनका रूख धमाधम फँडानी गर्न सुरु गरेपछि स्थानीयलाई बल्ल चेत खुल्यो । वनको जग्गा जोगाउन उजुरी गर्ने र अख्तियार गुहार्न थाले । छानबिन थालिएपछि बर्दिवासको १ नम्बर वडा कार्यालय, मालपोत कार्यालय बर्दिवास, नापी कार्यालय बर्दिवास र रम्तेलडाँडा सामुदायिक वन उपभोक्ता समितिका अध्यक्षको सहमतिमा वनको करिब ५ बिघा वन क्षेत्र अतिक्रमण भएको खुलेको छ । आफ्नो नाममा रहेको भप्सी खोलाले कटान गरेको जग्गाको लालपुर्जा देखाएर समूहले अन्य सम्बन्धित सबै निकायको स्वीकृति लिँदै अहिले वनको झन्डै ५ बिघा क्षेत्रका रूखहरू उनीहरूले फँडानी गरेका छन् । भप्सी खोलाले कटानी गरेको जग्गाको लालपुर्जा देखाएर वन फँडानी गरी वनको जग्गा भूमाफियाले कब्जा गर्न खोजेको र यसमा सबै सरोकारवालाको मिलेमतो रहेको बर्दिवास१ का विजय पोखरेलले बताए । फँडानी रोक्न खोज्दा हामीलाई लालपुर्जा देखाएका थिए, उनले भने । वनका रूख कटान सहमतिबारे सम्बद्ध कार्यालयहरू अहिले बचाउ गरिरहेका छन् । वनकै पदाधिकारी र कर्मचारीले पनि उनीहरूकै जग्गा रहेको प्रणाणित गरिदिएकाले आफ्नो कार्यालयबाट गलत सिफारिस हुन पुगेको डिभिजन वन कार्यालय महोत्तरीका प्रमुख हेमन्तप्रसाद साहले बताए । सामुदायिक वन र अन्य नम्बरी जग्गाको रूख कटान गर्न स्वीकृतिका लागि आएको निवेदनमा वडा, रम्तेलडाँडा सामुदायिक वन उपभोक्ता समिति, मालपोत र नापी कार्यालयले नम्बरी जग्गा भन्ने ठहर गरेपछि रूख काट्नको सहमति दिएको दाबी उनले गरे ।लालपुर्जामा १ बिघा २ का ११ धुर जग्गा उल्लेख भए पनि नापी कार्यालय बर्दिवासको नक्सामा भने गौतम र आचार्यको नाममा २ बिघा ३ का साढे सात धुर जग्गा देखिएको छ । नापी कार्यालयका अमिनले गरेको नापीका आधारमा गौतम र आचार्यले झन्डै ५ बिघा जग्गालाई तारबार लगाएका छन् । स्थानीय र वनका पदाधिकारीले देखाएकै साँध र सिमानाका आधारमा आफूले नापी गरेको नापी कार्यालय बर्दिवासका अमिन रामदरेस राउतले बताए । २०४० सालमा राज्यकै लगानीमा वृक्षरोपण गरिएको वन क्षेत्र २०४९ सालमा सामुदायिक वन उपभोक्ता समितिलाई हस्तान्तरण गरिएको थियो । २१ हेक्टर रहेको उक्त सामुदायिक वन क्षेत्र अतिक्रमणको चपेटामा परेको छ । २५ नम्वर बहादुरगञ्ज, वडा नम्वर३ को कित्ता नम्बर २ (हाल बर्दिवास वडा नम्बर १) को १ बिघा २ दुई कट्ठा ११ धुर जग्गा हाल लीलामणि आचार्य र कृष्णप्रसाद गौतमका नाउँमा दर्ता रहेको र उक्त निजी जग्गामै लगाएको रूख कटान गर्न मात्रै आफ्नो कार्यालयले प्रमाणित गरेको बर्दिवास मालपोतका निमित्त प्रमुख ओमप्रकाश खड्काले बताए । वन फँडानी भएको घटना छानबिन र कारबाहीको माग गर्दै बर्दिवासका ५० जना स्थानीयले उजुरी गरेपछि अख्तियार दुरुपयोग अनुसन्धान आयोगले छानबिन थालेको छ । अख्तियारको बर्दिवास कार्यालयका डीएसपी मधु थापा नेतृत्वको टोलीले वनको स्थलगत निरीक्षणपछि प्रारम्भिक मुचुल्का उठाएको छ । यता, रम्तेलडाँडा सामुदायिक वनको रूख काटिएको भन्दै जिल्ला डिभिजन वन कार्यालय महोत्तरीले आफ्ना ७ जना कर्मचारीलाई निलम्बन गरेको छ भने सामुदायिक वनका अध्यक्ष राउतलाई पक्राउ गरेको छ । रूख कटानीको तामेली गर्ने सबडिभिजन वन कार्यालय बर्दिवासका प्रमुख सहायक वन अधिकृत लक्ष्मण यादवसहित ७ जनालाई निलम्बन गरिएको जिल्ला वन कार्यालय प्रमुख साहले जानकारी दिए । जग्गाधनी बनेका आचार्य र गौतमविरुद्ध पक्राउ पुर्जी जारी भएको छ ।प्रदेश २ का मुख्यमन्त्री लालबाबु राउतले बन अतिक्रमणमा संग्लनलाई तत्काल कारबाही गर्न सम्बन्धित निकायलाई निर्देशन दिएका छन् । उद्योग, पर्यटन, वन तथा वातावरण मन्त्रालयले मंगलबार बर्दिवासमा आयोजना गरेको एक कार्यक्रममा मुख्यमन्त्री राउतले विभिन्न बहाना भइरहेको वन अतिक्रमणलाई तत्काल रोक्न एवं संलग्नहरूलाई कारबाही गर्न मन्त्रालयका अधिकारीहरूलाई निर्देशन दिएका हुन् ।"
भारतको ऐतिहासिक पुनरागमन,"मेलबर्न (रोटयर्स) भारतीय प्रशिक्षक रवि शास्त्रीले अस्ट्रेलियामाथि बक्सिङ डे टेस्टमा प्राप्त ८ विकेटको जितलाई क्रिकेटको इतिहासकै उत्कृष्ट पुनरागमनमध्ये एक भएको दाबी गरेका छन् । उनले मंगलबार टेस्टमा कप्तानीको भूमिका निभाइरहेका अजिन्क्या रहानेको पनि खुलेर प्रशंसा गरेका छन् । रहानेले भारतका लागि तीन टेस्टमा कप्तानी गरेकोमा सबैमा टिम विजयी रहेको छ । एडिलेडमा भएको शृंखलाको पहिलो टेस्टमा भारत तीन दिनभित्र पराजित भएको थियो । त्यसको दोस्रो इनिङ्समा भारत ३६ रनमात्र बनाएर अलआउट भएको थियो । यो भारतको टेस्ट इतिहासकै सबैभन्दा कम स्कोर थियो । नियमित कप्तान विराट कोहलीसँगै चोटका कारण मोहम्मद सामीलाई गुमाएको भारतले दोस्रो टेस्टमा उत्कृष्ट जित निकालेको हो । टेस्टको म्यान अफ द म्याच रहेका रहानेले भारतका लागि पहिलो इनिङ्समा शतक बनाएका थिए । शास्त्रीले भने, टेस्ट क्रिकेटमा यो जितलाई पछिसम्म पनि सम्झिने छ । भारतले अहिले उत्कृष्ट ऐतिहासिक पुनरागमन गरेको छ । भारतले ३६ रनमा अलआउट भएको पृष्ठभूमिमा यो जित निकालेको हो ।जितसँगै भारतले चार टेस्टको शृंखला ११ को बराबरी गरेको छ । टेस्टको चौथो दिन जितनिम्ति आफ्नो दोस्रो इनिङ्समा ७० रनको लक्ष्य पाएको भारतले दुई विकेट गुमाएर त्यसलाई प्राप्त गरेको हो । प्रारम्भिक ब्याट्सम्यान शुभमन गिलले ३५ र रहानेले २७ रन बनाए । यसअघि अस्ट्रेलिया आफ्नो दोस्रो इनिङ्समा २ सय रन बनाएर अलआउट भएको थियो । घरेलु टिमले चौथो दिन ६ विकेट गुमाएर १ सय ३३ रनबाट अगाडि खेल्न सुरु गरेको थियो । अस्ट्रेलियाले पहिलो इनिङ्समा १ सय ९५ रन बनाएयता भारतले जवाफमा ३ सय २६ रन जोडेको थियो । निमित्त कप्तान रहानेले खेलपछि प्रतिक्रिया दिंदै यो जितमा सबै खेलाडीले गतिलो योगदान दिएको बताए । न्युजिल्यान्डविरुद्ध पाकिस्तानपाकिस्तान न्युजिल्यान्डविरुद्धको पहिलो टेस्टको चौथो दिन मंगलबार हार टार्न संघर्षरत रहेको छ । जितका लागि ३ सय ७३ रनको लक्ष्य पाएको पाकिस्तानले दिनको खेल टुंगिदा ३ विकेट गुमाएर ७१ रन बनाएको छ । पाकिस्तानका फवाद आलम २१ र अजर अली ३४ रन बनाएर खेलिरहेका छन् । पाहुना टिम अझै पनि ३ सय २ रनले पछाडि छ । उसले हारबाट जोगिन मंगलबार अन्तिम तथा पाँचौं दिन कडा संघर्ष गर्नुपर्नेछ । न्युजिल्यान्डले यसअघि आफ्नो दोस्रो इनिङ्स ५ विकेट गुमाएर १ सय ८० रनमा टुंगिएको घोषणा गरेको थियो । पाकिस्तानको दोस्रो इनिङ्समा टिम साउथीले २ विकेट लिए र यससँगै टेस्ट क्रिकेटमा उनको विकेट संख्या तीन सय पुगेको छ । दक्षिण अफ्रिकाविरुद्ध श्रीलंकासेन्चुरियन दक्षिण अफ्रिकाले श्रीलंकाविरुद्धको पहिलो टेस्ट मंगलबार एक इनिङ्स र ४५ रनले जितेको छ । टेस्टको चौथो दिन श्रीलंका आफ्नो दोस्रो इनिङ्समा १ सय ८० रन बनाएर अलआउट भयो । यसअघि दक्षिण अफ्रिकाले आफ्नो पहिलो इनिङ्समा ६ सय २१ रनको विशाल स्कोर खडा गरेको थियो । पहिले ब्याटिङ गरेको श्रीलंकाले ३ सय ९६ रन बनाएको थियो ।"
रहेनन् क्यान संस्थापक रेग्मी,"नेपाल क्रिकेट संघ (क्यान) का संस्थापक सदस्य डा द्वारकानाथ रेग्मीको निधन भएको छ । उनी क्यान स्थापना गर्दाका हालसम्मका एकमात्र जीवित सदस्य थिए । चिकित्सक पेसामा आबद्ध रेग्मीको आइतबार ९१ वर्षको उमेरमा निधन भएको उनको परिवारिक स्रोतले जनाएको छ । सिंहप्रताप शाहको अध्यक्षतामा विसं २००३ सालमा खुलेको क्यानमा कल्याणमणि दीक्षित सचिव थिए । रेग्मीसहित अन्य संस्थापक सदस्य थिए । कल्याणमणि र उनका दाजु कुमारमणि दीक्षितले आफ्नो घरमा खेल्दै गरेको क्रिकेट सामान र क्रिकेटसम्बन्धी पत्रपत्रिका तत्कालीन अवस्थामा क्लबको रूपमा खुलेको क्यानलाई उपलब्ध गराएका थिए । त्यसलाई संस्थागत सक्रिय बनाउँदा यो नेपाली क्रिकेटको सर्वोच्च निकायको रूपमा स्थापित भएको रेग्मीले आत्मसंस्मरण फर्केर हेदा मा उल्लेख गरेका छन् । रेग्मीको यो पुस्तक २०७३ सालमा प्रकाशित भएको थियो । त्यसअघि उनले २०५० मा भक्तिका फूलहरू, २०६५ मा बिलौना (राम र कृष्ण गीतिकथा), २०६६ मा आध्यात्मविधाको कख र २०६७ मा कथा संग्रह एउटा तस्बिर प्रकाशित छन् । नक्साल, नारायणचौर निवासी रेग्मी क्यानका अन्तिम संस्थापक जीवित सदस्य थिए । नर शम्शेर राणा र मदन शम्शेर राणाले म्याट, नेट, बल, ग्लोभ्स र ब्याट दिएपछि त्यसलाई व्यवस्थित गरेर राख्न क्यान स्थापना गरिएको फर्केर हेर्दामा उनले उल्लेख गरेका छन् । यो सबै जुटाउने श्रेय कल्याणमणिलाई दिनुपर्ने उक्त पुस्तकमा उल्लेख गरिएको छ । यी सबै सामान राख्न महेन्द्र शम्शेर जबराको मुमासँग दरबारको महेन्द्र भवनको ढोकाका दुवैपट्टि खाली एउटा कोठा मालसामान राख्न पाउन अुनरोध गर्यौं, हाम्रो अनुरोधस्वरुप उहाँबाट एउटा कोठामा मालसामान राख्न पायौं र बकाइदासँग हाम्रो एसोसिएसन चल्न थाल्यो, रेग्मीले क्यान स्थापना गर्दाको क्षण पुस्तकमा यसरी स्मरण गरेका छन् । क्यानको संस्थापकमा रेग्मीसहित १२ जना थिए । संस्थापकमध्ये एक कृष्णराज अर्याल उनकै मामा थिए । पछि त्यसमा नरेन्द्र राणा र बसीराम भण्डारी थपिए । क्यान स्थापना गर्दाका यी सबै खेलाडी थिए । उनीहरूले ब्रिटिस लिगेसन र गौचर (अहिलेको सानो गौचरमा) भारतीय दूतावास, ब्रिटिस दूतावासलगायतका टोलीसँग म्याच खेल्ने गरेका थिए । रेग्मी स्वास्थ्य सेवामा अझ भिजिएका व्यक्तित्व हुन् । चिकित्साशास्त्र अध्ययन संस्थानका पहिलो क्याम्पस प्रमुख र सहायक डिन, स्वास्थ्य सेवा विभागका महानिर्देशक, स्वास्थ्य मन्त्रालयका अतिरिक्त सचिव र लोकसेवा आयोगका सदस्य पनि थिए ।"
महिला क्रिकेटमा सुदूरपश्चिम र प्रदेश १ विजयी,दाङ (कास) प्रधानमन्त्री कप राष्ट्रिय महिला क्रिकेट प्रतियोगितामा सुदूरपश्चिम प्रदेश र प्रदेश १ ले विजयी सुरुआत गरेका छन् । मंगलबार समूह बी मा सुदूरपश्चिमले गण्डकी प्रदेशलाई ५९ रनले पराजित गर्यो । १ सय ८ रनको विजय लक्ष्य पछ्याएको गण्डकी २० ओभरमा ६ विकेट गुमाएर ४८ रनमै सीमित हुन पुग्यो । टस जितेको सुदूरपश्चिमले १९३ ओभरमा सबै विकेट गुमाउँदै १ सय ७ रन बनाएको थियो । ओपनर रेवती धामीले २ चौकासहित २७ रन बनाइन् । दोस्रो खेलमा प्रदेश १ ले वाग्मती प्रदेशमाथि ४६ रनको जित पायो । १ सय ७ रनको लक्ष्य पछ्याएको वाग्मती १६४ ओभरमा ६० रनमै अलआउट भयो । टस जितेर ब्याटिङ रोजेको प्रदेश १ ले २० ओभरमा ५ विकेट गुमाउँदै १ सय ६ रन बनाएको हो । कप्तान रुबिना क्षत्रीले ५५ रन जोडिन् । उनी प्लेयर अफ द म्याच भइन् ।
राखेप र कृषि विकास बैंकबीच सम्झौता,काठमाडौं (कास) राष्ट्रिय खेलकुद परिषद् (राखेप) र कृषि विकास बैंक (एडीबीएल) बीच सम्झौता भएको छ । राखेपका सदस्यसचिव रमेशकुमार सिलवाल र कृषि विकास बैंकका प्रमुख कार्यकारी अधिकृत अनिलकुमार उपाध्यायबीच मंगलबार सम्झौता भएको हो । दसवर्षे सम्झौतापत्रअनुसार खेलकुदको विकास र विस्तारका लागि केन्द्रदेखि पालिकासम्म सहमतिअनुसार खेल गतिविधिमा सहकार्य गर्न सकिने छ । बैंकले संस्थागत सामाजिक उत्तरदायित्वअन्तर्गत रहेर परिषद्लाई भौतिक सामग्री उपलब्ध गराउने छ ।
