शीर्षक,विवरण
समिति सभापतिमा दोहोरिए पुरानै,"काठमाडौं (कास) राष्ट्रिय सभाका चारैवटा समिति सभापतिमा पुरानै व्यक्ति दोहोरिने भएका छन् । राष्ट्रिय सभा नियमावलीअनुसार दुईवर्षे कार्यअवधि पूरा भएका कारण समितिहरूको पुनर्गठन गत साता मात्रै गरिएको थियो । सदस्यहरूको मनोनयनपछि सभापति चयनका लागि प्रारम्भ चुनावी प्रक्रियामा पुरानै व्यक्तिहरू निर्विरोध भएका हुन् । समिति सभापतिका लागि उम्मेदवारी दर्ता गर्न बिहीबारसम्मको समयसीमा तोकिएकोमा यसअघि सभापतिको जिम्मेवारीमा रहेका व्यक्तिको प्रस्ताव मात्रै दर्ता भएको राष्ट्रिय सभा सचिव राजेन्द्र फुँयालले बताए । ११ जनाको नाम मात्रै आएपछि उहाँहरू स्वतः सभापति हुने निश्चितजस्तै भयो, उनले भने, तर त्यसको औपचारिक घोषणा समिति बैठकबाटै हुनेछ । ४ समितिमध्ये पहिले गरिएकै भागबन्डाअनुसार प्रतिपक्षी कांग्रेसले एउटा समितिको र बाँकी ३ वटाको नेतृत्व नेकपाले पाएको छ । दिगो विकास तथा सुशासन समितिको सभापतिमा कांग्रेस सांसद तारादेवी भट्ट दोहोरिएकी छन् । विधायन व्यवस्थापनको सभापतिमा परशुराम मेघी गुरुङ, प्रत्यायोजित व्यवस्थापन तथा सरकारी आश्वासन समितिको सभापतिमा रामनारायण बिडारी र राष्ट्रिय सरोकार तथा समन्वय समितिको सभापतिमा दिलकुमारी रावल थापा (पार्वती) निर्विरोध भएका हुन् ।"
महाधिवेशनको निष्पक्षतामा शंका नगर्न देउवाको आग्रह,"(काठमाडौं)  आसन्न महाधिवेशनको निष्पक्षतामाथि सार्वजनिक रूपमा प्रश्न उठ्न थालेपछि कांग्रेस सभापति शेरबहादुर देउवाले वरिष्ठ नेता रामचन्द्र पौडेल र पूर्वमहामन्त्री कृष्णप्रसाद सिटौला पक्षलाई बिहीबार बोलाएरै आशंका नपाल्न आग्रह गरेका छन् । देउवाले उनीहरूलाई विधानको व्यवस्था र प्रक्रियाबाहिर गएर क्रियाशील सदस्यताको वितरण र नवीकरण नहुनेसमेत बताएका छन् । वरिष्ठ नेता पौडेल पक्षले केही दिनअघि पत्रकार सम्मेलन गरेरै केन्द्रीय विभाग गठन र क्रियाशील सदस्यता वितरणमा असन्तुष्टि जनाउँदै महाधिवेशनको निष्पक्षतामाथि प्रश्न उठाएको थियो । कांग्रेस सहमहामन्त्री प्रकाशशरण महतले बिहीबारको छलफल सौहार्द्रपूर्ण रूपमा भएको बताए । उनका अनुसार सभापति देउवाले महाधिवेशनलाई प्रभावित बनाउने काम कहीं कतैबाट नहुने बताएका थिए । अन्य पार्टीबाट आएकालाई उपसभापति विमलेन्द्र निधि संयोजक रहेको समायोजन समितिमार्फत मात्रै सदस्यता दिने सभापति देउवाको भनाइ थियो । क्रियाशील सदस्यताको वितरण र नवीकरणमा विधि र पद्धतिको कुरा उठाए पनि विधानविपरीत हुने विभाग गठन र मनोनयनको प्रक्रिया भने नरोक्ने देउवाले संकेत गरेका छन् । विधानअनुसार पार्टीका विभागहरू ६ महिनाभित्रै गठन गरिसक्नुपर्छ । तर देउवाले चार वर्षको नियमित कार्यकाल सकिएपछि र महाधिवेशनको तिथिसमेत घोषणा भइसकेपछि विभाग गठन सुरु गरेका हुन् । उनले अहिले १७ वटा विभागमा ४० प्रतिशत इतरपक्षका लागि खाली राखेर सदस्य मनोनयनको तयारी अघि बढाएका छन् । देउवाले २८ वटा विभागलाई बढाएर ४७ पुर्याउनुका साथै २० वटा विभाग गठन गरिसकेका छन् । तीमध्ये ३ वटा विभागले ३५ देखि ४० प्रतिशत खाली राखेर सदस्यसमेत मनोनयन गरिसकेका छन् । एउटा विभागमा ५० सदस्य राख्न सकिने व्यवस्था विधानमा छ । विभागमा सदस्य मनोनयनका लागि उनले प्रदेशस्तरमा ज्ञानेन्द्रबहादुर कार्की, आनन्द ढुंगाना, प्रकाशशरण महत, गोपालमान श्रेष्ठ, बालकृष्ण खाँण, एनपी सावद र जीवनबहादुर शाहीलाई जिम्मेवारी दिएका थिए । उनीहरू सबैले विभागमा राख्ने सदस्यहरूको सूची सभापति देउवालाई बुधबार नै बुझाइसकेका छन् । यसलाई इतरपक्षले महाधिवेशन प्रभावित पार्ने कडीका रूपमा लिएको छ । महाधिवेशनको मुखमा कार्यकर्तालाई खुसी बनाएर मत तान्ने रणनीति भएको भन्दै पौडेल पक्षले सार्वजनिक रूपमा चर्को आलोचना गर्दै आएको छ । बैठकमा दुवै पक्षका पदाधिकारी, पूर्वपदाधिकारीलाई बोलाइएको थियो । पदाधिकारी र पूर्वपदाधिकारीबाहेक संस्थापन पक्षबाट रमेश लेखक र इतरपक्षबाट मीनेन्द्र रिजाल पनि सहभागी थिए । त्यस क्रममा पौडेल र सिटौला पक्षले पार्टीका विभाग गठन तथा सदस्यहरू मनोनयनको काम तत्काल रोकेर महाधिवेशनको निष्पक्षतामाथि प्रश्न उठ्ने अवस्था सिर्जना नगर्न देउवालाई आग्रह गरेका थिए । रिजालले सभापतिको तयारीबाट महाधिवेशनको निष्पक्षता हुनेमा विश्वास गर्ने आधार नभएको बताए । सभापतिको सम्पूर्ण ध्यान आगामी महाधिवेशनमा उम्मेदवार शेरबहादुर देउवालाई कसरी जिताउन सकिन्छ भन्नेमा केन्द्रित छ, उनले भने, पार्टीभित्रै महाधिवेशनको विश्वसनीयता रहेन भने राष्ट्रिय राजनीतिमा कांग्रेसले कुन नैतिक बलले आफ्नो अडान राख्ने ? सभापतिले आफ्नो उम्मेदवारीलाई हेरेर एकपछि अर्को कदम उठाउन थालेपछि अन्य पक्षलाई आशंका हुनु स्वाभाविक भएको रिजालको भनाइ थियो । बैठकमा सभापति देउवाले १३ औं महाधिवेशनमा पार्टीको क्रियाशील सदस्यता छानबिन समितिले गरेका निर्णय, यसपटकको छानबिन समिति गठन, भ्रातृ एवं शुभेच्छुक संस्थाहरूको विधान संशोधन, अन्य राजनीतिक दलबाट कांग्रेसमा प्रवेश गर्नेहरूको समायोजन, विद्यार्थी संघ, तरुण दल र सांस्कृतिक संघलाई पूर्णता दिने र भ्रातृ संस्थाहरूको म्याद थपलगायतका ९ वटा एजेन्डा अघि सारेका थिए । इतरपक्षले राप्रपाबाट कांग्रेस प्रवेश गरेका सुनीलबहादुर थापासहितको टोलीलाई पार्टीभित्र सहमति नै नगराई पद बाँडेको भन्दै विरोध जनाएका थिए । महाधिवेशनलाई लाभ पुग्ने गरी पद बाँड्न थालिएको उनीहरूको आरोप थियो । अन्य राजनीतिक दलबाट आउने नेता तथा कार्यकर्ताको समायोजनका नाममा पार्टीमा लामो समयदेखि संघर्ष गरेका नेता तथा कार्यकर्ताको मानमर्दन हुने गरी पद बाँड्न नहुने उनीहरूको जोड थियो । अन्य पार्टीबाट कांग्रेस प्रवेश गर्नेहरूलाई समायोजनको नाममा क्रियाशील सदस्यता अपारदर्शी रूपमा वितरण गरिएको, गर्न खोजिएको र यसले महाधिवेशनको निष्पक्षतामा आशंका उठेको पौडेल र सिटौला पक्षले बताएका थिए । सभापतिले विधानको व्यवस्थाअनुसार बाहिरबाट सदस्यता बाँड्ने काम हुन्न, हुन दिन्न भन्नुभएको छ, आजको बैठकले आशंका मेटेको छ, सहमहामन्त्री महतले भने ।"
जसपा बैठक अझै एजेन्डाबाहिर,"काठमाडौं (कास) जनता समाजवादी पार्टीको बिहीबारको बैठक पनि छलफलका लागि तय भएका एजेन्डामा प्रवेश गरेको छैन । पार्टी अध्यक्ष उपेन्द्र यादव र नेता बाबुराम भट्टराईले पार्टीको सैद्धान्तिक, वैचारिक र आगामी कार्यदिशाबारेमा लामो व्याख्या गरेका थिए । भट्टराईले पार्टीको समुन्नत संघीय समाजवादी, यसअन्तर्गतको आर्थिक, सामाजिक आयमहरूका विषयमा प्रशिक्षण दिएका थिए । उनले पार्टीले अगाल्ने समुन्नत संघीय समाजवादीको सार आधुनिक खालको लोकतान्त्रिक समाज नै रहेको बताएका थिए । उनले यसका लागि अहिले अभ्यासमा रहेका शासकीय र निर्वाचन प्रणालीले काम नगर्ने बताएका थिए । भट्टराईले प्रत्यक्ष निर्वाचित राष्ट्रपति र पूर्ण समानुपातिक निर्वाचन प्रणालीलाई अंगिकार गर्नुपर्ने दृष्टिकोण अघि सारेका थिए । नेकपा र कांग्रेसले मुलुकलाई अघि बढाउन नसक्ने निष्कर्ष पनि उनले सुनाएका थिए । उनको करिब तीन घण्टाको प्रशिक्षणपछि अध्यक्ष यादवले पनि सैद्धान्तिक विषयमै दृष्टिकोण अघि सारे । उनले राज्य एकीकरणदेखि सुगौली सन्धि, राणाशासन, पञ्चायती शासन, ०४८ सालको परिवर्तन र जनआन्दोलन ०६२६३ पछिको अवस्थाबारे साढे २ घण्टा धारणा राखेका थिए । शब्दाबली फरक भए पनि यादव र भट्टराईको सैद्धान्तिक दृष्टिकोण उस्तै भएको बैठकमा सहभागी एक सदस्यले बताए । जन्मकालदेखि नै कांग्रेसले संवैधानिक राजतन्त्रको वकालत गर्दै आएको र गणतन्त्र आएपछि उसको एजेन्डा नै सकिएको यादवको भनाइ थियो । कम्युनिस्टहरू प्रगतिशील भए पनि व्यवहारमा दलाल पुँजीवादकै पक्षमा उभिने गरेको उनले बताए । तत्कालीन माओवादी केन्द्रका अध्यक्ष हुँदासम्म प्रचण्डबाट केही आशा राखिएको थियो तर ओलीबादमा फसेपछि उहाँबाट पनि केही हुने देखिएन, उनले भनेका थिए । दुवै नेताले जनता समाजवादी पार्टीलाई नेकपा र कांग्रेसको विकल्प बनाउने उद्घोष गरेका थिए । प्रधानमन्त्री केपी शर्मा ओली पछिल्लोपटक सांस्कृतिक आक्रमणमा समेत उत्रन थालेको उनीहरूको भनाइ थियो । कार्यकारणी समितिका सदस्य केशव झाले बैठकमा प्रशिक्षण शैलीको अभ्यास नौलो भएको बताए । यस्ता विचारको मन्थनले पार्टीलाई बलियो बनाउन सघाउ पुर्याउँछ, उनले बताए । अर्का अध्यक्ष महन्थ ठाकुर भने अस्वस्थताका कारण अनुपस्थित थिए ।"
उपत्यकामा नयाँ मापदण्ड ल्याउने तयारी,"(काठमाडौं)  कोरोना संक्रमितको संख्या बढ्दै गएपछि उपत्यकाभित्रका सरकारीनिजी र गैरसरकारी संघसंस्था सञ्चालनमा नयाँ मापदण्ड बनाइने भएको छ । काठमाडौं, भक्तपुर र ललितपुर जिल्लाभित्र सञ्चालित कार्यालय, उद्योगकलकारखाना, होटलरेस्टुराँ, दैनिक उपभोग्य वस्तु बिक्री स्थल, सपिङ सेन्टरलगायतमा नयाँ मापदण्डको तयारी थालिएको हो । नागरिकता, राहदानी, पञ्जीकरण, संस्था दर्ता, स्थानीय तहका सिफारिस, समूहगत हिँडडुलछलफललगायतलाई परिस्थिति सहज नभएसम्म स्थगन गर्नेबारे पनि छलफल जारी छ ।लकडाउन व्यवस्थित गर्नेसम्बन्धी यसअघि जारी गरिएको सुरक्षा मापदण्ड२०७७ र स्वास्थ्य मन्त्रालयको स्वास्थ्य मापदण्ड तथा सरकारबाट लकडाउनपछि विभिन्न मितिका तय गरिएका आदेशको पूर्ण पालना गराउन पनि सेवा प्रवाहसम्बन्धी नयाँ मापदण्ड ल्याउन आवश्यक भएको तीनवटै जिल्ला प्रशासन कार्यालयले जनाएका छन् । असार ५ गते जारी गरिएको सुरक्षा मापदण्ड उल्लंघन गरेर भेला, जुलुस, सभासम्मेलन गर्ने, मास्कसेनिटाइजर प्रयोगमा बेवास्ता तथा भौतिक दूरी कायम नगर्ने प्रवृत्ति बढेको प्रमुख जिल्ला अधिकारीहरूले बताए । सर्वसाधारणको भीडभाड हुने सरकारी कार्यालय, बैंक तथा दैनिक उपभोग्य वस्तु बिक्री स्थलमा सेवा लिने व्यक्तिका लागि अस्थायी मापदण्ड बनाउन लागिएको हो, काठमाडौंका प्रजिअ जनकराज दाहालले भने, यसका लागि तीनवटै जिल्लाका प्रजिअ बसेर छिट्टै निर्णय गरिनेछ । लकडाउनकै ढाँचामा नगए पनि सुरक्षा र स्वास्थ्य मापदण्ड उल्लंघन गर्नेमाथि अब दण्ड र जरिवानाको नीति लिइने उनको भनाइ छ । कोरोना संक्रमणविरुद्धका प्रतिकार्य योजना लागू गर्ने क्रममा उद्योग वाणिज्य तथा आपूर्ति, पर्यटन र भौतिक पूर्वाधार तथा यातायात मन्त्रालयअन्तर्गतका कार्यालयले सोचेअनुसार काम नगर्दा त्यसको चाप प्रशासन र प्रहरीमा ठोक्किन आयो, उनले भने ।भक्तपुरकी प्रजिअ हुमकला पाण्डेले संक्रमण समुदायस्तरमा फैलिन नदिन सवारीमा जोरबिजोर प्रणाली लागू गरेर अन्य सरकारी, निजी र सार्वजनिक सेवालाई सामान्य अवस्थाभन्दा यसबारे छलफल गर्न शुक्रबार तीनवटै जिल्लाका प्रजिअ र सुरक्षा निकायका प्रमुख सम्मिलित बैठक डाकिएको प्रजिअ पाण्डेले जानकारी दिइन् । बाहिरबाट अनुमतिबिना आएका मानिस तथा सवारीका कारण उपत्यकामा समस्या थपिएको उनको भनाइ छ । ललितपुरका प्रजिअ नारायणप्रसाद भट्टले लकडाउनकै मोडालिटीमा नगए पनि संक्रमणको जोखिम हेरेर प्रशासन अब केही निर्मम हुन आवश्यक भएको बताए । यसैलाई मध्यनजर गरेर तीनवटै जिल्लाले संयुक्त रूपमा कोरोना संक्रमणविरुद्धका थप प्रतिकार्य योजना बनाउन लागिएको उनले स्पष्ट पारे । बाहिरबाट आउने मानिसको चापलाई व्यवस्थित गर्न र आवश्यक देखिए सवारी आवागमन अनुमति प्रदान गर्न यसअघि नै प्रदेशगत रूपमा उपत्यकाका तिनवटै जिल्लाले जिम्मेवारी बाँडफाँट गरेका छन् । जसअनुसार प्रदेश १ र २ बाट आउजाउ गर्नेलाई भक्तपुर प्रशासन, वाग्मती, गण्डकी र प्रदेश ५ लाई काठमाडौं तथा कर्णाली र सुदूरपश्चिम प्रदेशअन्तर्गतका मानिसको आवतजावत व्यवस्थापन ललितपुर प्रशासनलाई तोकिएको छ । मुलुकव्यापी लकडाउन हुँदैन ः प्रवक्तासरकारका प्रवक्ता, अर्थ र सञ्चार तथा सूचना प्रविधिमन्त्री युवराज खतिवडाले मुलुकव्यापी लकडाउन नहुने बताएका छन् । संक्रमितको संख्या बढेसँगै पुनः मुलुकभर लकडाउन हुने आशंका बढिरहेका बेला उनले जोखिम भएको स्थानमा मात्र स्थानीय प्रशासनले निषेधाज्ञा वा अन्य कुनै कदम चाल्न सक्ने जानकारी दिए ।मन्त्रिपरिषद्का निर्णय सार्वजनिक गर्न बिहीबार आयोजित पत्रकार सम्मेलनमा मन्त्री खतिवडाले जोखिम हुने ठाउँमा सेवा रोक्दै जानुपर्ने अवस्था आउन सक्ने बताए । सरकारले चैतमा घोषणा गरे जसरी विधि अपनाएर जानेतर्फ सोचेको छैन, उनले भने, जोखिम बढ्यो भने स्थानीय प्रशासनले कदम चाल्न सक्छ । काठमाडौंभित्र संक्रमणको जोखिम बढेकाले सिंहदरबार प्रवेशमा सर्वसाधारणलाई रोक लगाइएको मन्त्री खतिवडाको भनाइ थियो । उनले उपत्यकामा यातायातमा जोरबिजोर प्रणाली संक्रमणको जोखिम बढेर नै लगाइएको पनि प्रस्ट पारे । काठमाडौंभित्र संक्रमणको जोखिम भएकाले केही कदम चाल्न थालिएको हो, मन्त्री खतिवडाले भने, यसले जनजीवनमा केही असर पर्छ । अति आवश्यक काम छैन भने सार्वजनिक सेवा लिन हतार नगरौं । स्वास्थ्य जोखिममा पर्यो भने ठूलो असर हुन्छ । मन्त्री खतिवडाले सरकारले आईसीयू शय्या विस्तार गर्ने तयारी गरिरहेको बताएका छन् । यस्तै, कोभिड१९ संकट व्यवस्थापन केन्द्र (सीसीएमसी) सचिवालयका संयोजक महेन्द्रप्रसाद गुरागाईंले पनि सरकार पूर्ण रूपमा लकडाउन लगाउने मनस्थितिमा नरहेको बताए । संक्रमण बढी रहेको क्षेत्रलाई आधारमा मानी लकडाउन गरेर संक्रमण रोक्ने उनको भनाइ छ । संक्रमण बढेसँगै हामीले थप कडाइ गरेका छौं । ४५ दिन परीक्षण बढाएर अवस्था हेर्छौं । त्यसपछि के गर्ने निचोड निकाल्छौं, उनले भने ।सरकारले लकडाउन हटाएपछि संक्रमण तीव्र गतिमा फैलिएको छ । त्यही कारण भदौ १ गतेबाट खुलाउने भनिएका सेवाबारे निर्णय हेरफेर हुन सक्ने गुरागाईंले बताएका छन् ।"
खेलकुद ऐन कार्यान्वयनका चुनौती,"विश्वस्तरमा प्रतिस्पर्धा गर्न मुलुकमा व्यावसायिक खेलकुद अपरिहार्य भएको धेरै भइसक्यो । कुनै बेलाका प्रतिस्पर्धी मुलुकहरूले समेत पछाडि छोडिसक्दा पनि हाम्रो देश अझै स्वास्थ्यका लागि खेलकुद जस्ता नारामै घस्रिरहेको छ । खासमा त यही नाराकै पनि उचित कार्यान्वयन भएको छैन । बल्लतल्ल अघि बढिरहेका अर्धव्यावसायिक खेल गतिविधिहरू न स्वास्थ्यका लागि खेलकुद हुन सकेका छन्, न विश्व खेलकुद वृत्तमा स्थापित हुन नै पर्याप्त छन् । अपवादबाहेक दक्षिण एसियाली स्तरभन्दा माथिल्ला पदक जित्नु अझै पनि सपनाझैं छ । यसैबीच, हालै लागू भएको राष्ट्रिय खेलकुद विकास ऐन२०७७ ले भने नेपाली खेलकुदलाई व्यावसायिकतातर्फ धकेल्ने कोसेढुंगाका रूपमा काम गर्न सक्ने धेरैको अपेक्षा छ । यसका केही प्रावधानप्रति भएको विरोधका कारण सही कार्यान्वयनको चुनौती भने उत्तिकै छ । ऐन आउनु मात्रै सबथोक होइन, खेलकुद नेतृत्वले यसका राम्रा पक्षहरूको जति उचित ढंगले कार्यान्वयन गर्छ, खेलकुदको विकास त्यसमै भर पर्छ । समयानुकूल परिवर्तनलाई आत्मसात् गरी नेपालमा खेलकुद ऐन परिवर्तन भएको तेस्रोपल्ट हो । खेलकुद मन्त्रालय स्थापना हुनु धेरैअगाडि खेलकुदको नियमन गर्ने स्वशासित निकायका रूपमा २०१५ सालमा राष्ट्रिय खेलकुद परिषद् (राखेप) को स्थापना भएको थियो । यसबीचमा २०२१ र २०४८ गरी दुईपल्ट खेलकुद ऐन जारी भए । संघीय संरचनाअनुकूल हुनेगरी पछिल्लोपल्ट गत असार १७ गते ऐन लागू भएको हो । नयाँ ऐनको कार्यान्वयन राखेप सदस्यसचिव चयन प्रक्रियादेखि नै सुरु भइसकेको छ । नियमावली आउन बाँकी छ । कतिपयले यस ऐनप्रति प्रगतिशील नभएको, शक्ति सन्तुलनमा हेलचक्र्याइँ गरेको तथा स्वायत्त संस्थाको अधिकार कटौती गरेको भन्दै आपत्ति जनाएका छन् । खेलकुदको नियमन गर्न मन्त्रालय अधिक महत्त्वाकांक्षी बनेको पनि ऐनका प्रावधानहरूबाट महसुस गर्न सकिन्छ । अघिल्लो ऐनमा खेलकुदको क्षेत्रमा मन्त्रालय गौण हुने र राखेपका कार्यकारी सदस्यसचिवकै एकल अधिकारमा खेलकुद सञ्चालन हुने व्यवस्था थियो । त्यसलाई परिवर्तन गर्दै अहिले राखेपका अधिकांश अधिकार खेलकुद मन्त्रालयमा निहित गरिएको छ । राखेप सञ्चालनका लागि ३७ सदस्यीय जम्बो बोर्ड बन्नेछ र सदस्यसचिवलाई स्वेच्छाचारी हुनबाट रोक्न ७ सदस्यीय कार्यकारिणी समितिको परिकल्पना गरिएको छ । यो समितिमा पदेनबाहेक बोर्डकै सदस्य रहनेछन् । नयाँ ऐनले प्रचलित अभ्यासविपरीत खेलकुदमा तीन शक्तिको उदय गराएको छ । राखेपसहित खेलकुद मन्त्रालय र नेपाल ओलम्पिक कमिटीबीचको शक्ति सन्तुलनमै अब नेपालको खेलकुदको विकास निर्भर हुनेछ । स्वायत्त भनिएको राखेपको कामकारबाहीमा मन्त्रालयले अनुगमन तथा सुपरिवेक्षण गर्न सक्नेछ । त्यति मात्र होइन, ऐनले राखेपलाई उपेक्षा गरी खेलकुदको संरचना निर्माण र संरक्षण गर्ने अधिकार मन्त्रालयमा रहने व्यवस्था गरेको छ । तीनै शक्तिबीच सन्तुलन हुँदा यो ऐन प्रगतिशील देखिन्छ तर, तालमेल बिग्रँदा खेलकुदले उल्टो बाटो तय गर्ने डर त्यत्तिकै छ ।ओलम्पिक कमिटीले लामो समयदेखि खेल संघहरूलाई स्वायत्त र आत्मनिर्भर बनाउनुपर्ने पक्षमा वकालत गर्दै आएको छ । नयाँ ऐनले खेल संघहरू राखेप वा मन्त्रालय कोप्रति जवाफदेही हुनुपर्ने भन्ने अन्योल कायमै राखेको छ । समग्र बजेटको ००६४ प्रतिशत रकम विनियोजन भएको खेलकुदमा खेल संघ स्वायत्त र आत्मनिर्भर बनाउन अन्य स्रोतहरूको पहिचान गरिएको पनि पाइँदैन । फुटबल, क्रिकेटजस्ता अन्तर्राष्ट्रिय सहयोग आउने क्षेत्र छाडेर अरू सबैजसो संघहरू राखेपकै अनुदानमा चलिरहेका छन् । सराहनीय पक्ष, नयाँ ऐनले ओलम्पिक कमिटीलाई अन्तर्राष्ट्रिय ओलम्पिक कमिटीको बडापत्रअनुसार कार्यसम्पादन गर्न उन्मुक्ति दिएको छ । यसले लामो समयदेखि नेपालमा व्याप्त दुई ओलम्पिक कमिटीको विवाद साम्य गरेको छ । ऐनमा ओलम्पिक कमिटीले अन्तर्राष्ट्रिय ओलम्पिक कमिटीमार्फत लिएको आर्थिक सहयोगबारे सरकारलाई जानकारी गराउन नपर्ने व्यवस्था भने विरोधाभासपूर्ण छ । जबकि, अन्य सबैले विदेशी सहयोगको स्रोत खुलाउनुपर्ने हुन्छ ।नेपाली खेलकुदको मुख्य नियमनकारी निकाय राखेप र ओलम्पिक कमिटीबीच जुँगाको लडाइँ पहिलेदेखिकै हो । राखेप सदस्यसचिव भइरहेका व्यक्तिहरू ओलम्पिक कमिटीका लागि मरिहत्ते गर्ने परिपाटी आजपर्यन्त छ । राज्य सञ्चालित खेलकुद संरचना भएका देशहरूमा अन्तर्राष्ट्रिय सम्बन्ध विस्तारको मुख्य जिम्मेवारी त्यस देशको ओलम्पिक कमिटीकै हुने गर्छ । तर व्यक्ति र प्रवृत्तिका कारण नेपालको ओलम्पिक कमिटीलाई परिषद्ले त के सरकारले नै पनि पत्याउने आधार अहिलेसम्म बनेको छैन । प्रवृत्ति फेर्ने हो भने ऐनअनुसार अझै पनि ओलम्पिकले सर्वोच्च निकाय बन्ने अवसर पाएको छ ।खेलकुद ऐनमा विवाद भइरहेका उल्लिखित प्रावधानबारे पर्याप्त बहस हुनुपर्छ । किनभने, संघीय संसद्को दुवै सदनमा पर्याप्त छलफल भएर यो पारित भएको दाबी गरिए पनि कतिपय सरोकारवालाले आफूहरूको राय संकलन नगरिएको आरोप लगाएका छन् । उचित विमर्श हुन सक्यो भने यस्ता आरोप तथा तर्कहरूको औचित्य भएनभएको थाहा हुन्छ । र, आवश्यक परेमा ऐन पुनः संशोधन गर्न पनि सबै पक्ष लचिलो हुनुपर्छ । संशोधनको आवश्यकता नदेखिए यसको उचित कार्यान्वयनमा सबै पक्ष जुट्नुपर्छ । जसरी हुन्छ, पछि परेको नेपाली खेलकुदलाई माथि उठाउन कुनै बहाना बाँकी राख्नु हुँदैन । कार्यक्षेत्र र अधिकारको विवादमै अब पनि समग्र खेलकुदको विकास रोकिनु हुँदैन ।"
कम्युनिस्ट मतको अवहेलना,"सरिता तिवारीको निङ्गलेन्ने कम्युनिस्टाक्की लेखले कम्युनिस्ट पार्टीको औचित्यमाथि प्रश्न उठाएको छ । भारतको सुदूरदक्षिणी राज्य केरलाको कम्युनिस्ट पार्टीलाई सफल बनाउनमा निङ्गलेन्ने कम्युनिस्टाक्की नाटकले ठूलो भूमिका खेलेको जानकारी लेखमा छ । कम्युनिस्ट सरकारले शासन गरेको केरलाले हरेक क्षेत्रमा नेपालभन्दा बढी प्रगति गरेको छ । लेखले नेकपाले कम्युनिस्टको लोगो र झन्डा बोकेको तर विचार सच्चा कम्युनिस्टको जस्तो नभएको तर्क गरेको छ । एउटा डढेको रूखले सारा वनलाई डढाउँछ भनेझैं कतिपय नेताको बहुलट्ठीपन र हर्कतका कारणले दुईतिहाइ जनमत प्राप्त नेकपा सरकारको आलोचना र बदनाम भएको छ । नेकपा सरकारले बाटो बिराएको हो, पार्टी खराब होइन । यदि नेकपा खराब भएको भए कसरी दुईतिहाइ मत प्राप्त गरी स्थिर सरकार बनाउन पाउँथ्यो ? कम्युनिस्ट पार्टीले विश्वभर कुनकुन देशमा सरकार चलाएका छन् भन्ने तथ्यबारे लेखक अनभिज्ञ रहेछन् । नेपालमा कम्युनिस्ट आन्दोलनको इतिहास र हाल यसलाई प्राप्त जनमत अनि भारत, चीन, उत्तर कोरिया, रुस लगायतको कम्युनिस्ट पार्टीको अहिलेको अवस्थाका बारे तुलना गर्नुपर्थ्यो । सीमित पात्रको मनपरीलाई सम्पूर्ण कम्युनिस्टको पतन हो भन्ने तर्कसँग सहमत हुन सकिएन । गंगाराज अर्याल, पाणिनि८, अर्घाखाँची"
गुटले गर्दा दल निष्क्रिय,"महाधिवेशन नजिकिएसँगै कांग्रेसका नेताहरू आफ्नो गुट मिलाउने र महाधिवेशनमा भोट बढाउने व्यावहारिक रणनीतिमा व्यस्त छन् । पछिल्लो निर्वाचनमा हारेपछि कांग्रेसले पार्टी संरचना र शैली केही फरक बनाउँछ कि भन्ने आशा थियो, तर त्यसो हुन सकेन । युवा पुस्तालाई अगाडि बढाउने हल्ला पनि चल्यो । पार्टी निर्वाचनमा पराजित हुनुको कारण दुई कम्युनिस्ट पार्टीको एकता हो भन्ने धारणा अघि सार्दै शेरबहादुर देउवाले हारको जिम्मेवारी लिएनन् । पछिल्लो दुई वर्ष कांग्रेस प्रतिपक्ष होइन सरकारकै सहयात्रीजस्तो देखियो । यसबीच राष्ट्रिय राजनीतिमा कांग्रेस निकै कमजोर भयो । नेकपा सरकार भ्रष्टाचारमा चुर्लुम्म डुब्दा पनि त्यसको भण्डाफोर गर्न सकेन । आम जनताको लोकतान्त्रिक हक र स्वतन्त्रता खोसिने प्रकृतिका ऐनकानुन बनिरहँदा पनि कांगेस मौन बस्यो । कांग्रेसले दलित, मधेस, थारू, जनजातिलाई राज्यको मूलधारमा ल्याउनुपर्छ, संविधान संशोधन गरेर भए पनि राज्यमा तिनको पहुँच हुनुपर्छ भन्नेबारे कहिल्यै सोचेन । अहिले कांग्रेससँग कुनै विचार छैन न त संगठन नै सशक्त छ । परिवर्तनका मुद्दा बोकेर जनताको दैलोमा गए मात्रै अर्को निवार्चनमा जित हुने हो । अब कांग्रेसले नयाँ पुस्तालाई नेतृत्व दिनैपर्छ । जनताको मन जित्ने काम नगरी मत पाइन्न । विराट रावत, कीर्तिपुर, काठमाडौं"
देशव्यापी लकडाउन अनावश्यक,"एकदुई जना संक्रमित हुँदा सरकारले लकडाउन गरेर संक्रमण रोक्ने प्रयास गर्यो । तर लकडाउनमा संक्रमण शून्यमा लाने तरिकाका बारे कुनै योजना बनेनन् र बहसहरू पनि भएनन् । सरकारले यस्तो विषयमा ध्यानै दिएन । लकडाउनमा मानिसहरूको चहलपहल नहुँदा खासै संक्रमण फैलिएन पनि । जनतालाई थुनेर सरकारको ध्यान कुर्सी बचाउनेतर्फ केन्द्रित भयो । संक्रमण रोक्न परीक्षणको दायरा बढाउने, पर्याप्त स्वास्थ्य सामग्री खरिद गर्ने, भेन्टिलेटरसहितका अस्पतालहरूको संख्या बढाउने, ठाउँविशेषमा अवस्था हेरेर मानिसको चहलपहलमा रोक लगाउने लगायतका काम गर्नबाट सरकार हिजो पनि चुकेकै थियो र आज पनि चुकिरहेछ । नेताहरूलाई कुर्सी मिलाउन भ्याईनभ्याई भएपछि संक्रमण रोक्ने विषय ओझेलमा पर्ने नै भयो । संक्रमितहरू मापदण्डअनुरूप घरमै आइसोलेसनमा बसेका छन् । तर सबै संक्रमितको घरको संरचना मापदण्ड पूरा हुने खालका हुँदैनन् । यसको अनुगमन कसले गर्ने ? संक्रमितको संख्या बढ्न थालेपछि उपचारका लागि भेन्टिलेटर सेवासहितको अस्पताल संख्या बढाउनुपर्छ भन्ने थाहा पाएरै पनि सरकारले चासो देखाएन । कतिपय संक्रमित खुल्लमखुला समुदायमा हिँडिरहेका खबरहरू बाहिर आएका छन् । कतिपयको घरमा एउटै शौचालय त छैन, यस्तोमा संक्रमितका लागि छुट्टै शौचालयको व्यवस्था कसरी सम्भव होला ? सरकारमा बस्नेहरूले सबै जनताको घर आफ्नै बंगालाजस्ता छन् भन्ने सोच राख्नु गलत छ । सर्वसाधारणहरूको अवस्था हेरेर मापदण्ड बनाउनुपर्थ्यो । तर सरकारलाई यसको के मतलब ? यस्तै ताल हो भने सरकारले नागरिकलाई संक्रमणबाट पार लगाउँछ भन्ने आशा गर्न सकिन्न । उपचारका लागि अस्पतालै नभएपछि सर्वसाधारण छट्पटिँदै मर्नेभन्दा अन्य विकल्प छैन । कुनै ठोस योजना तयार नगरी लकडाउन खोल्दा अहिलेको भयावह स्थिति आइपरेको छ । सरकारलाई जति नै सम्झाउँदा र विरोध गर्दा पनि काग कराउँदै गर्छ पिना सुक्दै गर्छ भनेझैं भएको छ । यस्तै रवैया रहिरहे जनताको दुःखका दिन पनि लम्बिँदै जान्छन् । गोविन्द विक, बूढानीलकण्ठ१२, काठमाडौंचारमहिने लकडाउन खुलेपछि खुलाएको जस लिनेहरूको होडबाजी चल्यो । प्रशासकदेखि प्रधानमन्त्रीसम्मले जनताको स्याबासी मात्रै बटुल्न ध्यान दिए र लकडाउन खुलाउन निकै हतार गरियो । सुस्तसुस्त खोल्नुपर्ने बिर्कोलाई वास्तै नगरी देशभर एकैपटक मूलढोकाको आग्लो खोलेझैं लकडाउन खोलिादा सबैभन्दा बढी मार उपत्यकाले खेप्नुपर्यो । चारैतिरबाट राजधानी ओइरिएकाहरूलाई थाम्न त परै जाओस् नाम र ठेगानासमेत टिपिएन । भारतभरि डरलाग्दो तवरले फैलिरहेको कोरोनाले सलहकै रूपमा नेपालजस्तो सानो मुलुकलाई हप्ताभरमै सोत्तर पार्नेछ । उपत्यकालाई जोखिमबाट बचाउन ठोस उपचारको खााचो छ । यदि संक्रमितहरू अहिलेकै रफ्तारमा बढे उपत्यका र अन्य सहरका स्वास्थ्य पूर्वाधारले धान्न सक्दैन । परिस्थति गम्भीर हुँदै छ र यसमा संलग्न स्वास्थ्यकर्मी नै सुरक्षित छैनन् । सुरक्षाकर्मीमा पनि संक्रमण देखिएको छ । यस्तोमा स्थिति अनियन्त्रित हुन सक्छ । विश्वलाई सताइरहेको कोरोनाको बारे अलिकति पनि लापरबाही गर्नु हुन्न । लकडाउन खोल्दा यसले पार्ने प्रभावबारे खासै धेरै ध्यान नदिएकाले मुलुक जटिल मोडमा उभिएको छ । लकडाउन खोल्नु भनेको कोरोनामुक्त हुनु होइन भन्ने जानकारी सर्वसाधारणलाई दिन सकिएन । युरोपदेखि खाडीसम्मका र विहारदेखि बम्बईसम्मका मानिसहरूको ओइरो लाग्दा र संक्रमित पहिचान हुन नसक्दा उपत्यका नराम्ररी थला पर्दै छ । श्यामसुन्दर कुँइकेल, हााडीगाउँ, काठमाडौंलकडाउन खुलेदेखि विभिन्न भूभागमा तीव्र गतिमा संक्रमण बढिरहेको छ । सरकारले लकडाउन खुलेको घोषणा गरेसँगै धेरै मानिस कोरोना हटेजस्तै गरी दिनचर्या बिताए । सडकमा भीड बढ्यो । पूर्ण लकडाउन गरे भोकभोकै मर्ने पीर, नगरे कोरोनाको डर । पछिल्लोपटक कोरोनाको कारण मृत्यु हुनेको संख्या पनि बढिरहेको छ र अझै बढ्ने सम्भावना छ । पूर्ण लकडाउन गरेर सरकारले रासनको व्यवस्था गर्न सक्ने अवस्था देखिँदैन । अबको दिनमा सरकारले धेरै संक्रमित भएका ठाउँमा पूर्ण लकडाउन र कम देखिएका स्थानमा केही खुकुलो गर्नुपर्छ । तीव्र रूपले कोरोना बढिरहेको यो समयमा देशव्यापी लकडाउन गर्नु समस्याको समाधान हैन । त्यस्तै अब सरकार मात्र होइन, प्रत्येक नागरिक सचेत हुनु जरुरी छ । मास्क अनिवार्य लगाऔं र भौतिक दूरी कायम गर्दै दैनिक कार्य सम्पन्न गरौं । दिलीप गिरी, वीरगन्ज, पर्सा"
मोटोपना घटाए जोखिम कम,"कोरोना भाइरस संक्रमित जटिलतामा जाने सम्भाव्य कारकमा मोटोपनाको उच्च दर मानिएको छ, जसले टाइप टु डाइबेटिज (मधुमेह) र उच्च रक्तचाप निम्त्याउने चिकित्सकहरू बताउँछन् । मोटोपनाका कारण कोभिड सुधार (रिकभर) हुने सम्भावना कम हुने चिकित्सकहरूको बुझाइ छ ।बेलायत सरकारले आउँदो शरद ऋतुमा कोरोना भाइरस संक्रमणको दोस्रो लहर सुरु हुने आकलन गर्दै देशभर मोटोपना घटाउने अभियान नै सञ्चालन गर्ने तयारी गरिरहेको छ । यसबाट टाइप २ मधुमेहजस्ता रोग नियन्त्रण गर्न सहयोग पुग्ने अधिकारीहरूको विश्वास छ ।बेलायती प्रधानमन्त्री बोरिस जोन्सनले आफू कोरोना भाइरसबाट संक्रमित भएपछि सघन उपचार आवश्यक पर्नुको कारण मोटोपना भएको जनाएका थिए । त्यसैले पनि प्रधानमन्त्रीको कार्यालयले मोटोपनाविरुद्धको लडाइँ नामकरण गरिएको अभियानमा प्रधानमन्त्री आफैंले रुचि देखाएको ठानिएको छ । अहिले प्रधानमन्त्री जोन्सन मानिसलाई साइकल चलाएर मोटोपना घटाउन उत्प्रेरित गरिरहेका छन् । बेलायतको नर्फक एन्ड नरविच युनिभर्सिटी हस्पिटलमा डायबेटिज एन्ड इन्डोक्राइनोलोजी कन्सल्टेन्ट डा संकल्प न्यौपाने मोटोपनाले डायबेटिज, मुटुसम्बन्धी रोग (कार्डियोभास्कुलर), श्वासप्रश्वास समस्या, हाड जोर्नी दुख्ने, क्यान्सर, ब्लड प्रेसर आदि रोगहरू निम्त्याउने बताउँछन् । डा न्यौपानेको भनाइमा मानिसहरूको जीवनशैली परिवर्तन, कसरत कम, खेल्ने ठाउँ अभाव, फास्टफुड खाने बानी, मेसिनको काममा निर्भर, हिँडाइ कम आदिले गर्दा मोटोपना बढिरहेको छ । पश्चिमी देशको तुलनामा नेपाललगायत दक्षिण एसियाली मानिसमा मोटोपनाको जोखिम बढी देख्छन् क्याम्ब्रिज विश्वविद्यालयबाट मधुमेहबारे विद्यावारिधि डा न्यौपाने । दक्षिण एसियाली मानिसमा मोटोपना निर्धारण गर्ने बीएमआर्ई (बडी मास इन्डेक्स) क्राइटेरिया नै फरक हुने न्यौपानेको भनाइ छ । उचाइमा एडजस्टेड तौलका आधारमा बीएमआई नापिन्छ ।तौलका आधारमा मात्र मोटोपना मान्न नहुने डा न्यौपानेले बताए । ६ फुटको मानिससँग ५ फुटको मानिसको वजन दाँज्न त भएन नि, उनी भन्छन्, अग्लो मान्छेको तौल र होचोको तौल फरक पर्छ । नेपालीलाई मोटोपनाको बढी जोखिम देख्छन् उनी । नेपालीमा ३ वा ४ वटा रोग सँगै जोडिएका पाइएको छ, जसलाई चिकित्सकीय भाषामा मेटाबोलिक सिन्ड्रम भनिन्छ । विशेष गरी अहिले नेपालीमा मेटाबोलिक सिन्ड्रम (कम शारीरिक गतिविधि) ले हुने मोटोपना, हाई ब्लड प्रेसर, पेटको बोसो बढी, उच्च कोलस्ट्रोल आदि समस्या एकैचोटि पाइएको छ ।पेटको बोसो (एबडोमिनल फ्याट) धेरै किसिमका रोगहरूसँग जोडिएको छ । खाएन भने रोग लाग्छ, दुब्लाइन्छ भन्ने गलत मानसिकता धेरैमा रहेको उनी बताउँछन् ।"
राजापाक्षको दल विजयी हुने निश्चित,कोलम्बो (एजेन्सी) श्रीलंकामा बुधबार भएको संसदीय चुनावमा सत्तारूढ दल श्रीलंका पोडुजना पेरामुना (एसएलपीपी) विजयी हुने लगभग निश्चित देखिएको छ ।प्रारम्भिक चुनावी नतिजाले राजापाक्ष परिवार श्रीलंकाको राजनीतिमा अझ शक्तिशाली हुने देखिएको छ । कोरोना भाइरसको संक्रमणबीच बुधबार भएको चुनावमा ७१ प्रतिशत मत खसेको थियो । यो सन् २०१५ को संसदीय चुनावको तुलनामा करिब ६ प्रतिशत कम हो । राष्ट्रपति गोटाभया राजापाक्ष तथा प्रधानमन्त्री महेन्दा राजापाक्षको दल (एसएलपीपी) झन्डै ७२ प्रतिशत मतसहित अग्रस्थानमा रहेको छ । प्रारम्भिक नतिजाअनुसार प्रमुख विपक्षी दल एसजेवीले १३ प्रतिशत मात्रै मत प्राप्त गरेको छ । प्रधानमन्त्री राजापाक्षका भाइ गोटाभया राजापाक्ष गत नोभेम्बरमा भएको राष्ट्रपतीय चुनावमा विजयी भएका हुन् । त्यसलगत्तै उनले आफ्ना दाइलाई प्रधानमन्त्री नियुक्त गरेका थिए । राष्ट्रपति राजापाक्षले चुनावमार्फत आफ्नो दलले ऐतिहासिक दुई तिहाइ सिट हासिल गर्ने बताएका छन् । दुई तिहाइ सिट प्राप्त गरी उनी सन् २०१५ को संविधानले सीमित पारेका राष्ट्रपतीय अधिकार पुनःस्थापित गर्ने दाउमा छन् । २ सय २५ सदस्यीय संसद्मा १ सय ५० सिट ल्याएको खण्डमा उनले संविधान संशोधन गर्न सक्नेछन् । निजी क्षेत्रबाट भएको एक सर्वेक्षणले भने एसएलपीपीका उम्मेदवार १ सय ३० देखि १ सय ३५ सिटमा सीमित हुने देखाएको छ ।
ट्रम्पको पोस्ट फेसबुकले हटाइदियो,"वासिङ्टन (एजेन्सी) सामाजिक सञ्जाल फेसबुकले अमेरिकी राष्ट्रपति डोनाल्ड ट्रम्पको एउटा पोस्ट हटाइदिएको छ । कोरोना भाइरस (कोभिड१९) सम्बन्धी गलत सूचना समावेश गरेर ट्रम्पले एउटा पोस्ट सार्वजनिक गरेपछि फेसबुकले हटाइदिएको हो । अमेरिकी राष्ट्रपति ट्रम्पले फक्सन्युजसँगको अन्तर्वार्ताको एउटा क्लिप फेसबुकमा सार्वजनिक गरेका थिए । अन्तर्वार्तामा ट्रम्पले बालबालिकामा कोरोना भाइरसग लड्ने क्षमता बढी हुने दाबी गरेका थिए । तर अमेरिकी स्वास्थ्य अधिकारीले भने ट्रम्पले भनेजस्तो बालबालिकासँग कोरोनाप्रतिरोधी क्षमता बढी नहुने स्पष्ट पारेका छन् ।अमेरिकी राष्ट्रपति ट्रम्पले आफूहरूको सूचनासम्बन्धी नियम उल्लंघन गरेकाले उनको पोस्ट हटाइएको फेसबुकले जनाएको छ । त्यो दृश्यमा कोरोना भाइरसबारे झूटो दाबी गरिएको छ । यसले हाम्रो नीतिको उल्लंघन गरेको छ, फेसबुकका प्रवक्ताले भनेका छन्, हामी भाइरससम्बन्धी अफवाह फैलाउनेहरूको विरुद्धमा छौं । फेसबुकको भनाइप्रति अमेरिकी राष्ट्रपति कार्यालय ह्वाइटहाउसले भने कुनै प्रतिक्रिया जनाइसकेको छैन । ट्रम्पले यसअघि पनि सामाजिक सञ्जालमा कोरोनासम्बन्धी विभिन्न गलत सूचना सार्वजनिक गर्दै आएका थिए । तर फेसबुकले भने पहिलोपटक उनको पोस्ट हटाएको हो ।"
सरकारले अझै देखेन नेटवर्किङ ठगी ?,"सरकारले वस्तुको प्रत्यक्ष बिक्रीका नाममा नेचर हर्ब्स इन्टरनेसनल प्रालिलाई असार १७ गते इजाजत दियो । इजाजत पाएलगत्तै कम्पनीका एक लिडर दीपेश पुन मगरले उक्त दिनमै फेसबुकमा विभागबाट प्राप्त इजाजतपत्र र कम्पनीले नेटवर्किङ शैलीमा काम गर्न स्वीकृति पाएको भनेर पोस्ट गरे । उनले लेखेका छन्, पेसागत रूपमै खुलेआम नेटवर्किङ व्यापार गर्न पाउने भइयो, जय नेटवर्क जय नेचर हर्ब्स । अर्को पोस्ट गर्दै उनले नेटवर्किङ गर्छु भनेर छाती तन्काएर हिँड्न मिल्ने भयो अबदेखि लेखेका छन् ।गैरआवासीय नेपाली संघ (एनआरएनए) मलेसियाका महासचिव हेमराज सापकोटाले पनि साउन ७ गते फेसबुकमा लेखेका छन् नेटवर्क मार्केट मिहिनेत गर्नेहरूको व्यापार, जय नेटवर्क मार्केटिङ । सापकोटा नेचर हर्ब्स इन्टरनेसनल प्रालि, मलेसियाका मुख्य लिडर हुन् । नेचर हर्ब्सजस्तै आइबोस ग्लोबल इन्टरनेसनल प्रालि, न्यु विवेक इन्टरप्राइजेज प्रालि (डीएक्सएन नेपाल) लगायतका कम्पनीले वस्तुको प्रत्यक्ष बिक्री नेटवर्क मार्केटिङ नै भनेर प्रशिक्षण दिइराखेका छन् । कम्पनीका लिडरहरूले फेसबुक र युट्युबमा भीडीयोसमेत पोस्ट गरेका छन् ।वस्तुको प्रत्यक्ष बिक्री (व्यवस्थापन तथा नियमन गर्ने) ऐन, ०७४ र नियमावली, ०७६ ले नेटवर्किङलाई पूर्ण निषेध गरेको छ । पिरामिड शैलीमा नेटवर्किङ व्यवसाय गर्न बन्देज गरेको छ । तर इजाजत पाएका यी कम्पनीहरूले त्यसअगावै नेटवर्किङ कारोबार गरेका छन् । इजाजत वितरण गर्ने वाणिज्य आपूर्ति तथा उपभोक्ता हित संरक्षण विभागका अनुसार इजाजतप्राप्त गरेपछि कारोबार गर्नुपूर्व बिमा, पूर्वाधार, तालिम, बिक्री कक्ष र विक्रेता नियुक्त गरेको सम्झौता सबै विभागमा बुझाउनुपर्छ । तर ती कम्पनीहरूले अवैध रूपमै कारोबार गरिरहेको समेत पुष्टि भएको छ । कान्तिपुरलाई प्राप्त विवरणमा कम्पनीले इजाजतप्राप्त गरेकै दिन र असार २८ गते सदस्य बनाएर कारोबारसमेत गरेको देखिन्छ । विवाद आएपछि नेपाल च्याप्टर भने ब्लक गरेको स्रोतको भनाइ छ । स्रोतका अनुसार ग्राहक बनेको संगठनलाई जिओनलोजी भनिन्छ । एक लिडरले उपलब्ध गराएको जिओनलोजी नम्बरअनुसार संगठनले ग्राहक बनाएको र रकम भुक्तानी गरेको उल्लेख छ । ती लिडरले जुलाई १२ मा १०० बिजनेस भ्योल्युम (वीभी), जुलाई १२ मा १०० वीभी र इजाजत लिएकै दिन जुलाई १ मा ४०० वीभीको रकम भुक्तानी गरेको विवरणमा उल्लेख छ ।यो एउटा लिडरको प्रमाण हो । कम्पनीसँग यस्ता हजारौं लिडर हुन्छन्, मिडियामा आएपछि हतारहतार नेपाल च्याप्टर बन्द गरिरहेका छन्, स्रोतले भन्यो, प्रहरीले चाहे बेवसाइट क्र्याक गरेर सबै प्रमाण फेला पार्न सक्छ । तर सरकारी निकाय व्यवसायीकै पक्षमा देखिन्छ । नियमन गर्नुको सट्टा नेटवर्किङ व्यवसायीलाई प्रश्रय दिइरहेको उपभोक्ताकर्मीहरू बताउँछन् । व्यवसायीहरूले इजाजत लिनु अगाडि र त्यसपछि कारोबार गरे पनि वाणिज्य विभागले कारोबार नगरेको दाबी गर्छ । इजाजत वितरण गरेपछि मात्रै अनुगमन र नियमन गर्ने अधिकार रहेको भन्दै विभाग पन्छिँदै आएको छ । विभागका अधिकारीहरूले नियमावली आएपछि मात्रै विभागले हेर्न सक्ने बताउँदै आएका छन् । इजाजतपत्र पाएपछि कारोबार गर्न सबै विवरण विभागमा पेस गर्नुपर्छ । अहिले लिडर नै छैन, विभागका निर्देशक शिवराज सेडाईंले भने, कारोबार गरेको भेटिए कानुनअनुसार कारबाही हुन्छ । विभागका प्रवक्ता रवीन्द्र आचार्यले नेटवर्किङ पूर्ण निषेध गरिएको बताए । इजाजतप्राप्त गरेका कम्पनीहरूको सन्दर्भमा प्रतिनिधिसभाको उद्योग तथा वाणिज्य र श्रम तथा उपभोक्ता हित समितिको निर्देशनको पर्खाइमा रहेको बताए । समितिले आवश्यकताअनुसार कागजात मगाएको छ । अघिल्लो पटक ठगीका कागजातहरू पनि उपलब्ध गराएका छौं, आचार्यले भने, अब निर्देशनको पर्खाइमा छौं । समितिको निर्देशनका आधारमा अगाडि बढ्छौं । प्रत्यक्ष बिक्रीका नाममा नेटवर्किङ भइरहेको समाचार प्रकाशित भएपछि समितिले सांसद सोमप्रसाद पाण्डेको संयोजकत्वमा ५ सदस्यीय उपसमिति गठन गरेको छ । उपसमितिले सरोकारवाला निकायसँग छलफल गरिरहेको जनाएको छ । नेटवर्किङप्रति सकारात्मक छैनौं । विगतमा धेरै उपभोक्ता ठगिए । विगतकै सञ्चालकहरू अहिले पुनः नयाँ कम्पनीका रूपमा आएका छन्, उपसमितिका सदस्य प्रकाश रसाइली स्नेहीले भने, सूक्ष्म अध्ययन भइरहेको छ । अनुमति पाएका कम्पनीमा विगतकै व्यक्ति रहेकाले इजाजत खारेज हुनुपर्छ भन्ने व्यक्तिगत धारणा छ । उनले ऐननियमावली पनि व्यवस्थित गर्नुपर्ने बताए । हाल विभागले आइबोस ग्लोबल इन्टरनेसनल, नेचर हर्ब्स इन्टरनेसनल, न्यु विवेक इन्टरप्राइजेज, हेल्दी लिभिङ नेपाल, केयर मार्ट्स इन्टरनेसनल, युटर्न इन्टरनेसनल र ग्लोबल ओरियन्स नेपाल प्रालिलाई इजाजत दिएको छ । थप ६ वटा कम्पनी इजाजत पाउने क्रममा छन् । समितिले छानबिन पूरा नहुन्जेल थप इजाजत नदिन निर्देशन दिइसकेको छ । स्रोतका अनुसार इजाजत पाएका अधिकांश कम्पनीका सञ्चालक यसअघि नै नेटवर्किङमा सक्रिय व्यक्तिहरू हुन् । पूर्वनेटवर्किङ व्यक्तिसँगै अहिले पूर्वप्रहरी, पूर्वमहान्यायाधिवक्तादेखि राजनीतिक दलका नेताको समेत संलग्नता रहेको भेटिएको छ । विगतमा हर्बो, ग्रिन बुटी, गोल्डक्वेस्ट, युनिटीलगायत कम्पनीले हजारौं सर्वसाधारणलाई ठगी गरेपछि व्यवसाय बन्द थियो । ठगिएका सर्वसाधारणले क्षतिपूर्ति नपाउँदै पुनः प्रत्यक्ष बिक्रीको नाममा इजाजत दिइएको छ । कम्पनीले नाम र सञ्चालकहरू हेरफेर गरेर पुनः अनुमति पाएका छन् ।"
डेडिकेटेड महसुलसम्बन्धी प्रतिवेदन पारित,"ट्रंक र डेडिकेटेड महसुलबारे ऊर्जा सचिव दिनेश घिमिरे संयोजकत्वको समितिले तयार पारेको प्रतिवेदन मन्त्रिपरिषद्ले पारित गरेको छ । मन्त्रिपरिषद्ले ऊर्जा, जलस्रोत तथा सिँचाइ मन्त्रालयले नै कार्यान्वयन गर्ने गरी प्रतिवेदन स्वीकृत गरेको बिहीबार आयोजित नियमित पत्रकार सम्मेलनमा सरकारका प्रवक्ता मन्त्री युवराज खतिवडाले बताए । प्रतिवेदनमा लोडसेडिङ अन्त्य हुनुअघिको ट्रंक र डेडिकेटेड लाइनको महसुल उठाउनुपर्ने सिफारिस गरिएको स्रोतले जानकारी दिएको छ । प्रतिवेदन सार्वजनिक गरिएको छैन । समितिले साउन पहिलो साता मुख्यसचिव लोकदर्शन रेग्मीमार्फत प्रधानमन्त्री तथा मन्त्रिपरिषद्को कार्यालयमा प्रतिवेदन बुझाएको थियो । समितिमा अर्थ मन्त्रालयका सचिव, उद्योग सचिव, ऊर्जाका सहसचिव प्रवीण अर्याल र नेपाल विद्युत् प्राधिकरणका कार्यकारी निर्देशक कुलमान घिसिङ सदस्य थिए । लोडसेडिङ हुँदासम्मको डेडिकेटेड र ट्रंक लाइनबापतको महसुल असुल गर्ने र लोडसेडिङ अन्त्य भइसकेको अवस्थाको महसुलबारे निर्णय गर्न विद्युत् नियमन आयोगलाई जिम्मा दिने निष्कर्ष प्रतिवेदनमा छ, समितिका एक सदस्यले भने । नियमन आयोगले भने यो विवाद आफ्नो अधिकार क्षेत्रभित्र नपर्ने बताउँदै आएको छ । महालेखा परीक्षकको ५७ औं प्रतिवेदनमा पनि ट्रंक र डेडिकेटेड लाइनको साढे ६ अर्ब बक्यौता असुल गर्नुपर्ने सिफारिस गरिएको छ । विद्युत् प्राधिकरणले लोडसेडिङका बेलामा उद्योग र संवेदनशील क्षेत्रलाई प्रिमियम शुल्क लिएर दैनिक २० घण्टाभन्दा बढी विद्युत् उपलब्ध गराउँदै आएको थियो । ०७२ साउनदेखि प्राधिकरणले डेडिकेटेड र ट्रंक लाइनमार्फत उद्योग, अस्पताललगायत क्षेत्रलाई निरन्तर विद्युत् उपलब्ध गराउन थालेको थियो । यसबारे अध्ययन गर्न प्राधिकरणका सञ्चालक सदस्य भक्तबहादुर पुनको संयोजकत्वमा गठित समितिले डेडिकेटेड र ट्रंक लाइनबापत प्राधिकरणलाई ९ अर्ब रुपैयाँभन्दा बढी रकम आउनुपर्ने निष्कर्ष निकालेको थियो । सोही प्रतिवेदनका आधारमा प्राधिकरणले उद्योगीहरूलाई छुट बिल भन्दै बक्यौता तिर्न पत्राचार गरेपछि उद्योगीहरू अदालत गएका थिए । उद्योगीहरूले दायर गरेको रिटमा डेडिकेटेड र ट्रंक लाइन माग नै नगरेको र डेडिकेटेड लाइन भए पनि दैनिक २० घण्टाभन्दा कम विद्युत् उपभोग गरेको जस्ता तर्क गरिएको थियो । अदालतले महसुल विवाद प्राधिकरणमै रहेको पुनरावलोकन समितिमार्फत समाधान गर्न सुझाएको थियो ।अहिले २ सय ३१ उद्योगले डेडिकेटेड प्रसारण लाइनमार्फत र ६७ वटा उद्योगले ट्रंक लाइनमार्फत विद्युत् आपूर्ति लिइरहेका छन् । पुन संयोजकत्वको समितिले तयार पारेको प्रतिवेदनअनुसार त्यसरी विद्युत् लिने २ सय ९८ मध्ये १ सय ८५ ग्राहकले प्राधिकरणले तोकेकै महँगो शुल्क तिरिरहेका छन् । ५० वटा ग्राहक भने सरकारी अस्पताल, सामुदायिक खानेपानी र सिँचाइ वर्गका ग्राहक भएकाले प्रिमियम शुल्क लिनु नपर्ने प्रतिवेदनमा जनाइएको छ । प्राधिकरणको वितरण विनियमावली ०६९ मा प्राधिकरणले गरेको कामकारबाही तथा निर्णयउपर चित्त नबुझे पुनरावेदन समितिसमक्ष निवेदन दिन सकिने व्यवस्था छ । प्राधिकरणबाट छुट बिलिङ सम्बन्धमा गरिएको निर्णयउपर पुनरावेदनको निवेदन दायर गर्ने ग्राहकले छुट बिलिङबापतको सम्पूर्ण रकम धरौटीस्वरूप जम्मा गर्नुपर्नेछ, विनियमावलीको नियम ४५ को उपनियम २ मा भनिएको छ । प्राधिकरणको सञ्चालक समितिले डेडिकेटेड र ट्रंक लाइनको बक्यौता उठाउने निर्णय गर्दै बक्यौता तिर्न किस्ताको सुविधा दिने निर्णयसमेत गरेको थियो । महसुल विवाद बढ्दै गएपछि प्रधानमन्त्री केपी शर्मा ओलीले ऊर्जा, अर्थ र उद्योगमन्त्रीसँग छलफल गरेका थिए । मन्त्रीहरूसँगको छलफलपछि मन्त्रिपरिषद्ले केही महिनाअघि समस्या समाधानका लागि अध्ययन समिति गठन गरेको थियो ।विद्युत् नियमन आयोगले साउन १ गते लागू हुने गरी निर्धारण गरेको नयाँ विद्युत् महसुलमा भने डेडिकेटेड र ट्रंक लाइनको अवधारणा हटाइएको छ । प्राधिकरणले नयाँ महसुल दरमा पनि डेडिकेटेड लाइनका लागि करिब १५ प्रतिशत महँगो शुल्क लिने गरी सिफारिस गरेको भए पनि सार्वजनिक सुनुवाइको क्रममा उद्योगीहरूबाट विरोध भएपछि आयोगले यो व्यवस्था हटाएको हो ।"
सडक सुरुङको लागत यकिन गर्न मापदण्ड,"सडक सुरुङ निर्माणको लागत यकिन गर्न छुट्टै मापदण्ड बनाइएको छ । भौतिक पूर्वाधार तथा यातायात मन्त्रालयको प्रस्तावमा उक्त मापदण्ड मन्त्रिपरिषद्ले स्वीकृत गरेको हो । हामी सुरुङ प्रविधिमा प्रवेश गर्न थालेका छौं, बिहीबार मन्त्रिपरिषद्को निर्णय सुनाउँदै अर्थमन्त्री युवराज खतिवडाले भने, सुरुङ प्रविधिमा प्रतिस्पर्धाबाट निर्माणका लागि आह्वान गर्दा त्यसको लागत अनुमान यकिन गर्ने केही मापदण्ड अहिलेसम्म बनेको थिएन । लागतको दर अनुमान गर्ने मापदण्डका रूपमा मन्त्रिपरिषद्ले स्वीकृत गरेको उनले स्पष्ट पारे । कुनै पनि चिजको इस्टिमेट गर्दा त्यहाँ कति सामान, उपकरण र मान्छे लाग्छन् भन्ने कुराको एउटा नम्स बनाइएको हो, सडक विभागका महानिर्देशक केशवकुमार शर्माले भने, यस्तो नम्स सडक र पुलमा थियो, सुरुङमा थिएन । मापदण्ड स्वीकृत भएपछि सुरुङको इस्टिमेट गर्न बाटो खुलेको उनले बताए ।त्यस्तै सहरी विकास मन्त्रालयको भवन संहिता मन्त्रिपरिषद्बाट स्वीकृत गरिएको छ । मन्त्रालयले भवन निर्माणसम्बन्धी धेरै संहिता जारी गरेको छ, सरकारका प्रवक्तासमेत रहेका मन्त्री खतिवडाले भने, भूकम्प प्रतिरोधी संरचना कस्तो बनाउनुपर्छ भनेर प्रयोगमा आए पनि त्यसको कार्यविधि बनिनसकेको हुनाले अहिले संहिता बनाएर स्वीकृत गरिएको हो । नेसनल बिल्डिङ कोड भनेको सेस्मिक कोड हो, यसलाई भवन संहिता भनिन्छ, सहरी विकास मन्त्रालयका सचिव मधुसूदन अधिकारीले भने, भवन संहिता डिजाइन गर्दा भूकम्प प्रतिरोधी बनाउन कस्तो डिजाइन गर्नुपर्छ भन्ने कुराको गाइडलाइन हो । एनबीसी कोड १०५ भनेको भूकम्पसम्बन्धी सेस्मिक कोड हो । भवन संहिता सन् १९९४ मा बनेको थियो, त्यो समय सान्दर्भिक र पूर्ण थिएन, जुन इन्डियन कोडमा आधारित भएर गर्नुपर्थ्यो, उनले भने, अहिले ०७२ को भूकम्पपछि बिल्डिङ कोड अपडेट गर्न महसुस गरियो, त्यसैले १९९४ लाई खारेज गरी नयाँ संहिता बनाइएको हो ।पुरानो संहितामा धेरै कुरा परिवर्तन गरिएको उनले बताए । पहिला पुरानै कोडअनुसार डिजाइन गरिन्थ्यो, उनले भने, अब नयाँ कोड लागू भएको छ, त्यहीअनुसार डिजाइन गर्नुपर्ने हुन्छ । त्यस्तै यो मन्त्रालयअन्तर्गत विकास आयोजना कार्यक्रम सञ्चालनका लागि मन्त्रिपरिषद्ले २ सय ९२ अस्थायी दरबन्दी स्वीकृत गरेको छ ।"
प्रसारण लाइन निर्माणमा स्थानीयको अवरोध,"जुगल गाउँपालिकामा सञ्चालित गेलुङ खोला हाइड्रोपावरको हाइटेन्सन लाइन विस्तारमा स्थानीयले अवरोध गरेका छन् । ३ दशमलव ३ मेगावाट क्षमताको आयोजनाको पावर हाउसदेखि चौतारा साँगाचोकगढी नगरपालिका२ बतासेमा सबस्टेसनका लागि हाइटेन्सन लाइन विस्तार गर्ने क्रममा पोल राख्दा विवाद भएको हो ।गेलुङ हाइड्रो प्रालिका व्यवस्थापक रामकुमार राईका अनुसार चौतारा साँगाचोकगढीको बतासेमा गाडिएका ८ वटा खम्बा र तार बुधबार राति स्थानीयले उखेलेर फालेका छन् । भूकम्पदेखि बर्सेनि पहिरोको समस्याले पछाडि धकेलिँदै आएको आयोजना ७ वर्षपछि अन्तिम चरणमा पुग्न लाग्दा यस्तो अवरोध भएको उनले बताए । राष्ट्रिय प्रसारण लाइनमा जोडिन एक महिनाको मात्रै काम बाँकी हुँदा आयोजना पूर्णरूपमा थलिएको छ । खम्बा र पोल परेको प्रत्येक परिवारलाई हामीले मुआब्जा दिएका छौं । तर स्थानीयले अहिलेसम्म ३ पटकसम्म खम्बा निकालेपछि हामी आजित बनेका छौं, उनले भने ।राष्ट्रिय प्रसारण लाइनमा जोड्न गाडिएका खम्बा उखेलेर फाल्ने १४ जना स्थानीयविरुद्ध प्रशासन र प्रहरीमा सूचना दिएको उनले बताए । विद्युत् प्राधिकरणको निर्देशन प्रक्रियाबाहिर रहेकाले स्थानीयको मागअनुसार सबै गर्न नसकेको व्यवस्थापक राईको दाबी छ । २०६५ सालदेखि सुरु भएको गेलुङ खोला हाइड्रो प्रालि ५ वर्षमा सम्पन्न गर्ने लक्ष्य राखिएको थियो । हालसम्म ५५ करोड खर्चिएको राईले बताए । जग्गाधनी स्थानीय १४ परिवारले आयोजनाको हाइटेन्सन लाइन विस्तारमा आफूखुसी काम गरेको बताएका छन् । आयोजनाको पावर हाउसदेखि सबस्टेसनसम्म हाइटेन्सन लाइन विस्तार गर्ने क्रममा यसअघि आफूखुसी जोखिपूर्ण पोल गाडेको स्थानीयको आरोप छ ।"
उपाध्यायको कबाल्स एन्ड कार्टेल्स सार्वजनिक,"काठमाडौं (कास) पत्रकार, लेखक एवम् विश्व बैंकमा लामो समय काम गरेका राजीव उपाध्यायको अर्थराजनीतिक पुस्तक कबाल्स एन्ड कार्टेल्स सार्वजनिक भएको छ । अर्थशास्त्री विश्व पौडेल, वुमेन लिडकी कार्यकारी निर्देशक हिमा विष्ट, पत्रकार किशोर नेपाल र लेखक उपाध्यायले बिहीबार एक समारोहबीच पुस्तक सार्वजनिक गरेका हुन् । कार्यक्रममा अर्थशास्त्री पौडेलले उपाध्यायको पुस्तकले नेपालले बहुदलीय राजतन्त्र, माओवादीको सशस्त्र द्वन्द्व हुंदै गणतन्त्रसम्मका परिवर्तनलाई सूक्ष्म रुपमा केलाएको बताए । पुस्तकमा उपाध्यायले देशको बिग्रँदो अर्थतन्त्र र त्यसमा विदेशीहरूको भूमिकाबारे चर्चा गरेका छन् ।"
एनसेलको वायर फ्री प्लस सेवा,"काठमाडौं (कास) एनसेलले वाइफाई, टक टाइम र डेटा बन्डलसहितको वायर फ्री प्लस सेवा सुरु गरेको छ । कम्पनीले यो सेवा आफ्नो अम्ब्रेला थिम प्लस अन्तर्गत मंगलबारदेखि सुरु गरेको हो । बन्डलिङ सेवाअन्तर्गत ग्राहकले २ वटा फोरजी सिम कार्ड पाउने, प्लानका आधारमा प्रत्येक सिममा ५ जीबीदेखि १० जीबी डेटा र डिजिटल कन्टेन्टहरू पाउनेछन् । वार्षिक प्लानअन्तर्गत गोल्ड, प्लाटिनम र डायमन्ड समूहको कुनै पनि प्लान लिन सक्छन् । ग्राहकले वार्षिक प्लानअन्तर्गत मासिक करसहित गोल्ड ६ सय ९० रुपैयाँमा र करबाहेक प्लाटिनमको ८ सय ६० रुपैयाँ तथा डायमन्डको ९ सय ५० रुपैयाँमा प्लान खरिद गर्न सक्छन् । वायर फ्री प्लस सेवा लिन ग्राहकले एनसेल सेन्टरमा सम्पर्क गर्नुपर्नेछ । साथै कम्पनीको वेबसाइटमा रहेको प्रभु पे, खल्ती र प्रभु कियोस्क र प्रभु रेमिटको काउन्टरबाट पनि बुकिङ गर्न सक्छन् ।"
सूर्यको मंगलदीप त्रिसारा अगरबत्ती बजारमा,"काठमाडौं (कास) सूर्य नेपालले नेपाली बजारमा मंगलदीप त्रिसारा अगरबत्ती ल्याएको छ । यसको प्रतिप्याक मूल्य एक सय रुपैयाँ छ, जसमा १ सय ८० काँटी जिपलक प्याकमा उपलब्ध हुने कम्पनीले जानकारी दिएको छ ।"
मनोजको बहुरूप,"मनोज गजुरेल एन्ड टिमले गतसाल गाईजात्राका अवसरमा देशका सातै प्रदेशमा प्रहसन गर्यो । यसपालि कम्तीमा दोब्बर सहरमा प्रहसन पस्कने योजना थियो । फ्याट्ट आइदियो कोरोना महामारी, भइदियो लकडाउन । घरबाटै निस्कन नमिल्ने भएपछि दर्शक जम्मा पारेर प्रहसन देखाउनु असम्भव भइहाल्यो । त्यसो भए केही नगर्ने त ? लकडाउनको पहिलो साता मनोजले यतातिर ध्यानै दिएनन्, घरमै मज्जाले समय बिताए । दोस्रो साताबाट हल्काफुल्का बेचैनी भयो । तेस्रो सातामा त निष्कर्षमा पुगिहाले, परम्परा धान्नकै लागि सही, गाईजात्राको प्रहसन गर्नैपर्छ । तर, कसरी ? दिमागमा झ्वाट्ट जवाफ आइहाल्यो, डिजिटल माध्यममा । अर्थात्, पहिले जसरी स्टेजमा नजाने, स्टुडियोमा खिचेर दर्शकसम्म पुर्याउने । लकडाउनपछि घरमै बनाएका छोटा कमेडी र प्रेरणादायी भिडियोमा प्राप्त प्रतिक्रियाले उत्साह थपेको थियो । मान्छेमा चिन्ता छ, आर्थिक समस्या छ तर हामी दाम सहयोग गर्ने सामर्थ्य राख्दैनौं, यसपटकको प्रहसनको औचित्य पुष्टि गर्दै मनोजले भने, त्यसैले हास्यमार्फत यो अन्योलता चिर्ने अनि हौसला र आशा सिर्जना गर्ने प्रयत्न गर्यौं ।मनोजको समूहमा शैलेन्द्र सिम्खडा, चट्याङ मास्टर, सुबोध गौतम, सुमन कार्की, राजा राजेन्द्र, यमन श्रेष्ठलगायत छन् । गत वर्ष मनोज कमेडी च्याम्पियन को निर्णायक बने, उक्त सोका प्रतियोगीलाई पनि समेटे । जब फरकफरक विचारका कलाकारबीच महामारीको दौरानै ऊर्जा साटासाट भयो, हास्यप्रस्तुति बनाउन तम्तयार भइहाले । यो थियो, वैशाख तेस्रो साताको कुरा । अहिले उनको युट्युब च्यानलमा मनोजसहित अन्य कलाकारले त्यतिबेलैबाट बनाएका कमेडी भिडियोहरूले लाखौं भ्युज बटुलिरहेका छन्, फेसबुकतिर छ्याप्छ्याप्ती छन् । देशविदेशका अनेक घटना, प्रवृत्ति र पात्रमाथि व्यंग्य कसेका छन् । भनिरहनु पर्दैन, यसको केन्द्रमा उनै मनोज छन् । क्यारिकेचर मा ब्रान्ड बनिसकेका मनोजले यसपटक पनि सरप्राइज दिएका छन् । जस्तो ः विश्व स्वास्थ्य संगठन (डब्लूएचओ) का प्रमुख टेड्रोस एड्हानोम र भारतका विवादास्पद टेलिभिजन पत्रकार अर्नब गोस्वामीको अवतारमा देखिएका छन् । आदिकवि भानुभक्त आचार्य अनि ४० वर्षपछिको स्वयं मनोज गजुरेल बनेका छन् । कोपाइलट पुष्पकमल दाहाल बनेर विमान उडाएका छन् । मनोज चाहन्थे, समय खराब छ, मनमा तनाव छ, त्यसैले यसपालि कोरा कमेडीमात्र नहोस्, जिम्मेवारीबोधसहितको सन्देश पनि होस् । जति क्यारिकेचर गरेको छु, त्यसमार्फत व्यंग्य त छँदै छ, सद्भाव र भाइचारा पनि अभिव्यक्त गर्न खोजेको छु । अहिलेको वास्तविकता र मनोविज्ञान पहिल्याउने प्रयास छ मेरो, उनले भने । आज बाँचिरहेको समयको प्रतिविम्ब भएर हुनुपर्छ, उनका हरेक हास्य कन्टेन्ट खुब रुचाइँदै छ । टेड्रोस रोज्नुको आफ्नै कारण छ, मनोजसँग । कोरोनासम्बन्धी समाज, सामाजिक सञ्जाल र मूलधारकै मिडियामा पनि अनेक अफवाह फैलिएका छन्, त्यसलाई गलत सावित गर्दै आधिकारिक सूचना दिने डब्लूएचओ र उनै टेड्रोस हुन् । कोभिड१९ को महाव्याधिले देशहरूको सीमा पार गर्दै गर्दा संसारले सबैभन्दा धेरै देखेको अनुहार सम्भवतः टेड्रोसकै हो । क्यारिकेचर चिनेकै अनुहारको गरिन्छ । अहिलेका लागि टेड्रोसजस्तो उपयुक्त पात्र अर्को देखिनँ, मनोजले कान्तिपुरसँग भने, तर टेड्रोसलाई व्यंग्य गरिएको छैन । बरु यो पात्रमार्फत महामारीमा पनि स्वार्थप्रेरित राजनीति गरिरहेका संसारका शक्तिराष्ट्रका प्रमुखलाई व्यंग्य गरेको छु । स्वास्थ्यसम्बन्धी सचेतना पनि छ । उनका अनुसार टेड्रोसका माध्यमबाट पूर्वीय वैदिक सनातन, संस्कृति र सभ्यतामा रहेका ध्यान, योग, अध्यात्म र प्रकृतिप्रेमको सन्देश पनि प्रवाह गरिएको छ । प्रेसमिटको सन्दर्भमा तयार पारिएको भिडियोमा टेड्रोस बनेका मनोजले नमस्कार र भ्रातृत्वलाई विशेष महत्त्व दिएका छन् । टेड्रोस बन्ने निधो भएपछि मनोजले उनका धेरै भिडियो हेरे, हुलिया, हाउभाउ, बोल्ने शैली र अन्य शारीरिक भावभंगिमा नियाले । अनि केही दिन अफ्रिकन टोनमा अंग्रेजी बोल्ने अभ्यास गरे । उनले भने, टेड्रोस बन्ने तयारी र अभिनय प्रस्तुति मेरा लागि पनि नवीन अनुभव रह्यो ।मनोजको चर्चित भइरहेको अर्को क्यारिकेचर हो, हरेक घटनालाई अतिरञ्जित बनाउने भारतीय टीभी पत्रकार अर्नब गोस्वामीको । अर्नब नेपालमा पहिले पनि चिनिएकै पत्रकार हुन्, नेपालले नयाँ राजनीतिक र प्रशासनिक नक्सा जारी गरेपछि उनले चलाएका विभिन्न टकसोपछि झन् धेरैको ध्यान तानियो । मनोजका अनुसार नेपाल र भारतबीच विवाद हुँदा भारतीय मिडियाले अस्वाभाविक गतिविधि देखाउँछन्, हाम्रो सार्वभौविकतामाथि प्रहार गर्छन् र उनीहरूलाई भ्रम हुन्छ कि उनीहरूले जे देखायो, त्यो नेपालमा पत्याउँछन्, त्यसको प्रभाव पर्छ । भारतीय मिडियाको नेपालीमाझ रहेको असली छवि देखाउन पनि अर्नब बनेको हुँ, मनोजले भने, चर्को स्वरमा बोल्ने, प्रश्न नसोधी उत्तर खोज्ने, आफ्नै कुरा एकोहोरो लाद्ने र अरूलाई बोल्न नदिई निर्णय सुनाउने अर्नब प्रवृत्तिलाई समात्ने प्रयास गरेको छु । अर्नबको पत्रकारितालाई मनोजले तर्साकारिता नाम दिएका छन् । अनर्ब र नेपाली पत्रकार ऋषि धमलाबीचको काल्पनिक वार्ता उतारिएको छ । ऋषिको क्यारिकेचर सुमन कार्कीले गरेका छन् । ऋषि पनि सानातिना अनर्ब नै हुन् । दुवैलाई एकसाथ भिडाउँदा रोचक हुन्छ भन्ने लाग्यो । अर्नबको प्रस्तुति जोकझैं लाग्छ, जोकमाथि हामीले जोक गर्दा महाजोक भएको छ, उनले भने । हावादारी गाली र मजाक होइन, तर्कपूर्ण र शालीन व्यंग्य कसेको उनको दाबी छ ।अमेरिकी राष्ट्रपति ट्रम्पको क्यारिकेचर मनोजले पहिल्यै गरिसकेका छन् तर यसपटक अलि भिन्न छ । कोरोनाले च्याँप्दै गएपछि ट्रम्पले ह्वाइटहाउसमा हिन्दु पुजारी बोलाएर स्वस्तिशान्ति गराएका थिए, जसको अन्तर्राष्ट्रिय मिडियामा खुब चर्चा भएको थियो । मनोजले त्यही स्वस्तिशान्तिलाई क्षमापूजाका रूपमा नक्कल गरेका छन् । यो भिडियोमा उनको डबल रोल छ, पुजारी बन्ने स्वामी मनोजानन्द पनि मनोज नै हुन् । उनले ट्रम्पलाई प्रतीक बनाएर रूस, चीनजस्ता संसारका सुपरपावरलाई व्यंग्य गरेका छन्, साना र पिछडिएका राष्ट्रको आवाज समेटेका छन् । भने, संसारको राजनीतिको केन्द्रमा ट्रम्प छन्, तर महामारीमा पनि अन्य देशसँग शीतयुद्ध गरे, गलत तथ्यहरू प्रचार गरे, त्यसैले उनको प्रवृत्तिमाथि व्यंग्य गर्नु आवश्यक थियो । कूटनीतिक मर्यादाभित्र रहेरै कमेडी गरेको उनको भनाइ छ ।तीन वर्षअघि मनोज पुष्पकमल दाहाल अनि सीताराम कट्टेल केपी शर्मा ओली बनेर हास्यप्रस्तुति दिएका थिए, दर्शकदीर्घामा असली पुष्पकमल र केपी पनि थिए । स्थायी सरकार चाहिएको र उनीहरू मिल्दा दुई तिहाइ आउने सम्भावना हुने भाव थियो, उक्त प्रस्तुतिमा । नभन्दै त्यसको केही समयपछि तत्कालीन एमाले र माओवादीको एकीकरण भयो, केपीको नेतृत्वमा दुई तिहाइको सरकार पनि बन्यो । केपी र पुष्पकमल दुवै नेकपाका अध्यक्ष भए । केपीले जेट प्लेनमा दुई पाइलट चाहिने अभिव्यक्ति दिए । यही कारण यसपटक मनोज र सीतारामले विमानको ककपिटमै बसेर आपसमा दोषारोपण गरेका छन्, पुष्पकमल र केपीको हुलियामा । कुनै समय एमालेबाट विद्यार्थी राजनीति गरेका मनोजले भने, पार्टी मिल्यो, मन मिलेन, कार्यकर्ता मिलेनन्, नागरिकको सपना मिलेन, त्यसैले हामीले अनर्थ हुनुअगावै उहाँहरू दुवैले अनिवार्य अवकाश लिनुपर्ने सन्देश दिएका छौं ।विमानभित्रको सुटिङ सिनामंगलस्थित एभियसन म्युजियम मा गरिएको हो, यसका लागि उनीहरूले क्याप्टेन वेद उप्रेतीसँग उडानसम्बन्धी प्रशिक्षण पनि लिएका थिए । उड्यनसम्बन्धी शब्दावली र सन्दर्भमा नेकपाभित्रको खिचातानीमाथि सीताराम र उनको रोचक रस्साकसी देख्न पाइन्छ । सीतारामसँगको सहकार्यबारे मनोजले भने, कन्टेन्टमा म उसको दाइ हो । प्रविधिमा ऊ मेरो दाइ । त्यसैले सँगै काम गर्दा एकअर्कासँग सिक्न पाइन्छ ।क्यारिकेचरमा विविधता पस्कने क्रममा मनोज आदिकवि भानुभक्त बनेका छन् । भानुभक्तले हास्यकविता पनि रचेका छन् । भानुको क्यारिकेचरमार्फत त्यो युग र यो युग जोड्ने प्रयास गरेको उनको भनाइ छ । त्यस्तै, ४० वर्षपछिको विश्वको प्रविधि, नेपालको कमेडी र नेपाली कलाकारको अवस्था कल्पना गर्दै कमेडी तयार पारेका छन्, जसको पात्र उनी आफैं हुन् । त्यतिबेला तनाव चुलिएको हुन्छ, हाँसो बिक्री हुन्छ । त्यसैले विभिन्न देशले मलाई हास्यविज्ञका रूपमा नियुक्त गरेका हुन्छन्, मनोजले मुस्कुराउँदै भने, कोरोनापछि विश्वले एकजुट भएर आर्थिक विकास गरेको सुखद कल्पना पनि गरेको छु । मनोज कमेडीमा कहिले तीखो हुन्छन््, कहिले समाजका नकारात्मक प्रवृत्तिहरू उदांगो पार्छन्, कहिले सकारात्मक भाव प्रवाह गर्छन् । जे गरे पनि, समाजप्रतिको दायित्व भुल्दैनन् । सचेत र सिर्जनशील हास्यकलाकारको छवि निर्माण हुनुको रहस्य पनि यही हो । व्यंग्य गरेरै उनको रोजीरोटी चलेको छ, ख्याति कमाएका छन् । समयसँगै उनको व्यंग्यको शैली बदलिएको छ । तर, समाजको मनोवृत्ति र पात्रहरू पनि उसैगरी बदलिए त ? यो प्रश्नले सुरुमा मनोजलाई केही गम्भीर बनायो र जवाफका लागि उनले २३ वर्षअघि चट्याङ मास्टरले लेखेको गीत सापटी लिए :संसद् बोलाए नि आउने यिनै हुन् भोटै खसाले नि पाउने यिनै हुन्यिनै थिए, यिनै छन्, रहने यिनै हुन् तपाईंको यो हालत बनाउने यिनै हुन्"
भिडन्त ग्वार्डिओलाविरुद्ध जिदान,"बार्सिलोनाविरुद्ध नेपोली, खेल ११ को बराबरीला लिगाको उपाधि होडमा रियल म्याड्रिडको हातबाट पछारिएको बार्सिलोनाले अब आफू युरोपेली च्याम्पियन्स लिगबाट बाहिरिएको कल्पना पनि गर्न सक्दैन । एक प्रकारले यो अन्तिम १६ को टाइमा बार्सिलोना सुरक्षित पनि छ । उसले नेपोलीको मैदानमा बराबरी खेलेको थियो र त्यसमा एक घरबाहिरको गोलको उपलब्धि हात पारेको थियो । ड्रिस मर्टेन्सको गोलविरुद्ध बार्सिलोनाका लागि एन्टोइन ग्रिजमनले बललाई सफलतापूर्वक पोस्टको दिशा दिएका थिए ।तर बार्सिलोनाका लागि समस्या कहाँनिर छ भने क्याम्प नोउमा सबथोक राम्रो भइरहेको छैन । प्रशिक्षक क्विक सेटिन चर्को दबाबमा छन् । अन्तिम पटक पाँच वर्षअगाडि युरोपेली च्याम्पियन भएको बार्सिलोना छैटौं उपाधि जित्ने अभियानमा छ । पहिलो लेगको खेल भएयता लियोनल मेसी आफै पनि ३३ वर्षका भइसके । उनका लागि फेरि एकपल्ट युरोपेली उपाधि उचाल्ने सम्भावना समयका आधारमा झन् झन् कमजोर हुँदै छ । नेपोलीले भने यस सिजन इटालियन कप जितेको छ, त्यो युभेन्ट्सलाई पन्छाएर ।"
डिबालामाथि बढेको आशा,मिलान (एएफपी) गत सिजनमा पाउलो डिबालालाई म्यानचेस्टर युनाइटेडमा बेचिने जस्तै तय भइसकेको थियो । युभेन्ट्सले भर्खरै इटालियन च्याम्पियन बन्दा प्रमुख खेलाडी बनेका उनै डिबाला अहिले लियोनसँग च्याम्पियन्स लिगका लागि फिट हुने प्रयास गरिरहेका छन् ।गत सिजनमा यो समयमा रोमेलु लुकाकु टुरिन आउने स्थिति बनिरहेको समयमा २६ वर्षे डिबालाले युभेन्ट्स छाड्नुपर्ने माहोल बनिरहेको थियो । क्रिस्टियानो रोनाल्डोसँगै अग्रपंक्तिमा आफूलाई पुनः स्थापित गर्दा डिबालाले हालसम्म जारी रहेको यस सिजनमा सबै प्रतियोगितामा गरी १६ गोल गरे भने १४ गोललाई पास उपलब्ध गराएका थिए । सिजनको सुरुआतमा उनको फर्म सुस्त थियो । सोही कारण रोनाल्डो र युरोपियन गोल्डेन बुट विजेता सिरो इमोबिललाई उछिन्दै मंगलबार डिबालालाई इटालियन सिरी ए को वर्षका उत्कृष्ट खेलाडीको पुरस्कार दिइएको थियो । अहिले युभेन्ट्ससँगको सम्झौतामा पाँच वर्ष नवीकरण गर्ने अन्तिम स्थितिमा रहेका उनको इंग्ल्यान्ड जाने चर्चा चलेयता प्रदर्शनमा त्यसयता ठूलो परिवर्तन आएको छ ।युभेन्ट्स नवौं पटक इटालिनन च्याम्पियन भएको दिन नै डिबालालाई तिघ्रामा चोट लागेको थियो । अहिले लियोनविरुद्ध शुक्रबार राति हुने च्याम्पियन्स लिग नकआउट चरणको दोस्रो लेगमा उनी फिट होऊन् भन्ने कामना टुरिन टोलीले गरिरहेको छ । गत साता युभेन्ट्सका प्रशिक्षक माउरिजियो सारीले डिबालाको चोटमा सुधार भइरहे पनि उनी कहिले खेलमा फर्किन्छन् भन्ने निश्चित नरहेको जनाएका थिए । इटालियन सञ्चारमाध्यमका अनुसार शुक्रबार लियोनसँगको एलियान्ज रंगशालामा हुने खेलका लागि उनी तयार भइसक्नेछन् ।
