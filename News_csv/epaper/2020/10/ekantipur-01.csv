शीर्षक,विवरण
'मेरा दसधारा दूध खड गया,"पाँच सय रुपैयाँ माग्न उनी घरमै आएपछि दिएको र कागजमा के लेख्यो र मिलाउने कोको थिए भन्ने आफूले थाहा नपाएको उनले बताए । छोरो राजेन्द्रको आपराधिक पृष्ठभूमिबारे बताउँदै गर्दा उनले सम्झनाको हत्यामा उसको संलग्नता इन्कार गर्न सकेनन् । उनका अनुसार त्यो दिन (गत असोज ७ गते) ३ बजे गाईबस्तु चराउन खोलातर्फ गएका राजेन्द्र बेलुका साढे ५ देखि ६ बजेबीचमा घर फर्किर्एका थिए । पुलिसले पक्रेर ल्याएको छ, बयान हुँदै छ अरे, उनले भने, उसले गरेन होला भनेर पनि म भन्न सक्दिनँ । कसैले नदेखेको घटना उसैले गर्यो भनेर पनि कसरी भनूँ । वीरबहादुर बोल्दै गर्दा आमा लछुले बीचैमा आक्रोश पोखिन्, त्यइले (त्यसैले) मारयाको हो भन्या त त्यो माइस (मान्छे) होइन, दँइत (राक्षस) हो । गर्भैमा मरिदिएको भए आज आनन्द हुन्या रहेछ । मेरा दसधारा दूध खड (खेर) गया । बोल्दाबोल्दै उनले बरर्र आँसु खसालिन् । अर्कोतिर फर्किएर सुँक्कसुँक्क रुँदै भनिन्, यसो (यस्तो) सन्तान कसैको कोखमा पैदा नहोस् । पत्नीको आँसु र आक्रोश देखेर वीरबहादुर झन् उत्तेजित भए । आफ्नो छोराले सम्झनाको हत्या गरेको प्रमाणित भए उसलाई हदैसम्मको सजाय हुनुपर्ने भन्दै उनी कड्किए, त्यसैले मारेको हो भने त्यस्तालाई बचाएर के गर्ने ?"
डा केसीको स्वास्थ्य जटिल बन्दै,"काठमाडौं (कास) अनशनरत डा गोविन्द केसीको स्वास्थ्य अवस्था खस्कँदै गएको छ । उनी ६ बुँदे माग राखेर १७ दिनदेखि अनशनरत छन् । उपचारमा संलग्न मेडिकल टिमद्वारा जारी पछिल्लो स्वास्थ्य बुलेटिनअनुसार उनलाई धड्कन गडबड, छाती दुखाइ, थकाइ, चक्कर आउनेलगायतका समस्या देखिएको छ । डा केसीको रगतमा ग्लुकोजको मात्रा धेरै कम छ भने सिरम इलेक्ट्रोलाइट्स समेत गम्भीर रूपमा घटेको छ । रगतमा सेतो रक्त कणिकाको संख्या कम भएकाले संक्रामक रोगको जोखिम उच्च छ । जुम्लामा १९ औं सत्याग्रह थालेका डा केसी ८ दिनअघि त्रिवि शिक्षण अस्पताल महाराजगन्ज भर्ना भएका हुन् । नेपाल चिकित्सक संघले अनशनरत डा केसीको जीवनरक्षा गर्न सरकारसँग आग्रह गरेको छ । संघले वार्ताका लागि सहजीकरण गर्न तयार रहेको जनाउँदै सरकारसँग वार्ता टोली गठन गर्न पनि माग गरेको छ । संघले बुधबार विज्ञप्ति जारी गर्दै सार्थक वार्ता गरी समस्याको यथाशीघ्र समाधान निकाल्नुपर्नेमा जोड दिएको छ । १८ पटकसम्मको सत्याग्रहका बेला भएका सम्झौता कार्यान्वयनकै माग डा केसीले उठाएकाले ती सरकारकै अंगका रूपमा स्थापित भइसकेको संघले जनाएको छ । गुणस्तरीय स्वास्थ्य सेवा र चिकित्सा शिक्षामा नागरिकको सहज पहुँचका लागि गरिएको सत्याग्रहको मर्मलाई सम्मान गर्न पनि संघले सरकारलाई आग्रह गरेको छ ।"
कोरोनाले ११ को मृत्यु,"काठमाडौं (कास) कोरोना संक्रमणबाट बुधबार ११ जनाको मृत्यु पुष्टि भएको छ । रूपन्देहीको देवदह११ का ५५ वर्षीय पुरुषको बुटवलस्थित कोरोना विशेष अस्पतालमा बुधबार मृत्यु भएको छ । मिर्गौला र रगतमा खराबी रहेका उनको उपचारकै क्रममा मृत्यु भएको हो । रूपन्देहीकै ८२ वर्षीय पुरुषको पनि कोरोनाका कारण मृत्यु भएको छ । बाँकेको नेपालगन्ज१ की ३५ वर्षीया महिलाको भेरी अस्पतालमा बुधबार मृत्यु भएको छ । उनमा मधुमेह र उच्च रक्तचापको समस्या थियो । फोक्सोमा समेत निमोनिया देखिएको थियो । कपिलवस्तुको बुद्धभूमि१ पत्थरकोटकी ५० वर्षीया महिलाको पनि बुधबार बिहान मृत्यु भएको छ । उनमा मधुमेह र उच्च रक्तचापसमेत रहेको थियो । सुनसरीको इटहरी५ का ७३ वर्षीय वृद्धको विराटनगरस्थित कोभिड१९ उपचार केन्द्रमा बुधबार मृत्यु भएको छ । उनलाई श्वासप्रश्वासमा समस्या देखिएपछि बुधबारै केन्द्र पुर्याइएको थियो । सुनसरीकै हरिनगर२ का ५० वर्षीय पुरुषको विराटनगरस्थित नोबेल मेडिकल कलेजमा मृत्यु भएको छ । श्वासप्रश्वासको समस्या भएपछि उनलाई भेन्टिलेटरमा राखेर उपचार गरिएको थियो । मोरङको जहदा६ का ६० वर्षीय पुरुषको पनि मृत्यु भएको छ । सप्तरीको राजविराज४ का ३९ वर्षीय पुरुषको बुधबार बिहान धरानस्थित बीपी कोइराला स्वास्थ्य विज्ञान प्रतिष्ठानमा मृत्यु भएको छ । उच्च रक्तचाप, मधुमेह र मिर्गौलाको बिरामी उनी डायलसिससमेत गराइरहेका थिए ।यस्तै, काठमाडौंका ५४ वर्षीय पुरुष तथा ३४ र ८६ वर्षीया महिलाको पनि कोरोना संक्रमणबाट मृत्यु भएको स्वास्थ्य मन्त्रालयले जनाएको छ । बुधबार देशभर एक हजार ५ सय ५९ संक्रमित थपिएसँगै कुल संक्रमितको संख्या ७७ हजार ८ सय १७ पुगेको छ । ५६ हजार ४ सय २८ जना निको भएका छन् ।यसैबीच, मंगलबार झुन्डिएर आत्महत्या गरेका सुर्खेतको भेरीगंगा११ लेखपराजुलका ३५ वर्षीय युवकमा कोरोना पुष्टि भएको छ । मृत्युपछि गरिएको परीक्षणमा बुधबार कोरोना पुष्टि भएको प्रादेशिक अस्पताल सुर्खेतले जनाएको छ ।"
चाडकै मुखमा समेत भारत जानेको लर्को,"(धनगढी)  कैलाली बर्दगोरियाका सन्दीप कामी हरेक वर्ष यतिबेला भारतबाट दसैं मनाउन घर आउँथे । तर, यो वर्ष दसैं आउनुअघि नै उनी रोजगारी खोज्दै भारत पसे । उनले घरआँगनमै रमाएर दसैं मनाउन नपाउने भएका छन् । दसैं सप्रिए हिउँद सप्रियो, बिसु (नयाँ वर्षको पहिलो दिन) सप्रिए बर्खा पनि सप्रियो भन्छन् नि, उनले भने, यो वर्ष कोरोनाले गर्दा दसैंको मुखमा परिवारबाट बिछोडिनुपर्यो । बुधबार कैलालीको गौरीफन्टा नाकामा भेटिएका सन्दीपले घरमा खान पनि नपुगेपछि भारत पस्नुपरेको दुखेसो पोखे । उनले यो महिनाभित्र ५७ हजार खर्च पठाउन सके परिवारले दसैं मनाउला भनेर भारत जान लागेको बताए ।डोटी नानेकेदारका जग्गु विकले पनि घरमा एक मुठी अनाज नभएको र कमाइ केही नभएपछि दसैंतिहार पर्खेर बस्न नसकिएको बताए । परिवारका अरू सदस्यको दसैं सपार्न पनि एक जनाले भारतबाट कमाएर पठाउनुपर्ने बाध्यता छ, उनले भने । उनले नेपालमै काम पाउन नसकेसम्म भारत जाने पीडाबाट मुक्त हुन नसकिने बताए । जग्गु गत वैशाखमा कोरोना महामारीको डरले भारतबाट घर फर्केका थिए । ६ महिना घरमा बस्दा केही गर्न नसकेको र रोजगारी पनि नपाएकाले अन्तिममा फेरि भारत पसेको उनको भनाइ छ । मुख्य चाड दसैंतिहारको मुखैमा भारत जाने सयौं जनाको लर्को हरेक दिन गौरीफन्टा नाकामा देखिन्छ । गौरीफन्टा नाकास्थित सशस्त्र सुरक्षा बलका प्रहरी निरीक्षक राजेन्द्र कुँवरले भारत जानेको संख्या दिनहुँ बढ्दै गएको बताए । उनका अनुसार हरेक दिन एक हजारभन्दा बढी नेपाली भारत पसिरहेका छन् । गौरीफन्टा नाकाबाट लकडाउन खुलेयता ३९ हजार २ सय ८५ जनाले सीमा पार गरेको उनले जानकारी दिए ।नाकामै भेटिन्छन् दलाल भारतले आधारपत्र, रासन कार्ड र मजदुर पास पाएकालाई मात्रै प्रवेश गर्न दिएको छ । कागजात नबोकेका नेपालीले नाकामा बसेका दलालहरूले बनाइदिने नक्कली कागजात बनाएर समेत सीमा पार गरिरहेका छन् । खान नपाएर मर्नुभन्दा जसरी पनि भारत पस्नुपरेको छ, एक युवकले भने । उनका अनुसार नाकामा नक्कली कागजात बनाउने दलाल भेटिने गरेका छन् । जिल्ला प्रहरी कार्यालय कैलालीका डीएसपी प्रतीक विष्टले नक्कली कागजात मिलाएर भारत पठाउने तीन जना नेपालीलाई पक्राउ गरेको बताए । कैलाली उद्योग वाणिज्य संघका पूर्वअध्यक्ष दिनेश भण्डारीले कोरोना महामारीमा घर आएका नेपालीलाई तीन महिना पनि रोक्न नसक्नु सरकारको निकम्मापन भएको बताए । कृषिमा आधारित थुप्रै कार्यक्रम तुरुन्तै दिएर रोजगारी दिन सकिन्थ्यो, उनले भने, रोजगारी सिर्जना गरेर तरकारी उत्पादनमा आत्मनिर्भर पनि हुन सकिथ्यो । स्वरोजगार कार्यक्रमबारे अनभिज्ञसुदूरपश्चिम प्रदेश सरकारको कृषि मन्त्रालयका प्रवक्ता हेमराज अवस्थीले कोरोना महामारीका बेला भारत जाने युवालाई रोक्न कृषिमा आधारित कार्यक्रममा सहभागी हुन भदौ १६ गते सूचना जारी गरेको बताए । उनका अनुसार १५ करोडको बजेट रहेको उक्त कार्यक्रमबाट ९ हजारभन्दा बढीले कृषिका विभिन्न उद्योग र व्यवसाय सञ्चालन गरेर स्वरोजगार प्राप्त गर्न सक्छन् । तर यस कार्यक्रमबारे अधिकांश युवाले थाहै नभएको प्रतिक्रिया दिएका छन् ।"
आरोपित सैनिक पक्राउ,"(चितवन)  चितवन राष्ट्रिय निकुञ्जको निषेधित क्षेत्रभित्र प्रवेश गरेका स्थानीय एक युवकलाई नियन्त्रणमा लिएर कुटपिट गर्दा मृत्यु भएको आरोपमा चितवन प्रहरीले नेपाली सेनाका हुद्दालाई पक्राउ गरेको छ । बयानमा झूटो बोलेनबोलेको पत्ता लगाउन उनको पोलिग्राफ टेस्टसमेत भइसकेको छ । चितवन प्रहरी प्रमुख प्रहरी उपरीक्षक (एसपी) नान्तीराज गुरुङले युवकको कुटपिटपछि मृत्यु प्रकरणमा अनुसन्धान गर्न नेपाली सेनाका हुद्दा चिरणकुमार बुढालाई पक्राउ गरिएको बताए । बर्दियाको गेरुवा५ घर भएका बुढा असोज ४ मा पक्राउ परेका हुन् । उनलाई हिरासतमा राखेर अनुसन्धान गर्न चितवन जिल्ला अदालतले १५ दिनको म्याद दिएको छ । मृतकका बुबाले दिएको किटानी जाहेरीका आधारमा आरोपितलाई समाएर अनुसन्धान सुरु गरेका छौं । अदालतले स्वीकृति र व्यक्तिले अनुमति दिएसम्मका सबैखाले विधि प्रविधि अपनाएर अनुसन्धान गरिरहेका छौं, एसपी गुरुङले भने ।प्रहरी कार्यालय स्रोतले आरोपित बुढालाई सोधपुछका क्रममा मंगलबार पोलिग्राफ टेस्ट गरेको जानकारी दिएको छ । तर एसपी गुरुङले यसबारेमा प्रस्ट बताएनन् ।राप्ती नगरपालिका२, पिप्लेस्थित मिलन टोलका २४ वर्षीय राजकुमार चेपाङको सैनिकको कुटपिटपछि मृत्यु भएको थियो । राजकुमारसहित मिलन टोलका ७ जना निउरो, अमिलो, खोलामा घोंगी टिप्न भन्दै साउन १ को दिउँसो घरदेखि हिँडेका थिए । राप्ती खोला तरेर चितवन निकुञ्जको सिमानाभित्र रहेको ज्युँडी खोलामा घोंगी टिप्दै गर्दा निकुञ्जको सुरक्षाका लागि खटिएका एक सैनिकले उनीहरूलाई पक्राउ गरेका थिए । हिरासतमा लिई कुटपिट गरिएपछि बिरामी भएका राजकुमारको सात दिनपछि उपचारका लागि भरतपुर अस्पताल लैजाँदा निधन भएको थियो ।राजकुमारका बुबा विष्णुलालले कुटपिटमा संलग्नलाई कारबाही गर्न माग गर्दै जिल्ला प्रहरी कार्यालयमा साउन ९ मा उजुरी दिएका थिए । उनले भदौ २५ मा छोरालाई कुटपिट गर्ने व्यक्तिको नाम नै किटान गरेर फेरि अर्को जाहेरी दिएका थिए । किटानी जाहेरीमा बटुक दल गणको अपरेसनल अन्डर कमान्ड सिद्धिबक्स गणको प्यारीधाप गुल्मको लिगलिग पोस्टमा कार्यरत हुद्दा वर्ष ४० का चिरणकुमार बुढाले छोरालाई कुटपिट गरेको उल्लेख छ । जाहेरी परेको १० दिनपछि प्रहरीले आरोपितलाई पक्राउ गरेको हो । प्रहरीले राजकुमारको पोस्टमार्टम, भिसेरा परीक्षण र रगत परीक्षण रिपोर्ट प्राप्त भएपछि आरोपितलाई पक्राउ गरेको हो ।राजकुमारसहित निकुञ्ज छिरेका ७ जनामध्ये २ महिलाबाहेक अन्यले पनि कुटाइ खाएका थिए । कुटाइ खाएका भनिएका अन्य घाइतेको घाउजाँच प्रतिवेदन पनि तयार गरेको प्रहरीले जनाएको छ ।राजकुमारको मृत्युपछि नेपाल चेपाङ संघले दोषीलाई कारबाही र परिवारलाई राहतको माग राखेर आन्दोलन घोषणा गरेको थियो । त्यसपछि दोषी पत्ता लगाएर कारबाही गर्ने र राहत दिन प्रशासन तयार भएको थियो । प्रशासनको भूमिका चित्तबुझ्दो नभएको भन्दै राजकुमारको परिवारले शव बुझ्न इन्कार गरेको थियो । पोस्टमार्टम काठमाडौंस्थित त्रिवि शिक्षण अस्पतालमा भएको थियो । जिल्ला प्रशासन कार्यालयमा वार्ता भएर १० लाख रुपैयाँ राहत दिने र कारबाही अघि बढाउने प्रतिबद्धता भएपछि मात्रै परिवारले शव बुझेर साउन १८ मा सद्गत गरेको थियो ।कारबाही थाल्दा राहतमा आनाकानी १राहत रकममध्ये किरिया खर्च भनेर तत्काल एक लाख रुपैयाँ चितवन निकुञ्जको लोथर मध्यवर्ती उपभोक्ता समितिले दिएको थियो । निकुञ्जबाट अरू पैसा नपाएको विष्णुलालले बताए । राहतको १० लाख रुपैयाँमध्ये ७ लाख निकुञ्ज र ३ लाख रुपैयाँ राप्ती नगरपालिकाले दिने सहमति भएको थियो । नगरपालिकाबाट ३ लाख रुपैयाँ भने परिवारले पाएको छ ।राप्ती नगर प्रमुख प्रभा बरालले १० दिनअघि मृतकको परिवारलाई राहत रकम दिएको बताइन् । निकुञ्जका प्रमुख संरक्षण अधिकृत अणनाथ बरालले स्रोत खोजी भइरहेकाले समय लागेको बताए । निकुञ्ज स्रोतका अनुसार परिवारले कारबाही प्रक्रिया अगाडि बढाएपछि निकुञ्जबाट राहत दिन आनाकानी हुँदै आएको छ ।प्रशासनमा भएको सहमतिपछि सद्गत र मृत्यु संस्कार सकेर छोराको मृत्यु दर्ता, बुहारीको नागरिकता, बिहे दर्ता, नातिनीको जन्मदर्ता र नाता प्रमाणित गरेर बैंकमा खाता पनि खोलेको विष्णुलालले बताए । ठूला मान्छेहरू बसेर गरेको निर्णय हो । कारबाही पनि हुन्छ, राहत पनि आउँछ भनेर विश्वास गरेका छौं, विष्णुलालले भने ।"
कांग्रेसले संसद् अधिवेशन माग गर्ने,"(काठमाडौ)  प्रमुख प्रतिपक्षी कांग्रेसले संसद् अधिवेशन बोलाउन समावेदन गर्ने भएको छ । पार्टीका आन्तरिक मुद्दामा छलफल गर्न सभापति शेरबहादुर देउवाले बुधबार बिहान आफ्नो पक्षका पदाधिकारीसँग राखेको बैठकले संसद् अधिवेशन बेलाउनुपर्ने निचोड निकालेको हो । पार्टीभित्रका सबै पक्षसँग छलफल गरेपछि औपचारिक निर्णय हुन्छ । त्यसपछि प्रक्रिया अघि बढाउँछौं, कांग्र्रेस उपसभापति विमलेन्द्र निधिले भने ।संसद् अधिवेशन बोलाउने विषयमा पार्टीको संस्थापनइतर समूहको विमति देखिएको छैन । कांग्रेसले असोज १९ गते केन्द्रीय कार्यसमिति बैठक बोलाएको छ । त्यही बैठकले संसद् अधिवेशनबारे संस्थागत निर्णय लिनेछ । त्यसपछि संसदीय दलको अग्रसरतामा विपक्षी अन्य दलसमेतको सहभागितामा अधिवेशनका लागि राष्ट्रपति विद्यादेवी भण्डारीसमक्ष समावेदन दिने कांग्रेसको तयारी छ । संविधानको धारा ९३ (३) ले एक चौथाइ सांसदले लिखित अनुरोध गरे राष्ट्रपतिले संसद् अधिवेशन बोलाउनुपर्ने व्यवस्था गरेको छ । जसअनुसार प्रतिनिधिसभाका २ सय ७५ सांसदमध्ये ६८ जनाको हस्ताक्षर चाहिन्छ । कांग्रेसका ६३ सांसद छन् । भ्रष्टाचार आरोपमा विजयकुमार गच्छदारको सांसद पद निलम्बनमा छ । कांग्रेस एक्लैको संख्या नपुग्ने भएकाले विपक्षी जनता समाजवादी पार्टीसँग सहकार्य गर्ने तयारीमा छ । सहमहामन्त्री प्रकाशरण महतले संस्थागत निर्णय लिएपछि जनता समाजवादी पार्टीसँग सहकार्यका लागि छलफल हुने बताए । संसद् अधिवेशन बोलाउने पहल यसअघि पनि भएको थियो । नेकपाको आन्तरिक कलह चर्केका बेला असार १८ गते प्रधानमन्त्री केपी शर्मा ओलीले सभामुखलाई समेत जानकारी नदिई संसद्को छैटौं अधिवेशन अन्त्य गराएका थिए । त्यसविरुद्ध उत्रिएका कांग्रेस र जनता समाजवादीले समावेदनमार्फत अधिवेशन बोलाउन छलफल चलाएका थिए । संसद् अधिवेशन बोलाउँदा नेकपाभित्रको एकीकरण मिलाउन बल पुग्न सक्ने अनुमानका आधारमा कांग्रेस त्यतिबेला पछि हटेको थियो । हामी त त्यतिबेलैदेखि तयार थियौं, प्रमुख प्रतिपक्षले संसद्मा प्रभावकारिता देखाउनुपर्छ, संसद् अधिवेशन बोलाएर जनताको मुद्दामा छलफल गरौं भन्ने हामो मत थियो, जनता समाजवादीका वरिष्ठ नेता राजेन्द्र महतोले भने, ढिलै भए पनि कांग्रेस यो ठाउँमा आइपुगेको हो भने स्वागत गर्छौं । सहकार्यका लागि हामी तयार छौं ।कोभिड१९ संक्रमण नियन्त्रण र रोकथाममा सरकारको अनुत्तरदायी कदमलाई कांग्रेसले संसद् अधिवेशन बोलाउनुपर्नाका मुख्य मुद्दा बनाएको छ । भ्रष्टाचार, जनजीविकाको सवाललाई समेत उसले जोडेको छ । संसद्मा यसअघि छलफल हुन नसकेका नौवटा संकल्प, दुईवटा सार्वजनिक महत्त्व र दुईवटा ध्यानाकर्षण प्रस्तावका विषयसमेत छन् । यीबाहेक नागरिकता, निजामती विधेयक र एमसीसी सहयोग सम्झौता अनुमोदनसम्बन्धी विषय पनि अड्किएका छन् ।संविधानले समावेदनमार्फत अधिवेशन बोलाउँदा किटानी मुद्दाका विषयमा मात्रै छलफल गर्नुपर्ने भनी उल्लेख नगरेकाले सबै विषयमा छलफल हुन सक्नेछ । यसअघि संसद् नरहेको अवस्थामा अधिवेशन बोलाउँदा विशेष अधिवेशन भन्ने गरिन्थ्यो । यस पटक विशेष भन्ने शब्द संविधान र नियमावलीमा छैन । कांग्रेसले सदनसँगै सडकमा पनि यी मुद्दालाई लाने तयारी गरेको छ ।"
गौतमबारे मुद्दा हेर्दाहेर्दैमा,काठमाडौं (कास) सर्वोच्च अदालतले राष्ट्रिय सभा सदस्यका लागि मनोनीत वामदेव गौतमको योग्यताबारे परेको मुद्दाको पेसी शुक्रबारका लागि हेर्दाहेर्दैमा तोकेको छ । पाँच सदस्यीय संवैधानिक इजलासले सुनुवाइ नसकिएपछि मुद्दा हेर्दाहेर्दैका लागि तोकेको हो । हेर्दाहेर्दैमा तोकिएपछि सोही इजलासले अर्को सुनुवाइ गर्नेछ । बुधबार दुवै पक्षले आआफ्नोतर्फबाट बहस गरेका थिए । निवेदक पक्षले नेकपा उपाध्यक्षसमेत रहेका गौतम राष्ट्रिय सभाका लागि योग्य हुन नसक्ने दाबी गरेको थियो भने सरकारी र गौतम पक्षले निर्वाचनबाट पराजित हुनुलाई अयोग्य हुनुका रूपमा बुझ्न नहुने तर्क गरेका थिए ।
राजदूत पाण्डेको भारत लक्षित भनाइ विवादमा,काठमाडौं (कास) संसद्को अन्तर्राष्ट्रिय सम्बन्ध समितिले उत्तर र दक्षिणका दुई छिमेकीसँग सन्तुलित कूटनीतिक सम्बन्धमा जोड दिएको छ । समितिकी सभापति पवित्रा निरौला खरेलले चीनका लागि नेपाली राजदूत महेन्द्रबहादुर पाण्डेले एक अन्तर्वार्तामा कूटनीतिक असन्तुलनयुक्त धारणा राखेकोबारे आफू जानकार रहेको बताएकी छन् । उनले नेपालले उत्तर र दक्षिणका दुई छिमेकीसँग राख्दै आएको सन्तुलनको कूटनीतिक सम्बन्धमाझ कसैलाई उचाल्ने वा कतै पछार्ने अभिप्रायको अर्थ नरहने प्रक्रिया दिइन् । राजदूत पाण्डेले चिनियाँ सरकारको मुखपत्र ग्लोबल टाइम्सलाई गत साता अन्तर्वार्ता दिँदा भारतले नेपालचीन सम्बन्ध बिगार्न खोजेको र भारतीय मिडिया यसमा परिचालित भएको बताएका थिए ।
बलात्कारबारे गृहमन्त्री भन्छन् 'चिन्तित हुनुपर्दैन,"सशस्त्रका दुई जवानविरुद्ध बलात्कार आरोपमा जाहेरीबर्दिया कैलालीको श्रीलंका पोस्टमा कार्यरत दुई सशस्त्र प्रहरी जवानविरुद्ध बलात्कार र यौन दुर्व्यवहार आरोपमा उजुरी परेको छ । १९ वर्षीया युवतीका ससुरा र १४ वर्षीयाकी आमाले दुवै जवानविरुद्ध इलाका प्रहरी कार्यालय राजापुरमा बुधबार जाहेरी दर्ता गराएका हुन् । भदौ १५ गते बिहान कर्णाली नदीमा माछा मारेर फर्कंदा १९ वर्षीया युवतीमाथि बलात्कार र उनकी बहिनीमाथि जबरजस्ती करणी उद्योग दाबीसहित उजुरी परेको डीएसपी मीन घलेले बताए । राजापुर४, फत्तेपुरस्थित नर्सरीमा उनीहरूलाई बलात्कार र यौन दुर्व्यवहार गरेको जाहेरीमा उल्लेख छ ।"
भारत लैजाँदै गरिएका दुई युवतीको उद्धार,"सुनसरी (कास) बाबा को दर्शन गराउने भन्दै बलि दिन युवतीहरूलाई फकाएर भारत लैजाँदै गरेको भन्दै प्रहरीले बुधबार दुई जनालाई सुनसरीबाट पक्राउ गरेको छ । पक्राउ पर्नेमा सप्तरीको लहान नगरपालिका१९ का ३२ वर्षीय विवशकुमार साह र सप्तरीकै कृष्णश्रवण गाउँपालिका४ का २९ वर्षीय मोहमद साहिल अन्सारी छन् ।भारत लैजाँदै गरेको अवस्थामा सप्तरी दौलतपुरकी १८ वर्षीया विपना चौधरी र शम्भुनाथ नगरपालिका७ की २२ वर्षीया सूचीकला चौधरीको उद्धार गरिएको भन्टाबारीस्थित बोर्डर अब्जरभेसन पोस्ट (बीओपी) का प्रहरी निरीक्षक भुवन खड्काले बताए । भारतको एक मन्दिरमा बाबाले गर्ने पूजामा बलि दिन लैजाँदै गरेको अवस्थामा उद्धार गरिएको हो, खड्काले भने, फकाएर लैजाँदै गरेका दुई जना युवकलाई पक्राउ गरिएको छ ।युवतीहरूलाई लिएर सुनसरीको कोसी गाउँपालिका८ पूर्वीटोल हुँदै भारतीय सीमा क्षेत्र सुपौलको भीमनगर ग्राम पञ्चायत१२ तर्फ जान लागेको अवस्थामा दुवै देशका सुरक्षाकर्मीले जाँच गर्ने क्रममा उनीहरूलाई पक्राउ गरिएको खड्काले बताए । योजनाकारसमेत रहेका उक्त गिरोहका नाइके मन्सुरी रहेको प्रहरीले जनाएको छ । सीमामा दुवै देशका सुरक्षाकर्मीले सोधपुछ गर्दा साह र मन्सुरीले भारतको एक मन्दिरमा बाबाजीको पूजा भइरहेकाले दर्शन गराउन युवतीलाई लैजान लागेको बयान दिएका छन् ।शंका लागेपछि प्रारम्भिक अनुसन्धान गर्दा दुवै युवतीलाई विभिन्न प्रलोभन देखाएर बलि दिन लैजाँदै गरेको रहस्य खुलेको खड्काले दाबी गरे । धार्मिक अन्धविश्वासका कारण भारतमा मानव बलि दिने प्रचलन अझै कायम छ ।"
'गोल्ड मेडलिस्ट लाई १४ महिना कैद,काठमाडौं (कास) घूस खुवाएर गोल्ड मेडल लिएको अभियोगमा भक्तपुर बहुमुखी क्याम्पसका अध्यापक सुरेन्द्रप्रसाद कोइरालालाई विशेष अदालतले ४ लाख ५७ हजार रुपैयाँ जरिवाना र १४ महिना कैद सजाय सुनाएको छ । अध्यक्ष शिवराज अधिकारी र सदस्यहरू बालेन्द्र रूपाखेती र रवि शर्मा अर्यालको इजलासले बुधबार कोइरालासहित अरू २ जनालाई प्रश्नपत्रको गोपनीयता भंग गरेको र घूस खुवाएको फरक अभियोगमा सजाय सुनाएको हो । उक्त आरोप लागेका केदार भट्टराईलाई ११ महिना कैद र तीन लाख ५ हजार जरिवानाको फैसला भएको छ । यी दुवैसँग घूस लिएको र प्रश्नपत्र गोपनीयता भंग गरेको आरोपमा परीक्षा नियन्त्रण कार्यालय बल्खुको एमए गोप्य शाखाका अधिकृत रामबहादुर कर्माचार्यलाई ११ महिना कैद र एक लाख ५५ हजार रुपैयाँ जरिवानाको फैसला सुनाइएको छ ।शिक्षण सहायक कोइरालामाथि त्रिभुवन विश्वविद्यालयको परीक्षा नियन्त्रण कार्यालयभित्र सेटिङ गरेर अंक बढाएको र त्यसका आधारमा प्रथम श्रेणी पाउनुका साथै सर्वप्रथम भएर गोल्ड मेडलसमेत जितेको आरोप थियो । एमए इकोनोमिक्समा उनले सबै परीक्षार्थीको भन्दा बढी प्राप्तांक ल्याई सन् २०१९ को दीक्षान्त समारोहमा गोल्ड मेडल लिएका थिए । उनले शाखा अधिकृत कर्माचार्यलाई एक लाख ५० हजार रुपैयाँ घूस दिएको अख्तियार दुरुपयोग अनुसन्धान आयोगले आरोप लगाएको थियो । कोइरालाले यसअघि नै ४ वटा विषयमा स्नातकोत्तर तह पास गरेका थिए । अख्तियारले भट्टराईमाथि ५ पेपरमा १०१० अंकका दरले ५० अंक बढाउन ३ लाख घूस दिएको आरोप लगाएको थियो । उनी बानेश्वर बहुमुखी क्याम्पसमा कामु प्रशासनिक अधिकृत छैटौं तहमा कार्यरत थिए ।
जब भयो बाघसित आमनेसामने,"(रौतहट)  चन्द्रपुर६ का २७ वर्षीय संगम भण्डारी साथीसँग घाँस काट्न सधैंजसो जंगल जान्थे । मंगलबार दिउँसो पनि चार जना साथीसँँग घाँस ल्याउन जंगल पसे । चारै जनासँग साइकल थियो । गाउँबाट झन्डै ७ किलोमिटर पश्चिम तुरतुरेधारा नजिक घनाजंगलमा घाँस खोज्ने क्रममा संगम हराए । राति अबेरसम्म घर फर्किएनन् । उनलाई खोज्न गएका गाउँलेहरू बाघको आमनेसामने परे । केही त आक्रमणमै परे । रूख चढेर ज्यान जोगाउँँदै जंगलबाट भागेर घर आए । तर, संगम फेला परेनन् ।बाख्राका लागि घाँस लिन भनेर साथीहरू हरि खड्का, गुन्ज रानामगर र सुदीप थापालाई साथै लिएर संगम साइकलमा जंगल छिरेका थिए । चारै जना लमाह जंगलको बीचभागमा पर्ने तुरतुरेधारा क्षेत्रनजिक पुगे । गाउँबाट झन्डै ८ किलोमिटर पश्चिम पर्छ, त्यो जंगल । हरि, सुदीप, गुन्जेश्वर एकातिर र संगम खोल्सा तरेर पारि गए । अरू साथीहरू वारि नै घाँँस काट्न थाले । चारै जनाले बाटोमै साइकल राखेका थिए । साँँझ हुन थालेपछि तीन जना घाँँस बोकेर साइकल भएको ठाउँमा भेला भए । तर संगम भने आएनन् । उनीहरू त्यहीं कुरेर बसे । खोल्सा पारिबाट अचानक ऐय्या भन्ने आवाज सुनियो । बाहिर भएका साथीहरूले जोडले कराए संगमसंगम । जंगलभित्रबाट कुनै आवाज आएन । सुदीप भन्छन्, साँझ झमक्कै भएकाले भित्र पस्ने हिम्मत भएन । तीनै जना घर फर्केर संगम हराएको अभिभावकलाई सुनाए । संगमको साइकल पनि साथीले नै ल्याए । गाउँँमा हल्लीखल्ली भयो । संगमलाई खोज्न तीन जना साथी र दाजु सजीवसहित १४१५ जना गाउँले हातमा हसियाँँ बोकेर टर्चलाइट बाल्दै राति नै जंगल छिरे । बाटो बिराएर संगम अलपत्रमा परेको हुन सक्ने सबैले अनुमान गरेका थिए । खोजी गर्ने टोली संगमले खोल्सा तरेकै स्थानमा पुग्यो । रातिको ९ बजेको थियो । एउटा समूह पछाडि टर्च बालेर हेर्दै थियो । अगाडि समूहको अग्रपंक्तिमा प्रवीन श्रेष्ठ, मेघराज थापा, संगमका दाजु सजीव भण्डारी र अशोक थापा थिए । उनीहरू चारैतिर टर्च बालेर होहल्ला गर्दै थिए । अचानक पाटेबाघले प्रवीनमाथि आक्रमण गर्यो । उनी घाइते भए । बाघको पन्जाले चिथोरेर प्रवीनको गाला र छातीमा चोट लाग्यो । तर, उनले हिम्मत हारेनन् । उनी निकै बलिया भएकाले प्रतिकार गर्न सके । त्यसपछि सबै होहल्ला गर्न थाले । बाघले सँगै रहेका अशोक थापालाई पनि आक्रमण गर्यो । उनलाई दुवै हात र काखी छेउमा चोट लाग्यो । ज्यान जोगाउन रूख चढ्न थाले ।प्रवीन, अशोक र सजीव पनि रूख चढ्न भ्याए । तल रहेका मेघराजले बाघको आँखामा एकोहोरो टर्च बाल्न थाले । बाघ डेग चलेन । त्यसपछि उनी पनि बिस्तारै रूख चढे । खोल्सावारि भएकाहरू सबै पहिले नै भागिसकेका थिए । तलै बसेको भए मलाई बाघले निल्थ्यो, मेघराजले रातिको घटना सुनाउँँदै भने, बाघको आमनेसामने हुँदा होस उडेको थियो । तर धैर्य गुमाइनँ । नत्र सिध्याउँँथ्यो । उनले टर्च झिमिक्क नपारी बाघको आँखामा बाली रहे । अनि बिस्तारै रूख चढेर ज्यान जोगाएको सुनाए । बाघ केही पर सरेपछि उनीहरू रूखबाट हाम्फालेर भागे । राति झन्डै सवा १२ बजे खोजीमा गएकाहरू घर फर्केका थिए । तर संगम भने फेला पार्न सकेनन् ।बुधबार बिहान इलाका प्रहरी कार्यालय चन्द्रनिगाहपुरलाई संगम हराएको र खोज्न जाँदा बाघको आक्रमणमा परेको खबर गरे । त्यसपछि सशस्त्र, नेपाल प्रहरी, डिभिजन वन कार्यालयबाट सशस्त्र वन रक्षक, साझेदारी वनका प्रतिनिधि र स्थानीय गरी करिब सय जनाको जत्था संगमलाई खोज्न जंगल पसे । लमाहाबाट छिरेको टोलीको साथमा राति आक्रमणमा परेका मेघराज पनि थिए । उनले आक्रमण भएको स्थानमा पुर्याए । त्यहाँ संगमको चप्पल फेला पारे । त्यसपछि टोली खोजीमा जुट्यो । केही पर भुइँमा रगतको टाटो देखियो र त्यसैको नजिक संगमको सर्ट फेला पर्यो । उनी जीवित छैनन् भन्ने सबैले शंका गरे । अघिल्लो समूहमा रहेका गाउँँले र सुरक्षाकर्मीले बाघ घुरेको र शव गन्हाएको थाहा पाए । त्यसपछि सबै होहल्ला गर्दै अघि बढे । बाघले संगमलाई घिसार्न थाल्यो । घनाजंगलमा उनलाई घिसारेको आवाज र बाघ कराएको प्रस्टै सुनिन्थ्यो । गाउँँलेले हतियारधारी सुरक्षाकर्मीलाई अघि सारे । पिछा गर्ने क्रम बढ्यो । घनाजंगल भएकाले साना अवरोध पन्छाउँँदै टोली बाघ पछ्याउँदै अघि बढ्यो । झन्डै एक किलोमिटर परसम्म घिसार्दै लगेपछि मानिसको होहल्लाले डराएर बाघले शव छाडेर भाग्यो । सुरक्षाकर्मीले बाघ फर्केर आउन सक्ने भन्दै एरिया कभर गरेर गाउँँलेलाई छिटोछिटो शव उठाउन भन्यो । बाघले घिसार्ने क्रममा शरीरका अंगका टुक्रा यत्रतत्र छरिएका थिए । अन्य भाग पनि बीभत्स भइसकेको थियो । उनको देब्रे खुट्टा र कोखामुनिको भाग बाघले सबै खाइसकेको थियो । शव गन्हाउन थालेको थियो ।राम्रो घाँसका लागि अलि भित्र जानुपर्छ भन्थ्यो, कान्छा छोरालाई सम्झँदै श्याम भण्डारीले भने, कहिले नफर्किने गरी जंगलमै प्राण त्याग्यो । संगमको शवलाई पोस्टमार्टमपछि बुधबार दिउँसो दाहसंस्कार गरियो ।चन्द्रपुर६ स्थित तुरतुरेधारा क्षेत्र बाघको बासस्थान हो । २५ वर्षअघि यस क्षेत्रमा गाईबस्तुमाथि आक्रमण गरेर बाघले हैरान पार्थ्यो । बिस्तारै पशु पाल्ने चलन पनि घट्यो । त्यसयता बाघ पनि देखिन छाडेको स्थानीय प्रह्लाद थापाले बताए । पहिला यही जंगलमा बाघले गाईभैंसी, गोरु खाएर हत्तु पार्थ्यो, उनले भने, पछिल्लो दुई दशकमा पाटे बाघ देखिन छाडेको थियो । अहिले फेरि देखियो ।"
गरिबको गाँस काटेर थप मन्त्रालय किन ?,"पछिल्लो समय चर्चामा आएजस्तै नेकपाका मन्त्री पदाकांक्षीहरूलाई भाग पुर्याउनकै लागि मन्त्रालयहरू फुटाइयो भने त्यो संवैधानिक मर्म र सुशासनको आम आकांंक्षामाथि बलात् आक्रमण हुनेछ । विश्वकै तन्नममध्येको एक मुलुक भएर पनि विगतका वर्षहरूमा लाजै नमानी चार दर्जनसम्म मन्त्रीहरू नियुक्त गर्ने प्रचलन बसेपछि त्यसमा सुधार ल्याउनकै लागि पछिल्लो संविधानमा २५ जनाभन्दा बढी मन्त्री राख्न नपाइने व्यवस्था गरिएको हो । यसको अन्तरनिहित उद्देश्य सत्ता टिकाउनकै लागि जथाभावी संख्यामा मन्त्रीहरू नथपियोस् र सरकार मितव्ययी बनोस् भन्ने हो । तर यो संवैधानिक भावनालाई बिर्सिएर र प्रशासनिक खर्च कटौतीका लागि भएकै मन्त्रालय पनि घटाउनुपर्ने विज्ञहरूको सुझावलाई समेत लत्याएर सरकारले फेरि मन्त्रालयहरू फुटाउने गल्ती कुनै पनि हालतमा गर्नु हुँदैन । कदाचित् त्यसो गरिएमा आफ्नो गाँस काटेर कर तिर्नुपर्ने नागरिक र सीमित स्रोतले चल्नुपर्ने देश दुवैका लागि ठूलो घात हुनेछ । यो महाव्याधिकालमा पनि सरकारको प्राथमिकता विरोधाभासपूर्ण छ । लकडाउन का कारण क्षति बेहोरेका किसानलाई राहत वितरण गर्न ऊ इच्छुक देखिँदैन, त्यसबारे मन्त्रिपरिषद्मा पेस भएको प्रस्ताव महिनौंदेखि अनिर्णीत अवस्थामा रहन्छ । महामारी प्रभावित सामान्यजनका लागि विशेष राहत प्याकेज त परको कुरा, एक प्याकेट खानाकै खोजीमा सहरमा भौंतारी हिँड्नेहरूसमेत सत्तासीनहरूको नजरमा कतै छैनन् । जब सर्वसाधारणलाई सरकार भएको अनुभूति दिलाउनुपर्ने बेला आउँछ, तब सत्ता सञ्चालकहरूलाई देश गरिब भएको तथा राज्यकोषमा प्रशस्त पैसा नभएको महसुस हुन्छ । तर सार्वजनिक खर्च पुनरावलोकन आयोगको खर्च कटौती सुझाव कार्यान्वयन गर्नेतर्फ भने फिटिक्कै चासो देखाइँदैन । जबकि उक्त सुझावको हुबहु पालना गरिएमा राज्यकोषको खबौं रुपैयाँ बच्ने विज्ञहरूको भनाइ छ । बरु त्यसको उल्टो सरकार बेला न कुबेला खर्च थप्ने संरचनाहरू बनाउँछ, देशमा लकडाउन लगाइएपछि गठन गरिएको सुकुम्बासी आयोगलाई पनि धेरैले यही रूपमा बुझेका छन् । अहिले त झन् मन्त्रालयहरू नै बढाएर राज्यकोषमा थप भार पार्न खोजिएको छ, जुन अनावश्यक र औचित्यहीन मात्र होइन आत्मघाती पनि हुनेछ । यसो गर्नका निम्ति प्रधानमन्त्रीमाथि सत्तारूढ दलका नेताहरूले दबाब सिर्जना गरेका हुन् भने त्यो बिलकुलै गलत हो । नेकपाले सरकारमाथि यस किसिमको दबाव दिने काम बन्द गर्नुपर्छ । यसबीचमा सत्तारूढ नेकपाका अध्यक्षद्वय प्रधानमन्त्री केपी शर्मा ओली र पुष्पकमल दाहाल गुटगत भागबन्डा मिलाउनकै लागि मन्त्रालयको संख्या थप्ने विषयमा सहमतिमा पुगिसकेका छन् भन्ने जुन खबर आएको छ, यदि त्यसो हो भने राष्ट्रको अहित हुने यस निर्णयबाट उनीहरू पछाडि हट्नैपर्छ । यसमा मन्त्रीहरू २५ जनाभन्दा नाघ्दैनन् भन्ने प्राविधिक जवाफ दिएर उम्किन पाइँदैन । संविधानले संघीय सरकारमा मन्त्रिपरिषद् सदस्य बढीमा २५ जनासम्म हुन सक्नेछन् भन्नुको अर्थ मन्त्रालय पनि २५ वटासम्म बनाउन पाइनेछ भनिएको होइन । फेरि, अहिले हामी संघीय शासन प्रणालीमा छौं, मुलुकमा तीन तहका सरकार छन्, उनीहरूबीच अधिकारको संवैधानिक बाँडफाँट छ । हिजो केन्द्रले गर्दै आएका कैयौं काम आज प्रदेश र स्थानीय तहले गर्दै छन् । संघीय सरकार छरितो र चुस्त भए पुग्ने अवस्था छ । तैपनि संघीय मन्त्रालयहरूको संख्या अझ बढाइन खोजिनु ताजुबलाग्दो छ । यसो गरिनु आफैंमा संघीयताविरोधी कदम हुनेछ । यसको अर्थ कहिल्यै पनि कुनै मन्त्रालय मन्त्रालय थप्नु वा टुक्र्याउनु हुँदैन भन्ने होइन । तर, त्यो सब औचित्यका आधारमा मात्र हुनुपर्छ । बृहत् राष्ट्रिय हितका लागि कुनै नयाँ मन्त्रालय नभई नहुने अवस्था आयो भने त्यस्तो व्यवस्था गर्नुपर्ने पनि हुन सक्छ । तर सरकारको आयु लम्ब्याउने, दलभित्रको भागबन्डा मिलाउने वा मन्त्री बन्ने कसैको चाहना पूर्ति गर्ने हेतुले मात्रै मन्त्रालयहरूको संख्या अनावश्यक रूपमा थपेर राज्यको बोझ बढाउने काम गर्नु हुन्न । एउटा मात्रै मन्त्रालय थप्नेबित्तिकै मन्त्री र सचिवालय समूह, कर्मचारी र दैनिक मसलन्द खर्चको भार स्वतः थपिन्छ, प्रतिमन्त्रालय कम्तीमा वार्षिक १ अर्ब रुपैयाँको व्ययभार हुन्छ जिम्मेवार सरकारले यो तथ्यको सदैव हेक्का राख्नुपर्छ । आर्थिक गतिविधि चौपट बनिरहेको, जनताको रोजीरोटी गुमेको, उपचार र स्वास्थ्य पूर्वाधारमा प्रशस्त खर्च गर्न आवश्यक रहेको यो बेलामा सरकार फुर्माइसमा लाग्नु हुँदैन । राज्य स्रोत उल्फाको धन होइन, गरिब देशका नागरिकले तिरेको कर हो सरकारले जे मन लाग्यो त्यो गरेर यसलाई उडाउन पाइँदैन । सरकारको कार्यविभाजन नियमावली२०७४ अनुसार संघमा हाल २२ मन्त्रालय छन् र ती मातहत ५७ वटा विभाग छन् । यी कुनै पनि निकाय कार्यबोझकै कारण थलिएका छैनन् । कामको चाप थेगिनसक्नु भएर अर्को निकाय बनाउनुपर्ने आवश्यकता छैन । यिनलाई घटाएर १६ मन्त्रालय र ३५ विभाग मात्रै बनाउनुपर्ने सुझाव खर्च पुनरावलोकन आयोगको छ । अरू कति अध्ययनले त यो संख्या अझ कम हुनुपर्छ भनेका छन् । जतिसुकै सानो सरकारी कार्यालय पनि औचित्यका आधारमा मात्रै खोलिनुपर्छ, त्यो पनि संगठन तथा व्यवस्थापन सर्वेक्षण गरेर मात्रै । सिर्फ नेताहरूको व्यक्तिगत स्वार्थ र लहडमा सिंगै मन्त्रालय नयाँ बनाउन खोज्नु विधिव्यवस्थाकै धज्जी उडाउनु हो । तसर्थ, सरकारले सकेमा संघीय मन्त्रालय घटाउनुपर्छ, नसकेमा बढाउने भूलचाहिँ कुनै हालतमा गर्नु हुँदैन । आशा गरौं, सरकार र सत्तारूढ नेताहरूमा आफ्नो तयारीबाट पछि हट्ने विवेक पलाउनेछ ।"
कम्तीमा लाइन त बस्नु नपरोस् !,"५ महिना लामो बन्दाबन्दीपश्चात् पनि कोरोना संक्रमणको दर निरन्तर उकालो लागिरहेको छ । विज्ञहरू भन्छन्, संक्रमण बढ्नुको पहिलो कारण सरकारी अस्पतालहरू हुन् । आखिर किन सरकारी अस्पतालहरू नै संक्रमणका कारक बनिरहेका छन् ? यो विषयमा सरकारलाई बोल्नेसमेत फुर्सद छैन । थोरै जनशक्ति र सीमित साधनस्रोतको भरमा सकेको सेवा सरकारी अस्पतालहरूले दिइरहेका छन् । कोरोना भाइरस नेपाल प्रवेश गरेको ९ महिना बितिसकेको छ । तैपनि हामी कोरोना संक्रमणको कस्तो अवस्थामा छौं भन्ने कुरा कसैलाई थाहै छैन । महामारीले कस्तो रूप लिने हो भन्नेबारे यसै भन्न सक्ने अवस्था पनि छैन । तथ्यांकलाई व्यवस्थित तरिकाले अध्ययन गरेको भए यस्तो हुने थिएन । अध्ययन गर्ने निकायहरू एकअर्कालाई दोषारोपणमै व्यस्त छन् । यतिका महिनापछि पनि दैनिक १०,००० भन्दा बढी परीक्षण गर्न नसकेको सरकारले अरू कुरा गर्छ भनेर आस गर्नु व्यर्थ छ । लामो बन्दाबन्दीले पिल्सिएका आमनागरिक रोजगारीका लागि राजधानी आइरहेका छन् । उनीहरू कोरोना परीक्षणका लागि सरकारी अस्पताल पुगिरहेका छन् । अस्पतालको भीडभाडका कारण संक्रमित हुने सम्भावना अत्यधिक छ । सरकारी अस्पतालमा परीक्षण गर्न कम्तीमा तीन दिन लाइन बस्नुपर्ने बाध्यता छ । यदि लाइनमा बस्ने कोही संक्रमित छ भने उसले धेरैलाई भाइरस सार्न सक्छ । यसतर्फ सरकारको ध्यान कहिले जाने ? हामीले तिम्रोजस्तो भत्ता, औषधि उपचार, घरभाडा, यातायात खर्च त मागेका छैनौं । कम्तीमा परीक्षण त सर्वसुलभ तरिकाले गराऊ । रामकृष्ण बराल, जोरपाटी ५ काठमाडौं"
बलियो कानुन अपरिहार्य,"बलात्कार, अपहरणपछि हत्या, एसिड छ्याप्ने, ठूला भ्रष्टाचारजस्ता जघन्य अपराधलाई आजीवन कैद मात्र होइन मृत्युदण्ड दिने कानुन बनाउनुपर्छ । हालै बझाङ मस्टा गाउँपालिका२ खिकलाकी १२ वर्षीया बालिकाको बलात्कार गरी ढुंगाले हानेर मारियो । यस्तो क्रूर अपराधीलाई मृत्युदण्ड नै दिनुपर्छ । प्रहरी र स्थानीय निकायसम्म बलात्कारका घटना आइपुग्दैनन् । कतिपय घटना पैसा लेनदेन गरेर टुंगो लगाइन्छ । पहुँच र पैसा हुनेहरूले जस्तै जघन्य अपराध गरे पनि उन्मुक्ति पाउन थालेका छन् । पीडितले जिन्दगीभर प्रताडित हुनुपरेको छ भने पीडक खुला रूपमा हिँडडुल गरिरहेछन् । अपराधीलाई यसरी चोख्याउनु आफैंमा अपराध हो । अपराधीलाई पहिल्यै कारबाही गरेको भए अपराध हुनबाट जोगाउन सकिन्थ्यो । अपराधीलाई निरुत्साहित गर्न कानुन बलियो बनाउन आवश्यक छ । रामेश्वर बासी, चाँगुनारायण९"
अनुगमन उपभोक्ताको हितमा,"गलत काम गर्न रोक लगाउने उद्देश्यले गरिने अनुगमनले पक्कै पनि उपभोक्ताको हित गर्छ । भाउ बढ्यो भनेर सरकारी टोलीले एकातिर अनुगमन गर्नु अर्कोतिर बजारमा सामानको मूल्य बढिरहनुको कुनै अर्थ छैन । मूल्य बढ्यो भनेर अनुगमन गर्ने तर के कारण बढ्यो भनेर नखोज्ने हो भने न त सामानको भाउ घट्छ न त अनुगमन टोलीको काम नै प्रभावकारी हुन्छ । विक्रेतालाई बिलबिजक जारी गर्न लगाउने उपभोक्ताले पनि सामान किनेपछि अनिवार्य बिल लिनुपर्छ । सडकपेटीमा फिँजाएर सामान बेच्ने, धूवाँधूलोको मतलब नगर्ने ढककाँटा नजाँच्ने तर सरकारको नियम पालना गरेर पसल चलाइरहेकाहरूसँग गएर अनावश्यक कागजपत्र खोज्दै हिँड्ने अनुगमनले सकारात्मक परिणाम दिँदैन । तिलप्रसाद न्यौपाने, माछापोखरी, काठमाडौं"
विद्यालय नखोल्दा राम्रो,"चैतदेखि बन्द भएका विद्यालयहरू खोल्न स्थानीय तह लागिपरेका छन् । छोराछोरीलाई पढ्न पठाउन अभिभावकहरू पनि तयार भएजस्तो देखिन्छ । शिक्षाको जिम्मा सरकारले स्थानीय तहलाई दिएको छ । संक्रमण बढिरहेको बेला विचारै नगरी हचुवाको भरमा विद्यालय खोल्नु हुन्न । विद्यालयबाटै संक्रमण फैलन सक्छ । ससाना नानीबाबुहरूले आफ्नो सुरक्षा आफैं कसरी गर्लान् ? कतिलाई त कोरोना के हो भन्ने पनि थाहा छैन । यस्तोमा यसबाट बँच्न के गर्नुपर्छ भन्ने नियम रटाएर काम लाग्दैन । ठूला कक्षाका विद्याथीले बुझ्लान् तर साना कक्षाका विद्यार्थीलाई स्वास्थ्य सुरक्षाका बारे बुझाउन सकिन्न । यस विषयमा स्थानीय सरकारको ध्यान जानुपर्छ । विद्यालय खोल्न हतार मात्र गरेर भएन । जहाँ कोरोना भयावह स्थितिमा छ त्यहाँ विद्यालय खोल्नु कत्तिको जायज होला ? भोलि स्थानीय तहको लापरबाहीले कोरोनालाई झन् भयावह बनाउन सक्छ । यसबारे बेलैमा सोच्नुपर्छ । पढाइ एक वर्ष ढिला भए पनि केही फरक पर्दैन । केही गरेर ससाना नानीबाबु संक्रमित भए भने त्यसको जिम्मा कसले लिने ? स्थानीय तहले ? काठमाडौंमा संक्रमित दैनिक रूपमा बढिरहेका छन् । यस्तोमा विद्यालय खोलेर स्थानीय तहले के देखाउन खोजेको ? दसैंतिहारपछि खोल्दा पनि फरक पदैन थियो होला । विद्यालय बन्द हुँदा शिक्षासँग जोडिएका व्यक्तिहरू पीडित बनेका छन् । धेरै शिक्षकले रोजगारी गुमाएका छन् । कतिले लगानी डुबाए । सरकारले निजी विद्यालयहरूलाई राहत दिएन । सबै निजी विद्यालयलाई एउटै डालोमा हालेर हेर्ने काम भयो, जुन गलत थियो । कोरोना कहरले विद्यार्थी, शिक्षक र अभिभावकलाई मारमा पार्यो । विद्यालय खुलेपछि फेरि उनीहरू नै मारमा पर्नेछन् । पुरुषोत्तम घिमिरे, जोरपाटी, काठमाडौं"
दुर्घटनाका घाइतेको औषधोपचार,"हाम्रोमा स्वास्थ्य सेवा चरम व्यापारीकरणमा परिणत हुँदा जटिल प्रकारका रोग लागेपछि जनता कंगाल बन्न बाध्य छन् । कतिपय व्यक्ति लाखौं खर्च गर्दा पनि सही उपचार पाउन नसकेर अकाल मृत्युको सिकार बनिरहेका छन् । बिचौलियाले किसानको तरकारी खोसाखोस गरेझैं दलालको सञ्जालमार्फत पीडितमाथि कब्जा जमाउने खेलमा नाम चलेका अस्पताल लागिपरेको कुरा नचाहेर पनि सुन्न हामी विवश छौं । दुर्घटनासँग जोडिएको सन्दर्भ अझ टीठलाग्दो छ । प्राकृतिक विपद्जस्तै दुर्घटना पनि भवितब्य हो । जानाजानी कसैले गल्ती गर्दैन । दुर्घटनाग्रस्त व्यक्तिलाई निजी अस्पतालहरूले आफूतिर तान्न तँछाडमछाड गरेको देखिन्छ । अनि सुरु हुन्छ घाइतेको उपचार खर्च बेहोर्नेको ढाड भाँच्ने काम । आम्दानी बढाउन अस्पतालले घाइतेलाई लामो समय राख्ने, नानाथरी खर्चिला बिल भिडाउने, पीडितका परिवार, साथीभाइ, नातागोताको भीडसमेतले खाना खर्च अचाक्ली बढाउने गरेका छन् । उपचार खर्च धान्नै नसकेर दुर्घटनापछि ट्रकचालकहरूले घाइतेलाई मार्ने गरेका छन् । यो भयावह शृंखला नियन्त्रण गर्न सरकारले घाइतेको सम्पूर्ण उपचार खर्च बेहोर्नु अपरिहार्य छ । भुवनेश्वर शर्मा, चन्द्रागिरी२, काठमाडौं"
मन्त्रालय फुटाए राजस्वलाई भार,"लामो समय सत्ता र पदको हानाथापमा अलमलिएर जनचासोका सवालहरूलाई ओझेल पार्दै आएको नेकपाले पछिल्लो समय किचलो साम्य पारेको थियो । पार्टीमा पद्धति बसाल्नेभन्दा पनि व्यक्तिवादी सोच र चिन्तन हावी छ । दुई अध्यक्षको व्यवस्था गरे पनि प्रधानमन्त्री केपी शर्मा ओलीकै निर्णयमा पार्टी चलेपछि विवाद उत्पन्न भएको हो । केही समयअघि सरकारको काममा असन्तुष्टि जनाउँदै स्थायी कमिटी बैठकले प्रधानमन्त्री ओलीको राजीनामा मागेको थियो । उक्त घटनापछि प्रधानमन्त्री ओलीले उपाध्यक्ष वामदेव गौतमलाई हात लिने प्रयास गरेका थिए । प्रधानमन्त्री ओली गौतमनिवास पुगेर पद बचाउन हारगुहार गरेको समाचार बाहिर आएकै हो । सरकार कोरोना महामारीको व्यवस्थापनमा असफल भएको भनेर सडकमा व्यापक जनआक्रोश पोखियो । भोका जनता पेट भर्न टुँडिखेलमा लाइन लागे । सरकारको ध्यान यतापट्टि कहिल्यै गएन । पाटी किचलोको प्रत्यक्ष असर सरकारमा पनि पर्यो । कोरोना संक्रमण रोकथाम, प्राकृतिक विपत्तिका पीडितलाई राहत व्यवस्था, भोकाहरूको पेट भर्नेलगायतका विषयमा न सरकार न त पार्टीमै छलफल भयो । पुष्पकमल दाहालले पार्टी चलाउने र केपी शर्मा ओलीले सरकार चलाउने समझदारी बन्न धेरै समय खर्च भयो । लकडाउननिषेधाज्ञाबाहेक अन्य रोकथामका काममा पार्टी र सरकार दुवैले समय दिएनन् । परिणामस्वरूप ६ महिना बितिसक्दा पनि जनतामा कोरोना त्रास घट्ने हैन, झन् बढिरहेछ । भोकाहरूको संख्या उकालो लागिरहेछ । तैपनि यो विषय सरकारको प्राथमिकतामा परेको छैन । मन्त्रिपरिषद्को पुनर्गठन र जिम्मेवारी हेरफेर प्रधानमन्त्री ओलीको कार्यक्षेत्र हो । र, यसो गर्ने उपयुक्त समय कुन हो भन्नेमा प्रधानमन्त्रीले ध्यान दिन जरुरी छ । अहिले मन्त्री फेर्नतिर लाग्नुभन्दा पनि कसरी कोरोना नियन्त्रण गर्ने र आर्थिक व्यवस्था सुधार्ने भन्नेमा ध्यान दिन आवश्यक छ । चाडबाड आउँदै गरेकाले पनि चहलपहल बढिरहेको छ । जनताको हिँडडुल व्यवस्थापन गरेर कोरोनाको उपचारमा कमी हुन नदिन प्रदेश तथा स्थानीय तहलाई आवश्यक स्रोतसाधन पुर्याउनेतर्फ प्रधानमन्त्री ओलीको ध्यान जानुपर्ने हो । तर, फेरि मन्त्रालय फुटाउने, मन्त्री हटाउने तथा राख्नेजस्ता विषयमा नेकपा र प्रधानमन्त्रीको ध्यान जानुले आमजनता निराश छन् । गोविन्द विक, बूढानीलकण्ठ१२, काठमाडौंराहतमा कन्जुस्याइँ, भागबन्डा मिलाउन मन्त्रालय थपिँदै समाचार आफैंमा प्रश्न हो । कोरोना संक्रमितको संख्या बढिरहेको अहिलेको भयावह स्थितिमा महामारी नियन्त्रण तथा व्यवस्थापनका लागि न्यूनतम सुविधासहितको क्वारेन्टिन, भेन्टिलेटरसहितको आइसोलेसन वार्डहरूको व्यवस्था हुन सकेको छैन । स्वास्थ्यकर्मीहरूले आवश्यक सुरक्षा सामग्री पाएका छैनन् । नागरिकलाई संक्रमित हुनबाट जोगाउने दायित्व सरकारको हो । तहसनहस अर्थतन्त्र र जनजीविकाका सवालहरू सम्बोधन गर्नुपर्ने पृष्ठभूमिमा राजनीति आन्तरिक द्वन्द्वमा फसेको छ । यसको समाधानका लागि मन्त्रालयहरू फुटाउने तयारी हुँदै छ भन्ने समाचार बाहिर आएका छन् । मन्त्रालयहरू फुटाए मुलुकलाई व्ययभार बढ्ने हो । संविधानतः प्रधानमन्त्रीसहित २५ मन्त्री बनाउन सक्ने अधिकार संघीय सरकारलाई छ । हालका २२ मन्त्रालय नै आवश्यकताभन्दा बढी छन् । दुईतिहाइ नजिकको मत पाएर नेकपा सरकारमा पुगेपछि पहिलेजस्तो राजनीतिक भागबन्डाका आधारमा मन्त्रालयहरू फुटाउने र जोड्ने काम हुँदैन भन्ने जनविश्वास थियो, छ, जुन गलत साबित नहोस् । निश्चित समयपछि आवश्यकताका आधारमा कार्यविभाजनको विश्लेषण गरी मन्त्रालय संख्या निर्धारण गरिने परिपाटी स्थापित हुनुपर्छ । संवैधानिक आयोगहरू धरि एकीकृत गरी मितव्ययी र चुस्त निकाय बनाउनुपर्नेमा सार्वजनिक खर्च बढाउने गरी मन्त्रालयहरू थप्ने कार्यलाई कदापि तर्कसंगत मान्न नसकिन्न । प्रदीप सुवेदी, कलंकीस्थान, काठमाडौं"
कांग्रेसमा आन्तरिक रगडा,"आगामी फागुन ७ गते प्रारम्भ हुने भनिएको नेपाली कांग्रेसको महाधिवेशन तोकिएको समयमा नहुने लगभग निश्चित छ । कोरोना महामारीका कारण महाधिवेशन जेठमा सार्ने, त्यो सम्भव नभए भदौमा सार्ने खालका चर्चाहरू पार्टी परिसरमा सुनिने गरेका छन् । महाधिवेशन जेठसम्मका लागि सार्नुपर्ने धारणामा असहमति छैन । तर, कोरोनाको नाउँमा महाधिवेशनलाई आगामी २०७८ भदौसम्म लम्ब्याउन कांग्रेसका नेता र कार्यकर्ता सहमत देखिँदैनन् । महाधिवेशनसम्बन्धी महत्त्वपूर्ण निर्णय लिन असोज १९ गतेका लागि कांग्रेस कार्यसमितिको बैठक बोलाइएको छ । त्यसभन्दा अघि नै वरिष्ठ नेता रामचन्द्र पौडेलले सभापति शेरबहादुर देउवाविरुद्ध कार्यसमितिका २७ जना सदस्यको विरोध वक्तव्य प्रसारित गरिसकेका छन् । यो अवस्थामा कांग्रेस महाधिवेशनसम्बन्धी विवादको टुंगो कसरी लाग्ला, यसै भन्न सकिँदैन । सभापति देउवाले नेता गोविन्दराज जोशीलाई वरिष्ठ नेता पौडेललाई चुनाव हराएको आरोप लगाएर पार्टीबाट किनारा लगाएपछि पौडेलको सद्भाव पाउने अपेक्षा गरेका थिए भने त्यो कुण्ठित भएको छ । उनको त्यो गुनको बदला वरिष्ठ नेता पौडेलले अहिले राम्रैसँग तिरेका छन् । कार्यसमितिका २७ जना सदस्यलाई सभापति देउवाविरुद्ध वक्तव्यबाजीको एउटै मालामा समेटेर पौडेल सभापति देउवालाई घुर्क्याइरहेका छन् । यस्तो लाग्छ, सभापति देउवा र वरिष्ठ नेता पौडेलले पार्टीलाई कुस्तीको अखडा बनाएका छन् ।निश्चय पनि, सभापति देउवाले विधानसम्मत काम गरेका छैनन् । उनले आफ्नै सभापति पद तदर्थमा रूपान्तरित भैसकेको अवस्थामा जसरी पार्टीका विभिन्न समिति गठन गरेका छन्, त्यो कुनै पनि हालतमा न्यायोचित काम होइन । यसरी गठन भएका समितिहरूको सान्दर्भिकता महाधिवेशनमा सभापति देउवाको स्वार्थसँग जोडिएको छ । यसलाई सोझो अर्थमा चालबाजी भन्न सकिन्छ । सभापति देउवाले यी विभिन्न समितिमा विभिन्न समूहका मानिस राखेका छन् । उनले हिन्दुत्वको वकालत गर्ने खसआर्य समूहका नेतादेखि माओवादी आन्दोलनको निन्दा गर्ने अनि राष्ट्रवादको नाउँमा आँखा चिम्लेर सुधारिएको नेपालको झन्डाको समर्थनमा प्रधानमन्त्री ओलीको पछि लाग्ने रैथाने कार्यकर्तादेखि युवा र तरुणको नाउँमा मुन्द्रे, जन्तरे, कुण्डले, दलाल, हुल्लडबाज र बिचौलियासम्मलाई पार्टीमा घुसाएका छन् । देउवाको यो चालबाजीविरुद्ध वरिष्ठ नेता पौडेलले वक्तव्यबाजीबाहेक केही गर्न सकेनन् । किन सकेनन् ? किन उनको नेतृत्वमा समेटिएका कांग्रेसका भीमकाय नेताहरूले यसको सक्रिय प्रतिरोध गरेका छैनन् ? वरिष्ठ नेता पौडेलसँग प्रश्नको जवाफ दिन सक्ने हैसियत नै छैन ।आफैं विभिन्न गुट र उपगुटमा विभाजित पौडेल समूहले सभापति देउवासँग संलग्न भएर उनलाई राजनीतिको बिसातमा पराजित गर्ने चाहना नै राखेन । पौडेल समूहको यो विरोध र वक्तव्यबाजीले सभापति देउवाको मनोबल बढाएको छ । वरिष्ठ नेता पौडेलले जहाँ हात हालेर सभापतिलाई मात दिन सकिन्थ्यो, त्यहाँ हातै हालेनन् । कोरोना महामारीको व्यवस्थापनमा सरकार पूरै चुकेको र स्वास्थ्यसेवाका उपकरणहरूको खरिदमा भएका भ्रष्टाचारको प्रसंगमा सभापति देउवालाई पौडेल समूहले दबाब दिनै सकेन । कोरोनाको सन्दर्भमा कांग्रेस पार्टीको ध्यान केन्द्रित हुनै सकेन । वरिष्ठ नेता पौडेल र उनीसँग रहेका कांग्रेसका भीमकाय व्यक्तित्वहरू निष्प्रभावी साबित भए । कोरोनाले सिर्जना गरेको असामान्य समयमा पनि सभापति देउवा प्रधानमन्त्री खड्गप्रसाद शर्मा ओलीको कृपादृष्टि पाउने र भागबन्डा मिलाउने राजनीतिमा खुलेआम लागेका छन् । सामान्य जनताले पनि यो कुरा थाहा पाएका छन् ओली र देउवाको ट्युनिङ मिलेको छ ।प्रधानमन्त्री ओलीले अचानक संसद् अधिवेशनको अन्त्य गर्दा प्रमुख प्रतिपक्षी नेता देउवाले थाहै नपाएजस्तो गरे । वरिष्ठ नेता पौडेलका पक्षमा लागेका महामन्त्री शशांक कोइरालाले सभापति रातिराति बालुवाटार जान्छन्, के गर्छन् थाहा छैन भनेर हलुका प्रतिक्रिया दिए । तर, वरिष्ठ नेता पौडेलले आफ्नो राजनीतिक प्रतिभाको प्रयोग गरेर पार्टीलाई मूलबाटोमा ल्याउने प्रयास रत्तीभर गरेनन् । सभापतिले मलाई टेरेनन् र सुनेनन् भन्ने गुनासो गरेर वरिष्ठ नेताको दिन बितेको छ । कांग्रेसका कथित महारथीहरू किन उनको पछि लागेका छन् ? कसैले भन्न सक्दैन । कांग्रेसमा सभापति देउवा र वरिष्ठ नेता पौडेलको व्यक्तित्वमा कुनै भिन्नता छैन । आफ्नो स्वार्थसिद्धिका लागि दुवै नेता पार्टीको प्रतिष्ठालाई लतार्न तत्पर देखिन्छन् ।नेपाली कांग्रेस राजनीतिक पार्टी मात्र नभएर आर्थिक, सामाजिक, सांस्कृतिक आन्दोलन थियो । बीपी कोइरालाको नेतृत्वमा भएको २००७ सालको क्रान्तिसँगै नेपालको आधुनिक इतिहासको प्रारम्भ भएको थियो । यो पार्टीले आफ्नो राजनीतिक आस्थाको जगेर्ना गर्न सधैं संघर्ष गर्यो । कांग्रेसको नेतृत्वले त्याग र समर्पणको भावना नभएसम्म राजनीतिको महत्त्व नरहने कुरा बुझेको थियो । बीपी कोइरालाले देशमा प्रजातन्त्र बहाली गर्ने क्रान्तिको संयोजन र समाजवादी आदर्शको प्रवर्द्धनका लागि स्थापना गर्नुभएको पार्टीलाई अहिले कसैको बपौती, कसैको अपुताली, कसैको अंशियारी र कसैको जमिनदारीमा प्लटिङ गरिएको छ । त्यति लामो इतिहास, आदर्श र जीवनमूल्य बोकेको एवं राजनीतिक आन्दोलनको पर्यायवाची रहेको पार्टीका लागि यो अत्यन्त दुःखद स्थिति हो । यो स्थितिका लागि अहिले संस्थापन र प्रतिपक्षमा विभाजित भएका कथित नेतागणसहित सबै उत्तिकै जिम्मेवार छन् ।अन्ततः नेपाली कांग्रेस आपसी विवादको अनन्त भुंग्रोमा फस्ने नियतिको ज्ञान थियो किशुनजीलाई । २०४६ सालमा सर्वमान्य नेता गणेशमान सिंहको नेतृत्वमा भएको राष्ट्रिय जनआन्दोलनपछि कांग्रेसभित्र विकसित भएको चर्को विवादलाई संकेत गर्दै किशुनजी भन्नुहुन्थ्यो, अहिले पार्टीमा जे भइरहेको छ, त्यो झगडा होइन । झगडा भए त मेलमिलाप भैहाल्छ । अहिले त झगडा होइन, रगडा भइरहेको छ । रगडाले सबै कुराको अन्त्य गराउँछ । किशुनजीले मूल्यको राजनीति गर्नुभयो । उहाँको राजनीतिमा कुनै निहित स्वार्थ लुकेको थिएन । उहाँ शब्द र इसाराले पनि हिंसा गर्नुहुन्नथ्यो । आफ्नै नेतृत्वमा भएको चुनावमा आफैं पराजित भएपछि त्यसलाई सहजै स्विकार्ने र प्रतिवादमा रिकाउन्टिङसम्म गराउन तयार नहुने नैतिक पुरुष हुनुहुन्थ्यो उहाँ । सर्वमान्य नेता गणेशमान सिंह पार्टीबाट पलायन हुनुभएपछि किशुनजी पनि धेरै समय सक्रिय हुनुभएन पार्टीमा । उहाँ निष्क्रिय भइदिनुभयो । त्यसपछि त कांग्रेस पार्टीमा त्यति व्यापक नैतिक आधिकारिकता भएको कोही व्यक्ति बाँकी नै रहेन जसले निरन्तर खबरदारी गर्न सकोस् ।गिरिजाप्रसाद कोइराला, पहिलोपटक निर्वाचित प्रधानमन्त्रीको शपथ लिँदा, पार्टी महामन्त्री हुनुहुन्थ्यो । पछि किशुनजीलाई सभापति पदबाट हटाएर आफैं पार्टी सभापति हुनुभयो । किशुनजीले खुसीखुसी गिरिजाबाबुलाई सभापतिको पद हस्तान्तरित गरिदिनुभयो र आफू पृष्ठभूमिमा बस्नुभयो । यसका साथै, बीपी कोइरालाको निधनपछि कांग्रेसभित्र सुरु भएको, गणेशमान सिंह, कृष्णप्रसाद भट्टराई र गिरिजाप्रसाद कोइराला, नेतात्रयको अवधारणाको पनि अन्त्य भयो ।प्रधानमन्त्रीका रूपमा गिरिजाप्रसाद कोइरालाले पूर्वार्द्धमा राम्रैसँग सरकार सञ्चालन गर्नुभयो । तर, उत्तरार्द्धमा गणेशमान सिंह र किशुनजीसँग उहाँको सम्बन्ध बिग्रियो । कोइरालाका अगाडि पार्टी गौण भयो र सरकार प्रबल । यही तानातानीमा उहाँले मध्यावधि चुनाव गराउनुभयो । चुनावका लागि उहाँलाई राजदरबार, सुरक्षा संयन्त्रहरू, गुप्तचर, पार्टी र परिवारका सदस्यहरू सबैले उक्साएका थिए । उहाँको लोकप्रियताको ढिँढोरा पिटिएको थियो । तर, मध्यावधि चुनावले कांग्रेस पार्टीलाई भुत्ते बनाइदियो । कांग्रेसको विकल्पमा संवैधानिक राजतन्त्र र जनताको बहुदलीय जनवादको नारा दिने कम्युनिस्ट डिजाइनको नेपाल कम्युनिस्ट पार्टी (एकीकृत मार्क्सवादीलेनिनवादी) देखा पर्यो । तर, देशमा फैलिएको असन्तोषलाई न कांग्रेसले न एमालेले, कसैले पनि देख्न र बुझ्न सकेन । पछि, यही असन्तोष हिंसामा परिणत भयो । मूलधारका राजनीतिक दलहरू खुम्चिँदै गए । माओवादी सशस्त्र विद्रोहको प्रभाव विस्तारित हुँदै गयो । एउटा समय यस्तो पनि आयो, दलहरूको शासन सदरमुकाममा केन्द्रित हुन बाध्य भयो । माओवादीहरू सदरमुकामको सिमानामा बन्दुक बोकेर उभिए ।त्यसपछिका घटनाक्रमहरूको ज्ञान सबैलाई छ, यहाँ त्यसको उल्लेख गरिरहनु नपर्ला । संविधानसभाको निर्वाचनपछि राजतन्त्रको समाप्ति ऐतिहासिक घटना थियो नेपालका लागि । नेपालबाट शाहवंशीय राजाहरूको सूर्य कहिल्यै नअस्ताउने विचार राख्ने मानिसहरू हेरेका हेर्यै भए । यो आफैंमा कालजयी घटना थियो । अहिले तत्कालीन घटनाक्रमको अवमूल्यन गर्ने र खिल्ली उडाउने गुमास्ताहरू त्यतिखेर भूमिगत थिए । यहाँसम्मको राजनीतिमा कांग्रेसको भूमिका निकै सन्तुलित थियो । संविधानसभाको निर्देशअनुसार भएको राष्ट्रपति चुनावमा माओवादी र कांग्रेसबीच भएको भनिएको गिरिजाप्रसाद कोइरालालाई पहिलो राष्ट्रपति बनाउने समझदारी कायम रहेन । राष्ट्रपति चुनावमा माओवादीको होइन, कांग्रेसका उम्मेदवार विजयी भए । प्रधानमन्त्री भए पुष्पकमल दाहाल प्रचण्ड । तर, उनका केही सहयोगीहरू उनीविरुद्ध षड्यन्त्रमा लागिसकेका थिए । सेनाप्रमुखको पदबाट जर्नेल रुक्मांगद कटवालको बर्खास्तगी प्रचण्डको आफ्नो निर्णय थिएन । त्यो बाबुराम र बादलको अहमत्याइँ थियो । यसले अन्ततः माओवादी पार्टीलाई नै छिन्नभिन्न बनायो ।कांग्रेसका धेरै नेताले जनयुद्धपछि देशको संरचनागत र संस्थागत परिवर्तनलाई अहिलेसम्म पनि आत्मसात् गर्न सकेका छैनन् । कांग्रेसको सत्तामा अहिले पनि खसआर्य समूहको प्रभुत्व छ । धार्मिक स्वतन्त्रताको विकल्पमा हिन्दु राष्ट्रको कल्पना गर्ने नेताहरूको कुनै कमी छैन । यो पार्टीलाई अहिलेका नेताहरूले मागिखाने भाँडो बनाएका छन् । यसमा अलिकति पनि जुझारुपन छैन । यसले प्रतिदिन आगामी चुनावमा नेपाल कम्युनिस्ट पार्टीलाई चुनौती दिने साहस गुमाउँदै गएको छ । पार्टीका नेताहरूमा सत्ताको तृष्णा अत्यधिक रहने हो भने यो पार्टीको अवस्था पनि भारतीय कांग्रेस पार्टीको जस्तै हुनेछ, जहाँ आमा सोनिया गान्धी, छोरा राहुल गान्धी र छोरी प्रियंका गान्धीका आआफ्नै स्वतन्त्र गुट रहेको ठट्टा गरिन्छ ।सभापति शेरबहादुर देउवा र वरिष्ठ नेता रामचन्द्र पौडेलले देशका लागि बगाएको रगतपसिनाको मूल्य ब्याज र स्याजसहित उठाइसकेका छन् । उनीहरूले आगामी समयका लागि सभापतिको दौडमा नेपाली कांग्रेस, लोकतान्त्रिक गणतन्त्र, संघीयताका लागि पसिना बहाउन सक्ने नेतृत्वका लागि बाटो छोडिदिनुपर्दछ । सभापति देउवा र वरिष्ठ नेता पौडेलले यति त्याग गर्न सके भने कांग्रेसको धेरै ठूलो बोझ हलुका हुनेछ । वयोवृद्ध नेताद्वयबाट कांग्रेसीहरूले यति त्यागको आशा गरेका छन् भने यो अस्वाभाविक होइन ।"
जनपक्षीय लडाकु,"डाक्टर गोविन्द केसीको आमरण अनशन फेरि एकपटक चर्चामा छ । उनको यस्तै अनशनको प्रतिफल थियो सरकारद्वारा चिकित्सा शिक्षासम्बन्धी राष्ट्रिय नीति तर्जुमा गर्न उच्चस्तरीय कार्यदलको गठन । उक्त कार्यदलका संयोजक प्रा केदारभक्त माथेमाले भनेका छन्, केसीले चन्द्रमा मागिरहनुभएको छैन, यही धर्तीकै एकदमै सम्भव र सहज कुरा मागिरहनुभएको छ । अहिले पनि सुनुवाइ भएको छैन, केसीको यति सानो मागको । ठूलो बदलाव जहिले आउलाआउला, तर के ठूलो बदलाव सानो बदलावबिना सम्भव हुन्छ ? अहिले त सुनिहालौं उनका कुरा । सबैको नजर सरकारले लिने निर्णयतिर छ । तर सरकारले आफैंलाई हेर्न सकिरहेको छैन । यो त्यसैले मतदान गर्नेहरूका लागि विपत्काल भएको छ । मतदाताहरूले ठूलै सपना देखेका थिए । कुनै पनि विपत् बाजा बजाएर आउँदैन, तर आइसकेपछि त्यसको तुमुल कोलाहलले आगमनको अनुभूति दिइहाल्छ ।कुनै नागरिकले केही गर्न, बोल्न र लेख्न चाहेको छ, तर सरकार त्यसप्रति असहमत छ र बलमिच्याइँमा उत्रिन्छ भने सरकारको अनुकूलको काम गर्ने कि आफ्नो विवेकले भनेअनुसार गर्ने ? सरकारको मनसाय हेरेर मन बनाउने कि सरकार जसरी प्रस्तुत भइरहेको छ, त्यसै गरी जवाफ दिने ?लोकतन्त्रमा हुने बहस वा विमर्श, असहमति वा तर्कवितर्कबाट झिल्को प्रकट हुन्छ । तर लोकतन्त्र भनेको भुसको थुप्रो होइन, न त बारुदको भकारी नै हो जुन झिल्को निस्किँदैमा दनदनी बल्न थाल्छ । प्रकट भएको झिल्कोबाटै मसाल बल्छ अनि उज्यालो फैलिन्छ भनी विश्वास गरिन्छ लोकतन्त्रमा । झिल्को निस्किनुअघि हुने घर्षणबाट ताप पनि निस्किन्छ, जुन जनमनका लागि लाभकारी हुन्छ । यसै कारण घर्षणहरू हुन दिनुपर्छ, झिल्काहरू निस्किन दिनुपर्छ । डाक्टर केसी विपत्कालका झिल्का हुन्, निर्वाचित निशाकालको जूनकिरी हुन् ।महात्मा गान्धीले जीवनकालमा अनेकौं मुद्दा लडे । तीमध्ये एउटामा उनले भनेका थिए रे, यो मेरो सत्य हो र म यसमा अडिग रहन्छु । न्यायाधीशले भने, अर्काको सत्य फरक पनि हुन सक्छ र ऊ पनि त्यसमा टिकिरह्यो भने छिनोफानो कसरी हुन्छ ? गान्धी जवाफिएछन्, यसै कारण त म अहिंसामा जोड दिन्छु । यदि हामी अहिंस्रक ढंगले आआफ्नो सत्यको दिशामा लम्कियौं भने अन्ततोगत्वा सबै अन्तिम सत्यतिरै बढ्न सक्छन् । यसैले लोकतान्त्रिक र खुला समाजमा बहसविमर्शबाट पन्छिने होइन, भाग्ने पनि होइन । यसलाई नै आदर्श अवस्था मानिन्छ । लोकतन्त्र र अधिनायकको अर्थ पनि यही मन्थनको अवस्थाबाट फरक हुन्छ । यतिखेर केसी अहिंस्रक तरिकाले सत्यको प्रयोगमा समर्पित छन् । यता सत्तावृत्तले उनलाई गलाउने, दबाउने, छल्ने, आक्षेप लगाउने, उनको छवि धूमिल पार्ने अनेकौं सूत्र र सञ्जाल प्रयोग गरिरहेको छ । भयानक हिंसाको अवस्था हो यो । यता बहुसंख्यक जनतालाई के लागेको छ कुन्नि, उनीहरू प्रतिक्रियाविहीन नै छन्, जसका कारण शासकहरूको हौसला बढ्दै गएको छ । कोही त छ, जसले जनसरोकारलाई अनाथ हुन दिएको छैन । केसीले जस्तै सबैले गर्न सक्दैनन्, तर सबैले उनले उठ्नैपर्ने सवाल उठाएका छन् भनेर स्वीकार गर्न त सक्छन् नि ! ती सवालहरूप्रति ऐक्यबद्धता त प्रकट गर्न सकिन्छ नि ! सार्वजनिक विमर्शमा उनका पक्षमा कुरा राख्न सकिन्छ । त्यति पनि गर्न नसके उनको मनोबल गिराउने कामबाट आफूलाई जोगाउन सकिन्छ । किनभने, उनले त्यस्तो लडाइँ लडिरहेका छन्, जुन खासमा आमजनले लड्नुपर्ने थियो ।अहिंसा शब्दको व्युत्पत्ति हिंसा सँग जोडिएको हुनाले सोझो बुझाइमा यसलाई निषेधात्मक मानिन्छ । यस अर्थमा अहिंसाको तात्पर्य हो हिंसा नगर्नु । तर शब्द रूपमा निषेधात्मक हुँदा पनि अहिंसा भावात्मक अथवा मूल्यको स्तरमा सकारात्मक भावको द्योतक हो । अहिंसालाई एउटा मूल्यका रूपमा स्वीकार गर्नुको निहितार्थ जीवनका सबै पक्ष, वैयक्तिकसामाजिक जीवनका सबै रूपमा अहिंसाको बोध हुनु होÙ निजी व्यवहारमा मात्र नभएर आर्थिक, राजनीतिक, सामाजिक, सांस्कृतिक क्रियाशीलताहरूमा पनि अहिंसाको भाव देखिनु हो । अहिंसा नै नैतिकताको मूल जरो हो । जीवनको विकासवादी सिद्धान्तअनुसार मानिस विकासको श्रेष्ठतम स्तर हो । दार्शनिकहरूले मानिसबाट चेतनाको चरम अभिव्यक्ति खोज्छन् र सृष्टिमा उसको हैसियतलाई केन्द्रीय मान्छन् । यसर्थ कुनै पनि सामाजिक व्यवस्थामा मान्छेलाई बहुआयामी उन्नतिका लागि कुन सीमासम्म उचित वातावरण र सुविधाहरू प्राप्त भएका छन् भन्ने हेरिन्छ । मान्छेको जैविक श्रेष्ठतालाई स्वीकार गरेपछि यो श्रेष्ठत्वले उसको अधिकार वृद्धि गर्छ कि उसैलाई अधिक उत्तरदायी पनि बनाउँछ भन्ने ख्याल गरिन्छ । मान्छेको श्रेष्ठताको अर्थ सबै थोक उसले स्वेच्छाचारी ढंगले उपभोग गर्न पाउँछ भन्ने होइन । श्रेष्ठ भएकैले उसलाई प्रकृतिको शोषण र दोहन अनि दमन र उत्पीडन गर्ने छुट छ ? श्रेष्ठताको तात्पर्य हो शेष जीवन र जगत्को संरक्षण र पोषण मान्छेको दायित्व हो ।अहिंसाको गोरेटो समाउनु कमजोरी होइन । हिंसा बाध्यता हो । हिंसाले दृढताको अभिव्यक्ति दिँदैन । बन्दुक समाउने जोकोहीले भनेको सुनिन्छ अर्को विकल्प थिएन । यो विकल्पहीनताको बोध नै कमजोर मानसको द्योतक हो । राज्यलाई त संगठित हिंसाको स्वरूप नै भनिन्छ । त्यही भएर उसले शान्तिपूर्ण प्रदर्शनमाथिको दमनलाई पनि औचित्यपूर्ण मान्छ । कमजोरी छोप्ने पारम्परिक तरिका हो यो । त्यस्तै, जनताका पक्षमा लड्ने भनेर बन्दुक बोक्नेबोकेकाहरूले जहीँतहीँ दिने तर्क हो राज्यले बाध्य पार्यो । यसले के देखाउँछ भने, हिंसा मजबुती होइन कमजोरीले उत्पन्न हुन्छ, तर अहिंसाको गोरेटो समाउने सत्याग्रही असलमा साहसी, निडर र निर्भय हुन्छ । ऊ ज्यान जोगाउन लुक्दै, छिप्दै हिँड्दैन । एक सत्याग्रहीको प्रतिबद्धता र प्रस्तुति सार्वजनिक हुन्छ । उसले सर्वजन हिताय आफूलाई अर्पण गरिरहेको हुन्छ । त्यसैले त गान्धीगोरेटोलाई असम्भव सम्भावना भनिन्छ । तर निर्वाचित अधिनायकसँग जुध्न अहिंसाअभ्यासबाहेक अर्को तरिका आत्मघाती हुन पुग्छ । हेराल्ड जे लास्कीले पनि भनेका छन्, राज्यको लक्ष्य जेसुकै होस्, यथार्थमा राज्य एक शक्ति संगठन हो, जो आफ्नो इच्छापूर्तिका लागि बल प्रयोग गर्ने वैध अधिकार राख्छ । अहिलेको नेपालमा जनताका पक्षमा लड्न खोज्नेहरूले यस्ता विषयलाई हृदयंगम गर्नैपर्छ । विडम्बना, आज दुनियाँ गान्धीतिर आकर्षित हुँदै छ, तर उनीतिर चियाउनसमेत हामीलाई आफ्नै राष्ट्रवादले दिँदैन । हो, महात्मा गान्धी भारतीय भूमिमा जन्मे, जसरी सिद्धार्थ लुम्बिनीमा । तर गान्धीदृष्टि अहिलेको नेपाली संकट छिचोल्न सही औषधि हो । सर्त एउटै छ उनका प्रयोगहरूलाई हामीले रैथाने ज्ञानसँग जोड्ने उदारता देखाउनुपर्छ ।उसो त अन्यत्रजस्तै नेपालमा यो ठम्याइ जीवितै छ समानता, स्वतन्त्रता र बन्धुत्वका लागि युद्ध जरुरी छÙ गरिबी, भोकमरी, गैरबराबरी, पर्यावरण असन्तुलन, बिनायुद्ध खत्तम हुन सक्दैनन्Ù युद्ध समाप्त गर्नका लागि युद्ध जरुरी छ । तर विश्वभरिकै आन्दोलनहरूको अनुभवले के सिकाएका छन् भने, समानता र गैरबराबरीका लागि मान्छेलाई युद्धतर्फ धकेल्नु सही होइन । मनोवैज्ञानिक स्तरमा हिंसा स्विकार्नेहरूको मानस जहिले पनि बन्दुके नै हुन्छ । हिंस्रक प्रक्रियामा परिवर्तन र नवनिर्माण सँगसँगै हिँड्न सक्दैनन्, जबकि तुलनात्मक रूपमा अहिंस्रक प्रक्रियाको स्वरूप र संगठनको मूल उद्देश्यसँग तालमेल रहिरहन्छ । गान्धीले साध्यसँगै साधनलाई पनि महत्त्व दिन्थे । बन्दुकबाट हृदय परिवर्तन हुँदैन । बन्दुकबाट हृदय परिवर्तन हुन्छ भन्नु फगत भूलभुलैया हो । र, बिनाहृदय परिवर्तन आन्दोलनले सही दिशा समाउन सक्दैन । नेपालमा हुने गरेका हिंस्रक संघर्षहरू प्रतिरोधभन्दा कसैको प्रतिशोधको उपज देखिएका छन् ।नेपालमा मात्र होइन, आज दुनियाँमै के समझदारी विकसित हुनुपर्छ भने, सत्याग्रह र अहिंसाको माध्यमबाट राज्यको चरित्रमा सुधार ल्याउन सकिन्छ । हार्वर्ड केनेडी स्कुलका प्रोफेसर एरिका चेनोवेथ र मारिया जे स्टिफनको एउटा अध्ययनअनुसार बीसौं शताब्दीमा हिंस्रक आन्दोलन २६ प्रतिशत सफल र ६४ प्रतिशत असफल रहे, जबकि यसै अवधिमा ५४ प्रतिशत अहिंस्रक अभियान सफल रहे ।नेपालमा शासकीय चरित्र मात्र फेर्नु छैनÙ त्योभन्दा जब्बर त सामाजिक, धार्मिक, आर्थिक सत्ताहरू छन्, जसलाई फेर्न हामीले असुविधाजनक गान्धीको सम्झना गर्नुपर्ने भएको छ । आज नेपालमा सत्यको प्रयोग गर्न चाहनेहरूले असुविधाजनक गान्धीको पुनः आविष्कार गर्नुपरेको छ, जसले कटुसत्य बताओस् स्वयंलाई पनि र अरूलाई पनि । गान्धी भन्थे दण्डबाट डराउनु हुन्नÙ मृत्युबाट भयभीत हुनु हुन्नÙ विफलताको हेक्का राख्नु हुन्नÙ बहुसंख्यकले खोजेको बदलावका निम्ति पटकपटकको संघर्षको खाँचो छÙ प्रतिरोधको बाटोमा हिँड्दा कहीँकतै कसैले मूर्ख, अव्यावहारिक भन्ला भनी संकोच मान्नु हुन्न, किनभने यथास्थितिमा अनेकौं तात्कालिक लाभ देखिन सक्छन्Ù आफ्नो गल्तीलाई स्वीकार गर्दा कुनै भय हुनु हुन्न । अहिलेको निर्वाचित निशाकालमा जनताका पक्षमा लड्नेहरूले गान्धीका यी कुरा आत्मवरण नगरेसम्म माइतीघर मण्डलाको नाराबाजी मात्रले केही हुँदैन । यस्तै अभियन्ताहरूले नेपालमा गान्धीलाई बाँच्न सक्छन् र निर्वाचित निशाकालमा उज्यालोलाई स्थायी मार्गचित्रमा फेर्न सक्छन् । विगतका आन्दोलनहरू अपूर्ण किन भए भने तिनले प्राकृतिक सम्पदाहरूको दोहनलाई बढाए । नेपालको लोकतन्त्रले प्राकृतिक लोकतन्त्रलाई समानान्तर रूपमा अगाडि बढाएर नै भुइँमान्छेलाई पनि सम्मान दिन सक्छ ।"
खाँचो बिरुवा बैंकको,"नौ महिनाअघि खोटाङको दिक्तेल बजारनजिकको जनजागृति आवासीय विद्यालयले अवलोकन भ्रमणमा गएका हामीलाई कोसेलीस्वरूप अकबरे खुर्सानी दिएको थियो, जुन अहिले कौसीमा फलेको दुई महिना भयो । एउटा फुटेको प्लास्टिकको डस्टबिन र तीनवटा प्लास्टिकको जारमा फलेका अकबरे खुर्सानी र आफैंले जोहो गरेको बीउबाट फलेको आकाशे खुर्सानीले आंशिक रूपमा भए पनि आयातित खुर्सानीलाई विस्थापित गर्दै छन् । दोस्रोपटक पाकेको करेलाको बीउबाट आफैं उम्रिएका तीनवटा बोटले यति बेला भान्साको परिकार बढाउँदै छन् भने, कौसी र भुइँमा गरी दोस्रोपटक रोपेको फर्सीको बिरुवाले मुन्टा दिन छाडेको छैन । हिउँदमा रोपेको रायो सागको स्वादजस्तो नभए पनि असारमा छरेको बर्खे रायो सागले विषादीयुक्त सागलाई विस्थापित गरेको छ ।लकडाउनपछि प्रतिकूल हावापानीका बावजुद खोटाङे अकबरे खुर्सानी विराटनगरजस्तो ठाउँमा साउनभदौमा फल्नु भनेको भुइँफुट्टा कृषिकर्म गर्न चाहने मजस्ता धेरैका लागि खुसीको कुरा हो । आकारमा केही सानो भए पनि पिरो उस्तै हुने खोटाङे खुर्सानी भुइँमा भन्दा कौसीमा सप्रेको देखेर यसपालि झन्डै सयवटा बेर्ना ट्रे र ससाना गमलामा उमार्न थालेकी छु । आफैंले जोहो गरेको आकाशे, भुइँतिर फल्ने लामो र कालो खुर्सानीको बीउबाट सयभन्दा बढी बिरुवा हुर्काउँदै छु । कौसी र करेसाबारीमा विषादीमुक्त तरकारी फलाउन चाहने छिमेकी र अभिभावकहरूलाई लौका, फर्सी, हिउँदे बोडी र बर्खे रायोको बिरुवा बाँड्दै पनि आएकी छु । कतिपय छिमेकीले कौसी र करेसाबारीमा राम्ररी बिरुवा उमार्न नसकेको गुनासो गर्न थालेपछि यसपटक कृषक समूहका दिदीबहिनीहरूसँग मिलेर व्यावसायिक रूपमा बिरुवा उत्पादन गर्न भर्चुअल कुराकानी थालेकी छु । बीउबाट स्वस्थ बिरुवा उत्पादन गर्न माटोलाई निर्मलीकरण गर्न जरुरी छ । यसका लागि सातादिन जति पुरानो माटो घाममा सुकाएपछि चाल्नुपर्छ । यसरी तयार गरेको पचास प्रतिशत माटोमा पच्चीस प्रतिशत गोबर मल वा जैविक मल र पच्चीस प्रतिशत पुराना पातपतिंगर मिसाएर बिरुवा उमार्ने ट्रे वा कम गहिरा र चौडा मुख भएका ससाना गमलामा बीउ राख्नुपर्छ । यसरी बीउ राखेपछि चिस्यान हुने गरी दिन बिराएर पानी छर्कनुपर्छ । बीउ राखेको ट्रे वा गमलालाई केही दिन छायामा राख्नुपर्छ । यसरी बिरुवा उत्पादन गर्न सके सातादिनमै ससाना बिरुवा उम्रन्छन् र तिनलाई अझ स्वस्थ रूपमा उत्पादन गर्न पाँचछ पात भएपछि बिरुवालाई आधा केजीको दहीको खाली बट्टा वा आधा लिटर दूधको पोकामा ससाना दुला बनाई सार्नुपर्छ । अनि केही दिनपछि कौसी वा करेसाबारीमा पाँचछ इन्च गहिरो र पाँच इन्चको वर्गाकार खाल्डो बनाई रोप्नुपर्छ । खाल्डोमा बिरुवा रोप्नुअघि पातपतिंगर वा परालको खरानी हाल्न जरुरी छ, जसले रोग लाग्नबाट बचाउँछ । मल उपलब्ध नभए पिनाको पानी लगाउनुपर्छ । यसरी रोपेका अधिकांश बिरुवाको स्वास्थ्य राम्रो हुन्छ । यसरी उमार्न नसक्दा बीउ कुहिने हुन्छ । गत चैतमा लकडाउन सुरु भएयता दैनिक उपभोग्य वस्तुमध्ये तरकारीको मूल्य अकासिँदै गएको छ । विशेषगरी सहरी क्षेत्रमा दैनिकजसो तरकारी किनेरै खानुपर्ने बाध्यता छ । त्यस्ता तरकारी विषादीयुक्त हुन्छन् । जीवनशैलीका कारण सहरी क्षेत्रमा सबैजसोले आफैं तरकारी उत्पादन गर्नेबारे सोच्नसम्म सक्दैनन् । करेसाबारी र कौसी हुनेहरूलाई पनि कुन मौसममा कुन तरकारी र कसरी उमार्ने भन्ने आधारभूत ज्ञान नहुन सक्छ । पछिल्लो समय स्थानीय सरकारहरूले सहरवासीलाई करेसाबारी र कौसीखेती गर्न प्रोत्साहित गर्दै आएको छ । कतिपय पालिकाले वडा र टोलहरूमा कृषक समूह बनाई गमला र बीउबीजन वितरण गर्दै आएका छन् । विराटनगर महानगरपालिकाले पनि गत वर्षदेखि वर्षको दुईपटक बीउबीजन र गमला वितरण गर्दै आएको छ । तर, महानगरपालिकाबाट वितरित बीउ केहीले उमारे भने केहीको उम्रेन । स्थानीय सरकारले यसका लागि अभिमुखीकरण कार्यक्रम गर्न जरुरी छ । वितरणअघि बीउ कसरी उमार्ने भनेर कृषक समूहहरूलाई सम्बन्धित निकायले अभिमुखीकरण गर्न नसक्दा सहरी कृषिले व्यापकता पाउन सकेको छैन । बीउलाई चाहिने माटो र मल, उमार्ने विधिबारे ज्ञान नहुँदा सदस्यहरूमा नैराश्य छाउनु स्वाभाविक हो । त्यस्तो नहोस् भन्न सम्बन्धित निकायका पदाधिकारीले वितरित बीउ उम्रेनउम्रेको अनुगमन गर्नुपर्छ । स्थानीय तहहरूले कृषक समूहलाई जस्तो पायो त्यस्तो होइन, स्वस्थ बिरुवा दिनुपर्छ । यसका लागि समूहगत रूपमा मौसमी तरकारीको बिरुवा उत्पादन गर्न समूहलाई बीउपुँजीसमेत उपलब्ध गराउन जरुरी छ । यसरी उत्पादित बिरुवा बिक्रीवितरण गरी आयआर्जन पनि गर्न सकिन्छ भनेर समूहलाई स्थानीय तहहरूले अभिमुखीकरण गर्न सके तरकारीमा परनिर्भरता घट्दै जान्छ । सहरी कृषिलाई प्रवर्द्धन गर्न स्थानीय सरकारले कृषक समूहहरूलाई बिरुवा बैंक सञ्चालन गर्न प्रोत्साहित गर्नुपर्छ । स्थानीय सरकारले कृषक समूहलाई सबलीकरण गर्न वार्षिक रूपमै रणनीतिक योजनासहित बजेट विनियोजन गर्नु समयोचित हुन्छ ।"
जनगणना राजनीति सरकारबाट जनतातिर,"स्थानीय तहको राजनीतिका लागि झन् महत्त्वपूर्णसंघीयतामा गइसकेपछि प्रत्येक स्थानीय तहलाई संविधानले सरकार भनेको छ । अब प्रत्येक पालिकाले योजना बनाउनुपर्छ । मेरो पालिकामा कति जनता छन्, कति काम गर्न सक्नेछन्, कति अपांग छन्, कति सुकुम्बासी छन्, कुन जाति वा धर्मका छन् आदि सबै कुरा स्थानीय तहका जनप्रतिनिधिलाई थाहा हुनुपर्छ । त्यसैले अहिले ७५३ वटा पालिकाका ६,७४३ वटै वडामा पूर्ण वैज्ञानिक विधिबाट संकलन गरिएको अद्यावधिक तथ्यांकको अभाव छ । बढीभन्दा बढी तथ्यांकको आवश्यकता संघीय संरचनाका नवगठित वडाहरूलाई परेको छ । किनकि हरेक कुराको योजना बनाउन तथ्यांकको आवश्यकता पर्छ । यसपालिको जनगणनामा राज्यको आधारभूत एकाइ वडा तहसम्मका सम्पूर्ण तथ्यांक गुणात्मक रूपमा पाइने विश्वास छ, जुन वडा सरकारले आफ्ना जनतालाई सेवासुविधा दिने नीति बनाउनका लागि त फलदायी हुन्छ नै, आधारभूत तहका जनतालाई पालिकामा विकास, बजेट योजना र समावेशी प्रतिनिधित्वका लागि राजनीति गर्नसमेत उपयोगी हुनेछ । जनगणनाले दिने तथ्यांकलाई सबैले विश्वास गर्छन् । राजनीति गर्नेहरूले पनि जनगणनाको तथ्यांककै आडमा बहस गर्छन् । त्यसैले जनगणना यस्तो राजनीति हो, जसले आधारभूत तहसम्मै तथ्यांककै आधारमा विकास र अवसरको वितरण गर्न राजनीतिक नेतृत्वलाई मार्गनिर्देश गर्छ ।"
नेपालइजरायलबीच श्रम सम्झौता,"नेपाल र इजरायलबीच श्रम सम्झौता र सातवटै प्रदेशमा एग्रिकल्चर सेन्टर अफ एक्सिलेन्स स्थापना सम्बन्धमा हस्ताक्षर भएको छ । इजरायलका लागि नेपालकी राजदूत अन्जान शाक्य र इजरायली विदेशमन्त्री गावी अस्केनाजीले बुधबार सम्झौतामा हस्ताक्षर गरे । नेपालका तर्फबाट हस्ताक्षरका लागि मन्त्रिपरिषद्ले निर्णय गरेर राजदूत शाक्यलाई जिम्मेवारी दिएको थियो ।मन्त्रिपरिषद्को निर्णय सार्वजनिक गर्ने क्रममा सोमबार सरकारका प्रवक्ता तथा परराष्ट्रमन्त्री प्रदीपकुमार ज्ञवालीले इजरायलबाट कृषि प्रविधि भित्र्याउन एग्रिकल्चर सेन्टर अफ एक्सिलेन्स स्थापना गर्न लागेको जानकारी दिएका थिए । परराष्ट्र मन्त्रालयका सहसचिव हरिशचन्द्र घिमिरेले कृषि सेन्टरमार्फत नेपालको कृषि क्षेत्रमा सुधार गर्ने र उत्पादन तथा स्वरोजगार बढाउने लक्ष्य राखिएको बताए । यसबारे झापा, लमजुङ र गुल्मीमा सर्वेक्षण भइरहेको इजरायलस्थित नेपाली दूतावासका द्वितीय सचिव तथा प्रवक्ता अर्जुन घिमिरेले जानकारी दिए । उनका अनुसार अब अन्य ससाना श्रमसम्बन्धी कामका लागि पनि बाटो खुला भएको छ । अब नेपालीलाई इजरायलमा नर्सिङ क्षेत्र र स्याहारसुसार केन्द्र (केयर सेन्टर) मा काम गर्न जाने बाटो खुलेको हो । यसअघि घरमै बस्ने गरी केयर गिभरका रूपमा नेपालीलाई लगिएको थियो । अन्य क्षेत्रमा पनि नेपालीहरू इजरायलमा गएर काम गर्ने बाटो खुलेको छ, उनले भने । केयर गिभरका लागि आकर्षक गन्तव्य मानिएको इजरायलमा यसअघि म्यानपावर कम्पनीले नै नेपाली श्रमिक पठाउँदै आएका थिए । श्रमिकसँग ९ लाख रुपैयाँसम्म लिएको भेटिएपछि सन् २००९ बाट म्यानपावर कम्पनीमार्फत पठाउन रोक लगाइएको थियो । सेक्टरअनुसार काम गर्न जाने विषयमा दुई मुलुकबीच अक्टोबरमा कार्यान्वयन प्रोटोकलमा सम्झौता हुने प्रवक्ता घिमिरेले बताए । जुनजुन सेक्टरमा सम्झौता हुने हो । त्यही सेक्टरको कार्यान्वयन प्रोटोकलमा सम्झौता हुन्छ, उनले भने, उदाहरणका लागि होटल, पूर्वाधार वा अन्य कुन सेन्टरमा काम गर्ने हो, त्यही सेक्टरमा हस्ताक्षर हुनुपर्छ । सरकारी प्रक्रियामार्फत सन् २०१५ को अगस्टदेखि पाइलट प्रोजेक्टका रूपमा केयर गिभर लैजान थालिएको थियो । संसदीय समितिले श्रम सम्झौता नभएसम्म घरेलु श्रमिक नपठाउने निर्णय गरेपछि ०७३ चैत २२ देखि केयर गिभरसमेत पठाउन बन्द गरिएको थियो । त्यसपछि पाइलट प्रोजेक्ट सफल हुन सकेन । हाल इजरायलमा तीन हजार नेपाली केयर गिभरका रूपमा कार्यरत छन् ।"
सुरुङ बनाउन ४३ वटा प्रस्ताव,"काठमाडौं (कास) काठमाडौंतराई मधेस द्रुतमार्गमा पर्ने सुरुङ निर्माणका लागि गरिएको प्रिक्वालिफिकेसन टेन्डरमा ४३ वटा प्रस्ताव परेका छन् । उक्त मार्गको छोक्रेडाँडादेखि धेद्रे खोलासम्मका लागि २१ वटा कम्पनीले बोलपत्र दाखिला गरेको नेपाली सेनाले जानकारी दिएको छ । धेद्रे खोलादेखि लेनडाँडासम्मका लागि २२ वटा कम्पनीले बोलपत्र दाखिला गरेको सेना प्रवक्ता सन्तोषबल्लभ पौडेलले बताए । उनका अनुसार मूल्यांकन समितिले बोलपत्रको मूल्यांकन सकेर योग्य ठहरिएकालाई सूचीकृत गर्नेछ । दुवैतर्फ १६ वटा कम्पनीले टेन्डर हालेका छन् । एउटै कम्पनीले दुवै प्याकेजमा टेन्डर हालेका छन्, उनले भने, त्यही भएर मूल्यांकनका क्रममा एउटै कम्पनीले दुईवटै प्याकेज पनि पाउन सक्छन् । आर्थिक र प्राविधिक प्रस्ताव हेरेपछि थाहा हुने उनले बताए । महादेवटारमा ३ दशमलव ३५५ किमि, धेद्रेमा १ दशमलव ६३० र लेनडाँडामा १ दशमलव ४३० किमि सुरुङ निर्माण गरिनेछ । भित्रिने र बाहिरिने गरेर साढे १२ किमि सुरुङमार्ग निर्माण गरिनेछ । धेद्रे खोलादेखि लेनडाँडासम्म दुई ठाउँमा सुरु हुनेछ । द्रुतमार्गको दूरी ७२ दशमलव ५ किमि छ । मंसिरमा टेन्डर गरी सुरुङ निर्माणको काम थालिने आयोजनाले जनाएको छ ।"
निजगढ विमानस्थलबाट पछि हट्यो जुरिच,"केपी शर्मा ओली नेतृत्वको सरकारले निजगढ अन्तर्राष्ट्रिय विमानस्थललाई राष्ट्रिय गौरवको आयोजनाअन्तर्गत राख्दै निर्माणका लागि अन्य ६ कम्पनीलाई अयोग्य ठहर गर्दै जुरिचलाई चयन गरेको थियो । सरकारले चालु वर्षको नीति तथा कार्यक्रममा निजगढ अन्तर्राष्ट्रिय विमानस्थल निर्माण प्रारम्भ गरिने उल्लेख गरेको थियो । तत्कालीन पर्यटनमन्त्री रवीन्द्र अधिकारीले पनि निजगढ अन्तर्राष्ट्रिय विमानस्थललाई गेमचेन्जर परियोजना भन्दै प्राथमिकतामा राखेका थिए । अहिले पर्यटनमन्त्री योगेश भट्टराईले पनि जोड दिइरहेका छन् । निजगढ विमानस्थलको ईआईए प्रतिवेदनमा भएका कमीकमजोरी छताछुल्ल भएपछि वनमन्त्री शक्तिबहादुर बस्नेत, सचिव विश्वनाथ ओलीलगायत नैतिक संकटमा परेका छन् । निजगढ अन्तर्राष्ट्रिय विमानस्थलको ईआईए प्रतिवेदन अन्य विकाससम्बन्धी आयोजनाबाट कपीपेस्ट गरिनुका साथै गुणस्तरहीन भएको भन्दै खारेज गर्नुपर्ने र हतार हतार पास गर्ने कर्मचारीलाई कारबाही हुनुपर्ने वरिष्ठ अधिवक्ता शर्मा र श्रेष्ठको रिटमा माग गरिएको छ ।"
फागुनसम्म बक्यौता नतिरे स्मार्ट टेलिकमको लाइसेन्स खारेज,"स्मार्ट टेलिकमलाई बक्यौता तिर्न सरकारले अन्तिम पटक ६ महिनाको म्याद थपिदिएको छ । अन्तिम पटक थपिएको म्यादमा पनि बक्यौता नतिरे स्मार्टको लाइसेन्स खारेजी गरी स्वामित्व व्यवस्थापनको कानुनी प्रक्रिया पूरा गर्न सञ्चार तथा सूचना प्रविधि मन्त्रालयले नेपाल दूरसञ्चार प्राधिकरणलाई निर्देशन दिएको छ ।भदौ २९ को मन्त्रिपरिषद्को निर्णयअनुसार असोज ७ मा प्राधिकरणलाई पत्र लेख्दै मन्त्रालयले तीनबुँदे निर्देशन दिएको छ । मन्त्रालयले प्राधिकरणलाई दिएको निर्देशनमा फागुनसम्ममा बक्यौता तिर्न नसके लाइसेन्स खारेजीको कानुनी प्रक्रिया अपनाउन तथा सम्पत्तिको व्यवस्थापन गर्ने सम्बन्धमा व्यवस्था गर्न भनिएको छ ।स्मार्टले फ्रिक्वेन्सी तथा इजाजतपत्र दस्तुरबापत तिर्नुपर्ने रकम ५ किस्तामा तिर्ने सुविधा मन्त्रिपरिषद्ले दिएको थियो । पहिलो किस्ताबापतको रकम भदौ मसान्तभित्र तिर्नुपर्ने म्याद मन्त्रिपरिषद्ले दिए पनि स्मार्टले यो रकम समयमै बुझाएको छैन । रकम समयमै बुझाउन नसकेको स्मार्टले आफूलाई अन्तिम पटक ६ महिनाको म्याद थपिदिन मन्त्रालयमा निवेदन दिएको थियो । स्मार्टको निवेदनका आधारमा मन्त्रिपरिषद्ले कम्पनीलाई बक्यौता तिर्न अन्तिम पटक मौका दिएको हो । फ्रिक्वेन्सी दस्तुरबापत स्मार्टले पहिलो किस्तामा ५९ करोड ८८ लाख ६८ हजार रपैयाँ बुझाउनुपर्ने थियो । स्मार्टले दोस्रो किस्ताबापत ८३ करोड २३ लाख, तेस्रो किस्ताबापत ७७ करोड ४० लाख, चौथो किस्तामा ७१ करोड ५६ लाख र पाँचौं किस्तामा ६५ करोड ७२ लाख रुपैयाँ बुझाउनुपर्ने गरी प्राधिकरणले किस्ता निर्धारण गरेको थियो । ५ किस्तामा स्मार्टले सरकारलाई ३ अर्ब ५७ करोड ८१ लाख रुपैयाँ बुझाउनुपर्छ । योसहित स्मार्टले लाइसेन्स नवीकरण दस्तुरको आठौं किस्तबापत १ अर्ब २५ करोड रुपैयाँ बक्यौता बुझाउन बाँकी छ । बक्यौता नबुझाएको भन्दै प्राधिकरणले गत वर्ष साउन १३ मा स्मार्टको लाइसेन्स रद्द गर्ने निर्णय गरेको थियो । प्राधिकरणले लाइसेन्स रद्द गर्ने निर्णयसँगै स्मार्टले दूरसञ्चार ऐनले दिएको सुविधा उपभोग गर्दै प्राधिकरणको निर्णय पुनरावलोकनका लागि मन्त्रालयमा निवेदन दर्ता गराएको थियो । स्मार्टले दिएको निवेदनका आधारमा मन्त्रिपरिषद्ले स्मार्टलाई ५ किस्तामा तिर्ने सुविधा दिएको थियो ।तोकिएको अवधिमा बाँकी बुझाउनुपर्ने रकम भुक्तान नगरे सो कम्पनीको लाइसेन्स खारेजीका सम्बन्धमा आवश्यक कानुनी प्रक्रिया अपनाउन तथा उक्त कम्पनीका ग्राहकको सेवाको निरन्तरता, सम्पत्ति तथा दायित्व व्यवस्था गर्ने सम्बन्धमा उपयुक्त व्यवस्था गर्न निर्देशन दिने, मन्त्रालयले प्राधिकरणलाई पठाएको पत्रमा भनिएको छ ।मन्त्रालयबाट प्राप्त निर्देशनका आधारमा प्राधिकरणले आवश्यक कानुनी व्यवस्था गर्ने प्रक्रिया सुरु गरेको प्राधिकरणका प्रवक्ता मीनप्रसाद अर्यालले जानकारी दिए । मन्त्रालयबाट पत्र प्राप्त भएको छ । पत्रअनुसार प्राधिकरणले कानुनी व्यवस्था गर्ने प्रक्रिया थालेको छ, उनले भने, प्राधिकरणले विज्ञसँगको परामर्श र आन्तरिक तयारी सुरु गरेको छ ।स्मार्टले फागुन मसान्तसम्म बक्यौता तिर्न नसके उसको सेवालाई कसरी निरन्तरता दिने, उसको सम्पत्ति मूल्यांकन कसरी गर्ने, स्मार्टको सेवा व्यवस्थापन कसरी गर्ने भन्नेबारे प्राधिकरणले विज्ञहरूसँग परामर्श सुरु गरेको अर्यालले बताए ।"
टीएमएस व्यवस्थापन ब्रोकरलाई दिने तयारी,"अनलाइन सेयर कारोबारमा लगानीकर्ताको खरिदबिक्री आदेश नेप्सेको मुख्य कारोबार प्रणालीमा जोड्ने ट्रेड म्यानेजमेन्ट सिस्टम (टीएमएस) व्यवस्थापन धितोपत्र ब्रोकरलाई दिने तयारी भएको छ । नेप्सेले हालै तयार पारेको सूचना प्रविधिसम्बन्धी नीति (आईटी पोलिसी) मा उक्त व्यवस्था छ । केही महिनायता टीएमएसमा पटकपटक समस्या देखिन थालेको छ । यही समयमा नेप्सेले टीएमएस सञ्चालन र व्यवस्थापनको जिम्मा ब्रोकरलाई नै दिने गरी नीतिगत व्यवस्था गरेको हो । नीति तयार भइसके पनि कार्यविधि निर्माण अन्तिम चरणमा रहेकाले निकट भविष्यमै लागू हुने नेप्सेले जनाएको छ । स्थापनाको करिब साढे दुई दशकपछि नेप्सेले पहिलो पटक सूचना प्रविधि नीति बनाएको हो । टीएमएस ब्रोकरको कारोबार प्रणाली हो । यो प्रणालीले सेयर खरिदबिक्रीका लागि लगानीकर्ताबाट आएका आदेश नेप्सेको मुख्य कारोबार प्रणालीसम्म पुर्याउने, क्रम मिलाउने, तिनको रेकर्ड राख्नेलगायत काम गर्छ । हाल यसको व्यवस्थापन नेप्सेले नै गरिदिएको छ । अब भने ब्रोकर आफैंले सञ्चालन तथा व्यवस्थापन गर्न पाउनेछन् । ब्रोकरले टीएमएस व्यवस्थापन गर्दा नेप्सेले तय गरेको टीएमएसको सञ्चालन विधि र मापदण्ड भने पालना गरेको हुनुपर्नेछ । अब ब्रोकरहरूले रिस्क म्यानेजमेन्ट सिस्टम (आरएमएस) पनि सञ्चालन गर्ने नेप्सेले बताएको छ । हाल सिस्टममा आरएमएस छैन । आरएमएसको काम सीडीएससी, ग्राहक र ब्रोकरबीच समन्वय गर्नु हो । अन्तर्राष्ट्रिय अभ्यासअनुसार टीएमएस व्यवस्थापन व्यक्तिगत ब्रोकरलाई दिन लागिएको नेप्सेका प्रमुख कार्यकारी अधिकृत चन्द्रसिंह साउदले जानकारी दिए । ब्रोकरको सेवा प्रवाहलाई प्रतिस्पर्धी र गुणस्तरीय बनाउन लागिएको हो, उनले भने, तोकिएको मापदण्डअनुसार ब्रोकरले सफ्टवेयर खरिद गरी टीएमएस सञ्चालन गर्नेछन् । बजारमा चर्चा भए जस्तो टीएमएस व्यवस्थापनका लागि नेप्सेले कुनै एक कम्पनीलाई जिम्मा नदिने उनले प्रस्ट्याए । कुनै एक कम्पनीलाई टीएमएस व्यवस्थापन गर्न दिइँदैन, उनले भने, ब्रोकरले छुट्टाछुट्टै सफ्टवेयर खरिद गरी टीएमएस व्यवस्थापन गर्नुपर्नेछ । एक कम्पनीलाई टीएमएस व्यवस्थापनको जिम्मा दिँदा लगानीकर्ताका महत्त्वपूर्ण तथ्यांक चुहिने जोखिमबारे आफूहरू सचेत रहेको उनले जानकारी दिए । उता ब्रोकरहरूले भने टीएमएस सञ्चालनकै लागि कम्पनी स्थापना गरिसकेका छन् । २५ करोड अधिकृत पुँजी रहेको सो कम्पनीको चुक्ता पुँजी १० करोड रहेको बताइएको छ । क्यापटेक नेपाल प्रालि नामको उक्त कम्पनी ४८ वटा ब्रोकर र सफ्टवेयर निर्माण गर्ने स्थानीय कम्पनी सिटीटेकले संयुक्त रूपमा स्थापना गरेका हुन् । कम्पनीमा ब्रोकरहरूको ५५, सिटीटेकको २०, क्लियरिङ बैंकको २० र ५ प्रतिशत सेयर व्यावसायिक विज्ञहरूका लागि छुट्याइएको छ, स्टक ब्रोकर एसोसिएसनका अध्यक्ष भरत रानाभाटले भने, हाललाई टीएमएस व्यवस्थापन गर्ने भनिए पनि डाटा सेन्टरलगायत पुँजी बजारमा आवश्यक सबै प्रविधिजन्य काम गर्ने हो । मौखिक रूपमा नेप्से र धितोपत्र बोर्डको सहमतिमा कम्पनी स्थापना गरिएकाले टीएमएस व्यवस्थापनलगायत काम गर्न समस्या नहुने उनले दाबी गरे । ब्रोकरले लगानी गरेको कम्पनीले टीएमएस व्यवस्थापनसँगै डाटा सेन्टरको काम गर्दा स्वार्थ बाझिने भएकाले लगानीकर्ताको महत्त्वपूर्ण सूचना चुहावटको सम्भावना रहने जानकारहरू बताउँछन् । विगतमा बैंकहरू मिलेर नेपाल क्लियरिङ हाउस स्थापना गरे जस्तै अहिले ब्रोकरहरूले क्यापटेक स्थापना गरेको भन्दै आएका छन्, स्रोतले भन्यो, क्लियरिङ हाउसको काम चेक क्लियरिङ गर्ने मात्र थियो, ब्रोकरले स्थापना गरेको कम्पनीले लगानीकर्ताको सम्पूर्ण तथ्यांक व्यवस्थापन गर्ने भएकाले जोखिम उच्च हुन्छ । लगानीकर्ताको हक अधिकार र महत्त्वपूर्ण सूचना सुरक्षित गर्ने काम सेबोन र नेप्सेको भएकाले स्वार्थ बाझिने गरी कुनै एक कम्पनीलाई टीएमएस र डाटा सेन्टरको जिम्मेवारी दिन नहुने उनको सुझाव छ । अहिलेको अवस्थामा ब्रोकरहरूको लगानी रहेको कम्पनीलाई टीएमएस व्यवस्थापनको जिम्मा नदिइने नेप्सेका प्रमुख कार्यकारी अधिकृत साउदले प्रस्ट्याए । बैंकरहरूलाई छुट्टाछुट्टै टीएमएस व्यवस्थापन गर्ने हो, उनले भने, स्वार्थ बाझिने गरी कुनै एक कम्पनीलाई जिम्मेवारी दिइँदैन । लगानीकर्ताका महत्त्वपूर्ण सूचना सुरक्षाका लागि आफूहरू संवेदनशील रहेको स्टक ब्रोकर्स एसोसिएसनका अध्यक्ष रानाभाटले दाबी गरे । नियामक निकायसँग छलफल गरेरै कम्पनी स्थापना गरिएकाले जोखिम न्यूनीकरणका लागि कमजोरी हुने छैन, उनले भने । आफूहरूले नाफा हरेर कम्पनी स्थापना नगरेको उनको दाबी छ । कम्पनीले नाफाभन्दा पनि पुँजी बजारको आधुनिकीकरणका लागि काम गर्ने उनको भनाइ छ । अन्तर्राष्ट्रिय अभ्यासअनुसार ब्रोकरलाई टीएमएस व्यवस्थापन दिइने बताइए पनि नेप्से आफू जिम्मेवारीबाट पन्छिएको जानकारहरू बताउँछन् । आफूले व्यवस्थापन गर्दा समस्यै समस्या आए, व्यवस्थापन गर्न नसकेपछि नेप्सेले ब्रोकरलाई जिम्मा दिन लागेको छ, स्रोतले भन्यो, ब्रोकरहरू अझै पनि व्यावसायिक छैनन् । अब उनीहरूबाट कस्तो अपेक्षा गर्ने ? नेप्सेको टीएमएस सिस्टममा गत भदौमा मात्र तीन दिन समस्या देखिएको थियो । अहिले उक्त समस्या समाधान भएको नेप्सेको दाबी छ ।"
एनसेलको मेन ब्यालेन्सबाटै सुलभ दरमा डेटा,काठमाडौं (कास) अब एनसेलका ग्राहकले मेन ब्यालेन्सबाटै अझ सुलभ दरमा डेटा सेवाको फाइदा लिन पाउनेछन् । एनसेलले ग्राहकका लागि आकर्षक साप्ताहिक पेएजयूगो योजना ल्याएको हो । यसअन्तर्गत ग्राहकले करबाहेक ४० पैसा प्रतिएमबीसम्ममा डेटा सेवा प्रयोग गर्न सक्नेछन् ।
मोबाइलबाटै मनकामना केबलकारको टिकट,काठमाडौं (कास) मनकामना केबलकार र ईसेवाबीच टिकट खरिदबिक्री सम्झौता भएको छ । सम्झौतासँगै मनकामना दर्शन गर्न जानेहरूले टिकट किन्न अब पहिला जस्तो लामो लाइनमा बस्नुपर्ने भन्झट हुनेछैन । भक्तजनको स्वास्थ्य सुरक्षालाई दृष्टिगत गरी टिकट खरिद गर्दा नगदरहित कारोबारलाई समेत प्रोत्साहन गर्ने उद्देश्यले केबलकारले यस्तो व्यवस्था गरेको हो ।
ईसेवालार्ई आईएसओ प्रमाणपत्र,"काठमाडौं (कास) ईसेवाले आईएसओ २७००१ः२०१३ प्रमाणपत्र प्राप्त गरेको छ । स्थापनाकालदेखि नै कम्पनीले सूचना प्रणाली, गोपनीयता र सुरक्षा व्यवस्थालाई उच्च प्राथमिकतामा राख्दै आएको ईसेवाका प्रमुख कार्यकारी अधिकृत सुभास सापकोटाले बताए ।"
चन्द्रपुरमा सानिमाको शाखा,काठमाडौं (कास) सानिमा बैंक लिमिटेडलेे रौतहटको चन्द्रपुरमा नयाँ शाखा कार्यालय सञ्चालनमा ल्याएको छ । चन्द्रपुर नगरपालिकाका मेयर रामचन्द्र चौधरीले शाखाको उद्घाटन गरे । शाखा सञ्चालनमा आएसँगै चन्द्रपुर र आसपासका बासिन्दालाई गुणस्तरीय बैंकिङ सेवामा सहज पहुँच पुग्ने बैंकले जनाएको छ ।
सूर्य नेपालले दियो एम्बुलेन्स,"काठमाडौं (कास) सूर्य नेपाल प्रालि सेराटारले शुक्लागण्डकी नगरपालिका तनहुँलाई एम्बुलेन्स हस्तान्तरण गरेको छ । मंगलबार शुक्लागण्डकी नगरपालिकामा आयोजित एक कार्यक्रमबीच कम्पनीले एम्बुलेन्स हस्तान्तरण गरेको हो । कम्पनीले लामो समयदेखि विभिन्न सामाजिक क्षेत्र खेलकुद, शिक्षा, स्वास्थ्य, कृषि तथा भौतिक पूर्वाधारमा सहयोग गर्दै आएको छ ।"
बाबरी मस्जिद घटनाका सबै अभियुक्तलाई सफाइ,"भारतको केन्द्रीय अनुसन्धान ब्युरो (सीबीआई) विशेष अदालतले बुधबार २८ वर्षअघि अयोध्याको बाबरी मस्जिद भत्काएको घटनासम्बन्धी मुद्दाका सबै ३२ अभियुक्तलाई सफाइ दिएको छ । लखनउमा अदालतले बुधबार आफ्नो अन्तिम फैसला सुनाउँदै सत्तारूढ दल भारतीय जनता पार्टी (भाजपा) का वरिष्ठ नेताहरू लालकृष्ण आडवाणी, मुरली मनोहर जोशीलगायतलाई ठोस प्रमाण नभएको भन्दै सफाइ दिएको हो । भारतीय सञ्चारमाध्यमहरूका अनुसार न्यायाधीश सुरेन्द्रकुमार यादवले आफ्नो फैसलामा बाबरी मस्जिदको संरचना असामाजिक तत्त्वले भत्काएको जनाएका छन् । त्यसैगरी, उनले आफ्नो फैसलामा अभियुक्तहरूले घटनाका लागि पूर्वषड्यन्त्र रचेको भन्ने आरोप पुष्टि नहुने र प्रमाणका रूपमा पेस गरिएका अडियो एवं भिडियोहरू प्रस्ट नभएको समेत उल्लेख गरेको बताइएको छ । साथै अदालतले बाबरी मस्जिद विध्वंसको घटना पूर्वनियोजित नभएको समेत जिकिर गरेको छ । अदालतको फैसलासँगै घटनामा संलग्न भनिएका सबै आरोपितले २८ वर्षपछि सफाइ पाएका छन् । सन् १९९२ डिसेम्बर ६ भाजपा निकट हिन्दु कट्टरवादी कार सेवकहरू ले राम जन्मभूमि भएको दाबी गर्दै अयोध्यास्थित १६ औं शताब्दीमा निर्मित बाबरी मस्जिदको बाहिरी संरचना पूर्ण रूपमा ध्वस्त पारेका थिए । त्यसपछि भड्किएको हिन्दुमुस्लिम साम्प्रदायिक हिंसामा २ हजारभन्दा बढीको ज्यान गएको थियो । घटनामा संलग्न भएको आरोपमा सीबीआईले सुरुमा आडवाणी, जोशीलगायत ४९ जनाविरुद्ध मुद्दा दायर गरेको थियो । तर, मुद्दाको किनारा नलाग्दै १७ जनाको मृत्यु भइसकेको बताइएको छ । बाँकी ३२ अभियुक्तमध्येमा अघिल्लो महिना अयोध्यामा शिलान्यास गरिएको राममन्दिर निर्माणका लागि गठन गरिएको श्री जन्मभूमि तीर्थ क्षेत्र ट्रस्टका प्रमुख नृत्यगोपाल दास, उत्तरप्रदेशका पूर्वमुख्यमन्त्री कल्याण सिंह, भाजपा नेतृ उमा भारती पनि थिए । आडवाणीमाथि राममन्दिर निर्माण गर्नका लागि सुरु गरेको अभियानले नै बाबरी मस्जिद विध्वंसको परिस्थिति सिर्जना गरेको आरोप लागेको थियो । यद्यपि आडवाणीले उक्त आरोपलाई अस्वीकार गर्दै आएका थिए । सन् १९९० मा आडवाणीले राममन्दिर निर्माणका लागि देशव्यापी रथयात्रा नै चलाएका थिए । उक्त रथयात्राको प्रमुख उद्देश्य विश्व हिन्दु महासंघ र भाजपाको माउ संगठन आरएसएसको अयोध्याको बाबरी मस्जिद स्थलमा राममन्दिर निर्माण गर्ने अभियानका लागि समर्थन जुटाउनु थियो । आडवाणीको उक्त अभियानमा जोशी र भारतीले पनि दह्रो साथ दिएका थिए । त्यही रथयात्रामा क्रममा अयोध्या पुगेका भाजपा र हिन्दु कार्यकर्ताले नै मस्जिद भत्काएका थिए । उक्त घटनाले भारतको राजनीतिक परिदृश्यलाई नै पूरै बदल्यो । साम्प्रदायिक राजनीति थप झांगिन पुग्यो । रथयात्रा र बाबरी मस्जिदको घटनाले भाजपालाई आफ्नो हिन्दुत्वको जनाधार बढाउन सहयोगी बन्यो । त्यसपछि भाजपाको जनाधारको ग्राफ क्रमशः उकालो नै लागिरह्यो । पछिल्ला दुई चुनावमा भाजपाले हिन्दुत्वकै नारा दिएर भारी बहुमत हासिल गर्न सफल भएको छ । २८ वर्षअघिको उक्त घटनापछि केन्द्र सरकारले १९९३ मा विवादास्पद जमिन र वरिपरिको ६७७ एकड जमिन पनि नियन्त्रणमा लिएको थियो । सन् २०१० मा अलाहावाद उच्च अदालतले विवादास्पद भूमिलाई राम लल्ला (जन्मभूमि), निर्मोही अखडा र ऐतिहासिक मुस्लिम पवित्र भूमिमा भाग लगाउने फैसला गरेको थियो । तर, उक्त निर्णयको भाजपा र हिन्दुवादी संगठन मात्र नभएर मुस्लिम संगठनहरूले विरोध गरेका थिए । सर्वोच्चले सन् २०११ मा अलाहावाद अदालतको फैसलामाथि रोक लगाउने निर्णय गर्यो । त्यसपछि उच्च अदालतको फैसलाको विरुद्ध सर्वोच्चमा एक दर्जनभन्दा बढी रिट दायर गरिएको थियो । भारतको सर्वोच्च अदालतले त्यसपछि सबै मुद्दालाई एउटै इजलासमा हेर्ने निर्णय गरेको थियो । त्यसपछि राममन्दिरबाबरी मस्जिद विवादको सुनुवाइ सर्वोच्च अदालतमा चालीस दिनसम्म लगातार चलेको थियो । अदालतले अन्तिम फैसला सन् २०१९ नोभेम्बर २०१९ मा सुनाएको थियो । अदालतको उक्त फैसलापछि राममन्दिरको निर्माणको बाटो खुलेको थियो । भारतीय प्रधानमन्त्री नरेन्द्र मोदीले अगस्ट ५ मा विशेष समारोहबीच मन्दिरको शिलान्यास गरेका थिए । बुधबारको फैसलाप्रति पक्ष र विपक्षमा प्रतिक्रिया व्यक्त गरिएका छन् । फैसलाप्रति मोदी सरकारका मन्त्री तथा भाजका नेताहरूले खुसी व्यक्त गरेका छन् । भारतका रक्षामन्त्री राजनाथ सिंहले ट्वीट गर्दै अदालतको निर्णय ढिलो आए पनि न्यायको जित भएको दाबी गरेका छन् । तर, अदालतको फैसलाको चर्को आलोचना पनि गरिएको छ । सामाजिक सञ्जालमा फैसलालाई लिएर तिखा र आलोचनात्मक प्रतिक्रिया व्यक्त गरिएको छ । वामपन्थी राजनीतिज्ञ सीताराम यचुरीले ट्वीट गर्दै बुधबारको फैसलालाई न्यायको उपहास भनेका छन् । त्यसैगरी बाबरी मस्जिद आफैं भत्कियो भन्दै फैसलाप्रति ट्वीटरमा व्यंग्यसमेत गरिएको छ ।"
चिनियाँ जहाजको फाइल फिर्ता,"काठमाडौं (कास) चिनियाँ जहाज नउडाउने निर्णयबारेको फाइल अर्थ मन्त्रालयले विभिन्न कारण सोध्दै नेपाल वायुसेवा निगममै फिर्ता पठाइदिएको छ । ६ वर्षअघि अनुदान र सहुलियतपूर्ण ऋणमा ल्याइएका ५ वटा चिनियाँ जहाजसम्बन्धी उक्त फाइल अर्थले संस्कृति, पर्यटन तथा नागरिक उड्डयन मन्त्रालय हुँदै निगममै फिर्ता पठाइदिएको हो ।निगमको सञ्चालक समितिले चिनियाँ जहाज उडाउँदा वार्षिक घाटा ५० करोड रुपैयाँसम्म हुने गरेको कारण देखाउँदै असार १६ मा ५ वटा जहाजलाई मध्य साउनदेखि ग्राउन्डेड गर्ने निर्णय गरेको थियो । निगमले लगत्तै तालुकदार मन्त्रालय संस्कृति, पर्यटन तथा नागरिक उड्डयन मन्त्रालयलाई ती जहाजको व्यवस्थापन फिर्ता लिन पत्राचार गरेको थियो । तर, निगमको यो निर्णयमा मन्त्रालयका अधिकारीहरूले जोखिम बहन गर्न चाहेनन् । चीनबाट ५ अर्ब २० करोड रुपैयाँबराबरको जीटूजी सहुलियतपूर्ण ऋण तथा अनुदान सम्झौता गरी ल्याइएका विमान सदाका लागि ग्राउन्डेड गर्ने बारे आफू मातहतको निकाय निगमलाई मन्त्रालयले स्पष्ट जवाफ दिन नसकेपछि पर्यटन मन्त्रालयका निमित्त सचिव सुरेश आचार्यको निर्णयले भदौ २ मा अर्थ मन्त्रालयसँग ती जहाजको व्यवस्थापनबारे राय मागेको थियो ।जहाज खरिदका लागि चीनसँंग ऋण तथा अनुदान सम्झौता गर्ने अर्थले भने उल्टै जहाज किन र कसरी स्वीकार गरेको भनेर प्रतिप्रश्न गर्दै फाइल फर्काइदिएको मन्त्रालयका एक अधिकारीले कान्तिपुरलाई बताए । निगमले भारवहन तथा व्यावसायिक सम्भाव्यताको विश्लेषणका आधारमा जहाज सञ्चालन गर्ने गरी ल्याएकोमा ती जहाज सञ्चालन किन भएनन् भन्दै निगमलाई नै कारण सोधिएको छ, ती अधिकारीले भने ।चिनियाँ विमानको व्यावसायिक सञ्चालन र व्यवस्थापनको जिम्मेवारी निगममा नै रहने भएकाले जहाजको प्राविधिक पक्षको बारेमा अर्थ मन्त्रालयले जानकारी दिन सक्दैन, भदौ २९ मा अर्थले पर्यटन मन्त्रालयलाई लेखेको पत्रमा भनिएको छ । त्यसैगरी नेपाल ल्याउनुअघि निगमको प्राविधिक टोलीले पाँचैवटा जहाज ठीक भएको भनि दिएको प्रतिवेदनबारे पनि सोधिएको पर्यटन मन्त्रालय स्रोतले बतायो ।"
राजस्थानको पहिलो हार,"दुबई (एजेन्सी) कोलकाता नाइट राइडर्सले इन्डियन प्रिमियर लिग (आईपीएल) मा राजस्थान रोयल्सको लगातार दुई खेलको विजय यात्रा टुंग्याइदिएको छ । पहिलो दुई खेल जितेर शीर्षस्थानमा रहेको राजस्थानमाथि कोलकाताले बुधबार ३७ रनको जित पायो ।१ सय ७४ रनको स्कोर रक्षा गर्नेक्रममा कोलकाताले दुबई अन्तर्राष्ट्रिय रंगशालामा राजस्थानलाई निर्धारित २० ओभरभित्र ९ विकेटमा १ सय ३७ रनमात्र बनाउन दियो । तीन खेलमा दोस्रो जित हात पारेपछि कोलकाता पुछारको दोस्रो स्थानबाट माथिल्लो दोस्रो स्थानमा उक्लेको छ । राजस्थान तेस्रो स्थानमा झरेको छ ।राजस्थानका टम कुरान ५४ रनमा अविजित रहे । त्यसबाहेक दोहोरो स्कोर बनाउनेमा जोस बटलर (२१) र राहुल टेवाटिया (१४) मात्र थिए । कोलकाताका शिवम माभी, कमलेश नगरकोटी र वरुण चक्रवर्तीले २२ विकेट लिए । यसअघि कोलकाताबाट शुभमन गिलले ४७, सुनिल नारिनले १५, नितिश रानाले २२, एन्ड्रयु रसेलले २४ र इयोन मोर्गनले अविजित ३४ रन बनाएका थिए । राजस्थानका जोफ्रा आर्चरले २ विकेट लिए ।"
आईपीएल सट्टेबाजीमा संलग्न तीन पक्राउ,"केही दिनदेखि जारी अनुसन्धानपछि मोरङ प्रहरीले इन्डियन प्रिमियर लिग (आईपीएल) को अनलाइन सट्टेबाजीमा संलग्न सीमावर्ती विराटनगरका तीन जनालाई पक्राउ गरेको छ ।पक्राउ पर्नेमा विराटनगर१५ का मुन्ना भन्ने ३८ वर्षीय सत्यजित साह, ३८ वर्षीय बैजनाथ साह र विराटनगर१७ का ४२ वर्षीय जगदीश साह रहेको मोरङ प्रहरीले जनाएको छ । जगदीश र बैजनाथ विराटनगर सीमावर्ती रानीका र मुन्ना भने मुख्य सहरी क्षेत्र भट्टिमोडका बासिन्दा हुन् ।सट्टेबाजीमा प्रयोग भएको सामग्रीमध्ये सत्यजितबाट एक मोबाइल, एक ल्यापटप र विभिन्न दरका नोट गरी ६० हजार, जगदीशबाट एक मोबाइल, एक मोटरसाइकल तथा बैजनाथबाट एक मोबाइल बरामद भएको मोरङका प्रहरी प्रमुख उपरीक्षक (एसपी) सन्तोष खड्काले जानकारी दिए ।उनका अनुसार भारतको बीसीसीआईद्वारा यूएईमा आयोजना भइरहेको आईपीएल क्रिकेटमा अनलाइनमार्फत जुवा खेलाउने गतिविधि भइरहेको प्राप्त विशेष सूचनाको आधारमा उनीहरूलाई पक्राउ गरिएको हो । भारतमा थुप्रै सट्टेबाजी समूह छन्, तीमध्ये कुन समूहसँग यी तीन जनाको सम्बन्ध रहेको बारेमा अनुसन्धान भइरहेको छ, एसपी खड्काले भने, पक्राउ परेका व्यक्ति लगानी गर्ने स्थानीय जुवाडेबारे पनि सोधपुछ भइरहेको छ । सबैभन्दा पहिले मंगलबार साँझ साढे ७ बजे सत्यजितलाई घरभित्रै मोबाइलमार्फत अनलाइन सट्टेबाजी गरिरहेको अवस्थामा नियन्त्रणमा लिइएको उनले बताए ।एसपी खड्काका अनुसार उनीबाटै प्राप्त जानकारीअनुसार जगदीशलाई राति साढे ९ बजे सडक र बैजथानलाई राति १० बजे घरबाट पक्राउ गरिएको हो । आईपीएल सुरु भएदेखि यस्ता गतिविधिमा निगरानी राखिरहेको मोरङ प्रहरीका प्रवक्ता नायब उपरीक्षक (डीएसपी) मानबहादुर राईले बताए । यसको धेरै पाटोका बारेमा अनुसन्धान जारी रहेको हुनाले पक्राउलाई सार्वजनिक गर्न एक दिन ढिलाइ भएको हो, उनले भने, यसमा संलग्न भारत र नेपालका अन्य व्यक्तिको खोजी भइरहेको छ ।१९ सेप्टेम्बरदेखि सुरु आईपीएलको १३औं संस्करणमा ८ टिम सहभागी छन् । अन्तिम खेल १० नोभेम्बरमा हुनेछ । आईपीएलमा जितेको रकम नपाएको भन्दै गत वर्ष पनि काठमाडौं बस्ने एक भारतीय व्यापारीले विराटनगरका सट्टेबाज दीपक अग्रवालविरुद्ध मोरङ प्रहरीलाई गुहारेको अनुसन्धान स्रोतले जनायो ।भारतको विहार फारबिसगन्जका ती व्यवसायीले काठमाडौंस्थित साथीको सहयोगमा विश्वकप क्रिकेट २०१९ को अन्तिम प्रतिस्पर्धामा एक लाख सट्टेबाजीमा लगाएका थिए । तर, जितेको दुई लाख रुपैयाँ नपाएपछि सट्टेबाजीको आडमा ठगिएको भन्दै उनीहरूले प्रहरीलाई खबर गरेका थिए ।"
