शीर्षक,विवरण
सिन्धुपाल्चोकमा बाढीको वितण्डा,"जम्बुका प्रकाश तामाङका श्रीमती र छोरा घरसँगै बाढीमा बेपत्ता भएका छन् । अब के गर्ने र नगर्ने सोच्नै सकेको छैन, न आफ्ना रहे न सम्पत्ति, उनले भने, खोलाले हाम्रो सर्वस्व लुट्यो, अब कहाँ जाने ?बाढीले घर बगेका परिवारको बिहीबार साँझसम्म बिचल्ली छ । सुरक्षा निकायलगायतका संयन्त्र उद्धारमा जुटे पनि राहत तथा अन्य व्यवस्थापन हुन सकेको छैन । अरनिको राजमार्गको ड्याम, जुरे, साधीखोल्सा, जलेटार ब्यारेकमुनिको भाग, बाह्रबिसे इप्रका चौकीछेउ, खाग्दलदेखि जम्बु बजारसम्मका सबै सडक र पुल बाढीले बगाएकाले जनजीवन अस्तव्यस्त बनेको छ । सबै कुरा बगायो, हामी त बेसहाराजस्तै भएका छौं, यहाँबाट न बाह्रबिसे जान सकिन्छ न जम्बुपारि, खाग्दल बजारका सुवास श्रेष्ठले भने ।यातायात सम्पर्क टुटेपछि माथिल्लो गाउँको बाटो हुँदै स्थानीय र अन्य सहयोगीले खाद्यान्न सामग्री पुर्याइरहेको इलाका प्रहरी निरीक्षक नवराज न्यौपानेले बताए । जम्बुलगायतका तातोपानी क्षेत्र पुग्न मानेश्वाराको बाटो जानुपर्ने हुन्छ, त्यहाँबाट आउजाउमा ३ घण्टा लाग्छ, उनले भने । त्यहाँ पुग्न सडक सहज नभएसम्म स्थानीयले कष्ट भोग्नुपर्ने अवस्था रहेको उनले बताए । प्रमुख जिल्ला अधिकारी उमेशकुमार ढकालले विस्थापितलाई सुरक्षित स्थानमा लगिएको र जनप्रतिनिधिले खाद्यान्नलगायतको व्यवस्थापन गरिरहेको बताए । घटनास्थलमा बिहीबार सभामुख अग्नि सापकोटा, पूर्वमन्त्री मोहनबहादुर बस्नेत, वाग्मती प्रदेशका सामाजिक विकासमन्त्री युवराज दुलाल, पर्यटन तथा वनमन्त्री अरुण नेपाललगायत हेलिकप्टरमा पुगेका थिए ।"
भारतीय न्युज च्यानलहरू बन्द,"काठमाडौं (कास) स्वदेशी र विदेशी च्यानल प्रसारणको अनुमति पाएका मल्टी सिस्टम अपरेटरहरूले भारतीय न्युज च्यानल प्रसारण रोकेका छन् । भारतीय एक न्युज च्यानलले प्रधानमन्त्री केपी शर्मा ओली र नेपालका लागि चिनियाँ राजदूत होउ यान्छीसँगको सम्बन्धलाई जोडेर तथ्यरहित रिपोर्ट प्रसारण गरेको भन्दै नेपालमा भारतीय न्युज च्यानललाई रोक लगाइएको हो ।वितरकहरूले सल्लाह गरेर स्वस्फूर्त रूपमा भारतीय न्युज च्यानल बन्द गरेको मल्टी सिस्टम अपरेटर (एमएसओ) लाइसेन्स पाएको म्याक्स टीभीका उपाध्यक्ष ध्रुव शर्माले जानकारी दिए । नेपाल र नेपालका प्रधानमन्त्रीबारे तथ्यरहित सामग्री प्रसारण गरेको भएर स्वस्फूर्त रूपमा बन्द गरिएको हो, उनले भने, यससँगै नेपालमा प्रसारण भइरहेका दुई दर्जनभन्दा बढी भारतीय न्युज च्यानल बन्द भएका छन् ।भारतीय न्युज च्यानलले प्रसारण गर्ने कतिपय सामग्री अपाच्य भएको डिसहोमका प्रबन्ध निर्देशक सुदीप आचार्यले बताए । ग्राहकले हामीलाई फोन गरेर भारतीय न्युज च्यानल किन बन्द नगरेको भनेर गुनासो गरे, उनले भने, नेपालसम्बन्धी विषयमा अफवाह फैलाइएको सामग्री हेरेर उपभोक्ता पनि दिक्क भइसकेका थिए । भारतीय च्यानल बन्द गर्न सरकारबाट कुनै निर्देशन भने नआएको आचार्यको भनाइ छ । सरकारका प्रवक्ता एवं अर्थमन्त्री युवराज खतिवडाले भारतीय च्यानलले प्रसारण गरेको तथ्यरहित सामग्रीका विषयमा कूटनीतिक एवं कानुनी प्रक्रिया अवलम्बन गरिने बिहीबार आयोजित नियमित पत्रकार सम्मेलनमा बताएका छन् ।"
एकै रातमा डुब्यो तराई,"अवधेशकुमार झा (सप्तरी), सन्तोष सिंह (सिरहा), ओमप्रकाश ठाकुर (सर्लाही), शिव पुरी (रौतहट), लक्ष्मी साह (बारा),भूषण यादव (वीरगन्ज), मोहन बुढाऐर (धनगढी), भवानी भट्ट (कञ्चनपुर) र वसन्तप्रताप सिंह (बझाङ)"
पहाडमा पहिरोको पीर,"आँखै अगाडि परिवार गुमाएँ फुर्पा तामाङ, भोटेकोसी५ बल्कुर्टेबल्कुर्टेमा दुई घर मात्रै छन् । त्यसमध्येको एउटामा बुधबार राति म सुतिरहेको थिएँ तर निद्रा परेको थिएन । बेलाबेला उठ्दै, बाहिर हेर्दै गरिरहेको थिएँ । परिवारका सबै जना एउटै कोठामा सुतिरहेका थियौं । राति साढे २ बजे एक्कासि घर र कोठा हल्लिन थाल्यो । म आत्तिएर अलमलमा परें । यताउता हेर्न थालें । ७४ वर्षका मेरा बुबा निमा दोर्जेसँगै १२ वर्षको छोरो पनि सुतेको थियो । श्रीमती मञ्जु छेउमै थिइन् । सँगै दाइको छोरो पासाङ थियो । हेर्दाहेर्दै घरको छाना र दलिन भत्कियो र हामीलाई थिच्यो । म निसास्सिएर चिच्याएँ । ईश्वरलाई पुकारें । हेर्दाहेर्दै जताततै पानीले ढाक्यो । त्यतिबेलासम्म श्रीमती, बुबा र छोरा कोही थिएनन् । मलाई बाढीले छेउमा लगेर अड्काएपछि बलियो गरी घरको काठ समातें र बिस्तारै निस्किएँ । अरूलाई गुहारेर बोलाएँ । आँखै अगाडि परिवारलाई गुमाएँ । (कुराकानीमा आधारित)"
'गोदी मिडिया को गैरपत्रकारिता,"(काठमाडौं)  भारतका चर्चित पत्रकार तथा रोमन म्यागासेसे अवार्ड विजेता रविश कुमारले लामो समयदेखि भन्दै आइरहेका छन् भारतमा दुईखाले मिडिया छन्, पहिलो मिडिया र दोस्रो गोदी मिडिया ।सन् २०१४ मा पहिलो पटक नरेन्द्र मोदी प्रधानमन्त्री बनेपछि आफ्नो प्रचार गर्न र विपक्षीलाई आक्रमण गर्न सत्तापक्षबाट प्रयोग भइरहेका मिडियालाई उनले गोदी मिडिया भनेका हुन् । रविशले दिएको यो संज्ञा भारतीय मिडिया वृत्तमा चर्चित छ । पछिल्लो समय खासगरी टेलिभिजन पत्रकारितामा गोदी मिडियाको संख्या र प्रभाव बढ्दो छ ।भारतमा पत्रकारिताका मूल्य र मान्यतालाई आत्मसात् नगर्ने गोदी मिडिया हावी हुँदै गएको छ । भारतीय सत्ता तथा प्रधानमन्त्री मोदी र उनको दल भारतीय जनता पार्टीका मुखपत्र जसरी विरोधीमाथि खनिने यी मिडियाले बेलाबेलामा अमर्यादित शैलीमा मनगढन्ते समाचार दिने गरेका छन् । त्यसको पछिल्लो उदाहरण बनेको छ, नेपालभारतचीन सम्बन्ध । प्रधानमन्त्री केपी शर्मा ओली र नेपालका लागि चिनियाँ राजदूत होउ यान्छीको विषयमा भारतीय गोदी मिडियामा सामान्य मर्यादा र शिष्टाचारसमेत पालना नगरी रिपोर्टिङ भइरहेका छन् । तिनमा मनगढन्ते आरोप र षड्यन्त्रको तानाबाना आफैं बुन्ने र त्यसलाई समाचारको रूप दिएर प्रसारण गर्ने शैली अपनाइएको छ । पत्रकार राजेन्द्र दाहालले उक्त समाचार प्रसारणको विषयमा सबैभन्दा पहिला नेपाल सरकार बोल्नुपर्ने बताए । त्यो कुरा गलत हो, आपत्तिजनक हो भने सबैभन्दा पहिला नेपाल सरकारका प्रवक्ताले त्यसलाई खण्डन गर्नुपर्यो । नेपाल राज्यले त्यसमा आफ्नो चासो देखाउनुपर्यो, उनले भने, भारत प्रेस स्वतन्त्रता भएको मुलुक हो र त्यहाँका सबै मिडिया त्यस्ता छैनन् । त्यसकारण उनीहरूलाई पनि यस विषयमा थाहा हुन्छ । नेपाल सरकारको सञ्चार मन्त्रालय छ, मिडियालाई हेर्न बसेको छ । नेपाल सरकारले प्रवक्ता राखेको छ । बोल्नुपर्यो । दाहालले सरकारको खण्डनपछि समाचार गलत रहेछ, निराधार रहेछ भन्ने कुरा नेपाली, भारतीय र अन्तर्राष्ट्रिय मिडियालाई पनि थाहा हुने बताए । उनले नेपाल सरकारका तर्फबाट प्रतिक्रिया नआएकामा अचम्म लागेको बताए । यसैबीच, सरकारका प्रवक्ता एवं सञ्चार तथा सूचना प्रविधिमन्त्री युवराज खतिवडाले भारतीय सञ्चारमाध्यमले प्रचार गरिरहेका सामग्रीबारे राजनीतिक र कानुनी उपचार खोज्ने अवस्था आउन सक्ने बताएका छन् । दुर्भाव फैलाउने र चरित्र हत्या गर्ने, मर्यादालाई आँच पुर्याउने, प्रतिष्ठा घटाउने गरी गरिएका समाचारको भर्त्सना गर्छौं, उनले भने । मेरो भनाइ तोडमोड गरियो ः यादवभारतीय च्यानल टीभी९ ले आफ्नो प्रतिक्रियालाई तोडमोड गरेको पूर्वउपप्रधानमन्त्री उपेन्द्र यादवले बताएका छन् । प्रधानमन्त्री ओली र चिनियाँ राजदूत होउ यान्छीका विषयमा यादवसँग टीभी९ का अभि उपाध्यायले प्रश्न गरेका थिए । अन्तर्वार्ताका दौरान आधा घण्टा कुरा भएको थियो । त्यसलाई सम्पादन गरेर करिब ७ मिनेटमा झारिएको छ, यादवले कान्तिपुरसँग भने, त्यहाँ मेरो भनाइ तोडमोड गरिएको छ । एउटा प्रसंगमा भनिएको कुरालाई अनर्थ लाग्ने गरी अन्यत्र लगेर जोडिएको छ ।"
मास्क नलगाए जरिवाना,"काठमाडौं (कास) प्रहरीले मास्क नलगाई हिँड्नेलाई ठाउँको ठाउँ एक सय रुपैयाँ जरिवाना गराउने भएको छ । मास्कसेनिटाइजर प्रयोग नगर्दा र सामाजिक दूरी नराख्दा कोरोना संक्रमणको उच्च जोखिम रहने भन्दै सावधानीका लागि जरिवानाको व्यवस्था गर्न लागिएको हो ।यसको सुरुवात काठमाडौंबाट गरिएको छ । जिल्ला प्रशासन कार्यालय काठमाडौंले बिहीबार महानगरीय प्रहरी परिसर काठमाडौंलाई मास्क नलगाउने र एकअर्कामा भौतिक दूरी कायम नगर्नेलाई जरिवाना गराउने अधिकारसहित नगद रसिद प्याड उपलब्ध गराएको छ । यसमा संक्रामक रोग ऐनमा बर्जित गरिएका गतिविधि गरेको कसुरमा जरिवाना गराइनेछ । उक्त ऐनमा संक्रामक रोगसम्बन्धी नियम उल्लंघन गरे एक सय रुपैयाँ जरिवाना वा एक महिना कैद वा दुवै सजाय हुने व्यवस्था छ । नियम पालना गराउने क्रममा अवरोध पुर्याए ६ सय रुपैयाँ जरिवाना वा ६ महिना कैद वा दुवै सजाय हुनसक्छ । यसअघि प्रहरीले लकडाउन उल्लंघन गर्नेलाई कानुनी कारबाहीको सट्टा अन द स्पट लामो फलामे रड सहितको अंकुसे (सनासो) र अन्य माध्यमबाट नियन्त्रणमा लिएर सार्वजनिक स्थलमै डोरीको होल्डिङ सेन्टरमा केही घण्टा राख्ने गरेको थियो । परिसर प्रमुख एसएसपी श्याम ज्ञवालीले होल्डिङ सेन्टर र सनासोबाट नियन्त्रणमा लिन सम्भव नभएकाले जरिवानामै जानु परेको बताए । अब सार्वजनिक स्थलसडक तथा गल्लीमा प्रहरी परिचालन गरेर मास्क नलगाउनेबाट जरिवाना असुलिने उनले स्पष्ट पारे । जोखिम बढ्यो तर मानिसमा संक्रमणको त्रास र डरको मात्रा घट्दै गएको पाइयो, ज्ञवालीले भने, थुनेर पनि सम्भव छैन, जरिवानाको अनुभूति भएपछि कानुन कार्यान्वयनमा सहज हुन्छ भनेरै कारबाही गर्न लागिएको हो ।गृह मन्त्रालयले सोमबार देशभरका प्रशासन र प्रहरीलाई परिपत्र गर्दै हिँडडुलका क्रममा मास्क र सेनिटाइजर प्रयोग अनिवार्य लागू गराउन निर्देशन दिएको थियो । बजारकलकारखाना, कार्यस्थल तथा सार्वजनिक क्षेत्रमा आवतजावत गर्दा अनिवार्य रूपमा सामाजिक दूरी कायम राख्ने व्यवस्थासमेत कडाइका साथ पालना गराउन भनिएको थियो । गृहको निर्देशन कार्यान्वयन गर्न सोमबारबाटै राजधानीसहित देशभरका प्रहरीलाई थप सक्रिय पारिएको थियो । तर निर्देशन अटेर गर्ने प्रवृत्ति भने रोकिएको छैन ।३८० जना नियन्त्रणमाखोटाङ र सुनसरीमा मास्क नलगाइ हिँड्ने ३ सय ८० जनालाई प्रहरीले नियन्त्रणमा लिएर छाडेको छ । तीन दिनयता खोटाङमा १ सय ८० र सुनसरीमा २ सय जनालाई प्रहरीले नियन्त्रणमा लिएको हो । खोटाङमा बिहीबारमात्रै १ सय ३९ जनालाई नियन्त्रणमा लिइएको जिल्ला प्रहरी कार्यालयले जनाएको छ । लकडाउन नियमको पालन गर्न आग्रह गरिरहँदा पनि बेवास्ता गरी मास्क नलगाई हिड्नेलाई नियन्त्रणमा लिइएको डीएसपी नारायणप्रसाद चिमोरियाले बताए ।"
संसद् अधिवेशनबारे कांग्रेस अनिर्णीत,"(काठमाडौं)  चरम आन्तरिक द्वन्द्वका कारण नेकपा विभाजन उन्मुख बनिरहेका बेला प्रमुख प्रतिपक्षी कांग्रेस र जनता समाजवादीले समावेदनमार्फत संसद् अधिवेशन बोलाउन छलफल चलाएका छन् । कांग्रेसका सभापति शेरबहादुर देउवाको बूढानीलकण्ठस्थित निवासमा मंगलबार दुई दलबीच यसै विषयमा केन्द्रित छलफल चल्यो । त्यसयता पनि दुवै दलका आन्तरिक छलफलमा यो बहस चल्दै छ । छलफलका बीच जनता समाजवादी तत्काल अधिवेशनको पक्षमा उभिएको छ भने कांग्रेस अलमलमा छ । समावेदनमार्फत नै संसद् अधिवेशन बोलाउनुपर्ने आवश्यकता कांग्रेस र जनता समाजवादीले किन महसुस गरे ? समाजवादीका वरिष्ठ नेता राजेन्द्र महतोको भनाइलाई आधार मान्ने हो सबैभन्दा ठूलो मुद्दा उनीहरूका लागि संसद्मा अड्किएको नागरिकता विधेयक हो । त्यसपछि एमसीसी सम्झौता, निजामती विधेयक र कोरोना संक्रमणसँग जोडिएका मुद्दा हुन् । कांग्रेस सभापति शेरबहादुर देउवाका लागि एमसीसी सम्झौता सबैभन्दा महत्त्वपूर्ण मुद्दा बनेको छ । पश्चिमा शक्तिसँग निकट रहेको छवि बनाएका देउवाका लागि अहिले पनि एकसूत्रीय चिन्ता एमसीसी सम्झौता संसद्बाट अनुमोदन हुन्छ कि हुन्न भन्नेमा छ । मंगलबार भएको दुई दलको छलफलमा देउवाले एमसीसी सम्झौता देखाएरै संसद् अधिवेशन बोलाउन सकिने बताएपछि जनता समाजवादीका अध्यक्ष उपेन्द्र यादवले नागरिकता विधेयक पहिलो प्राथमिकतामा पार्नुपर्ने विषय जोडेका थिए । त्यसपछि मात्रै एमसीसी र निजामती विधेयकसहितका मुद्दा उनले अघि सारे । सायद, नागरिकतापछिको प्राथमिकतामा एमसीसीलाई जोडेकामा देउवालाई मन परेन । अधिवेशन बोलाउने कष्ट कै लागि भए पनि वरिष्ठ नेता बाबुराम भट्टराईले एमसीसीलाई फोकस गर्न सकिने भन्दै देउवालाई मनाउन प्रयास गरेका थिए । थप आन्तरिक छलफल आवश्यकता महसुस गर्दै कांग्रेस त्यसै दिन संसद् अधिवेशन बोलाउने निकर्षमा पुग्न सकेन । कांग्रेस केन्द्रीय कार्यसमितिको बैठक र अनौपचारिक छलफलमा धेरै नेताले आवश्यकताभन्दा बढी एमसीसीको भारी बोक्ने गरेको भन्दै सभापतिको आलोचना गर्दै आएका छन् । कतिपय नेताले आफू नै सत्तामा भएजस्तो गरी एमसीसी सम्झौताप्रति चिन्ता गर्दा पार्टीको साखसमेत गिरेको भन्दै देउवालाई मौन बस्न सुझाउँदै पनि आएका छन् । कांग्रेसका एक शीर्ष नेताका अनुसार एमसीसीको विषयमा देउवा कसैको सुझाव मान्न तयार देखिँदैनन् । नेकपाभित्र चर्कंदै गएको द्वन्द्वको एउटा शृंखलामा एमसीसीको विषय पनि जोडिएको छ । नेकपाकै आन्तरिक कलहका कारण अमेरिकी अनुदान कतै फिर्ता त हुँदैन भन्ने चिन्तामा देउवा देखिन्छन् । असार १७ गते प्रधानमन्त्री केपी शर्मा ओली र देउवाबीच बालुवाटारमा एक्लाएक्लै छलफल भएको थियो । सत्ता समीकरणका धेरै विकल्पमा छलफल भएको भनिए पनि बाहिर आएको विषय एमसीसी सम्झौता र संवैधानिक आयोगका नियुक्तिबारे थियो । छलफलमा यसै अधिवेशनबाट एमसीसी सम्झौता अनुमोदन गराउने भनेर आश्वस्त पारेका ओलीले भोलिपल्टै अधिवेशन अन्त्य गराइदिएर आफूलाई ठगेको प्रतिक्रिया देउवाले केन्द्रीय कार्यसमितिको बैठकमै बोलेका थिए । के कांग्रेस र जनता समाजवादीले एमसीसी सम्झौता र नागरिकता विधेयककै लागि संसद् अधिवेशन बोलाउन आवश्यक ठानेका हुन् त ? अधिवेशन बोलाइएपछि पर्दाभित्र उनिएका योजनाहरू अघि नबढ्दासम्म बाहिर छलफलमा आउने भनेका यिनै मुद्दा हुन । नेकपाभित्रको द्वन्द्वले कथम् दुर्घटनाको बाटो लिए सम्भावित समीकरणमा कांग्रेस तानातानको स्थितिमा हुनेछ । त्यसैले पनि नेकपाका दुई अध्यक्ष ओली र पुष्पकमल दाहाल कांग्रेस नेताहरू खासगरी सभापति देउवालाई समानान्तर ढंगले इन्गेज गराउने रणनीतिमा देखिएका छन् । ओली र उनका विश्वासपात्र सुवास नेम्वाङसँगको भेट सार्वजनिक भए पनि दाहालसँगका कतिपय भेट र कुराकानीका विषय गोप्य छन् । असार १८ गते संसद् हठात् बन्द गराउँदा नेकपामा दाहाल र वरिष्ठ नेता माधवकुमार नेपाल बढी आक्रोशित बनेका थिए । प्रधानमन्त्री ओलीले सभामुखलाई समेत जानकारी नगराई मन्त्रिपरिषद्बाट अधिवेशन अन्त्य गराउने सिफारिस राष्ट्रपतिलाई गरेका थिए । यसको कारणबारे पहिलो अनुमान छ, पार्टीभित्रैबाट संसद्मा अविश्वासको प्रस्ताव आउने खतरा महसुस गरेर अधिवेशन नै अन्त्य गर्ने बाटो ओलीले रोजेका हुन् । दोस्रो अनुमान पार्टी विभाजनका लागि सजिलो बनाउन राजनीतिक दलसम्बन्धी अध्यादेश फेरि ल्याउने योजना ओलीमा छ । कांग्रेसका एक नेताको दाबीमा अहिले नेकपाका दाहालनेपाल पक्षीय नेताहरू संसद् अधिवेशनको खाँचो महसुस गरिरहेका छन् । विपक्षी दलहरूले अधिवेशन बोलाइदिए हुन्थ्यो भन्ने चाहना उनीहरूमा प्रकट भएको छ । अधिवेशन आह्वान भए ओली के गर्न चाहन्छन् भन्ने बाटो प्रस्ट हुने उनीहरूको बुझाइ छ । ओलीले साँच्चै पार्टी विभाजन गर्न खोजेका हुन् भने त्यस्तो संसद् अधिवेशन बोलाउनुअघि नै उनले राजनीतिक दलसम्बन्धी अध्यादेश जारी गर्न सक्छन् । वारपारको स्थितिमै पुगे ओलीमाथि अविश्वासको प्रस्ताव दर्ता गराउने ढोकासमेत सहज हुनेछ । तर यी सबै अनुमान परिपक्व नभइसकेको अवस्थामा संसद् अधिवेशन बोलाउँदा आफ्नै पार्टीभित्रको विवाद सतहमा आउन सक्ने आकलन पनि कांग्रेसमै हुन थालेको छ । संविधानको धारा ९३ (३) ले एक चौथाइ सांसदले लिखित अनुरोध गरे राष्ट्रपतिले संसद् अधिवेशन बोलाउनुपर्ने व्यवस्था छ । प्रतिनिधिसभाको २ सय ७५ सांसदमध्ये ६८ जनाको हस्ताक्षरमा संसद् अधिवेशन बोलाउन सकिन्छ । यसअघि संसद् नरहेको अवस्थामा अधिवेशन बोलाउँदा विशेष अधिवेशन भन्ने गरिन्थ्यो । यसपटक विशेष भन्ने शब्द संविधान र नियमावलीमा छैन । कुनै एउटा मात्रै विषयमा छलफल हुन सक्ने भनी संविधानमा किटानी व्यवस्था नभएकाले पनि लिखित अनुरोधबाट बोलाइएको अधिवेशन पनि सामान्य अवस्थाकै प्रक्रियामा चल्नेछ । तर, प्रश्न एक चौथाइ सांसदले लिखित अनुरोध गर्दैमा राष्ट्रपति विद्यादेवी भण्डारीले तत्काल अधिवेशन आह्वान गर्लिन् भन्ने पनि छ । एक चौथाइ सांसदले लिखित अनुरोध गरे पनि राष्ट्रपतिले यति समयभित्र अधिवेशन बोलाइसक्नुपर्नेछ भन्ने किटानी व्यवस्था संविधानमा छैन । संविधानविद् भीमार्जुन आचार्य अधिवेशन बोलाउन निवेदन दिएर सांसदहरूले राष्ट्रपतिको पनि परीक्षण गर्नुपर्ने बताउँछन् । राष्ट्रपति संविधान र राष्ट्रप्रति बफादार छिन् या प्रधानमन्त्री ओलीप्रति, यसको परीक्षण पनि सांसदहरूले अधिवेशन बोलाउन लिखित अनुरोध गरेपछि हुन्छ, उनले भने । उनले संसदीय प्रणालीलाई बचाउन पनि सांसदहरूले तत्कालै अधिवेशन बोलाउन लिखित अनुरोध गर्नुपर्ने तर्क गर्दै आएका छन् । यसका लागि कांग्रेस नै पहिला तयार हुनुपर्छ । ३४ (दुई निलम्बन) जना सांसद संख्या रहेको जनता समाजवादीले एक्लै अधिवेशन बोलाउन सक्दैन । कांग्रेसले नेकपाभित्रको द्वन्द्व र आफ्नै पार्टीभित्र पर्न सक्ने विभिन्न असरबारे विभिन्न कोणबाट छलफल गरिरहेको छ । नेकपाभित्र मिल्नुपर्छ भन्ने मत बलियो बन्दै गएको छ । अधिवेशन बोलाइदिँदा मिल्न थप दबाब पुग्ने अनुमान पनि छ । त्यसैले नेकपालाई मिलाउन कांग्रेसले किन सहयोगी भूमिका खेल्ने भन्ने सशक्त मत कांग्रेसभित्र जागेको छ । अर्कोतर्फ लिखित अनुरोध गर्नासाथ राष्ट्रपतिले अधिवेशन डाके संसद्मा कुन विषयमा छलफल गर्ने भन्नेमा कांग्रेसभित्र पनि मतान्तर बढ्न सक्ने देखिन्छ । सभापति देउवाका लागि एमसीसी सम्झौताभन्दा ठूलो मुद्दा अर्को छैन । वरिष्ठ नेता रामचन्द्र पौडेल, उपसभापति विमलेन्द्र निधि, पूर्वमहामन्त्री कृष्णप्रसाद सिटौलासहितका नेताहरू एमसीसी सम्झौतालाई भन्दा नागरिकताकै विषयलाई अघि बढाउन जोड दिनुपर्ने पक्षमा छन् । तराईमधेसको भावना र मुद्दासँग जोडिएको यो विषयलाई खासगरी त्यस क्षेत्रबाट प्रतिनिधित्व गर्ने नेताहरूले पार्टीको भोट बैंकसँग पनि जोड्ने गरेका छन् । कथं संसद् बोलाइएको खण्डमा नागरिकता विधेयकलाई दायाँबायाँ नगरी अघि बढाउनुपर्छ भन्ने लाइनमा उपसभापति निधि छन् । यसै विषयलाई लिएर असार १६ गते पार्टी केन्द्रीय कार्यसमितिको बैठकमै देउवा र निधिको चर्काचर्कीसमेत परेको थियो । निधि नागरिकता विधेयकलाई छाडेर अर्को विषयलाई अघि बढाउन चाहँदैनन् । पहिलो एमसीसी कि नागरिकता भन्ने विषयले कांग्रेसभित्रै लफडा हुने देखिएको छ । त्यही लफडाका कारण कांग्रेस संसद् अधिवेशन बोलाइहाल्नुपर्छ भन्ने टुंगोमा पुग्न नसकेको हो, राजपाका एक नेताले भने, तैपनि हामी छलफलमा छौं । कांग्रेस तयार भयो भने हामी त तयार नै छौं ।"
विदेशमा बिचल्ली,"कोरियाबाट २४८ नेपाली फर्कंदैसोल दक्षिण कोरियाबाट २ सय ४८ नेपाली शुक्रबार स्वदेश फर्किंदै छन् । कोरियन एयरको चार्टर विमानमा उनीहरू काठमाडौं आउन लागेका हुन् । रोजगार अनुमति प्रणाली (ईपीएस) मार्फत कोरिया आई भिसा सकिएर बसेका नेपालीहरू फर्किन लागेका हुन् । यसरी भिसा सकिएर बस्ने नेपालीको संख्या ५ हजारभन्दा बढी छ ।कोरोना भाइरसको संक्रमण बढेसँगै लामो समयदेखि नियमित उडान नहुँदा यहाँ कार्यावधि सकिएका नेपाली समस्यामा परेका छन् । यसअघि जुन २० मा कोरियन एयरले नै पहिलो चार्टर उडान गरेको थियो । चार्टर उडानमा घर फर्किने यात्रुले सरकारले तोकेभन्दा महँगो भाडा तिरिरहेका छन् । सरकारले ६ सय अमेरिकी डलर र सेवा शुल्क ५ प्रतिशत मात्रै लिन पाउने गरी भाडादर तोकेको छ । तर यहाँबाट फर्किने यात्रुले ८ लाख ५० हजार कोरियन वन (८५ हजार रुपैयाँ) भाडा तिरेका छन् । नेपालबाट कोरिया आउँदा झन्डै दोब्बर (१ लाख ५३ हजार रुपैयाँ) भाडा तिर्न बाध्य छन् । नेपालबाट आउँदा कसरी महँगो भाडा पर्यो, आफूलाई थाहा नभएको केयामई ट्राभल्स एन्ड टुरका विनोद कुँवरले बताए । कोरियाबाट नेपाल जाने सबै यात्रुले उनकै ट्राभल्सबाट टिकट लिएका हुन् । हामीले यताबाट पठाउँदा सरकारले भनेकै शुल्कमा पठाएका छौं । समस्यामा परेका नेपालीलाई थोरै भए पनि सहयोग हुन्छ । काठमाडौंको व्यवस्थापन गर्न भने अर्कै टिम छ, उनले भने । सोलस्थित नेपाली दूतावास भने यात्रुलाई महँगो हवाई भाडा लिएको बारे बेखबर छ । कार्यवाहक राजदूत रामसिंह थापाले अहिलेसम्म दूतावासमा कुनै पनि नेपालीले महँगो भाडा तिर्नुपर्यो भनेर गुनासो नगरेको बताए । कसैले पनि भाडाका बारेमा कुरा गरेकै छैन । हामीले कोरियामा भिसा सकिएर बसेका नेपालीलाई सकेसम्म स्वदेश पठाउने प्रयास गर्ने हो । अहिलेसम्म दुईचोटि कोरियन एयरले चार्टर उडान गर्यो । अरूले पनि गर्छु भनेका छन् । त्यसो भए थप नेपाली स्वदेश फर्कन सक्छन् ।चीन र युरोपेली देशले कोरियाबाट नियमित उडान सुरु गरेकाले कोरियाकाठमाडौं नियमित उडान गर्नुपर्ने भनेर दूतावासमा ज्ञापनपत्र बुझाएको केसाङ शेर्पाले बताए । नेपालभन्दा विकसित देशले कोरिया सुरक्षित छ भनेर नियमित उडान सुरु गर्ने, हामीचाहिँ केही व्यक्तिलाई फाइदा गराउन चार्टर उडान मात्रै गर्ने ?जुन २० मा कोरियामा आएका धनबहादुर पुन भने नेपाली दूतावासले समस्यामा परेका नेपालीलाई सहयोग गर्न नसकेको बताउँछन् । हाम्रो दूतावासले फोन त उठाउँदैन, अरू कुरा के आशा राख्ने ?, उनले भने ।"
असार २८ पछि उद्धार उडान नहुने,"(काठमाडौं)  स्वदेश फर्कन नपाएका सयौं नेपाली विदेशमा अलपत्र परिरहेका बेला सरकारले उद्धार उडानमार्फत स्वदेश फर्काउने अभियान असार २८ पछि स्थगन गर्ने भएको छ । जेठ २३ देखि सञ्चालन गरेको उद्धार उडानको समीक्षा गर्न भन्दै संस्कृति, पर्यटन तथा नागरिक उड्डयन मन्त्रालयले तत्काल विदेशबाट उद्धार उडान नगर्ने जनाएको छ । विदेशका त्यस्ता नेपालीलाई उद्धार गर्न मन्त्रालयले पहिलो चरणमा असार ११ सम्म ६७ वटा चार्टर उडानलाई अनुमति दिएको थियो । त्यसयता असार २८ सम्म उद्धार उडानको तालिकाको समय चार पटक थपिएको थियो । यो अवधिमा नेपाल ल्याइएका नागरिकको व्यवस्थापन कसरी भयो, केन्द्रदेखि स्थानीय तहसम्म समीक्षा गर्न असार २८ पछि उद्धार उडान हुनेछैन, मन्त्रालयको नागरिक उड्डयन महाशाखा प्रमुख बुद्धिसागर लामिछानेले भने । कुनै मुलुकमा उद्धार नगरी नहुने भए विशेष अनुमति दिइने नत्र कुनै पनि अन्तर्राष्ट्रिय चार्टर उडान नहुने उनको भनाइ छ । औषधिजन्य कार्गो उडानलाई भने अनुमति दिइनेछ, उनले भने, समीक्षा सकिएपछि फेरि उद्धार उडान गर्नुपर्ने आवश्यकता भए सरकारले निर्णय गर्नेछ । पछिल्लो पटक उद्धार उडानमा संलग्न दुई नेपाली वायुसेवा कम्पनीमा १८ फाइलट, क्याबिन त्रूलगायत उडानमा संलग्न कर्मचारीमा कोभिड संक्रमण देखिएपछि सरकारले तत्काल उद्धार उडान रोकेर समीक्षा गर्न खोजेको मन्त्रालयका एक अधिकारीले बताए । सरकारले आफ्ना नागरिकलाई उद्धार गर्न नेपाल वायुसेवा निगम र हिमालय एयरलाइन्सलाई अनुमति दिएको छ भने विदेशी वायुसेवातर्फ कतार एयरवेज, टर्किस एयरलाइन्स, फ्लाई दुबई, जजिरा एयरवेज लगायतले नेपाली नागरिकको उद्धार गरिरहेका छन् । एकतर्फी मात्रै यात्रु रहने यी चार्टर उडानमा सरकारले भाडाको सीमा तोकेको छ । आइतबार हुने अन्तिम उडानमा निगमले एउटा उडान नारिता र अर्को दुबईबाट काठमाडौं फर्किने तालिका छ भने हिमालयले क्वालालम्पुरका लागि एउटा उडान छ । कोभिड१९ संकट व्यवस्थापन सञ्चालन केन्द्रका अनुसार बुधबारसम्म भएका १ सय ४३ वटा उद्धार उडानबाट २२ हजार ३ सय ६९ नेपाली काठमाडौं आइपुगेका छन् । कुवेत, यूएई, साउदी, कतार, मलेसिया, बहराइनलगायत २२ वटा मुलुकबाट नेपाली ल्याइएको थियो । सरकारले जेठ अन्तिममा नेपालीलाई उद्धार गरिने मुलुकमा दक्षिण कोरिया, जापान, अस्ट्रेलिया, सिंगापुर, थाइल्यान्ड, बंगलादेश, श्रीलंका, माल्दिभ्स, मलेसिया, पाकिस्तान, कुवेत, साउदी अरब, बहराइन, दुबई, कतार, इजरायल, मस्कट, साइप्रस, अमेरिका, नाइजेरिया, युगान्डा तथा युरोपेली देशको सूची सार्वजनिक गरेको थियो ।"
एसईईको नतिजा नआउँदै कक्षा ११ को भर्ना !,"(काठमाडौं)  माध्यमिक शिक्षा परीक्षा (एसईई) को नतिजा सार्वजनिक नहुँदै उपत्यकाका अधिकांश निजी विद्यालयले कक्षा ११ मा विद्यार्थी भर्नाको प्रक्रिया सुरु गरेका छन् ।यस पटकदेखि कक्षा ११ मा नयाँ पाठ्यक्रमअनुसार पठनपाठन हुने तयारी छ । नयाँ पाठ्यक्रममा असन्तुष्ट निजी विद्यालय सञ्चालकहरूले भने पुरानै संकायअनुसार विद्यार्थीको अनलाइन रजिस्ट्रेसनको प्रक्रिया अघि बढाएका छन् । पाठयक्रम विकास तथा मूल्यांकन परिषद्ले संकाय प्रणालीको अन्त्य गर्दै कक्षा ११ मा ६ विषयको पठनपाठन गराउने निर्णय गरिसकेको छ । कक्षा १ र ११ मा नयाँ पाठ्यक्रमबाट पठनपाठन गराउने निर्णय परिषद्ले गत माघ २ मै गरेको थियो ।ठूला र नाम चलेका निजी विद्यालयहरूले नै प्रिभर्ना र रजिस्ट्रेसन खुला गर्ने कार्यको अगुवाइ गरेका छन् । शिक्षा मन्त्रालयले भने विद्यार्थी भर्नामा रोक लगाएको छ । उच्च शिक्षालय तथा माध्यमिक विद्यालय संघ नेपाल (हिसान) का पदाधिकारीहरू सञ्चालक रहेका विद्यालय नै विद्यार्थी भर्ना लिन तँछाडमछाड गरिरहेका छन् । उनीहरूको सिको गर्दै कक्षा ११ र १२ मा पठनपाठन गराउने अधिकांश निजी शिक्षण संस्थाले भर्ना आह्वान गरेका हुन् । एसईईको नतिजा आएकै छैन, भर्ना हुन आऊ भनेर अपिल गरिएको छ, एक अभिभावकले भने । विद्यालयहरूले भर्ना हुन आउन सार्वजनिक सूचना नै प्रकाशित गरेका छन् ।हिसान अध्यक्ष रमेश सिलवाल प्रमुख रहेको गोल्डेनगेट इन्टरनेसनल कलेजले विज्ञान, व्यवस्थापन र मानविकी संकायमा अनलाइन रजिस्ट्रेसन खुला गरेको छ । उपाध्यक्ष युवराज शर्माको हिमालयन ह्वाइटहाउस कलेजले पनि प्रिरजिस्ट्रेसन आह्वान गरेको छ । विज्ञान, मानविकी, व्यवस्थापनसहित कानुन संकायमा भर्नाका लागि विद्यार्थीलाई सम्पर्कमा आउन भनिएको छ । महासचिव लोकबहादुर भण्डारी सञ्चालक रहेको जेभियर इन्टरनेसनल स्कुलले पनि यिनै संकायका लागि भर्ना खोलेको छ । काठमाडौंका अन्य दर्जनौं विद्यालयले पनि भर्ना आह्वान गरेका छन् । सेन्ट जेभियर, रातो बंगालालगायत विद्यालयले एलेभलको पठनपाठनका लागि अनलाइन रजिस्ट्रेसन गर्ने व्यवस्थामिलाएका छन् ।चैत पहिलो सातादेखि ठप्प विद्यालय र क्याम्पस कहिलेदेखि खुल्ने अनिश्चित छ । तर विद्यालयहरूले भने अघिल्लो तहको परीक्षाफल नआउँदै नयाँ भर्नाका गतिविधि थालेका हुन् । एसईईको तयारीमा रहेका ४ लाख ८२ हजार परीक्षार्थीका लागि विद्यालयले गरेको आन्तरिक मूल्यांकनका आधारमा प्रमाणपत्र दिने निर्णय भएको छ । साउनको दोस्रो सातापछि मात्र नतिजा आउने राष्ट्रिय परीक्षा बोर्डले जनाएको छ ।हिसानका उपाध्यक्ष शर्माले कक्षा ११ को तयारी गर्ने विद्यार्थीका लागि पूर्वतयारी स्वरूप प्रिरजिस्ट्रेसन गराइएको प्रतिक्रिया दिए । धेरै विद्यार्थी काठमाडौं बाहिर छन् । लकडाउन कायमै रहे नतिजा प्रकाशित भएपछि पनि ती विद्यार्थी काठमाडौं नआउने निजी विद्यालय सञ्चालकहरूको विश्लेषण छ । विद्यार्थी तान्न र कोटा पूरा गर्न प्रिभर्ना र रजिस्ट्रेसन आह्वान गरिएको हिसानका एक पदाधिकारीले बताए । विद्यार्थी नभए स्कुल बन्द हुन्छन्, आफूले पढाउने विद्यार्थीको सिट सुरक्षित गर्न अहिलेदेखि हानथाप भएको हो, उनले भने । हिसानले यसपटक देखि नयाँ पाठ्यक्रम लागू नगर्नसमेत सरकारसँग लबिइङ गर्दै आएको छ । उनीहरूले उपप्रधान तथा रक्षामन्त्री ईश्वर पोखरेल, अर्थमन्त्री युवराज खतिवडा र शिक्षामन्त्री गिरिराजमणि पोखरेललाई पाठ्यक्रम कार्यान्वयन नगर्न सुझावपत्रसमेत दिएका छन् । अहिले संकाय प्रणालीअनुसार कक्षा ११ र १२ मा पाँचवटा विषय मात्र पठनपाठन हुन्छ । नयाँ पाठ्यक्रममा नेपाली, अंग्रेजी, सामाजिक अध्ययन र जीवनोपयोगी शिक्षालाई अनिवार्य मानिएको छ । विद्यार्थीले तीन ऐच्छिक र तीन अनिवार्य विषय पढ्नुपर्ने हुन्छ । कोभिड१९ को संक्रमणको बेला नयाँ पाठ्यक्रम कार्यान्वयनमा लैजानु फलदायी नहुने शर्माको तर्क छ । पुरानै पाठ्यक्रमका आधारमा यसपालि पठनपाठन गरौं भनेर सुझाव दिएका छौं, शर्माले भने, सरकारले निर्णय भइसकेको छ भनेर कार्यान्वयन नै गर्ने दिशामा अघि बढेको छ, यसबाट परिणाम राम्रो आउँदैन ।पाठ्यक्रम विकास केन्द्रका निर्देशक केशवप्रसाद दाहालले नयाँ पाठ्यक्रम लागू गर्न समय तालिकासमेत स्वीकृत भइसकेको जनाए । केन्द्रले अनिवार्य विषयका पाठ्यपुस्तक छपाइको कामसमेत सकिसकेको छ । ऐच्छिक विषयका पुस्तक लेख्न निजी पब्लिकेसनहरूलाई जिम्मा दिइएको छ । असार मसान्तसम्म पब्लिकेसन र लेखकहरूले किताब तयार पारेपछि स्वीकृत गरेर कार्यान्वयनमा जाने केन्द्रको तयारी छ । शिक्षा मन्त्रालयका एक उच्च अधिकारी भने निजी विद्यालय सञ्चालकहरू नयाँ पाठ्यक्रम कार्यान्वयन नगर्न दबाब दिने उद्देश्यअनुरूप यसअघिकै संकायअनुसारको भर्नामा जुटेको बताउँछन् । एसईईको नतिजा नै आएको छैन, भर्ना गरेर शुल्क उठाउन हतार गरेका छन्, ती अधिकारीले भने, संकाय प्रणालीबाट प्रिरजिस्ट्रेसन गरे त्यहीअनुसार पढाउन पाइन्छ भन्ने दाउ हो । शिक्षा मन्त्रालयका सचिव सञ्चय शर्माले हिसानसहित प्याब्सन, एनप्याब्सनलगायत निजी शिक्षण संस्थाका छाता संगठनलाई नयाँ भर्ना नलिन, शुल्क नउठाउन सूचना पठाइएको बताए ।"
भारतीय मिडियाको नांगो रूप,"पछिल्लो समय केही भारतीय सञ्चारमाध्यममा प्रधानमन्त्री केपी शर्मा ओली र काठमाडौंस्थित चिनियाँ राजदूत होउ यान्छीलाई व्यक्तिगत रूपमा जोडेर प्रसारित भइरहेका सामग्रीहरू अवास्तविक र अतिरञ्जित मात्र होइन, अशोभनीय र आपत्तिजनकसमेत छन् । गैरजिम्मेवारीको हद नाघेका यस्ता सामग्रीहरूले व्यक्तिगत रूपमा प्रधानमन्त्री ओली र राजदूत होउको गम्भीर मानहानि त गरेका छन् नै, यही कारण आम नेपालीका दृष्टिमा समग्र भारतीय पत्रकारिताकै बदनाम भइरहेको छ । एउटा देशको सञ्चारमाध्यमले अर्को देशको राजनीतिक नेतृत्व र तेस्रो देशकी कूटनीतिज्ञबारे गर्ने यस्ता दुष्प्रचारले दुई मुलुकबीचको राजनीतिक मात्र होइन, जनस्तरीय सम्बन्धमा पनि नकारात्मक असर पार्ने खतरा हुन्छ । त्यसैले, यस्ता सामग्रीप्रति सम्बन्धित सञ्चारमाध्यम आफैं जिम्मेवार बनेर गल्ती सच्याउनुपर्छ, साथै भविष्यमा यस्तो प्रवृत्ति दोहोरिन नदिन दुवै देशका सम्बद्ध निकायहरूले आवश्यक अग्रसरता लिनुपर्छ ।यसै पनि, अक्सर भारतीय सञ्चारमाध्यम र तिनका पत्रकारहरू नेपालबारे कि अत्यन्त अल्पज्ञानद्वारा पीडित छन्, कि भयंकर पूर्वाग्रहबाट ग्रस्त देखिन्छन् । अपवादबाहेक जानेबुझेकै सञ्चारकर्मीसमेत नेपालसम्बन्धी सामग्रीमा तथ्यको तोडमोड सजिलै गरिदिन्छन् । अचेल भारतका निम्ति टाउको दुखाइको विषय बन्ने गरेको, नेपालमा बढेको भनिने भारतविरोधी जनमत जन्माउने पछिल्लो कारक स्वयं भारतीय टीभीहरू हुन पुगेका छन् । पहिलो त, वैदेशिक मामिलाका विषयलाई त्यहाँका अधिकांश पत्रकार निष्ठापूर्ण विश्लेषण गर्नै खोज्दैनन्, राष्ट्रिय स्वार्थका नाममा राज्यकै आँखाले हेरिदिन्छन् । दोस्रो, उनीहरूको प्राथमिकता तथ्यगत, सन्तुलित र विश्वसनीय खबरसामग्री प्रस्तुत गर्नेभन्दा पनि त्यसलाई सनसनीपूर्ण बनाएर पाठकश्रोतादर्शक (टीआरपी) बढाउने बढी हुन्छ । यही कारण, उनीहरू नेपालसम्बन्धी सामग्रीमा सामान्य गल्ती पनि दोहोर्याइरहन्छन् । र, त्यसको मूल्य भारतीय समग्र पत्रकारिता र दुई देशबीचको सम्बन्धले चुकाउनुपर्ने हुन्छ । भारतमा केही वस्तुगत, सन्तुलित र नेपालभारत सम्बन्धको संवेदनशीलता बुझेका सञ्चारमाध्यम र पत्रकार नभएका होइनन् । तर, हल्लाखोरहरूको भीडमा सीमित मात्राका ती मिडिया कतै बिलाउँछन् । फेरि, सबैतिरको सामाजिक चरित्र उही हो, गलत र सनसनीपूर्ण खबरहरू बिजुली गतिमा फैलिन्छन् । अनि, त्यसको मारमा घरीघरी निर्दोष पात्रहरू परिरहेका हुन्छन् । नेपाली सञ्चारमाध्यममा पनि यस्तो घटना बेलाबखत नहुने होइनन्, तर यहाँ त्यसले भारतीय टीभीमा जस्तो प्रवृत्तिकै रूप लिइसकेको छैन । भारतीय मिडियामा खासगरी नेपाली राजनीतिज्ञहरूमाथि गलत आरोप लगाई जथाभावी टिप्पणी गर्ने शैली आफैंमा नौलो होइन । यसप्रति सधैं मौन बस्नु ठीक हुँदैन । अहिलेको घटनामा पनि चुप रहने हो भने यस्तो प्रवृत्ति झनै गहिरिँदै जान सक्छ । त्यसैले दुवै मुलुकका सम्बद्ध निकायले सम्बन्धित मिडियासमक्ष यसप्रति सरोकार राख्दै त्यसलाई सच्याउन पहल गर्नुपर्छ ।नेपाली नेता तथा बुद्धिजीवीहरूले पनि यस्ता सञ्चारमाध्यमलाई प्रतिक्रिया दिँदा सोचविचार गर्नैपर्छ, विषयवस्तुको गाम्भीर्य र संवदेनशीलता बुझ्नैपर्छ । प्रधानमन्त्री ओली र राजदूत होउ जोडिएको सामग्रीबारे जनता समाजवादीका नेता उपेन्द्र यादवको अशोभनीय प्रतिक्रिया एक भारतीय टेलिभिजनले प्रसारण गरेको छ । भलै, नेता यादवले यसलाई सम्बन्धित भारतीय मिडियाको बदमासी भनेका छन् । आफ्नो भनाइलाई काँटछाँट गरेर तोडमोड गरिएको प्रस्टोक्ति उनले दिएका छन् । यसमा उनी नचुकेका पनि हुन सक्छन्, तर यो घटना सबै नेपाली टिप्पणीकर्ताहरूका लागि गम्भीर पाठ हो । सञ्चारमाध्यममा प्रतिक्रिया दिने बेलामा आफूले बोल्ने विषयवस्तुप्रति संवेदनशील बन्ने मात्र होइन, सम्बन्धित मिडिया र पत्रकार कत्तिको जिम्मेवार छन् भन्ने पाटो पनि पहिल्यै केलाउनुपर्छ । यो बुझ्न मुस्किल छैन कि, प्रायः भारतको सामाजिक र शासकीय वृत्त यथार्थ वा काल्पनिकीमा रहेको चिनियाँ खतरा बाट निकै ग्रस्त छन् । यो मनोविज्ञानको नेतृत्व त्यहाँका मिडियाहरूले गरिरहेका छन् । तिनले नेपाललाई चीनसित जोडेर अवाञ्छित तरिकाले होच्याउन खोज्नुमा यही मनोवृत्ति कारक बनेको छ । तैपनि सत्य के हो भने, नेपाल मामिलामा अधिकांश मिडियालाई पर्चाकारिता गराउन सफल भारतीय विदेश मन्त्रालयकै पनि यस्ता गतिविधिप्रति भने सायदै सम्मति होला । तसर्थ, यस्तो अलर्गल प्रचारलाई खण्डन गर्न र रोक्न त्यहाँको विदेश मन्त्रालयले पनि चासो देखाउनुपर्छ । यसका लागि हाम्रो परराष्ट्र मन्त्रालयले आवश्यक पहल गर्नुपर्छ । नयाँदिल्लीस्थित नेपाली दूतावासले त्यहाँको विदेश मन्त्रालयमा मात्र होइन, प्रेस काउन्सिलमा पनि यसबारे जानकारी गराई सच्याउन लगाउने तत्परता देखाउनुपर्छ । बेवास्ता गरे पुग्ने हदबाट माथि उक्लिसकेको अफवाहलाई अनावश्यक फैलिन दिइरहनु हुँदैन । कूटनीतिक होस् या जनस्तरमा, भारतचीन र भारतपाकिस्तानको तहमा नेपालभारत सम्बन्ध कहिल्यै ओर्लिएको छैन, भारतीय मिडियाकै कारण ओर्लन दिनु पनि हुँदैन ।"
जनमतको दुरुपयोग,"सत्ता समीकरण मिलाउन र भत्काउन नेताहरूले आफ्नो समय खर्चिरहेका छन् । के नेपाल र नेपालीको नियति यस्तै हो ? बहुदल आएपछि तीनपटक राजनीतिक दलहरूले प्रस्ट बहुमत पाए तर जनमतअनुरूपको काम गरेनन् । आम नागरिकले चाहेको परिवर्तन बहुमतको सरकारले गरेन । के जनताले प्राप्त गरेका राजनीतिक उपलब्धिको रक्षा गर्न हाम्रा नेताहरू सक्षम छैनन् ? अब जनताले पुराना राजनीतिक खेलाडीका विरुद्ध सडकमा उक्रर्नुपर्ने भइसक्यो । अतः राजनीतिक दलहरूले समय छँदै सोच र व्यवहारमा परिवर्तन ल्याउन अत्यन्तै जरुरी भइसकेको छ । सत्ता र शक्तिको दुरुपयोगबाट बाहिर निस्किएर राजनीतिक दलहरू राष्ट्र र जनताका लागि समर्पित नहुने हो भने मुलुकको भविष्य अन्धकारतर्फ धकेलिने निश्चित छ । समयले दल र नेताहरूलाई पर्खने छैन । आमनागरिक आफ्ना हक र अधिकारका लागि सडकमा आउने नै छन् । त्यसबेला सत्ता र शक्तिका भोगीहरूको अवस्था कस्तो हुने हो थाहा छैन । रामकृष्ण बराल, जोरपाटी५, काठमाडौं"
"आतंकित होइन, संयमित बनौं","उपत्यकाका ७१ ठाउँमा संक्रमित समाचारले उपत्यकावासीलाई चिन्तित बनाएको छ । कोरोना संक्रमण तीव्र रूपमा बढेसँगै काठमाडौंवासीमा थप त्रास पैदा हुँदै छ । उपत्यकामा संक्रमण बढ्नुमा सरकारको कमजोरी त छँदै छ, नागारिकस्तरबाट पनि व्यापक लापरबाही भएको छ । घरबाहिर निस्कँदा प्रायःले कोरोनाबाट जोगिने उपायको पालना गरेका छैनन् । मास्क लगाउने, भौतिक दूरी कायम गर्ने, सेनिटाइजर तथा साबुनपानीले हात धुने र भीडभाड नगर्नेजस्ता सुरक्षाका उपायमा हेलचेक्य्राइँ गरिएको छ । नागारिकस्तरबाट कोरोना रोकथाममा सजगता अपनाउन जरुरी छ । बाहिरी जिल्लाबाट आउनेजाने क्रम बढिरहेको छ । कतै नडुल्ने व्यक्तिमा पनि कोरोना देखिनु डरमर्दो स्थितिको संकेत हो । कोरोना शून्यमा झार्नेबारे सरकारको ध्यान सुरुमा पनि थिएन र अहिले पनि छैन । सरकार चलाउनेहरू आफ्नै कुर्सी र हैसियत मिलाउने झमेलामै रुमल्लिरहेका छन् । कोरोनाबाट जनतालाई जोगाउन अस्पताल तथा भेन्टिलेटरको संख्या बढाउनु आवश्यक छ तर यतापट्टि कसैको ध्यान गएको छैन । उता स्वास्थ्य मन्त्रालय साउन १५ सम्ममा ४० हजार संक्रमित बढ्छन् भन्ने प्रक्षेपणमा व्यस्त छ । संक्रमित बढ्न कसरी नदिने भन्ने विषयमा काम गर्ने सोच सरकारको छैन । नयाँ नक्सा बनाउनेबाहेक यो सरकार कुनै काममा सफल भएको पनि देखिएन र हुने छाँट पनि छैन । संक्रमण तीव्र भएपछि उपचारका लागि थप व्यवस्था गर्ने कि अब यति संख्यामा बढ्छन् भनेर अनुमान गरेर बस्ने ? ओली सरकारले जनतालाई कोरोनाबाट मुक्त पार्छ होला भन्ने आस कसैलाई पनि छैन । कोरोनासँग लड्दै सुरक्षित भएर कामधन्दा अगाडि बढाउनुको विकल्प छैन । सरकारको भर परेर बस्यो भने कोरोनाले हामीलाई छिट्टै सखाप पार्नेछ । नागरिकस्तरबाटै यसबाट जोगिने उपायहरूलाई कडाइका साथ पालना गरौं । समाचारबाट भयभीत हुनेभन्दा पनि आत्मबल दरिलो बनाएर कोरोना परास्त गर्नतिर जोड दिऊ । बालबालिका र दीर्घरोगीको विशेष ख्याल गरौं । यसरी नै हामी कोरोनासँग लड्न सक्छौं । यो सरकार त्रास र भयमा जनतालाई तड्पाएर कुर्सी मिलाउनमा व्यस्त हुन्जेल परिस्थति यस्तै विकराल हुनेछ । गोविन्द विक, बूढानीलकण्ठ१२, काठमाडौं"
दुर्व्यवहारविरुद्ध बोलौं,"नायिका साम्राज्यलक्ष्मी राणाले भोग्नुपरेका दुर्व्यवहारबारे सामाजिक सञ्जालमा बोलेपछि केही नायिकाको तर्फबाट सकारात्मक टिप्पणीहरू आए । केही ठूला अभिनेता भनिएका व्यक्तिबाट भने धम्कीको शैलीमा जवाफ आयो । यस्ता घटनाबारे पीडितले बोलेपछि किन ढिलो बोलेको ? भन्ने प्रश्न उठाई आरोपलाई झूटो सावित गर्न र पीडितको मानमर्दन गर्नअघि बढ्ने जत्था पूर्ण इमानदारीका साथ साम्राज्यलक्ष्मीलाई पनि मानसिक चोट पुर्याउन उद्यत छ । यस्ता किसिमका दुर्व्यवहारका घटना पहिले हुँदै नभएका होइनन् । समाजमा इज्जत जाने डरले, पहुँचवाला र शक्तिशाली पीडकको त्रासले गर्दा पीडितहरू अहिलेसम्म मौनतामै आँसु पिउन बाध्य छन् । यस्ता घटनाको छानबिन गरी दोषीलाई कारबाही गर्ने चलन सुरु गरे मात्र अर्को पुस्ता सुरक्षित हुन सक्छ । अपराजिता शर्मा, विराटनगर"
स्वास्थ्य प्रवक्तालाई पाठमा नअल्झाइयोस्,"स्वास्थ्य बुलेटिन नियमित पाठ गर्ने स्वास्थ्य प्रवक्ता जागेश्वर गौतम प्रथम श्रेणीका डाक्टर हुन् । प्रवक्ताले पाठ गर्दा पत्रकारको सामना गर्नु पर्दैन । बुलेटिन पाठ गर्ने काममा प्रथम श्रेणीको चिकित्सकको समय खेर गइरहेको छ । यो समयमा क्वारेन्टिन, आइसोलेसन, कोरोना र अन्य रोगको उपचार क्रममा देखिएका समस्या सम्बन्धमा जाँचबुझ र अनुसन्धान गर्न सकिन्थ्यो । आरडीटी किटको अहिलेसम्मको उपलब्धि केके हो भनी मूल्यांकन गर्न सकिन्थ्यो । सञ्चार माध्यममार्फत विज्ञले औंल्याएका समस्याबारे छानबिन गरी नयाँ योजना र कार्यक्रमहरू सरकारलाई सुझाउन समय मिल्थ्यो । पाठ गर्ने काम त माइकअनुकूल स्वर हुने कुनै सहायक कर्मचारी वा करारमा भर्ना गरेर पनि गराउन सकिन्छ । पाठ गर्ने कामलाई केके न उपलब्धिजस्तो देखाउन खोजिएको छ । लेखेर दिएको सामग्रीलाई बुलेटिनबमोजिम पाठ गर्ने न हो, पाठकर्ताले कुनै प्रतिभा देखाउनु पर्दैन । बुलेटिन पाठ गरेको आधारमा फलानो डाक्टरले यसो भने भनी समाचारमा उद्धरण आउने पनि होइन । सञ्चारकर्मीसँग सामना गर्नुपर्ने बेला प्रवक्तालाई उपस्थित गराए भइहाल्छ । प्रथम श्रेणीको चिकित्सकलाई स्वास्थ्य बुलेटिन पाठमा नअल्झाइओस् । गौरीबहादुर कार्की, सूर्यविनायक, भक्तपुर"
नवनियुक्त आईजीपीलाई बधाई,"२८ औं प्रहरी महानिरीक्षक शैलेश थापा क्षत्रीलाई समग्र बिनाबर्दीका प्रहरीको तर्फबाट हार्दिक बधाई । करिब ८० हजार प्रहरीको नेतृत्व गर्ने गरिमामय पदमा रहँदा थापाका सामुन्ने अवसर र चुनौती दुवै प्रशस्तै छन् । विगतमा राजनीतिक होलीमा रंगिएर सबुत नष्ट गरी न्याय कमजोर बनाउनेदेखि अपराधीलाई जोगाउने प्रयाससम्मका कुकृत्य प्रहरी विभागबाटै भएका छन् । आफ्नो नेतृत्वकालमा प्रहरी विभागभित्रको अकर्मण्यता, भ्रष्टाचार, राजनीतिक हस्तक्षेप निर्मूल गर्न थापाका अगाडि थुप्रै अवसर हुनेछन् । यसअघि मिडियामा खासै नदेखिएका थापा डार्क हर्स बनेर प्रहरी प्रशासनको गुमेको साख फिर्ता ल्याउन लागिपरून् । उनको नेतृत्वकालको अवधिभर नेपाल प्रहरीमा दिगो र सकारात्मक परिवर्तन आओस् । भट्टराई शान्ता, बुढीगंगा२, मोरङ"
शिक्षकको चुलो बल्नुपर्दैन ?,"१ शिक्षा मन्त्रालयले टेलिभिजनबाट, स्थानीय सरकारले रेडियोबाट र केही विद्यालयले अनलाइन इन्टरनेटमार्फत विद्यार्थी शिक्षित पार्ने काम गर्दै आइरहेछन् । असार लागेदेखि नै शिक्षा मन्त्रालयकै निर्देशनमा यी काम भएका हुन्, भलै केही विद्यालयले त्यसभन्दा अगि नै इन्टरनेटमार्फत अनलाइन कक्षा सुरु गरिसकेका थिए ।२ खासगरी सरकारी शिक्षकले जे जसो गरे पनि तलबको सुनिश्चितता हुने तर निजी विद्यालयका शिक्षकले चैतको काम गरेको तलब पनि नपाउने र अनलाइन भनेर कक्षा लिए पनि वैशाखदेखि त धेरैले पाएकै छैनन्, कहीँ कतै केही रकम हात लागेको भए पनि आधा वा एक चोथाइ मात्रै पाएका छन् ।३ निजी विद्यालयहरूले शिक्षकलाई कति जोत्छन् भन्नेबारे भनिरहन परेन, जगजाहेर कुरा हो । तर आफ्नो विगतको नाफा लुकाउने र वर्तमान अवस्थाको मात्रै दलिल पेस गरेर शिक्षकमाथि यिनीहरूले अत्याचार गरेका छन् । काम छउन्जेल भाँडो काम नहुँदा के जाती भनेझैं उनीहरूको यो व्यवहारले शिक्षकको मन पटक्क भाँचिएको छ ।४ भोलि विद्यालय खुल्दा फेरि तिनै शिक्षक नभए निजी विद्यालय सञ्चालकको मुखमा माड लाग्दैन । तर आज शिक्षकको मुखको माड खोस्ने काम निजी विद्यालयले नै गरेका छन्, जुन मानवीय संवेदनाहीन कार्यबाहेक अरू केही हुनै सक्दैन ।५ विद्यार्थीलाई शिक्षा दिने शिक्षकमाथि भैरहेको यो अत्याचारको प्रभाव भोलिको कक्षामा पर्दैन भन्न सकिने अवस्था छैन । अनि आफ्ना शिक्षकबाट निजी विद्यालयका सञ्चालकहरूले कस्तो गुणस्तरको अपेक्षा गर्लान् ? अब शिक्षक स्वयम् जाग्ने र संगठित हुने बेला आएको छ ।६ न सरकार बोल्छ यस मामिलामा । कस्तो विडम्बना ! नेपालीकै छोराछोरीको जिम्मा लिएर नेपालकै विद्यालयमा भविष्यका कर्णधार उत्पादन गर्न कम्मर कसेर लागेका शिक्षकको यो अपमान किन ? खै इस्टु कता छ ? के काम भो त्यस्ता संगठनको ? अब पनि इस्टुजस्ता संस्था संगठित नहुने हो भने निजी विद्यालयका शिक्षकमाथिको शोषण कायमै रहनेछ ।७ मानवअधिकार आयोग र संसद्को पनि ध्यानाकर्षण गराउन निजीका शिक्षकले सकेका छैनन् कारण उनीहरूको संगठन कमजोर छ । यसैको फाइदा उठाएर उनीहरूमाथि चरम शोषण हुँदै आएको छ ।८ के नेपाल शिक्षक महासंघ चुप लागेर बस्न मिल्छ ? प्रस्तावित शिक्षा ऐनमा निजी विद्यालयका शिक्षकको समेत संगठन यौटै शिक्षक महासंघ बनाउन लागिपरेका महासंघका पदाधिकारी आज कुन दुलोभित्र लुकेर बसेका छन् ?९ तत्कालै विद्यालय सञ्चालन हुने लक्षण देखिएन । यसको अर्थ निजी विद्यालयमा काम गर्ने २ लाखभन्दा बढी शिक्षक कर्मचारी भोकै मर्ने भए । के यही हो निजी विद्यालयको दायित्व ? यै हो सरकारको दायित्व ? महासंघको दायित्व ? इस्टुको दायित्व ?१० शिक्षामा उद्योग चलाउनेहरू हो ! ऋण लिएर भए पनि शिक्षक कर्मचारीको चुलो बालेर उनीहरूको प्राण बचाऊ । हैन भने विद्यालय बन्द गरेको घोषणा गर र सरकारलाई चाबी बुझाऊ । सरकारले पनि चाबी बुझोस् र सवैलाई समान व्यवहार गरोस् । मनप्रसाद वाग्ले, मीनभवन, काठमाडौं"
पूर्वहरूको पराक्रम,"प्रधानमन्त्री केपी शर्मा ओलीमाथि संकटको कालो बादल मडारिइरहेको छ । बादल तत्काललाई कथं हटी नै हाल्यो भने पनि फेरिफेरि मडारिन आउने पक्का छ । उनले सुबिस्तापूर्वक पूरै पाँच वर्ष कटाउनु असम्भवजस्तै छ । किनभने उनले तयार गरेको पार्टी गठजोड नै त्यस्तै छ, जहाँ एक से एक महत्त्वाकांक्षी छन् । एक से एक प्रतिद्वन्द्वी । तीन जना त पूर्वप्रधानमन्त्री छन्Ù माधवकुमार नेपाल, झलनाथ खनाल र पुष्पकमल दाहाल तथा जसै गरी प्रधानमन्त्री भइछाड्ने संकल्प लिएर बाँचेका पूर्वगृहमन्त्री, उपप्रधानमन्त्री वामदेव गौतम । यति धेरै महत्त्वाकांक्षीबाट घेरिएर बस्दा निश्चय पनि असुरक्षा हुन्छ र ओलीलाई त्यो त छ नै । साथै, उनी आफ्नै व्यक्तित्व व्यवस्थापनमा समेत अपुरो देखिन्छन् ।अहिले सबैभन्दा बढी पूर्वप्रधानमन्त्रीहरू भएको पार्टी नै नेकपा हो । उहिल्यैका राजाका पालाका र अरू पार्टीका रथी, अर्धरथी र दिग्गज त धेरैजसो स्वर्गवासी भइसके । नेपाली कांग्रेसमा जम्माजम्मी एक जना बाँकी छन्, शेरबहादुर देउवा । चारपटक प्रधानमन्त्री भएका (तीनपटक निर्वाचित, एकपटक गोरखाका राजाको टीको थापेर बनेका) र अझै पाँचौंपटक पनि बन्ने अभिलाषा राखेर बसेका । साथै कतै उनलाई कुनै ज्योतिषीले सातपटक प्रधानमन्त्री बन्ने जोग (योग) छ पनि भनेका छन् भनेको सुनिएको हो । उनको पार्टीका सभापति उनै हुन् र पूर्वप्रधानमन्त्रित्वमा संकल्पका साथ एकाधिकार कायम गरेर बसेका छन् । फेरि मौका आए आफू रहुन्जेल अरू कसैलाई प्रधानमन्त्री बन्न नदिन उनी कृतसंकल्प छन् । किनभने अरू नेता उनको चटक हेर्ने रमिते हुन् । कथं नेकपा फुटिहाले देउवाबाट उनका भविष्यवक्ता ज्योतिषी पुरस्कृत हुने सम्भावना प्रबल छ । आश गरेर बसेका आशे, पिलन्धरे पात्रहरू प्रशस्तै छन् । त्यस्तो भइदिए मधेसवादीका पनि दिन फर्किन्थे भन्ने मधेसपन्थी मनग्गे छन् ।कुनै बेला नेपाल मुलुक नै एकदमै धेरै पूर्वप्रधानमन्त्री भएको, दोहोर्याईतेहर्याई प्रधानमन्त्री बन्न ढुकेर बसेका बेरोजगार नेता भएको देशका रूपमा चिनिन्थ्यो । पूर्वपञ्चहरू, राजकृपाप्राप्त पात्र राजानुयायीका साथै बूढानीलकण्ठदेखि गोदावरीसम्म पूर्वप्रधानमन्त्रीहरूसँग साक्षात्कार हुन्थ्यो । कोही सानोगौचर र कोही भने मालीगाउँमा भेटिन्थे । कांग्रेसमा २०४६ को जनआन्दोलनपछि जम्मा चार जना प्रधानमन्त्री भएÙ कृष्णप्रसाद भट्टराई, गिरिजाप्रसाद कोइराला, सुशील कोइराला र शेरबहादुर देउवा । तीन नेताको देहावसान भइसक्यो । सात सालपछिका मातृकाप्रसाद कोइराला र विश्वेश्वरप्रसाद कोइरालालाई पनि जोड्ने हो भने कांग्रेसबाट मात्र छ जना प्रधानमन्त्री बनिसकेका छन् । अझ २०१५ सालको चुनाव गराउन मन्त्रिपरिषद् अध्यक्ष बनेका सुवर्णशमशेरलाई पनि जोड्दा कांग्रेसले सातपटक सरकारको नेतृत्व गर्ने अवसर पाएको हो । ती सातमा पूर्व का रूपमा कांग्रेसमा अब देउवा मात्र बाँकी छन् ।यता आएर भने कालबेला फेरिएको छ, विशेष गरेर २०६२६३ पछि । अधिकांश पूर्व बनेका अनुहारहरू नेकपामा थुप्रिएका छन्Ù सात महिना, नौ महिना, डेढ वर्ष प्रधानमन्त्रीको कुर्सीमा बसेका पूर्वहरू । वास्तवमा पूर्वहरूलाई पुनःपुनः आफू पुनश्च प्रधानमन्त्री भइरहनुपर्ने भन्ने लाग्छ । उनीहरू अन्यत्रजस्तो विशेष दायित्व निर्वाह गर्न मन्त्री बन्न अथवा अरू कुनै विशेष दायित्व लिन चाहँदैनन् । मन्त्री बन्दा आफ्नो घटुवा (डिमोसन) भएको ठान्छन् । पूर्वहरू यदि मन्त्री भइदिए क्या गज्जब हुन्थ्यो ! जस्तै अहिले नै यदि परराष्ट्रमन्त्रीको कार्यभार माधवकुमार नेपालले निर्वाह गर्ने हो भने देशको परराष्ट्र सम्बन्धमा तात्त्विक फरक पर्थ्यो र यसबाट भारतसित बिग्रेको सम्बन्ध सुधार्न धेरै मद्दत हुन्थ्यो । किनभने उनमा कूटनीतिक कौशलका साथै भाषिक ज्ञान पनि छ । उनी हिन्दी हिन्दुस्तानी लवजमै प्राञ्जल बोल्न सक्छन् । तर उनी परराष्ट्रमन्त्री बन्दा आफू घटेको, होचिएको ठान्छन् । उनको जिकिर आफू प्रधानमन्त्री नै बन्नुपर्छ भन्ने रहन्छ ।त्यस्तै झलनाथ खनाल, पुष्पकमल दाहाल गृह र रक्षाजस्ता मन्त्रालय सम्हाल्न राजी भए देशको यो दुर्दशा पक्कै हुने थिएन । साथै झन्डै नेकपामा समावेश भएर बिच्किएका बाबुराम भट्टराई अर्थमन्त्री बनेका भए देशको अर्थतन्त्र अहिले यति दुर्दशाग्रस्त पक्कै हुने थिएन । परराष्ट्रमा माधव, झलनाथ खनाललाई गृह मन्त्रालयको अभिभारा र दाहाल रक्षामन्त्री भएका भए ओलीको अहंकार त मत्थर हुन्थ्यो नै, उनलाई गफ नभएर काम गर्नुपर्ने दबाब हुन्थ्यो । उनी सतर्क रहेर काम गर्थे । उत्तरदायी बन्थे । यस्तो अनियन्त्रित त पक्कै हुन पाउने थिएनन् । उनको सातौं आकाशमा विचरण गरिरहेको अहंकार स्वतः मत्थर हुन्थ्यो । सरकार सञ्चालनको टिम बडो सशक्त हुन्थ्यो । यहाँ उठाइएको विषय कतिपयलाई ख्यालठट्टाजस्तो लाग्न सक्छ । तर त्यस्तो होइन । यो कसैप्रति व्यंग्य पनि होइन । नेताको घटुवा गराएर आत्मरति गर्न खोजेको त झन् किमार्थ होइन । देशमा अमनचैन, छिमेकसित सौहार्दपूर्ण सम्बन्ध कायम राख्ने काम गर्नलाई वास्तवमा व्यक्तित्वहरूका इगो को व्यवस्थापन गर्नुपर्छ । विशेष गरेर पूर्वकार्यकारी प्रमुखहरूको इगो ज्यादै खतरनाक हुन्छ । किनभने राम्रो औषधोपचार पाएका छन्, शरीरमा थोरबहुत बर्कत छ, अभिलाषा र आकांक्षा सक्रिय छन् उनीहरूका पनि । तर काम छैन । कुनै सृजनशील काम गर्नुपर्ने चुनौती छैन । काम भनेको त्यही पार्टी छ, पार्टीमा गुटबाजी छ । आसपासमा प्रधानमन्त्रीज्यू त फेरि प्रधानमन्त्री बनिबक्सनुपर्छ भन्ने चाकडीबाजहरूको झुन्ड छ । (चाकडीबाजहरू पूर्वप्रधानमन्त्रीलाई प्रधानमन्त्री नै भनेर सम्बोधन गर्ने गर्छन् ।)त्यसैले मनमनै लाग्दो हो नि त झलनाथलाई पनि फेरि प्रधानमन्त्री भएर बालुवाटारसिंहदरबार गर्ने रहर । अध्ययनशील छन्, क्षमता पनि छ, पार्टीका महासचिव पनि भइसकेका माधव नेपाललाई किन नहुनु फेरि बालुवाटारमा डेरा गर्ने इच्छा ! दाहालका विषयमा सबै जानिफकार छन्Ù विद्रोहको पृष्ठभूमिबाट आएका, गणतन्त्रको एजेन्डा स्थापित गर्ने नेता आफू हुँदाहुँदै स्वयं प्रधानमन्त्री निरन्तर भइरहन पाउनुपर्नेमा त्यो त छैन नै, पार्टीमै यथोचित स्थानसम्म नपाउनु छ । हेपिनु छ । यसरी हेर्दा वास्तवमा नेकपाको अहिलेको समस्या इगोको समस्या हो । इगो व्यवस्थापन व्यक्तित्व व्यवस्थापनको समस्या हो र त्यो इगोको आगोमा घिउ थप्ने काम स्वयं प्रधानमन्त्री ओलीकै बिझाउने वाणीले गर्ने गरेको छ ।ठूलो पदमा आसीन भइसकेपछि जिम्मेवारी पनि ठूलै हुन्छ । आफ्नो इगोलाई सम्हालेर अरूको इगोलाई सम्बोधन गर्ने नेताहरू सफल हुन्छन् । प्रधानमन्त्रीले राज्यकार्य सम्हाल्नु त पदीय कार्यादेशभित्रै पर्छ । त्यसका अतिरिक्त व्यक्तित्वहरूको व्यवस्थापनमा पनि संवेदनशील हुनुपर्ने हुन्छ । नभइदिँदा समयअसमय असन्तुष्टिका बाढी आउँछन् । आउनु स्वाभाविक हो । ठूलो पदमा त ओली छँदै छन् नि ! उनले आफ्ना समवयी र आफूभन्दा पाका नेतालाई सम्मान गर्दा, उनीहरूसमक्ष आदरभावले प्रस्तुत हुँदा उनको पद कतै जाँदैन, बरु अरू मर्यादित हुन्छ । तर यी कुरा ओलीका कानैमा भन्न सक्ने समझ भएकाहरू उनका समीप छैनन् भन्ने देखिन्छ । नियुक्तिका रूपमा ओलीबाट पाएको भाँडो पो कतै फुत्किन्छ कि भनेर होमा हो मिलाउने पदधारीले कसैको पनि भलो कहिल्यै गर्दैनन् । यो ब्रह्माण्डमा कसैको पनि ज्ञान पूर्ण छैन । ओलीको हुने कुरै भएन । तर उनलाई त्यस्तो लाग्दैन । उनलाई लाग्छ, सबै ज्ञान गुटमुटिएर उनकै मस्तिष्कका शरण परेको छ । त्यसैले ओलीले अरू औसत प्रधानमन्त्रीले जस्तै चाकडीबाजलाई नै शुभचिन्तक ठानेका छन्, तुष्टीकरणलाई सफल राज्य सञ्चालन मानेका छन् । नालायकहरूको संरक्षणलाई आफ्नो योग्यता मानेका छन् । त्यसैका फलस्वरूप दोषपूर्ण दृष्टि, विषयविज्ञहरूको परामर्शबेगरै चिकत्सकीय सम्भाषण गर्न उत्प्रेरित भएका हुन् । ब्रह्माण्डसम्बन्धी, सृष्टिसम्बन्धी ज्ञान अझै रहस्यकै रूपमा रहेको छ । तर ओलीलाई लाग्छ सायद, अरूका लागि रहस्य होला, ज्ञान उनी आफैंसँग छ । जबकि, यस्तो लाग्नु स्वास्थ्यकर मानिँदैन किनभने मानिसको संज्ञानात्मक क्षमताको पनि सीमा छ । तर दुर्भाग्यवश, संज्ञानात्मक सीमाको जानकारी उनलाई कसैले दिँदैन । दिनु जरुरी छ । साथै ओलीले पहिलो कुरा त के बुझ्नुपर्छ भने, विगतमा माधव नेपालले उनको मानमर्दन गरेका थिए भन्दैमा अहिले उनले प्रतिशोध लिनु जायज होइन । दाहालसँग उनको मिल्ती थिएन विगतमा तर दाहाल उनीसँग मिसिन आएका हुन् । झलनाथको आफ्नै पीडा छ, त्यो पीडा पनि ओलीले बुझ्नु र सम्बोधन गर्नुपर्छ । साँच्चै भन्ने हो भने ओलीको आफ्नै कार्यशैली र प्रस्तुतिका कारण उनकै पार्टीको नेतृत्व र कार्यकर्तापंक्तिमा उनका विरुद्ध चरम असन्तुष्टि उत्पन्न भएको हो । त्यस्तै असन्तुष्टि जनस्तरमा पनि छ । यो त विदितै छ, सरकारको चरम लापरबाही, हरेक क्षेत्रमा भ्रष्टाचारको बिगबिगीका कारण कोरोना भाइरस संक्रमण विस्तार नियन्त्रित हुन सकेको छैन । क्वारेन्टिनहरू वधशालाजस्ता बन्न गएका छन्, असुरक्षा बढ्दो छ । जनजीविकामा अनिश्चितता, असुरक्षामा बढोत्तरी, लकडाउनका कारण उत्पन्न अवसाद, व्यावसायिक असफलता र राज्यबाट जीवन धान्नसम्मको कुनै सहयोग नभएका कारण देशमा आत्महत्या गर्नेहरूको संख्या भयावह रूपमा वृद्धि भइरहेको छ । पर्याप्त समय र अवसर पाउँदापाउँदै पनि कहिले वैज्ञानिक रूपमा अपुष्ट चिकित्सकीय सल्लाह दिने र आफैं हाँसोको पात्र बन्ने काम गरेकाले प्रधानमन्त्री पदकै अवमूल्यन भएको छ । आफैंले प्रधानमन्त्री पदको अवमूल्यन गरेकाले जनतामा असन्तोष बढेको, असन्तोष बढ्दा अरू आकांक्षी, विशेष गरेर पूर्वहरूको हौसला बढेको हो । त्यसैले आफ्नो प्रधानमन्त्रित्वलाई सुरक्षित बनाउन उनले पहिला त सरकारको कार्यकुशलता वृद्धि गर्नुपर्छ, आफ्नो वाणीमाथि नियन्त्रण गर्नुपर्छ र पार्टीमा विद्यमान पूर्वप्रधानमन्त्रीहरूको इगोलाई काम दिएर व्यस्त बनाउनुपर्छ । अर्थात्, पूर्वहरूको सम्मानजनक व्यवस्थापन गर्नुपर्छ । अन्यथा पूर्वहरूको पराक्रम बारम्बार प्रकट भइरहनेछ । फलस्वरूप उनीमाथि संकटको कालो बादल मडारिइरहनेछ ।"
अस्ट्रेलियाद्वारा हङकङसँगको सुपुर्दगी सन्धि खारेज,"अस्ट्रेलियाले हङकङसँगको सुपुर्दगी सन्धि खारेज गर्ने निर्णय गरेको छ । केही दिनअघि चीनले हङकङका लागि ल्याएको राष्ट्रिय सुरक्षा कानुनले हङकङकै आधारभूत मान्यतालाई उल्लंघन गरेको दाबी गर्दै अस्ट्रेलियाले सन्धि खारेज गरेको हो । अस्ट्रेलियाका प्रधानमन्त्री स्कट मरिसनले बिहीबार राजधानी क्यानबेरामा आयोजित पत्रकार सम्मेलनका क्रममा सन्धि खारेज गर्ने घोषणा गरेका हुन् । यसका साथै उनले अस्ट्रेलियामा अस्थायी भिसामा रहेका हङकङका नागरिकलाई स्थायी बसोबासको अनुमतिसहित ५ वर्षसम्मको भिसा थप गरिनेसमेत जनाए । प्रधानमन्त्री मरिसनले अस्ट्रेलिया सरकारले हङकङमा लागू गरेको नयाँ सुरक्षा कानुनले सुपुर्दगी सन्धिमा समावेश भएको आधारभूत सहमति उल्लंघन गर्ने भएकाले यो निर्णय गरिएको बताएका छन् । उनले सन्धि खारेज गरिएको बारे हङकङ तथा चीनका अधिकारीलाई समेत जानकारी गराइएको बताए । हङकङमा पछिल्लो समयमा देखिएको परिवर्तनका कारण आफ्नो जीवनयापनका लागि अन्य क्षेत्रमा जान चाहनेका लागि अस्ट्रेलिया खुला रहेको समेत मरिसनले बताए । अस्ट्रेलिया विश्वकै उत्कृष्ट अध्यागमन नियम भएको देश हो र अहिले यहाँ अस्थायी भिसामा रहेका करिब १० हजार हङकङ नागरिकलाई ५ वर्षसम्मको भिसा थप गरिनेछ, मरिसनले भने । उनले हङकङमा रहेका व्यवसायीका लागिसमेत अस्ट्रेलिया खुला रहेको बताएका छन् । अस्ट्रेलिया सरकारको निर्णयलाई चीनले घोर हस्तक्षेपको संज्ञा दिँदै यसलाई रोक्न भनेको छ । प्रधानमन्त्री मरिसनले बिहीबार गरेको घोषणालगत्तै क्यानबेरास्थित चिनियाँ दूतावासले हङकङको आन्तरिक मामिलामा हस्तक्षेप नगर्न चेतावनी दिएको छ । स्थानीय समाचारका अनुसार चिनियाँ दूतावासले विज्ञप्तिमार्फत अस्ट्रेलिया वैदेशिक हस्तक्षेपको विरोधमा रहेको बताउने गरे पनि चीनको आन्तरिक मामिलामा हङकङका विषयमा प्रस्ट रूपमा अनुत्तरदायी टिप्पणी गरिरहेको बताएको छ । अस्ट्रेलियाको पछिल्लो निर्णयले विगत केही समयदेखि बिग्रँदै गएको अस्ट्रेलियाचीन सम्बन्ध थप तनावपूर्ण बन्ने विज्ञहरूले जनाएका छन् । युनिभर्सिटी अफ न्यु इंग्ल्यान्डका रिसर्च फेलो डा डीबी सुवेदीले अस्ट्रेलियाको पछिल्लो निर्णय मानवअधिकार र लोकतन्त्रसँग सम्बन्धित रहेको बताए । वैदेशिक सम्बन्धमा विद्यावारिधि गरिरहेका विक्रम तिमिल्सिना पछिल्लो घटनाक्रमले चीन र अस्ट्रेलियाका सम्बन्धमा थप टकराव देखापर्ने बताउँछन् । पछिल्लो समयमा बिग्रँदै गएको दुई देशको सम्बन्धलाई अस्ट्रेलिया सरकारको निर्णय र चीन सरकारको चेतावनीले थप समस्यामा पार्न सक्ने प्रस्ट छ, उनले भने ।"
मेलबर्नमा ४ नेपाली विद्यार्थीलाई कोरोना,"अस्ट्रेलिया (कास) अस्ट्रेलियाको मेलबर्नमा चार नेपाली विद्यार्थीमा कोरोना भाइरस (कोभिड१९) को संक्रमण देखिएको छ । संक्रमितमध्ये ३ जना एकै स्थानमा बस्दै आएका थिए । अस्ट्रेलियास्थित नेपाली राजदूत महेशराज दाहालका अनुसार एक विद्यार्थीमा भाइरसको संक्रमण देखिएपछि उनीसँग सम्पर्कमा आएका अन्यको परीक्षण गरिएको थियो । संक्रमित विद्यार्थीहरूको अवस्था सामान्य रहेको र उनीहरू स्वास्थ्यकर्मीको नियमित सम्पर्कमा रहेका छन् । संक्रमण देखिएका विद्यार्थी पछिल्लो समय भाइरस संक्रमण तीव्र रूपमा फैलिइरहेको मेलबर्नको ग्लेनरोय क्षेत्रका हुन् । उनीहरू हाल आफ्नै घरमा आइसोलेसनमा छन् । मेलबर्नमा बस्दै आएका एनआरएनए अस्ट्रेलियाका अध्यक्ष केशव कँडेलले ४ जनाको पुष्टि भए पनि थप २ जनाको परीक्षण नतिजा आउन बाँकी रहेको जनाए । अलग बस्ने भाइलाई संक्रमण देखिएपछि उनको सम्पर्कमा आएका ५ जना साथीले परीक्षण गरेकोमा ३ जनामा संक्रमण पुष्टि भएको र २ जनाको नतिजा आउन बाँकी छ, उनले भने ।"
भाडा बढाएर सार्वजनिक सवारी खुला,"सरकारले चैत ११ देखि बन्द रहेका सार्वजनिक सवारी आवश्यक मापदण्ड पूरा गरेर सञ्चालन गर्न दिने निर्णय गरेको छ । निर्णयअनुसार उपत्यकाको हकमा तीन जिल्ला र अन्यत्र जिल्लाभित्र मात्र सवारी चलाउन पाइनेछ । जिल्लाभित्र यात्रुवाहक सवारीबाहेक अन्तरजिल्ला र लामो दूरीका सवारी चल्न नदिइने सरकारका प्रवक्ता एवं अर्थमन्त्री युवराज खतिवडाले जानकारी दिए ।सरकारले लकडाउन खुकुलो बनाउँदै जेठ २६ देखि निजी सवारीसाधन सञ्चालन गर्न दिएको छ । असार १ बाट जोरबिजोर प्रणाली लागू भएको हो । यात्रुवाहक सवारीमा चालकसहित सिट क्षमताको बढीमा ५० प्रतिशत मात्र यात्रु राख्नुपर्नेछ । एक पंक्तिको एक सिटमा सामाजिक दूरी कायम हुने गरी एक जना मात्र यात्रु राख्नुपर्नेछ, बिहीबार मन्त्रिपरिषद्को निर्णय सुनाउँदै खतिवडाले भने, सबै यात्रुले अनिवार्य मास्क प्रयोग गर्ने, यात्रु चढ्ने बेला ढोका र गाडीभित्र सेनिटाइजरको व्यवस्था गर्ने, चालक र सहचालकले मास्क, भाइजर र पन्जा लगाउनुपर्नेछ । सवारीसाधनलाई दैनिक निसंक्रमित गर्ने गरी सार्वजनिक यातायात चलाउने निर्णय भएको उनले बताए । ट्याक्सीबाहेकका अन्य सवारीसाधनको हकमा तोकिएको भाडादरको ५० प्रतिशत थप भाडा लिन पाउने निर्णय भएको छ, उनले भने, ५० प्रतिशतभन्दा बढी क्षमतामा चलाउन नपाउने भएपछि सञ्चालन खर्चलाई ध्यानमा राख्दै कोभिडसम्बन्धी आदेश कायम रहुन्जेल प्रचलित भाडाको ५० प्रतिशतसम्म थप भाडा लिन पाउने निर्णय गरिएको हो । खतिवडाले सार्वजनिक सवारी कहिलेदेखि सञ्चालन गर्ने भन्ने विषयमा भने प्रस्ट्याएनन् । तयारीको अवस्थाअनुसार सार्वजनिक यातायातले सेवा दिन सक्ने उनले बताए । उद्योग प्रतिष्ठान र निजी सेवाप्रदायक कम्पनीका श्रमिक तथा कर्मचारी ओसारपसार गर्न प्रयोग गरिने सवारीमा सिटको एक लहरमा एक जना मात्र यात्रु राख्नुपर्ने मन्त्री खतिवडाले जानकारी दिए । लकडाउनपछि देशभर करिब ४ लाख सवारी थन्किएका छन् । यात्रुवाहक र मालवाहक सवारीमा अनुमानित १० खर्ब रुपैयाँ लगानी छ । यो क्षेत्रमा २१ लाख रोजगार छन् । यता यातायात व्यवसायी राष्ट्रिय महासंघले भने सरकारको निर्णय सञ्चारमाध्यमबाट मात्र थाहा पाएको जनाएको छ । हामीलाई यसबारे कुनै जानकारी नदिई सरकारले निर्णय गरेको छ, महासंघका महासचिव सरोज सिटौलाले भने, यसमा हाम्रो गम्भीर ध्यानाकर्षण भएको छ, यसबारे शुक्रबार आकस्मिक बैठक राखेका छौं । त्यसपछि मात्र आधिकारिक धारणा सार्वजनिक गर्छौं ।"
राष्ट्र बैंकले २ खर्बसम्म पुनर्कर्जा दिन पाउने,"यज्ञ बञ्जाडे (काठमाडौं)राष्ट्र बैंकले करिब २ खर्ब रुपैयाँ बराबरको पुनर्कर्जा प्रवाह गर्न पाउने भएको छ । पुनर्कर्जासम्बन्धी परिमार्जित कार्यविधि पारित भएसँगै राष्ट्र बैंकलाई उक्त बाटो खुलेको हो । राष्ट्र बैंक सञ्चालक समिति बैठकले बिहीबार कार्यविधिको मस्यौदा पारित गरेको छ । कार्यविधिमा कोषमा हाल कायम रकमको पाँच गुणासम्म पुनर्कर्जा प्रवाह गर्न सकिने व्यवस्था छ । सोही व्यवस्थालाई आधार मानेर राष्ट्र बैंकले २ खर्ब १० अर्ब रुपैयाँभन्दा केही बढी पुनर्कर्जा प्रवाह गर्न पाउने भएको हो । हाल कोषमा ४२ अर्ब रुपैयाँ छ । परिमार्जित पुनर्कर्जा कार्यविधि बोर्डबाट पारित भए पनि बैठकको माइन्युट हुन बाँकी छ । माइन्युटमा हस्ताक्षर भएपछि कार्यविधिले अन्तिम रूप पाउँछ । त्यसपछि मात्र कार्यान्वयनका लागि कार्यविधि जारी हुनेछ । कार्यविधि जारी भएपछि राष्ट्र बैंकले २ खर्ब रुपैयाँभन्दा केही बढी रकम पुनर्कर्जा प्रवाह गर्न पाउनेछ, स्रोतले भन्यो, हाल कोषमा ४२ अर्ब रुपैयाँ भएकाले त्यसको पाँच गुणासम्म राष्ट्र बैंकले पुनर्कर्जा प्रवाह गर्न सक्छ । कार्यविधि अर्को साता जारी हुने बताइएको छ । यसअघि सरकारले पुनर्कर्जा कोषको आकार बढाएर १ खर्ब बनाउन निर्देशन दिइसकेको छ । उद्योगी व्यवसायीले कोषको आकार बढाएर १ खर्ब ५० अर्ब रुपैयाँ बनाउन माग गरिरहेका छन् । यही समयमा कार्यविधिले करिब २ खर्ब रुपैयाँ पुनर्कर्जा प्रवाह गर्न पाउने सीमा राष्ट्र बैंकलाई दिएको हो ।हाल राष्ट्र बैंक आफैंले सञ्चालन गर्दै आएको पुनर्कर्जा कोषको रकम अब बैंक तथा वित्तीय संस्थाले परिचालन गर्नेछन् । कोषको ७० प्रतिशत रकम राष्ट्र बैंकले बैंक तथा वित्तीय संस्थालाई एकमुष्ट रूपमा दिनेछ । बैंक तथा वित्तीय संस्थाले मापदण्ड पुगेका ऋणी छानेर सिधै पुनर्कर्जा प्रवाह गर्न पाउनेछन् । नयाँ व्यवस्थाअनुसार वार्षिक औसत २० प्रतिशतभन्दा बढी सेयरधनीको प्रतिफल (आरओई) आर्जन गर्ने उद्योगले पुनर्कर्जा सुविधा पाउने छैनन् । उद्योगको सञ्चालन अवस्था राम्रो रहेको, विगत तीन वर्षको मुनाफा हेर्दा औसत प्रतिवर्ष पुँजीमा प्रतिफल २० प्रतिशतभन्दा बढी रहेको उद्योग व्यवसायमा पुनर्कर्जा सुविधा नदिने व्यवस्था कार्यविधिमा छ । कोभिड१९ का कारण देखाउँदै निजी क्षेत्रले राम्रो आम्दानी गर्ने उद्योगलाई पनि पुनर्कर्जा दिन माग गरिरहेका छन् । तर उनीहरूको माग पूरा नहुने राष्ट्र बैंक स्रोतले बताएको छ ।नयाँ व्यवस्थाअनुसार चुरोट, बिँडी, सिगार, सुर्ती, खैनी, गुट्खालगायत सुर्तीजन्य उद्योग व्यवसाय, मदिरा तथा मदिराजन्य उद्योग र व्यवसायमा प्रवाह भएको कर्जामा पनि पुनर्कर्जा सुविधा उपलब्ध हुने छैन । कुनै उद्यमका लागि नभई व्यक्तिगत प्रयोजनका लागि प्रवाह भएको ओभरड्राफ्ट कर्जा, घरजग्गा कर्जा, सवारी कर्जा, घरायसी सामग्री कर्जा, मार्जिन कर्जा, सुनचाँदी कर्जा, सामाजिक कर्जा तथा व्यक्तिगत नाममा वा व्यक्तिगत उपभोगका लागि लिइएका कर्जाले पुनर्कर्जा सुविधा पाउँदैनन्, कार्यविधिमा उल्लेख छ, ब्याज अनुदान प्राप्त सहुलियतपूर्ण कर्जालगायतका अन्य अनुदान प्राप्त कर्जा पाएका ऋणीले पनि यो सुविधा पाउँदैनन् ।बैंक तथा वित्तीय संस्थाले प्रतिव्यक्ति १० करोड रुपैयाँभन्दा बढी पुनर्कर्जा सुविधा दिन पाउने छैनन् । हाल प्रतिव्यक्ति ५० करोड रुपैयाँसम्म कर्जा प्रवाह गर्न पाइने व्यवस्था छ । हाल बैंक तथा वित्तीय संस्थाबाट आवेदन संकलन गरी राष्ट्र बैंकले प्रदान गर्दै आएको छ । अब कुल पुनर्कर्जा रकमको ७० प्रतिशत सिधै बैंक तथा वित्तीय संस्थालाई प्रदान गरिन्छ, स्रोतले भन्यो, बैंक तथा वित्तीय संस्थाले राष्ट्र बैंकले तोकिदिएको क्षेत्र तथा मापदण्ड पुगेका ऋणी छनोट गरी कर्जा प्रवाह गर्नेछन् । बैंक तथा वित्तीय संस्थालाई दिएर बाँकी रहेको कोषको ३० प्रतिशत रकम भने राष्ट्र बैंकले हालकै व्यवस्थाअनुसार परिचालन गर्नेछ । उक्त ३० प्रतिशत रकमबाट बढीमा कुल कोषको १० प्रतिशत राष्ट्र बैंकले लघुवित्त वित्तीय संस्थालाई एकमुष्ट प्रदान गर्ने व्यवस्था छ ।राष्ट्र बैंकले परिचालन गर्ने कोषको ३० प्रतिशत रकम राष्ट्रिय महत्त्व तथा प्राथमिकताको आयोजना, सरकारको निर्देशनअनुसारका आयोजना तथा रुग्ण उद्योगलगायत क्षेत्रमा प्रवाह गरिनेछ । यसरी पुनर्कर्जा प्रवाह गर्दा प्रतिग्राहक २० करोड रुपैयाँभन्दा बढी दिन पाइने छैन । ग्राहक ऋणीअनुसार प्रदान गरिने पुनर्कर्जा सुविधा औद्योगिक व्यवसाय ऐन, ०७३ ले तोकेको राष्ट्रिय प्राथमिकता प्राप्त उद्योगमा प्रवाह भएको २० करोड रुपैयाँसम्मका कर्जाका लागि प्रदान गरिनेछ, कार्यविधिमा उल्लेख छ ।बैंक तथा वित्तीय संस्थाले राष्ट्र बैंकबाट एकमुष्ट प्राप्त गरेको रकम कर्जाका रूपमा प्रवाह गर्दा दुई सीमा तोकिएको छ । जसमध्ये बैंक तथा वित्तीय संस्थाले लघु, घरेलु तथा साना उद्यमअन्तर्गत उद्यमी स्वयं कारोबार तथा व्यवसायमा संलग्न भई सञ्चालित उद्यम, व्यापार तथा व्यवसायमा प्रतिव्यक्ति १५ लाखसम्म प्रदान गर्न सक्नेछन् ।हाल पुनर्कर्जा कोषको रकम लघु, घरेलु तथा साना उद्यम, विशेष र साधारण पुनर्कर्जामा वर्गीकरण गरिएको छ । यसमध्ये बैंक तथा वित्तीय संस्थाले प्रवाह गरेको लघु, घरेलु तथा साना उद्यम कर्जामा ग्राहकलाई ५ प्रतिशतमा ऋण दिनुपर्नेछ । बैंकले भने सो रकममा राष्ट्र बैंकलाई दुई प्रतिशत मात्र कर्जा तिर्नुपर्नेछ । विशेष पुनर्कर्जाको हकमा बैंकले राष्ट्र बैंकलाई एक प्रतिशत मात्र ब्याज तिर्नुपर्नेछ भने ग्राहकबाट ३ प्रतिशतभन्दा बढी उठाउन पाइने छैन । साधारण पुनर्कर्जामा भने बैंकले राष्ट्र बैंकलाई ३ प्रतिशत ब्याज तिर्नुपर्नेछ । उक्त कर्जाबापत ग्राहकसँग बढीमा ५ प्रतिशत मात्र कर्जा प्रवाह गर्नुपर्छ । साना तथा मझौला उद्योग, पर्यटन र कोभिड१९ को प्रभाव अत्यधिक परेका क्षेत्रमा प्रादेशिक सन्तुलनसमेत कायम हुने गरी पुनर्कर्जा कार्यविधि परिमार्जन गरिएको राष्ट्र बैंकको दाबी छ ।"
विराटनगरको तारे होटल जेनियल बन्द,"विराटनगर (कास) औद्योगिक नगर विराटनगरको तारे होटल जेनियल बन्द भएको छ । भ्रमण वर्ष १९९८ लाई लक्ष्य गरेर अढाई दशकअघि सञ्चालनमा आएको यो चारतारे होटल बन्द भएसँगै त्यहाँ कार्यरत ५५ जना कामदार र कर्मचारीको रोजगारी गुमेको छ । आर्थिक भार थेग्न नसकेपछि होटल बन्द गरिएको सञ्चालक हरिभक्त सिटौलाले जानकारी दिए । अढाई दशकअघि होटल स्थापना गर्दा करिब १५ करोड रुपैयाँ लगानी भएको उनले बताए । श्रम कार्यालय र ट्रेड युनियनका प्रतिनिधि राखेर नियमअनुसार कामदार र कर्मचारीले पाउने करिब सवा करोड रुपैयाँ दसैंसम्म किस्ताबन्दीमा दिने सहमतिमा होटल बन्द गरिएको हो । लकडाउनयता होटल बन्द थियो । होटल सञ्चालक समिति बैठकले जेठ २२ मा कामदारलाई पेअफमा लगेर होटल सधैंका लागि बन्द गर्ने निर्णय गरेको होटलका कानुनी सल्लाहकार अधिवक्ता भरतबहादुर थापाले जानकारी दिए । होटलमा ४८ कोठा थिए । त्यसमध्ये दुई सुइट, २२ डिलक्स र २४ स्ट्यान्डर्ड तहका थिए । जेनियलबाहेक हाल विराटनगरमा झन्डै एक दर्जन तारे होटल छन् । लकडाउनका कारण अन्य होटल पनि बन्द हुने स्थितिमा पुगेको होटल व्यवसायी संघ प्रदेश १ का अध्यक्ष राजन श्रेष्ठको भनाइ छ ।"
कपडा उद्योग छिटफुट मात्र चल्दै,"उद्योग चलाएर मात्र के गर्ने ? भएका कर्मचारीलाई तलब दिनै समस्या छ, उनले भने, पहिलाको सामान कटेको छैन, उत्पादन गरेको नयाँ सामान कहाँ राख्ने ? उनले २० वर्षदेखि नेपाली ढाकाको कारखाना सञ्चालन गर्दै आएका छन् । उनको कारखानाले सुती र पोलिस्टरका गरी मासिक ४ हजार किलो धागो खपत गर्छ । लकडाउनका बेला नेपाली कपडा उद्योग झन् समस्यामा परेको उनको भनाइ छ । यो क्षेत्रलाई बचाउन सरकारले लगानीको वातावरण बनाउनुपर्छ, उनले भने, सरकारले बैंकको कर्जामा ५ प्रतिशत छुट र स्वदेशी उद्योगका लागि सहुलियत कर्जा प्रवाह गरे केही राहत हुन सक्छ । उद्योग चल्ने वातावरण पनि बन्छ ।नेपालमा धागो र कपडा गार्मेन्टका सानाठूला गरी २ हजार हाराहारीमा उद्योग सञ्चालनमा छन् । यस क्षेत्रले २ लाखभन्दा बढीलाई प्रत्यक्ष रोजगारी दिइरहेको छ । त्यसमा कपडा उद्योग मात्र २ सय ५० भन्दा बढी छन् । तिनमा ५० हजार जनाले प्रत्यक्ष रोजगारी पाएको नेपाल कपडा उत्पादक संघका अध्यक्ष शैलेन्द्र प्रधानले जानकारी दिए । नेपाली कपडा उद्योग पहिलादेखि नै संकटमा थिए । तिनलाई कोरोनाले झन् शिथिल पार्यो, उनले भने । खुला सिमानाका कारण चोरीपैठारीबाट आयात हुनेसँग स्वदेशी कपडा उद्योगले प्रतिस्पर्धा गर्न नसक्ने उनको भनाइ छ । स्वदेशी कपडा उद्योगले वार्षिक १० अर्ब रुपैयाँ बराबरको १० करोड मिटर कपडा उत्पादन गर्छन् । मुलुकमा कपडा तथा कपडाजन्य वस्तुको माग ६ खर्ब रुपैयाँ बराबरको छ । यसमा ५० अर्ब रुपैयाँ बराबरको वैधानिक आयात हुन्छ । यसबाहेक अन्य अवैध रूपमा कारोबार हुने उनको भनाइ छ । कपडा उत्पादनको प्रक्रिया लामो हुन्छ । यो रोजगारमूलक क्षेत्र हो, उनले भने, अहिले कामदार सबै बाहिर छन् । स्कुल, कलेज बन्द छन् । बजारमा मान्छे छैनन् । उत्पादन कहाँ बिक्री गर्ने ? धागो उद्योगहरू पनि क्षमताको ३० प्रतिशत मात्र सञ्चालनमा रहेको नेपाल धागो उत्पादक संघका सचिव उत्तम गौतमले बताए । यो ८० प्रतिशत निर्यातमा आधारित उद्योग हो, उनले भने, अन्तर्राष्ट्रिय बजार नै ठप्प रहेको अवस्थामा उद्योगले उत्पादन गरेको वस्तु कहाँ लैजाने ? कच्चा पदार्थ आयात गर्न नसकेको र आम्दानीभन्दा खर्च धेरै भएकाले उद्योगहरू कम सञ्चालनमा आएको उनले बताए । माग नभएकाले उद्योग अहिले चुप लागेर बस्नुपरेको उनको भनाइ छ । नेपालमा सुती, सिन्थेटिक्स, पोलिस्टर र एग्रेलिक धागो उत्पादन गर्ने उद्योग सञ्चालनमा छन् । संघमा आबद्ध उद्योगले वार्षिक ४० हजार मेट्रिक टन धागो उत्पादन गर्छन् । ८० प्रतिशत निर्यात र २० प्रतिशत स्वदेशमै खपत हुने धागो उद्योग पनि लकडाउनको मारमा छन् । स्वदेशी कपडा तथा धागो उद्योगलाई विस्थापित हुनबाट जोगाउन सरकारले सहुलियत दिनुपर्ने उद्योगी बताउँछन् । यो क्षेत्रलाई प्रोत्साहन गर्न मूल्य अभिवृद्धि कर (भ्याट) र कर्जामा सहुलियत दिनुपर्ने उनीहरूको भनाइ छ ।"
जीनाइन केराले आशा जगाउँदै,"मालभोग केराले राम्रो आम्दानी दिए पनि केही वर्षयता यो जातमा रोग लाग्ने क्रम बढेको छ । चितवनका किसान मालभोगसँगै केराको अर्को जात जीनाइन रोपेर व्यवसाय जोगाउनेतिर लागेका हुन् । रोग कम लाग्ने र धेरै फल्ने जात भएकाले किसानले यसलाई रोज्न थालेका हुन् । रत्ननगरका विष्णुहरि पन्त केरा खेतीबाट राम्रो आम्दानी गरेका किसान हुन् । उनले ४० बिघामा केरा लगाएका छन् । त्यसमा ३८ बिघामा मालभोग छ । जीनाइन दुई बिघामा छ । अर्का किसान यज्ञप्रसाद सुवेदी लक्ष्मणले चितवनका विभिन्न ठाउँमा गरेर ७० विघामा केरा खेती गरेका छन्, त्यसमध्ये करिब २५ बिघामा जीजाइन छ, अरू सबैमा मालभोग नै लगाएका छन् । चितवनमा दुई हजार हेक्टर (तीन हजार बिघा) मा केरा खेती हुने प्रधानमन्त्री कृषि आधुनिकीकरण परियोजना चितवनको केरा जोनका कृषि अधिकृत इन्द्र ढुंगानाले जानकारी दिए । त्यसमध्ये अधिकांश जमिनमा मालभोग जातकै केरा छ । यो केरामा पछिल्लो समय पानामा विल नामक रोग देखापरेको छ । यो रोगले केराको बोट फुट्ने, पात पहेँलिने र फलमै असर गर्छ । धेरै बगानमा यो रोगको समस्या छ । एउटा बोटमा रोग देखिए पूरै बगान ढाक्न बेर लगाउँदैन । त्यसैले किसानलाई ठूलो जोखिम छ, ढुंगानाले भने । चितवनका बगानमा ३० प्रतिशत हाराहारीमा पानामा विल ले ढाकेको उनले बताए । प्रधानमन्त्री कृषि आधुनिकीकरण परियोजना, परियोजना कार्यान्वयन इकाई चितवनका प्रमुख मेघनाथ तिमिल्सेना पानामा लाई कोरोनासँग दाँज्छन् ।एउटा बगानबाट अर्को बगानमा सजिलै जान सक्ने खतरा छ । चाँडै पनि फैलने गर्दछ । यसको चरित्र कताकता कोरोनासँग मिल्छ, उनले भने । किसान पनि रोगको प्रकोप फैलिएको र व्यवसाय नै जोखिममा परेको स्विकार्छन् । तर मालभोगका केही खास विशेषताले गर्दा रोग प्रतिरोधी क्षमता निकै राम्रो भएको जीनाइन केरा लगाउन किसान खासै इच्छुक देखिएका छैनन् ।मालभोग प्रतिहेक्टर २५ देखि ३० टनसम्म फल्छ । जीनाइन ५० टनसम्म फल्ने तिमिल्सेनाले बताए । केराको घरी हेर्दा नै फरक देखिन्छ । जीनाइनको लामो घरी र धेरै कोसा हुन्छन् । मालभोगको घरी नै छोटो र ठिक्कका कोसा हुन्छन् । उत्पादन दोब्बर हुँदा पनि किसानले किन रोप्दैनन् त जीनाइन ? नेपालीको रोजाइमा पहेँलो केरा पर्छ । मालभोग पहेँलो र जीनाइन हरियो केरा हो, पन्तले भने । ग्राहकको रोजाइका कारण किसानले मालभोगको उत्पादन बढाइरहेका छन् । चितवनमा पहिला सबैले हरियो केरा लगाउँथे । मूल्य नआउने भएपछि मालभोगतिर लागे । अहिले फेरि मालभोग छाडेर जी नाइन लगाए मूल्य नपाइने हो कि भन्ने शंका छ, चितवन केरा उत्पादक संघका पूर्वअध्यक्षसमेत रहेका यज्ञप्रसाद सुवेदी लक्ष्मणले भने, जीनाइनको मूल्य तीन रुपैयाँ गोटा हुँदा मालभोग पाँच रुपैयाँमा सजिलै बिक्री हुन्छ । जी नाइनलाई सिँचाइ पनि पर्याप्त चाहिन्छ । मालभोग सुक्खा जमिनमा पनि फस्टाउँछ । सिँचाइका लागि पम्प राख्न समस्या छ । धेरै किसानले जग्गा भाडमा लिएर खेती गरेका छन् । चारपाँच वर्षका लागि जग्गा भाडामा लिए पनि बीचमै करार तोड्ने समस्या छ । ठूलो रकम खर्च गरेर भाडाको जग्गामा सिँचाइका लागि बोरिङ र पम्प राख्न खोज्दैनन्, यसले लागत बढाउँछ, पन्तले भने ।जग्गा १० वर्षसम्म भाडमा लिन पाउने र बोरिङको अनुदान बढाउने हो भने सिँचाइको व्यवस्था गर्न समस्या नभएको उनले बताए । सिँचाइका लागि बोरिङ राख्दा सरकारले अहिले ५० प्रतिशत अनुदान दिन्छ । किसानले भने ८५ प्रतिशतसम्म अनुदान दिनुपर्यो भन्ने गरेको परियोजना कार्यान्वयन इकाईका प्रमुख मेघनाथ तिमिल्सेनाको भनाइ छ । विशेष खालको चेम्बरमा भण्डारण गरे जीनाइन केरा पनि पहेँलो हुने उनको भनाइ छ । यस्तो चेम्बर निर्माणमा पनि अनुदान बढाउन किसानको माग छ । परियोजनाले जीनाइन केरा खेतीका लागि नै किसानलाई प्रोत्साहन गर्दै आएको उनले बताए । रोगले मालभोगलाई जुनसुकै बेला असर गर्न सक्ने भएकाले रोग प्रतिरोधी क्षमता राम्रो भएको केराको जीनाइन रोप्न किसानलाई प्रोत्साहन गरिएको कृषि अधिकृत ढुंगानाको भनाइ छ । परियोजनाले किसानलाई अनुदानमा जी नाइनका बिरुवा दिँदै आएको छ ।"
प्राधिकरणको समयावधिबारे विकास समितिको चासो,"काठमाडौं (कास) राष्ट्रिय पुनर्निर्माण प्राधिकरणको समय पुसमा सकिँदै छ । प्राधिकरणको समय थप्ने कि नथप्ने भन्नेबारे टुंगो लागेको छैन । पुनर्निर्माणको काम जारी छ । पुस १० सम्म प्राधिकरणको समय भए पनि त्यति बेलासम्म पुनर्निर्माण सकिने अवस्था छैन । भूकम्पबाट प्रभावित संरचनाको पुनर्निर्माणसम्बन्धी ऐन, ०७२ मा सरकारले आवश्यक ठाने एक वर्ष समय थप्न सक्ने प्रावधान छ । प्रतिनिधिसभाअन्तर्गतको विकास तथा प्रविधि समिति बैठकमा राष्ट्रिय पुनर्निर्माण प्राधिकरणको समयावधिबारे बिहीबार छलफल भएको छ । प्राधिकरणको समयबारे छिटो टुंगो लगाउनुपर्ने समिति सभापति कल्याणीकुमारी खड्काले बताइन् । निजी आवास र विद्यालय पुनर्निर्माण राम्रोसँग अघि बढेकाले सम्पदा पुनर्निर्माणलाई पनि अझ छिटो अघि बढाउन उनले निर्देशन दिइन् । बैठकमा निजी आवास, विद्यालय पुनर्निर्माण, पुरातात्त्विक सम्पदा, स्वास्थ्य संस्था, सरकारी भवन र सुरक्षा निकायका भवन पुनर्निर्माण अवस्थाबारे जानकारी गराइएको थियो । प्राधिकरणको समयावधिबारे निर्देशक समितिले बनाएको कार्यदलले प्रतिवेदन बनाएको प्राधिकरणका प्रमुख कार्यकारी अधिकृत सुशील ज्ञवालीले जानकारी दिए । मेरो नेतृत्वमा अर्थ मन्त्रालयका सचिव, सहरी विकास मन्त्रालयका सचिवलगायतको टोली छ, उनले भने, कति समय चाहिने हो, बाँकी काम कसरी सम्पन्न गर्ने र बजेट कति चाहिने हो भन्नेबारे प्रतिवेदन बनेको हो । आर्थिक वर्ष सकिएपछि निर्देशक समितिको बैठक बस्ने र त्यसले प्राधिकरणको समयबारे टुंगो लगाउने ज्ञवालीले बताए । समितिले सिफारिस गरेपछि मन्त्रिपरिषद्बाट समय थपबारे निर्णय हुने उनको भनाइ छ । भूकम्पबाट क्षति भएकामध्ये ५ लाखभन्दा बढी घरको पुनर्निर्माण सकिएको उनले जनाए । २ लाख २ हजार ६ सय ४३ घर पुनर्निर्माणका क्रममा रहेको उनको भनाइ छ ।"
गण्डकीलाई ग्लोबलको १० लाख,काठमाडौं (कास) ग्लोबल आईएमई बैंकले बिहीबार कोभिड१९ रोकथाम तथा नियन्त्रणका लागि गण्डकी प्रदेश सरकारलाई १० लाख रुपैयाँ सहयोग गरेको छ । बैंकको गण्डकी प्रादेशिक कार्यालय प्रमुख महेश सिलवालले मुख्यमन्त्री पृथ्वी सुब्बा गुरुङलाई उक्त रकमको चेक हस्तान्तरण गरे ।
एनआईसी लघुवित्तको सेयर सूचीकरण,काठमाडौं (कास) एनआईसी एसिया लघुवित्त संस्थाको सेयर सूचीकरण भएको छ । सर्वसाधारणमा वितरित र संस्थाको गरी १ करोड ४८ लाख कित्ता सेयर नेपाल स्टक एक्सचेन्जमा बुधबार सूचीकरण भएको कम्पनीले जानकारी दिएको छ ।
ज्योतिको सीईओमा भट्ट,काठमाडौं (कास) ज्योति विकास बैंकको प्रमुख कार्यकारी अधिकृत (सीईओ) मा श्रीचन्द्र भट्ट नियुक्त भएका छन् । बैंक सञ्चालक समिति बैठकले बिहीबार भट्टलाई सीईओमा नियुक्त गरेको हो । नवनियुक्त भट्टले साउन ७ देखि चारवर्षे कार्यभार सम्हाल्ने बैंकले जनाएको छ ।
एसबीआईओम हस्पिटल सहकार्य,काठमाडौं (कास) नेपाल एसबीआई बैंक र चाबहिलस्थित ओम हस्पिटल रिसर्च सेन्टरबीच बैंकका कार्डवाहक ग्राहकलाई छुट उपलब्ध गराउनेसम्बन्धी सम्झौता गरेको छ । यसअनुसार बैंकका डेबिट कार्ड प्रयोगकर्ताले १० प्रतिशतसम्म छुट पाउनेछन् ।
नेप्सको सीईओमा सुब्बा,"काठमाडौं (कास) नेपाल इलेक्ट्रोनिक पेमेन्ट सिस्टम्स लिमिटेड (नेप्स) को प्रमुख कार्यकारी अधिकृतमा सञ्जीव सुब्बा नियुक्त भएका छन् । बैंकिङ, पेसागत विकास, शैक्षिक तथा तालिम व्यवस्थापनको क्षेत्रमा २८ वर्षभन्दा बढी अनुभव हासिल गरेका सुब्बा यसअघि एनएमबी लघुवित्तको अध्यक्ष थिए ।"
ईसेवारेमिटलीबीच सम्झौता,"काठमाडौं (कास) ईसेवा मनी ट्रान्सफर र रेमिटली मनी ट्रान्सफरबीच रेमिट्यान्ससम्बन्धी सम्झौता भएको छ । यसअनुसार रेमिटलीबाट अमेरिका, बेलायत, अस्ट्रेलिया, क्यानडा र युरोपियन देशमा रहेका नेपालीले ईसेवामा रकम पठाउन सक्छन् । साथै रेमिटलीबाट ईसेवाको वालेटमा रकम पठाउन, लोड गर्न र कुनै पनि बैंक खातामा रकम जम्मा गर्न सक्छन् ।"
सिटिजन्सको ऋणपत्र सूचीकृत,काठमाडौं (कास) सिटिजन्स बैंक इन्टरनेसनलले निष्कासन गरेको २ अर्ब ५० करोड रुपैयाँ बराबरको ऋणपत्र नेपाल स्टक एक्सचेन्ज (नेप्से) मा सूचीकृत भएको छ । यसका लागि बैंकले बिहीबार नेप्सेसँग ऋणपत्रसम्बन्धी सम्झौता गरेको छ । बैंकका प्रमुख कार्यकारी अधिकृत गणेशराज पोखरेल र नेप्सेका प्रमुख कार्यकारी अधिकृत चन्द्रसिंह साउदले सम्झौतापत्रमा हस्ताक्षर गरे । सम्झौतापछि नेप्सेमार्फत ऋणपत्र कारोबार गर्न सकिन्छ ।
यसरी खोसिएको थियो आईजीपीको फुली लगाउने अधिकार,"नेपाल प्रहरीका पूर्वअतिरिक्त महानिरीक्षक (एआईजी) अनन्तराम भट्टराईले बिहीबार फेसबुकमा स्टाटस लेखे, सेवा निवृत्त प्रहरी महानिरीक्षकले नवनियुक्त महानिरीक्षकलाई दर्ज्यानी चिह्न (फुली) लगाइदिने तोडिएको परम्परा पुनः सुरु भएको भए राम्रो हुने थियो । नवनियुक्त प्रहरी महानिरीक्षक (आईजीपी) शैलेश थापा क्षेत्रीले गृह मन्त्रालयका सचिव महेश्वर न्यौपानेबाट दर्ज्यानी चिह्न पाएको प्रति असन्तुष्टि जनाउँदै पूर्वएआईजी भट्टराईले यस्तो स्टाटस लेखेका थिए ।सरसर्ती हेर्दा सामान्य लागे पनि उनको स्टाटस अवकाशमा जान लागेका आईजीपीले नवनियुक्त आईजीपीलाई दर्ज्यानी चिह्न लगाइदिनेसम्बन्धी विगतको परम्परा पुनः स्थापित हुनुपर्छ भन्ने हो । यो परम्परा २०४९ सालमा तत्कालीन गृहमन्त्री शेरबहादुर देउवा र २०५३ सालमा तत्कालीन गृहमन्त्री वामदेव गौतमले तोडेका थिए । राजनीतिक दाउपेच र हस्तक्षेप भित्र्याएर प्रहरीमा विकृति निम्त्याएको आरोप देउवा र गौतममाथि अहिले पनि लाग्दै आएको छ ।दुईवर्षे कार्यकाल छँदै आईजीपी रत्नशमशेर राणालाई ३० वर्षे उमेरहद लगाएर हटाइयो । त्यसपछि मोतीलाल बोहरा आईजीपी बने । उनलाई परम्परा तोडेर देउवाले दर्ज्यानी चिह्न लगाइदिएको पूर्वएआईजी अनन्तराम भट्टराई बताउँछन् । २०५३ सालमा लोकेन्द्रबहादुर चन्द प्रधानमन्त्री हुँदा गौतम गृहमन्त्री थिए । एआईजी थिए, अच्युतकृष्ण खरेल । २०५३ फागुन १५ मा सरकारले खरेललाई आईजीपीमा बढुवा गर्यो । खरेललाई उनका अग्रज तथा अवकाशमा जान लागेका आईजीपी मोतीलाल बोहराले दर्ज्यानी चिह्न लगाइदिएर जिम्मेवारी हस्तान्तरण गरेका थिए । बोहराखरेलको सम्बन्धमा तिक्तता थियो । फौजी अनुशासन भएका कारण बोहराले आउने आईजीपीलाई दर्ज्यानी चिह्न लगाइदिएर जिम्मेवारी हस्तान्तरण गरेका थिए ।तर राजनीतिक खिचातानी र तत्कालीन सत्ता भागबन्डाको असर प्रहरीमा पर्न गयो । आईजीपी भएको ३६ दिनपछि चैत तेस्रो साता नै खरेललाई हटाएर मन्त्रिपरिषद्ले आईजीपीको नेतृत्व ध्रुवबहादुर प्रधानलाई सुम्पियो । खरेललाई अस्वाभाविक रूपमा हटाइएका कारण प्रधानले निवर्तमान हुने आईजीपीबाट दर्ज्यानी चिह्न पाउने परम्परालाई निरन्तरता दिन पाएनन् । प्रधानलाई तत्कालीन गृहमन्त्री गौतमले आईजीपीको फुली लगाइदिए । सुरक्षा वृत्तमा यो घटनाले तरंग नै ल्याइदियो । करिब ८ महिनापछि सर्वोच्च अदालतबाट मुद्दा जितेर खरेल पुन आईजीपीकै भूमिकामा फर्किए ।२०५७ असोज १६ सम्म खरेल आईजीपी रहे । अनिवार्य अवकाश हुनुअघि एआईजी प्रदीपशमशेर राणालाई निमित्त जिम्मेवारी दिएर दुई महिना बिदामा बसेका खरेललाई त्यही बीचमा राजीनामा दिन बाध्य पारियो । उनको राजीनामा स्वीकृत भयो । राणा आईजीपी भए । तर राजीनामा स्वीकृत भइसकेका आईजीपी खरेलले गौतमले तोडेको परम्परा पुनःस्थापित गर्दै नयाँ आईजीपी राणालाई पोसाकमै प्रहरी प्रधान कार्यालय पुगेर दर्ज्यानी चिह्न लगाइदिएर जिम्मेवारी हस्तान्तरण गरे । प्रदीपशमशेर राणाले पनि आफ्ना उत्तराधिकारी श्यामभक्त थापालाई आईजीपीको दर्ज्यानी चिह्न लगाइदिएका थिए ।दोस्रो जनआन्दोलनमा दमनकारी भूमिका खेलेको आरोप लगाउँदै थापालाई चार महिना कार्यकाल छँदै २०६३ भदौमा हटाइयो । थापालाई हटाएर ओमविक्रम राणा आईजीपी बने । तर हठात् हटाइएका थापाबाट राणाले दर्ज्यानी लगाएनन् । कहीं नभएको परम्पराको सुरुआत गर्दै तत्कालीन गृहमन्त्री कृष्णप्रसाद सिटौलाले गृहसचिव उमेशप्रसाद मैनालीमार्फत आईजीपीलाई दर्ज्यानी चिह्न लगाउने चलन बसाए । त्यसपछि हालसम्म पनि प्रहरी र सशस्त्र दुवैमा यो प्रचलन कायम छ ।पूर्वएआईजी भट्टराई रेजिमेन्टल राइट खोसेर तत्कालीन गृहमन्त्रीहरू देउवा, गौतम र सिटौलाले फौजलाई कमजोर बनाउँदै आईजीपीको फुली लगाइदिने गलत अभ्यास बसाएको आरोप लगाउँछन् । जाने आईजीपीले आउनेलाई दर्ज्यानी चिह्न लगाइदिने चलन फौजी अधिकार हो, यसमा भावनात्मक सम्बन्ध मात्रै होइन, शक्ति र भाइचारा अनि इतिहास र परम्परा जोडिएको हुन्छ, उनले भने, हठात् खोसिएको फौजी अधिकार र परम्परालाई पुनःस्थापन गरिनुपर्छ ।"
नेपालको नक्सामाथि भारतको कूटनीतिक नोट,"नेपालले कूटनीतिक नोट पठाएर पटकपटक वार्ताका लागि आग्रह गरे पनि चासो व्यक्त नगरेको भारतले यसपटक भने कूटनीतिक नोट पठाएर नेपालले कालापानी, लिपुलेक र लिम्पियाधुरा समेटेकामा राजनीतिक तथा प्रशासनिक नक्सा जारी गरेर संवैधानिक मान्यता दिएकामा आपत्ति जनाएको छ । राष्ट्रिय सभाको प्रत्यायोजित व्यवस्थापन तथा सरकारी आश्वासन समितिको बैठकमा बिहीबार सभापति रामनारायण बिडारीले उक्त कुराको खुलासा गरेका हुन् । परराष्ट्र उच्च स्रोतका अनुसार भारतले उक्त कूटनीतिक नोटमा द्विपक्षीय वार्ताका लागि नेपाललाई विश्वास र भरोसापूर्ण वातावरण निर्माण गर्न आग्रह गरेको छ । भारतले उक्त कुरा यसअघि पनि भन्दै आइरहेको थियो । भारतले नेपालको अद्यावधिक नक्सालाई संविधानको अनुसूची३ मा रहेको निसान छापमा राख्न ल्याइएको संविधान संशोधन विधेयक संघीय संसद्का दुवै सदनबाट पारित भएर राष्ट्रपतिले प्रमाणीकरण गरेको ६ दिनपछि असार १० गते कूटनीतिक नोट पठाएर असहमति जनाएको हो । परराष्ट्र मन्त्रालयले कूटनीतिक नोटका सम्बन्धमा प्रत्यायोजित व्यवस्थापन तथा सरकारी आश्वासन समितिलाई जानकारी दिएको थियो । कूटनीतिक नोटबारे जानकारी परराष्ट्र मन्त्रालयले सार्वजनिक गरेको छैन । मन्त्रालयका प्रवक्ता भरतराज पौड्यालले कूटनीतिक नोटका विषयमा बुझ्नुपर्ने बताए । मन्त्रालयले संसदीय समितिलाई पठाएको विवरण जानकारी गराउने क्रममा समिति सभापति बिडारीले भनेका थिए, नेपालले जारी गरेको नयाँ नक्सालाई लिएर भारतले डिप्लोम्याटिक नोट नेपाललाई पठाएको छ । मन्त्रालयले समितिलाई पठाएको उक्त पत्रमा नेपालले पटकपटक वार्ताको तिथिमिति माग गर्दा पनि भारतले अहिलेसम्म सहमति जनाएको छैन भन्ने पनि उल्लेख गरिएको छ ।मन्त्रालयको उच्च स्रोतका अनुसार भारतले पठाएको कूटनीतिक नोटमा सबैभन्दा पहिला नेपालले जारी गरेको नयाँ नक्सा आफूलाई मान्य नहुने जनाएको छ । भारतले आफ्नो आग्रहका बाबजुद पनि बिनावार्ता नेपालले नयाँ नक्सा जारी गरेको उक्त नोटमा उल्लेख गरेको छ । स्रोतले भन्यो, नोटमा अब नेपालले द्विपक्षीय वार्ताका लागि नेपाललाई विश्वास र भरोसापूर्ण वातावरण निर्माण गर्न आग्रह गरेको छ । समितिले राष्ट्रिय सभाबाट २०७६ पुस १७ गते पारित भएको लिम्पियाधुरा, लिपुलेक र कालापानीसहितको भूमि फिर्ता सम्बन्धमा सरकारले प्रभावकारी कदम चालोस्, त्यस क्षेत्रमा सडकलगायत विकासका पूर्वाधार अविलम्ब निर्माण गरोस् भन्ने आशयको संकल्प प्रस्ताव कार्यान्वयनको प्रगति सम्बन्धमा के भइरहेको छ भनेर परराष्ट्र मन्त्रालयसँग जानकारी मागेको थियो । समितिले असार १९ गते मन्त्रालयलाई पत्र पठाएको थियो । समितिलाई जवाफ दिने क्रममा भारतले कूटनीतिक नोट पठाएको कुरा उल्लेख भएको समिति सभापति बिडारीले जानकारी दिए । भारतले गत कात्तिक १६ मा नेपालको भूभागलाई समेट्दै नयाँ राजनीतिक नक्सा जारी गरेको थियो । त्यसपछि नेपालले दुईपटक कूटनीतिक नोटमार्फत भारतलाई वार्ताका लागि आह्वान गरेको थियो । तर भारतले सुरुवातमा विदेश मन्त्रालयका सचिवको परिवर्तन र पछि कोरोना भाइरसको कारण देखाउँदै वार्तालाई टारेको थियो । भारतले गत वैशाख २६ गते लिपुलेक क्षेत्रको नेपाली भूभागमा एकतर्फी रूपमा सडकको ट्र्याक खनेर उद्घाटन गरेपछि नेपालले त्यसको विरोध जनाएको थियो ।"
सदस्यकै ट्वीटप्रति मानवअधिकार आयोगको खेद,"राष्ट्रिय मानवअधिकार आयोगले सदस्य मोहना अन्सारीले नेत्री सरिता गिरी निष्कासन प्रकरणमा गरेको ट्वीट खेदजनक भएको जनाएको छ । आयोगका अध्यक्ष अनुपराज शर्माले बिहीबार एक विज्ञप्ति जारी गर्दै संविधान, कानुन र दलको विधानले दिएको अधिकार प्रयोग गरी सरिता गिरीमाथि गर्न लागेको कारबाहीलाई आयोगकी सदस्यले खेदजनक र कथित छानबिन प्रतिवेदन भनी टिप्पणी गरेकोमा खेद व्यक्त गरेका हुन् । यस आयोगबाट यही असार १५ मा सदस्यहरूलाई भ्रम सिर्जना हुने गरी नबोल्न सचेत गराइएको हो, विज्ञप्तिमा भनिएको छ, तथापि यस किसिमको भनाइ ट्वीटरमा आउनु खेदजनक छ ।कालापानी र लिपुलेक समावेश भएको नक्सा भारतलाई नसोधी एकतर्फी रूपमा नेपालले जारी गर्न नहुने भन्दै गिरीले संसद्मा बोलेपछि उनलाई उनकै दल समाजवादी पार्टीले कारबाही गर्ने निर्णय गरेपछि आयोग सदस्य अन्सारीले त्यसको विरोध गर्दै मंगलबार ट्वीट गरेकी थिइन् । मा सरिता गिरीलाई समाजवादी पार्टीले कथित छानबिन प्रतिवेदनको आधारमा कारबाही गरी निष्कासन र सांसदबाट निलम्बन हुने विषय खेदजनक छ, उनले ट्वीटरमा लेखेकी थिइन्, संसद्मा आफनो धारणा स्वतन्त्र ढंगले राखेकै आधारमा कारबाही गर्ने कुरा अभिव्यक्ति स्वतन्त्रता र लोकतान्त्रिक मान्यताविपरीत रहेकोले निर्णय फिर्ता लिन अनुरोध गर्दछु । उक्त ट्वीट आयोगको धारणा हो भन्ने भ्रम पर्न गएकाले विषय स्पष्ट पार्न विज्ञप्ति जारी गर्नु परेको अध्यक्ष शर्माले बताएका छन् । दलको निर्देशन उल्लंघन गर्यो भने पार्टीले आफ्ना सांसदलाई कारबाही गर्न सक्छ, त्यसमा आयोगले बोल्ने ठाउँ रहन्न, विज्ञप्ति जारी गर्नुपर्नाको कारणबारे शर्माले कान्तिपुरसँग भने, तर मोहनाजीले पार्टीको आन्तरिक छानबिनको अधिकारलाई कथित छानबिन भन्दै कारबाहीको निर्णय नै नभएको अवस्थामा त्यसलाई फिर्ता लिन आग्रह गर्दा आयोगले नै बोलेको जस्तो भ्रम पर्न गयो, त्यसैले भ्रम नरहोस् भनी बोलेको हुँ ।अन्सारीले भने आफूले थाहापत्तै नपाई अध्यक्षको नामबाट आएको विज्ञप्तिले चकित परेको प्रतिक्रिया दिइन् । म पनि कानुन र मानवअधिकारकै विद्यार्थी हुँ, अभिव्यक्ति स्वतन्त्रताको हकमा बन्देज गरिनु हुन्न भन्ने थाहा छ, अन्सारीले भनिन्, तर उहाँ र मबीच एउटा पुस्ताको ग्याप छ । मैले यो किन बोलें भनेर देरसबेर बुझ्नुहुन्छ, उहाँहरूले ।संविधानले दिएको अभिव्यक्ति स्वतन्त्रताको हक प्रयोग गरेकै भरमा एउटी महिलामाथि कारबाही नहोस् भनेर बोल्दा ट्वीटरमा भरमार गालीगलौज आउनु र आयोग अध्यक्षबाट यस्तो विज्ञप्ति निक्लनु हाँसो लाग्दो भएको उनले प्रतिक्रिया दिइन् । मैले त्यो आयोगको हैसियतले होइन, व्यक्तिगत हैसियतले राखेको धारणा हो, उनले भनिन्, ट्वीटरको ह्यान्डल त व्यक्तिगत हुन्छ नि, होइन र ?अध्यक्ष शर्मा भने अन्सारीको तर्कसँग सहमत छैनन् । पदमा भएको व्यक्तिलाई व्यक्तिगत कवच लगाएर जे पनि बोल्ने छुट हुँदैन, त्यो उहाँलाई पनि छैन, शर्माले भने, मेरो नितान्त व्यक्तिगत धारणा भनेर कुनै प्रधानन्यायाधीशले अदालतमा विधिको शासन र कानुनी व्यवस्थाको उल्टो हुने गरी बोल्न मिल्छ र ?ह्विप उल्लंघन गर्यो भने पार्टीले आफ्नो सांसदलाई कारबाही गर्न सक्ने कानुनी अधिकारविरुद्ध आयोगको सदस्यले व्यक्तिगत धारणा भनेर बोल्दा पनि त्यो आयोगकै धारणा हुने हुनाले मानिसमा भ्रम पर्न गएको शर्माले तर्क गरे । अन्सारीले भने आयोगको सदस्य हुँदैमा आफ्नो वैयक्तिक स्वतन्त्रता र धारणाको हरण हुन नसक्ने दाबी गरिन् । आयोगको निर्णय वा धारणा भनेको त सामूहिक हुन्छ, त्यसमा सहीछाप गरिन्छ, उनले भनिन्, आयोगको सदस्य हुँदैमा संविधानले मलाई दिएको अभिव्यक्ति स्वतन्त्रताको हकमा कसरी बन्देज लाग्छ ?शर्माले कुनै सल्लाह वा केही सोधपुछ पनि नगरी विज्ञप्ति निकालेकोमा आफूलाई अप्ठ्यारो लागेको उनले सुनाइन् । म आज आयोगमै थिएँ, कसैले ट्वीटमा मलाई मेन्सन गरेर विज्ञप्ति पठाएछ, त्यो देख्दा झल्यास्स भएँ, उनले भनिन्, बोलाएरै सोधेको भए पनि मैले कुरा यो हो भनेर भनिहाल्थें, मैले आदर्श मानेको उहाँबाटै यस्तो व्यवहार हुन गयो, अप्ठ्यारो लागिरहेको छ ।"
संसदीय उपसमितिले धम्क्याउने काम गर्यो,"वैज्ञानिक वन व्यवस्थापन कार्यक्रम छानबिन गर्न आएको प्रतिनिधिसभाको संसदीय उपसमितिको टोली कैलाली र कञ्चनपुरमा सामुदायिक वनको छड्के शैलीमा अध्ययन र अनुगमन गरेर फर्केको छ ।उपसमितिका सदस्यहरूलाई वैज्ञानिक वन व्यवस्थापन कार्यक्रम लागू भएका सामुदायिक वनको अवलोकन, उपभोक्ता र सरोकारवाला पक्षसँग छलफल र भेटघाट नगरी समितिका पदाधिकारी र सदस्यलाई धम्क्याउने तथा तर्साउने काम मात्रै गरेको आरोप लागेको छ । संसद्को कृषि सहकारी तथा प्राकृतिक स्रोत समिति सदस्य शान्ता चौधरी र सार्वजनिक लेखा समितिका प्रदीप यादवको संयोजकत्वमा तीनतीन सदस्यीय दुईवटा उपसमिति सोमबार यहाँ आएको थियो । सांसद यादवको संयोजकत्वमा गठित उपसमितिका सदस्य प्रेम आलेले लम्की चुहास्थित जनकल्याण सामुदायिक वनका अध्यक्ष जनक गिरीलाई टाउको तल गर भनेर धम्क्याएको भिडियोसमेत सार्वजनिक भएको थियो । उक्त उपसमितिले प्रशासनिक छड्के शैलीमा केही सामुदायिक वनभित्र पसेको सामुदायिक वनका पदाधिकारीले आरोप लगाएका छन् । जानकी गाउँपालिकास्थित ऐश्वर्य सामुदायिक वनका अध्यक्ष केशव शाहीले उपसमिति सदस्य सांसद प्रेम आलेबाट अनुगमनका क्रममा धेरै ठाउँमा धम्काउने काम भएको दाबी गरे । सांसद आलेले जुनजुन सामुदायिक वनमा पुगे त्यहाँका उपभोक्ता समितिका पदाधिकारीलाई गालीगलौज, अमर्यादित शब्द प्रयोग गरी धम्काउने काम गरेको उनको आरोप छ । संसदीय छानबिन प्रक्रियाको हामीले स्वागत गरेका छौं, उनले भने, गलत काम गरेको पुष्टि नगर्दै उपभोक्ता समितिलाई अपराधी देख्नु र हत्कडी लगाएर जेल हालिदिन्छु जस्ता शब्द प्रयोग गरेर धम्काउनु घोर निन्दनीय हो ।महिला जागरण सामुदायिक वनका अध्यक्ष जलपा विष्टले उपभोक्ता समितिलाई कुनै जानकारी नदिएर छड्के शैलीमा आएको उपसमितिको टोलीलाई वास्तविकता बुझ्न उपभोक्तासँग छलफल गर्न आग्रह गर्दासमेत समय अभावको कारण देखाएको बताइन् । उनले टोलीका सदस्य आलेबाट तिमीहरूले वन सखाप गरेका छौ, तिमीहरूको ठेकेदार को हो ? कसले लगानी गरेको छ ? भनेर हप्काउने पारामा प्रश्न सोधिएको जनाइन् । अन्य सांसद भने त्यति धेरै गरम नभएको उनको भनाइ छ ।मुक्त कमैया सामुदायिक वनका अध्यक्ष दीपु चौधरीका अनुसार उक्त उपसमिति प्रहरीको लावालस्करका साथ आएको थियो । सांसद आलेको व्यवहारपछि अनियमितता छानबिनमा संलग्न संसदीय उपसमितिको दायरा र म्यान्डेटमाथि प्रश्न उठेको उनीहरू बताउँछन् ।"
स्पान्योलको दुःखद पतन,"सन् २००३०४ सिजनम स्पान्योल झन्डै रेलिगेसनमा पर्न लागेको थियो तर अन्तिम अवसरमा आएर जोगिएको थियो । यसबीच उसले दुई अवसरमा कोपा डे रे पनि जित्यो । यसका लागि सन् २००० मा एट्लेटिको म्याड्रिड र सन् २००६ मा रियल जारागोजालाई हराएको थियो । सन् २००७ मा स्पान्योलले यूईएफए कपको फाइनल यात्रा पनि तय गरेको थियो, जसको उपाधि भिडन्तमा सेभियासँग पराजित रह्यो । यो सबै यात्रामा छुटाउन नहुने सबैभन्दा ठूलो नाम हो, राउल टामुडो ।उनी २३ नम्बर जर्सी लगाउने स्पान्योलकै सबैभन्दा प्रख्यात खेलाडी रहे । अन्य धेरै खेलाडीले पनि क्लबको उत्तिकै सेवा गरे । क्लब आफैं चार अध्यक्षबाट गुज्रियो । डानियल सान्चेज लिब्रेले अध्यक्ष पद रामोन कोन्डललाई हस्तान्तरण गरे । कोन्डलले जुवान कोलेटलाई । सन् २०१६ मा क्लब चेन यानसेङले किने । उनको सुरुमै दाबी थियो, स्पान्योलले युरोपेली च्याम्पियन्स लिग खेल्नेछ । तर अहिले तत्कालका लागि उसको गन्तव्य बनेको छ दोस्रो डिभिजन ।मार्का"
भूमिकाविहीन बने जिल्ला खेलकुद समिति,"वाग्मती प्रदेश सरकारले जिल्लास्तरमा गठन गरेको खेलकुद विकास समिति भूमिकाविहीन बनेको छ ।आवश्यक ऐन कानुन, नियमावली र कार्यविधि निर्माण नगरी हतारोमा राजनीतिक नियुक्त गर्दा समितिहरू कामविहीन भएका हुन् । वाग्मती प्रदेशअन्तर्गत १३ जिल्लाका लागि माघ २१ गते अध्यक्षसहित पाँच सदस्यीय समिति प्रदेश सरकारले गठन गरेको थियो । तर समितिको प्रशासनिक र खेलकुद गतिविधि सञ्चालनका लागि अझैसम्म आवश्यक बजेट तथा कर्मचारी प्रदेशले उपलब्ध गराउन सकेको छैन ।हतारोमा समिति गठन गर्दा जिल्ला तहमा कार्यालयसमेत खोल्न आफूहरूलाई गाह्रो भएको गुनासो अध्यक्षहरूले गरिरहेका छन् । हामीले चैत १३ गते पद तथा गोपनीयताको शपथ लिएका थियौं । तर अहिलेसम्म आवश्यक बजेट र कर्मचारी पाएका छैनौं । सुरुमा कार्यालय खोल्नसमेत सकेका थिएनौं । अहिले साविकको खेलकुद विकास समितिको भवनमा समन्वय गरेर बसिरहेका छौं । जिल्ला खेलकुद विकास समिति मकवानपुरका अध्यक्ष सानु लामाले आवश्यक बजेट र कर्मचारी नहुँदा आफूहरू कामविहीन भएर बस्नुपरेको गुनासो गरे । खेलकुद विकास समिति धादिङका अध्यक्ष प्रताप लामाले खेलकुद क्षेत्रलाई हेर्ने नजर पुरानै शैली भइरहेको भन्दै गुनासो गरे । न आर्थिक अधिकार प्राप्त भएको छ । न त काम गर्नका लागि आवश्यक खेल सामग्री, कार्यविधि र कर्मचारी नै । नियुक्त भएको यतिका लामो समय हुँदासम्म प्रदेश तहबाट आवश्यक समन्वय भएको छैन । हामीले हाम्रो कुरा मन्त्री तथा सदस्य सचिवसमक्ष राखिरहेका छौं ।उनले अध्यक्षमा नियुक्त भएपछि व्यक्तिगत पहलमा खेल क्षेत्रमा केही कामहरू गरेको भए पनि संस्थागत कुनै किसिमको काम गर्न नपाएको सुनाए । हाम्रो सेवासुविधाको विषयसमेत अझै अन्योल नै रहेको छ, उनले थपे ।स्थानीय तह, प्रदेश र संघीय सरकारले आफूलाई पूर्णरूपमा वेबास्ता गर्दा जिल्ला तहमा खेलकुद गतिविधि ठप्प भइरहेको गुनासो खेलकुद विकास समिति काभ्रेका अध्यक्ष मानवीर लामाको छ । नयाँ आर्थिक वर्ष सुरु भएपछि बजेट प्राप्त हुने आश्वासन आएको छ । कर्मचारी प्रदेश तहमा समायोजन भएर आएपछि आउने भनिएको छ । यस्तो अवस्थामा कार्यालय जानसमेत असहज भइरहको छ, उनले भने । प्रदेश सरकारले खेलकुद ऐन निर्माण गरी गत वर्ष असार २४ गते प्रदेश खेलकुद परिषद् गठन गरेको थियो । परिषद्को गठनसँगै संघीय सरकारअन्तर्गतको राष्ट्रिय खेलकुद परिषद्को सिको गर्दै जिल्ला तहमा समिति गठन भएका हुन् । परिषद्का सदस्य सचिव सूर्यलाल भण्डारीले प्रदेश तहमा निर्माण भएको खेलकुद ऐन संशोधन गर्नुपर्ने भएका कारण आर्थिक अधिकार जिल्ला तहलाई दिन नसकिएको बताए । हामीले बनाएको ऐनमा खाता सञ्चालनसम्बन्धी बुँदा स्पष्ट नहुँदा समस्या भइरहेको छ । सदनबाट ऐन संशोधनपछि जिल्ला तहलाई कार्यालय सञ्चालनका लागि आवश्यक बजेट पठाउनेछौं । सदस्य सचिव भण्डारीले संघीय सदनबाट खेलकुद ऐन पारित भइसकेको अवस्थामा अब खेलकुदअन्तर्गतका कर्मचारी प्रदेश तहमा समायोजन भएर आउने बताए । संघीय सरकारअन्तर्गतका खेलकुदका कर्मचारी प्रदेशमा समायोजन भएर आएपछि हामी जिल्लाजिल्लामा कार्यालय प्रमुखका रूपमा खटाउनेछौं, उनले थपे ।भण्डारीका अनुसार संघीय सदनबाट खेलकुद ऐन पारित गर्न ढिलाइ हुँदा त्यसको असर प्रदेशमा पनि परेको हो । हामीले खेलकुद ऐन छिट्टै बन्छ । कर्मचारी आउँछन् । हाम्रा अध्यक्षहरूले काम गर्न सुरु गर्नेछन् भनेर अध्यक्ष नियुक्त गर्यौं तर हतारो गरिएछ ।सदस्य सचिव भण्डारीका अनुसार आवमा १३ जिल्लाको कार्यालय सञ्चालन गर्न करिब ४९ लाख रुपैयाँ बजेट विनियोजन गरिएको छ । आगामी वर्षबाट जिल्ला तहका खेलकुद संरचना त्यहींबाट सञ्चालन हुनेछ । जसले गर्दा ससर्ततर्फ बजेट पनि जिल्लालाई नै पठाइनेछ, उनले थपे, कोरोनाका कारण पनि हाम्रो काम प्रभावित भएका थिए । अब ऐन संशोधन र पूर्वाधार निर्माणको काम एकैपटक अगाडि बढ्नेछ । भण्डारीले खेल तालिका प्रदेश सरकारले निर्माण गरिसकेको र लकडाउनपश्चात् धमाधम सुरु गरिने दाबी गरे ।"
एएफसी च्याम्पियन्स लिग सुरु हुँदै,"क्वालालम्पुर (रोयटर्स) एएफसी च्याम्पियन्स लिग दुई क्षेत्रीय केन्द्रमा सेप्टेम्बर र अक्टोबरमा एक खेलबाट निर्णय हुने गरी डिसेम्बरको सुरुमै सकाउने एसियाली फुटबल महासंघ (एएफसी) ले बिहीबार जनाएको छ ।महादेशको उच्च तहको क्लब प्रतियोगिता कोरोना भाइरसका कारण गत मार्चको सुरुबाटै रोकिएको थियो । सुरुमा पश्चिम एसियामा सेप्टेम्बर १४ मा सुरु गरिनेछ भने पूर्वी एसियामा अक्टोबर १६ देखि पछि तोकिने एक निश्चित स्थानमा खेल सञ्चालन हुनेछ ।पूर्वयोजना जस्तै समूह चरणका खेलहरू राउन्डरोबिन संरचनाअनुसार नै हुनेछ । प्रतियोगिताको अन्तिम १६ सहितका पछिल्ला चरणका खेल दुई लेगको संरचनामा नभएर एक खेलबाटै नकआउटको रूपमा सञ्चालन गरिनेछ । टिमहरूलाई प्रतियोगितामा फाइनलअघिसम्म पूर्व र पश्चिममा छुट्याइएको छ र दुई क्षेत्रका उत्कृष्ट टिमले डिसेम्बर ५ मा फाइनल खेल्नेछन् ।चार खेलबाट पुनः सुरु गरिँदा यूएई, इरान, साउदी अरेबिया, उज्वेकिस्तान, इराक पश्चिमी क्षेत्रका टिममा छन् भने पूर्वी क्षेत्रको पहिलो खेलमा अस्ट्रेलियाको पर्थ ग्लोरीले चीनको सांघाई सेन्हुआविरुद्ध प्रतिस्पर्धा गर्नेछ ।महादेशीय फुटबलका कमजोर देशहरूका क्लबले एएफसी कपमा प्रतिस्पर्धा गर्नेछन् । यो प्रतियोगिता पनि पूर्वी र पश्चिमी क्षेत्रमा तोकिने निश्चित स्थानमा अक्टोबर अन्तिमदेखि पुनः सञ्चालन हुनेछ । यसको फाइनल डिसेम्बर १२ मा हुनेछ । स्थगित गरिएका एसियन यू१९ च्याम्पियनसिप उज्वेकिस्तानमा अक्टोबर १४३१ मा गर्ने भएको छ । एएफसी यू१६ च्याम्पियनसिपको तालिका परिवर्तन गरी बहराइनमा नोभेम्बर २५ देखि डिसेम्बर १२ बनाइएको छ ।"
लिभरपुल कीर्तिमानी अंकतर्फ,"लन्डन (एएफपी) इंग्लिस प्रिमियर लिग च्याम्पियन लिभरपुल कीर्तिमानीतर्फ अग्रसर भएको छ । सात खेलअगावै च्याम्पियन बनिसकेको लिभरपुलले बुधबार ३४ औं चरणको खेलमा ब्राइटनलाई ३१ ले पराजित गर्यो । यस सिजनमा लिभरपुलको यो ३० औं जित हो । अन्य चार खेलमा २ मा बराबरी र २ मा हार बेहोरेको लिभरपुलले ९२ अंक जोडिसकेको छ । दुई वर्षअघि म्यानचेस्टर सिटीले सर्वाधिक १ सय अंक जोडेर प्रिमियर लिग जितेको थियो । प्रिमियर लिगको त्यो कीर्तिमान उछिन्न लिभरपुललाई बाँकी रहेको चारमध्ये तीन खेल जित्नुपर्ने हुन्छ । शनिबार बर्नलीसँग खेल्ने लिभरपुलले त्यसपछि आर्सनल, चेल्सी र न्युक्यासलसँग खेल्नेछ ।लिभरपुललाई घरेलु मैदानबाहिर सिजनमा १३ औं खेलमा विजय दिलाउनेक्रममा मोहम्मद सलाह र कप्तान जोर्डन हेन्डरसनले पहिलो आठ मिनेटभित्र गोल गरिसकेका थिए । मध्यान्तर हुनु ठीकअघि लियोनार्डो टोसार्डले गोल गरी ब्राइटनलाई खेलमा फर्काउने प्रयास गरेका थिए । ७६ औं मिनेटमा एन्डी रोबर्टसनको कर्नरमा सलाहले हेड गोल गर्दै लिभरपुलको जित निश्चित गरिदिए । अन्तिम मिनेटमा फ्रिहेडमा गोल गरी ह्याट्रिक गर्ने अवसर गुमाएका सलाहले लिभरपुलबाट खेल्नेक्रममा १ गोलमा प्रत्यक्ष समावेश भइसकेका छन् । सलाहले १ सय ४ प्रिमियर लिग खेल खेल्दै ७३ गोल गरेका छन् भने २७ गोलमा पास उपलब्ध गराएका छन् । उनी यो उपलब्धि हात पार्ने स्टेभन जेर्राड (२१२), रोबी फाउलर (१५८) र माइकल ओवेन (१४८) पछिका लिभरपुलका पहिलो खेलाडी हुन् ।"
लिन डानको संन्यासपछि,"सांघाई (एएफपी) दुईपल्टका ओलम्पिक च्याम्पियन ब्याडमिन्टन खेलाडी लिन डानले अन्ततः संन्यास लिएका छन् । उनी हुन् चीनले पाएका थोरै ठूला खेलाडी स्टारमध्ये एक । चिनियाँ मिडियाले डानको संन्यासलाई ठूलो महत्त्व दिन खोजेको छ । आखिरमा उनी पूरा विश्व ब्याडमिन्टनकै सबैभन्दा ठूला स्टार हुन् । यी ३६ वर्षीय डानले शनिबारमात्रै घोषणा गरेका थिए, आफ्नो संन्यासबारे । उनले आफ्नो खेलजीवनमा पाँचपल्ट विश्व उपाधि पनि जिते ।एनबीए स्टार याओ मिङ, ओलम्पिक स्वर्ण विजेता हर्डल्स धावक लिउ सियाङ र दुईपल्टका ग्रान्ड स्लाम विजेता टेनिस खेलाडी ली ना सबैले गत दशकमै संन्यास लिइसकेका थिए । अब पालो डानको । त्यसलै सिन्ह्वाले लेखेको छ, सुपर डानले पनि संन्यास लिएपछि अब चिनियाँ खेलकुद शून्यशून्य जस्तै भएको छ । चिनियाँ खेलकुदसँग सम्बन्धित ठूला स्टारको युग अब एक प्रकारले सकिएको छ । डानको संन्यासपछि धेरै प्रश्न उठेका छन् ।अब अर्को लिन डान को त ? अर्का याओ मिङ, लिउ सियाङ र ली ना अहिले आउने हो त ? अझ अर्को पुस्ताको अन्तर्राष्ट्रिय रूपमै नाम चलेका खेलाडीको जन्म कहिले हुने हो त ? सिन्ह्वाको विश्लेषण हो, चिनियाँ खेलाडीले खाली खेल्ने मात्र होइन, देश आफैंको पनि अन्तर्राष्ट्रिय छवि तयार पार्ने गर्छन् । प्रभाव उत्तिकै छाड्ने गर्छन् । चीन वास्तवमै के हो त, कस्तो छ त ? यो बुझ्ने सबैभन्दा सजिलो माध्यम पनि खेल र खेलाडी नै हो ।चिनियाँ सञ्चारमाध्यमका अनुसार भलिबल खेलाडी झु टिङसँग ठूलो खेलाडी बन्ने क्षमता छ । प्रतिबन्धित शक्तिबर्द्धक औषधिको प्रकरणमा जोडिने गरे तापनि पौडीवाज सुन याङ लोकप्रिय छन् । तर उनी प्रतिबन्धबाट गुज्रिरहेका छन्, त्यो आठ वर्षको । त्यसो त उनले यसविरुद्ध अपिल त गरेका छन् तर यो प्रतिबन्ध कायम रहे, २८ वर्षीय याङको खेलजीवन सकिने निश्चित छ । त्यसो त ओलम्पिकमा चीनले प्रस्तुत गर्ने चुनौती कम्तीको हुन्न ।सन् २०१६ को रियो ओलम्पिकमा पनि चीन पदक तालिकामा तेस्रो स्थानमा थियो, अमेरिका र रुसपछि । तर यी पदकधारी खेलाडी बाँकी विश्वमा त के चीनमै पनि खासै चिनिने अनुहार होइनन् । सम्भवतः डानबराबरकै खेलाडी हुन्, टेबलटेनिसका झाङ जिके । उनले पनि तीनपल्ट ओलम्पिकमा स्वर्ण जितेका छन् । तर उनी आफैं संन्यास लिने समयमा पुगिसके । यस्तोमा चिनियाँ सञ्चारमाध्यमको प्रश्न हो, अर्को डान जत्तिको खेलाडी कहिले आउनेछ त ? सिन्ह्वालाई डर छ, यसको उत्तर पनि चाँडै पाइने छैन ।"
