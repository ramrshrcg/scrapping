शीर्षक,विवरण
लक्षणसहितका संक्रमित बढ्दै,"(काठमाडौं)  असनका एक पुरुष र महिलालाई शुक्रबार कोरोना संक्रमण देखियो । महिला १९ दिनअघि भारतको सीतामढीबाट काठमाडौं फर्किएकी थिइन् । परिवारसँग घुलमिल भइन् । असनमा उनीहरूको पसल छ । परिवारका सदस्यमध्ये दिदी र भाइलाई कोरोनाको लक्षण (ज्वरो, सुक्खा खोकी र सास फेर्न गाह्रो हुने) देखिएपछि पीसीआर परीक्षण गराउन गए । नतिजा पोजिटिभ देखियो । उनीहरूसहित शुक्रबार काठमाडौं उपत्यकामा १६ जनालाई संक्रमण देखिएको थियो । यसमध्ये ती दिदीभाइसहित नौ जनालाई लक्षण देखिएको इपिडिमियोलोजी तथा रोग नियन्त्रण महाशाखा (ईडीसीडी) का वरिष्ठ जनस्वास्थ्य अधिकृत उत्तमप्रसाद कोइरालाले बताए । कोइरालाका अनुसार बिहीबार पनि १० जनामध्ये २ जनामा लक्षण देखिएको थियो । एक जना कालीमाटीमा तरकारी पसल गर्ने पुरुष हुन् । उनी पनि भारतबाट फर्केका हुन् । त्यस्तै, बाराका एक स्वास्थ्यकर्मीलाई ज्वरो देखिएपछि उपचारका क्रममा काठमाडौं आए, परीक्षण गर्दा कोरोना पोजिटिभ देखियो । श्रीमतीको स्वाब परीक्षण गर्दा उनलाई पनि कोरोना देखिएको छ । दुवैमा कोरोनाको लक्षण पाइएको छ । लक्षण देखिएका संक्रमितमध्ये ललितपुर थसिखेलका आमाछोरा पनि छन् । केही दिनअघि वीरगन्जबाट उपचारका लागि आएका उनीहरूमा संक्रमण देखिएको हो । आमालाई गाह्रो भएपछि उपचार गर्न काठमाडौं आएका रहेछन् । परीक्षण गर्दा पोजिटिभ देखिएपछि आइसोलेसनमा उपचार गरिरहेका छौं, उपचारमा संलग्न एक चिकित्सकले भने, उनीहरूमा कोरोनाको लक्षण छ । ट्राभल हिस्ट्री नै नभएका संक्रमितमा पनि पछिल्लो समय लक्षणसहितको संक्रमण देखिन थालेको चिकित्सकहरू बताउँछन् । कोरोनाले थलिएका एक जना गम्भीर हुनुहुन्छ । आईसीयूमा राखेर उपचार गरिरहेका छौं, सहिद शुक्रराज ट्रपिकल तथा सरुवा रोग अस्तपालका निर्देशक डा सागर राजभण्डारीले भने, पछिल्लो समय जति पनि संक्रमित देखिएका छन्, प्रायः लक्षण भएका छन् । यो खतराको संकेत हो । ईडीसीडीका वरिष्ठ जनस्वास्थ्य अधिकृत कोइरालाले असार अन्तिमसम्म ९० प्रतिशत संक्रमितमा लक्षणबिनाको संक्रमण देखिए पनि अहिलेको अवस्था अलि गम्भीर भएको बताए । काठमाडौं उपत्यकामा साउनको कुनै दिन त संक्रमितमध्ये ५० प्रतिशतभन्दा बढीमा लक्षण पाइएको छ, उनले भने, लकडाउन खुकुलो भएसँगै उपत्यकाबाहिरबाट आएका सर्वसाधारणमा लक्षणसहितको संक्रमण देखिएको हो । ईडीसीडीका अनुसार असार २२ मा उपत्यकाका स्थानीय ५४ सहित ९१ जनामा संक्रमण देखिएको थियो । जसमध्ये ५ जनालाई मात्रै लक्षण देखिएको थियो । त्यस्तै, २३ गते उपत्यकामा ४४ जना संक्रमित देखिएकोमा २ जनालाई लक्षण देखिएको थियो । एक जनालाई घाँटीको समस्या र एक जनालाई ज्वरो थियो । २५ गते ४८ जना संक्रमित देखिएकोमा एक जनालाई छाती दुख्ने, एक जनालाई टाउको दुख्ने, एक जनालाई घाँटी दुख्ने समस्या थियो । अन्य संक्रमितको अवस्था सामान्य थियो । असार ३० मा ७ संक्रमितमध्ये एक जनालाई मात्रै ज्वरो देखिएको थियो । असार ३१ मा ९ संक्रमितमध्ये कसैलाई पनि केही समस्या नभएको ईडीसीडीको कन्ट्याक ट्रेसिङ टिमलाई जानकारी दिइएको थियो । तर, साउन लागेपछि भने उपत्यकामा संक्रमितमध्ये ५० प्रतिशतभन्दा बढीलाई लक्षण देखिएको छ । शुक्रबार भेटिएका १६ संक्रमितमध्ये ९ जनामा लक्षण देखिएको छ । सरकारले लकडाउन खुलाउने निर्णय सार्वजनिक भएकै दिन असार ६ मा १५ जनामा कोरोना देखिएकोमा ५ जनामा लक्षण पाइएको छ । स्वास्थ्य तथा जनसंख्या मन्त्रालयका अनुसार उपत्यकामा ४ सय ९ संक्रमितमध्ये २ सय २८ जना सक्रिय संक्रमित छन् । असार २२ मा उपत्यकामा सबैभन्दा बढी ९१ जनामा संक्रमण देखिएको थियो । असार २५ मा ४८ संक्रमित देखिए । असारसम्म त लक्षण हुने संक्रमित १० प्रतिशत पनि हुँदैनथे, ईडीसीडीका वरिष्ठ जनस्वास्थ्य अधिकृत कोइरालाले भने, साउनदेखि संक्रमितको संख्या त घट्यो तर धेरैजसोमा लक्षण भेटियो । सरकारले घरमै आइसोलेसनमा बस्ने व्यवस्थाले उपत्यकामा समस्या थपिएको ईडीसीडीको निष्कर्ष छ । घरमै बस्ने स्वास्थ्यकर्मीको सम्पर्कमा हुँदैनन् । कहिले बाहिर घुमिरहेका हुन्छन्, उनले भने, कहिले अस्पतालमा परीक्षण गर्न गइरहेका हुन्छन् । डेंगुको लक्षण भएकालाई कोरोना संक्रमितमध्ये केहीलाई डेंगुको लक्षणसमेत देखिएको छ । हाडजोर्नी र मांसपेशी दुख्नु डेंगुको लक्षण हो, शुक्रराज ट्रपिकल तथा सरुवा रोग अस्पतालका सरुवा रोग विशेषज्ञ डाअनुप बाँस्तोलाले भने, डेंगुको लक्षण भएकालाई पनि कोरोना पोजिटिभ देखियो । डेंगुको रिपोर्ट आउन बाँकी छ । उपत्यकामा डेंगु देखिएका कोरोनाभन्दा बढी जोखिम हुने उनले बताए । बाहिरी जिल्लाबाट फर्कनेमा कोरोनासहित डेंगुको समेत लक्षण देखिएको उनको भनाइ छ ।"
मृत्युदर फरक पर्न सक्छ,"(काठमाडौं)  केही दिनअघि स्वास्थ्य मन्त्रालयले मुलुकमा कोरोना संक्रमितमध्ये ९९७ प्रतिशतमा लक्षण नदेखिएको (एसिम्प्टोम्याटिक) बताएको थियो । तर पहिलेको दाँजोमा लक्षण भएका संक्रमित बढी देखिन थालेका छन् । ईडीसीडीका निर्देशक एवं भाइरोलोजिस्ट डा वासुदेव पाण्डेले भने, यसले मृत्युदरमा फरक पर्न सक्छ ।शुक्रराज ट्रपिकल तथा सरुवा रोग अस्पतालमा शनिबारसम्म १८ जना भर्ना छन् । ५ जनामा कोरानाको लक्षण देखिएको छ । निमोनियाको समस्यासमेत भएका एक जना आईसीयूमा छन् । जँचाउन आउनेहरूले केही दिनअघि ज्वरोलगायत लक्षण देखिएको भनेर समेत सुनाउने गरेका सरुवा रोग विशेषज्ञ डाअनुप बाँस्तोलाले बताए । भाइरोलोजिस्ट डा पाण्डे वीरगन्जमा पनि लक्षण भएका कोरोना संक्रमित बढेको बताउँछन् । १० दिन अगाडिसम्म सबैजसो बिरामी बिनालक्षणका थिए, हाल ४० देखि ६० प्रतिशतसम्म लक्षण देखिएको छ, वीरगन्जस्थित नारायणी अस्पतालका मेडिकल सुपरिन्टेन्डेन्ट डा मदनकुमार उपाध्यायले भने, ज्वरो, खोकी, स्वासमा समस्या, पखाला, जीउ दुख्ने, गल्नेलगायत लक्षण देखिने गरेका छन् । धेरैजसो संक्रमितमा मधुरो लक्षण छ भने कतिपयमा कोरोना पोजिटिभ पुष्टि भइसकेपछि लक्षण देखिएको छ । पर्सामा मृत्युको संख्यामा समेत वृद्घि भएको छ । धनुषा जिल्लाका आइसोलेसन संयोजक डा जामुन सिंहका अनुसार कोभिड विशेष अस्पताल जनकपुरमा हाल दिनहुँ एकदुई जना लक्षणसहितका संक्रमित आइरहेका छन् । खोकी, ज्वरो, दमलगायत कोभिडको लक्षण भएका बिरामी २० प्रतिशत हुने गरेका छन्, उनले भने । जनकपुर प्रादेशिक अस्पतालमा कोभिडको लक्षण भएको तर पीसीआर परीक्षण नेगेटिभ आएका दुई जनाको मृत्यु भइसकेको छ । जटिल अवस्थाका एक संक्रमित आईसीयूमा भर्ना भएका छन् । हामीले यी तीन बिरामीलाई लक्षण, छातीको एक्सरे, सिटिस्क्यान रिपोर्टका आधारमा कोरोना भएको भने पनि सरकारको गाइडलाइनमा पीसीआर परीक्षणलाई मात्र मान्यता दिइएको छ, डा सिंहले भने, पीसीआर निगेटिभ देखिए पनि लक्षण र अन्य परीक्षणका आधारमा कोरोना संक्रमित ठहर गर्न सकिने व्यक्तिको संख्या बढ्दो छ । केही दिनअघि लक्षणविहीन कोरोना बिरामी आउने गरे पनि हाल लक्षणसहितको संक्रमित आउन थालेको गजेन्द्रनारायण सिंह अस्पतालका मेडिकल सुपरिन्टेन्डेन्ट डा रञ्जित झाले बताए । हाल करिब १५ प्रतिशतसम्म लक्षण भएका कोरोना संक्रमित देखिन थालेको छ । सास फर्न गाह्रो हुने र खोकी लाग्नेजस्ता लक्षण मुख्य रूपमा देखिएको छ, उनले भने । विश्व स्वास्थ्य संगठनका अनुसार कोरोनाको मुख्य लक्षण ज्वरो, सुक्खा खोकी र थकान हो । यसका अन्य लक्षणहरूमा जीउ दुख्नु, नाक बन्द हुनु, टाउको दुख्नु, आँखा दुखेर सुन्निनु, घाँटी दुख्नु, पखाला लाग्नु, स्वाद वा सुँघ्ने क्षमतामा कमी हुनु, छालामा बिमिरा आउनु, हार खुट्टाका औंलाको रङ परिवर्तन हुनुलगायत छन् ।"
अनुसन्धान जहाँको त्यहीं,"(कञ्चनपुर)  झन्डै एक दर्जन अनुसन्धान टोली खटियो । आधा दर्जनभन्दा बढी अनुसन्धान अधिकृत फेरिए । यो अवधिमा कञ्चनपुर प्रहरी प्रमुख एसपी पनि चार जना फेरिए । एक वर्षसम्म निरन्तर विभिन्न किसिमका आन्दोलन र दबाबमूलक कार्यक्रम चलिरहे । तर, बलात्कारपछि हत्या गरिएकी १३ वर्षीया बालिका निर्मला पन्तका हत्यारा अझै पत्ता लाग्न सकेका छैनन् । घटनाको दुई वर्षसम्म पनि अनुसन्धान जहाँको त्यहीं छ । निर्मलाको न्यायका लागि भनेर सुरु भएको आन्दोलनमा प्रहरीले गोली चलाउँदा एक जनाले ज्यान गुमाए, एक दर्जनभन्दा बढी घाइते भए । कतिपयको अहिले पनि उपचार भइरहेको छ । दुई वर्ष भइसक्यो, प्रहरीले अहिले पनि अनुसन्धान भइरहेको छ मात्रै भन्छ, शनिबार निर्मलाकी आमा दुर्गादेवीले भनिन्, साँच्चै अनुसन्धान गरेको भए अहिलेसम्म अपराधी पत्ता लाग्नुपर्ने हो । उनलाई प्रहरीले अहिले पनि सही ढंगले अनुसन्धान गरिरहेको अनुभूति भएको छैन । उनी घटनाबारे बुझ्न जिल्ला प्रहरी कार्यालय धाउने गर्छिन् । आज पनि गएकी थिएँ, उनले भनिन्, तर एसपीडीएसपी कसैलाई पनि भेटिनँ, फोनमै कुरा भयो । प्रहरीले घटनाका मुख्य दोषी भन्दै सार्वजनिक गरेका भीमदत्त नगरपालिका१९ बागफाँटाका दिलीप विष्टका नाममा दुर्गादेवीले एक वर्षअघि किटानी जाहेरी दिएकी थिइन् । विष्टमाथि पनि थप अनुसन्धान हुनुपर्ने उनको माग छ । विगतमा आन्दोलन र विरोधका कारण अनुसन्धानमा केही समस्या भए पनि हाल स्थानीयले साथ दिँदा सहज भएको जिल्ला प्रहरी कार्यालयका एसपी मुकुन्द मरासिनीले बताए । हालसम्म नयाँ डेभलप त केही भएको छैन, उनले भने, अनुसन्धान विगतको भन्दा सहज बन्दै गएको छ, यही आधारमा विभिन्न आयामबाट अनुसन्धान गरिरहेका छौं । जिल्ला प्रहरीको टोलीसँगै केन्द्रीय अनुसन्धान ब्युरोको टोलीले समेत अनुसन्धान गरिरहेको छ । हाल जिल्ला प्रहरी कार्यालयका डीएसपी अमर थापा अनुसन्धान अधिकृतका रूपमा छन् । दुई वर्षसम्म हत्यारा पत्ता नलाग्नु प्रहरीप्रशासनकै कमजोरी हो, अधिकारकर्मी पुनम चन्दले भनिन्, प्रहरीले सही ढंगले अनुसन्धान गर्न सकेको छैन, तथ्यगतभन्दा पनि भीडका पछि लागेर अनुसन्धान भएको जस्तो लाग्छ । उनले घटनालगत्तै विभिन्न गुटउपगुट बनाएर सुरु गरिएको आन्दोलनले समेत अनुसन्धान प्रभावित गरेको बताइन् । ०७५ साउन १० गते होमवर्क गर्न साथीको घरमा गएकी निर्मला भोलिपल्ट भीमदत्त नगरपालिका१८ निम्बुखेडास्थित उखुबारीमा मृत भेटिएकी थिइन् । उनको बलात्कारपछि हत्या भएको प्रहरी अनुसन्धानबाटै खुलेको छ । घटनाको २६औं दिन ०७५ भदौ ४ मा जिल्ला प्रहरी कार्यालयले दिलीप विष्टलाई मुख्य अभियुक्तका रूपमा सार्वजनिक गरेपछि आन्दोलनले उग्र रूप लिएको थियो । विष्टको डीएनए नमिलेपछि २५ दिनपछि हिरासतबाट मुक्त भए । वास्तविक अपराधी लुकाउन विष्टलाई फसाइएको भन्दै महेन्द्रनगरमा आन्दोलन चर्केको थियो । अनुसन्धान क्रममा प्रमाण नष्ट गरेको आरोपमा तत्कालीन एसपी डिल्ली विष्टसहित ८ जना प्रहरी निलम्बित भए । जसमा चार जना बर्खास्तमा परे । उनीहरूमाथि जिल्ला अदालत कञ्चनपुरमा यातना र प्रमाण नष्टको मुद्दा विचाराधीन छ । घटनाको छानबिनका लागि गृह मन्त्रालयका सहसचिवको नेतृत्वमा उच्चस्तरीय छनबिन समिति गठन भयो । प्रहरीले पनि तत्कालीन डीआईजी ठाकुरप्रसाद ज्ञवालीको नेतृत्वमा छानबिन समिति गठन गरेको थियो । तत्कालीन प्रहरी महानिरीक्षक सर्वेन्द्र खनालले महेन्द्रनगर पुगेर अपराधी पत्ता लगाइछाड्ने प्रतिबद्धता जनाएका थिए ।"
बलात्कार आरोपमा एक पक्राउ,संखुवासभा (कास) बालिकाको अपहरणपछि बलात्कार गरेको आरोपमा भोजपुरको साल्पासिलिछो गाउँपालिकाका २० वर्षीय रोशन राई पक्राउ परेका छन् । गत सोमबार गाउँनजिकै सिलिचोङ गाउँपालिका२ को बाला बुधबारे बजार हिँडेकी १३ वर्षीया बालिकालाई उनले केही काम छ भन्दै जंगलमा लगेका थिए । आफूसँग भएको मोबाइल खोसेर ५ दिनसम्म पटकपटक बलात्कार गरेको बालिकाले प्रहरीलाई बताएकी छन् ।जिल्ला प्रहरी कार्यालय संखुवासभाका डीएसपी नवराज मल्लले बालिकालाई खाँदबारीमा भेटिएको बताए । अपहरणकारीले नै खाँदबारी पुर्याएको उनले प्रहरीलाई बताएकी छन् ।
इराकमा छटपटिँदै नेपाली,"(काठमाडौं)  कुर्दिस्तान सरकारले कोरोना नियन्त्रणका लागि लगाइएको लकडाउन र कर्फ्यु दुवै हटाएको छ । तर राजधानी अर्बिलस्थित वकारीमा गोरखाका पूर्ण गुरुङ काम गर्ने क्याफे खुलेको छैन । उनी कोठाबाट बाहिर ननिस्किएको ६ महिना बितेको छ । यसबीचमा उनलाई ज्वरो आयो । पेटमा पानी पर्नु हुँदैनथ्यो, बान्ता भइहाल्थ्यो । साथीहरूसँग बोली मिसाउनसमेत गाह्रो भयो । अस्पताल जाने अवस्था थिएन । जसोतसो कोठामै सामान्य औषधि खाएर बसे । साथीहरूले खोले खुवाएर मलाई बचाए, उनले सुनाए ।सिकिस्त बिरामी परेपछि गुरुङलाई तुरुन्तै घर फिर्न मन लाग्यो । अलपत्र वा रोजगारविहीन भएकालाई स्वदेश फर्काउन थालेपछि अर्बिल विमानस्थलमा पनि नेपाली ध्वजावाहक जहाज आउँछ कि भनेर उनले चासो राखे । दूतावासको आधिकारिक सूचना कुरे । तर उद्धार उडान कहिल्यै भएन । हामीलाई कसले हेर्छ र ? उनले भने । गुरुङलाई कोठाको भाडा र खाने प्रबन्ध क्याफे सञ्चालकले गरिदिएको छ तर काम नहुनाले तलब पाउँदैनन् । त्यही क्याफेमा काम गर्ने अरू १९ नेपालीको अवस्था पनि उस्तै छ । क्याफे चल्दा ५ सय डलर तलब दिन्थे । अहिले त खान पाउनु नै ठूलो कुरा लागेको छ, उनले भने, यहाँ त जे भने पनि हाम्रो लागि साहु नै हो । हाम्रो दूतावास पनि छैन ।इराकको स्वशासित क्षेत्रीय राज्य कुर्दिस्तानमा नेपाल सरकारको साथ सहयोग चाहिए कुवेतस्थित नेपाली दूतावासलाई गुहार्नुपर्छ । दूतावासले कुवेतमै रहेका नेपाली कामदारलाई नै राहत दिन सकेको छैन । सरकारको नजरमा इराकमा काम गर्नु अपराध गरेजस्तै हो । सरकारले बग्दादलाई मात्रै इराक ठान्छ । बग्दादबाट झन्डै चार सय किमि टाढा कुर्दिस्तान पनि छ । यहाँ बलियो सुरक्षा छ भन्ने कहिल्यै स्वीकार गरेन र देखेन पनि, गुरुङले भने, म मलेसियामा काम गरेर यहाँ आएँ । यहाँ मलेसियाभन्दा बढी सुरक्षित लाग्यो । कोरोना महामारीका बेला इराकबाट स्वदेश गएर फेरि फर्कन चाहने नेपाली धेरै छन् । तर गएपछि पुनः आउन नपाउने भएकाले जस्तोसुकै दुःख सहेर भए पनि इराकमै टाँसिन बाध्य हुनुपर्छ, गुरुङले भने । उनी भने अन्तर्राष्ट्रिय उडान खुलेपछि घर फर्किने भएका छन् । अरू साथीहरू पनि घर फिर्ने कुरा गर्दै छन्, उनले भने । सुर्खेतका नरप्रसाद वली युरोप उड्न दिल्ली गएर बसेका थिए । दिल्लीमा एजेन्ट ८ लाख रुपैयाँ लिएर बेपत्ता भएपछि उनलाई घर फिर्ने आँट आएन । दुई लाख रुपैयाँ खोजेर इराक छिरे । त्यत्रो रकमको ब्याज तिर्न गाह्रो हुने देखियो । एक चिनारु साथीले कुर्दिस्तानमा रोजगारीको अवसर छ भनेपछि आएँ । यहाँ काम त पाइयो तर भिसा लागेन, उनले भने, घर फिर्न खोजेको तर राहदानी साथमा छैन । दलालले भिसा लगाइदिन्छु भन्दै राहदानी लिएर गयो । त्यो राहदानी माग्दा १९ सय डलर बुझाउनुपर्छ भन्छ । स्वदेश फिर्न प्रत्येक महिनाको ५ सय डलर जरिवाना बुझाउनुपर्छ । कसरी स्वदेश फिर्ने भन्ने चिन्ता छ ।वली कानुनी हैसियत नभएपछि सुपरमार्केटमा काम गरिरहेका छन् । प्रहरीसँग नियमितजसो ठक्कर खाइन्छ । चेकिङमा परिएको छैन । यसरी कहिलेसम्म चल्छ, थाहा छैन, उनले भने, राहदानीमा कसरी रातो छाप लगाउने उपाय पत्ता लगाउन सकिएको छैन । वलीका अनुसार दलालमार्फत इराक पुगेका सयौं नेपाली काम नपाएर अलपत्र छन् । इराकस्थित गैरआवासीय नेपाली संघका अनुसार कम्तीमा २५ हजार नेपाली त्यहाँ कार्यरत छन् । तीमध्ये झन्डै ६० प्रतिशत घरेलु कामदार महिला छन् । घरेलु काममा बाहेक होटल, रेस्टुरेन्ट, बार र कफी सपमा नेपाली बढी छन् । घरेलु काममा रहेकाले रोजगारी गुमाएका छैनन् । होटल, रेस्टुरेन्ट, बार र कफी सपमा काम गर्नेहरू भने बेरोजगार बनेका छन् । बेरोजगार भएकाहरू घर फिर्न चाहन्छन्, एनआरएनए इराकमा सचिव विनोद श्रेष्ठले कान्तिपुरसँग भने । महामारीका बेला सयभन्दा बढी नेपालीलाई कोरोनासँग मिल्दोजुल्दो लक्षणको संक्रमण देखिएको थियो । परीक्षण सम्भव भएन । डाक्टरसमक्ष पुगेका साथीहरूलाई के औषधि दिइएको छ, बुझेर त्यही किनेर खाएँ । बेसारतातोपानी पिएँ, श्रेष्ठले भने, यसैगरी उपचार पद्धति चल्यो । धन्न, कसैलाई केही भएन । दूतावास भइदिएको भए औषधि उपचारमा पक्कै सहयोग र समन्वय मिल्थ्यो । सिन्धुपाल्चोक घर भएका राजु शेर्पा मार्चदेखि कामविहीन छन् । उनले श्रीमतीको कमाइबाट बाँच्नु परिरहेको सुनाए । बग्दादमा कार्यरत गोरखाका उत्तम घलेले धेरै नेपाली महिला चाहेर पनि फर्कन नसकेको बताए । केही दिदीबहिनीले उद्धार उडानबारे सोधखोज गरिरहेका छन् । उनीहरूले मार्चबाट घर जान चाहेका हुन् । छिटो उद्धार गरिदिए हुन्थ्यो भन्छन्, उनले भने । एनआरएनए सचिव श्रेष्ठले इराकलाई सरकारले सधैं प्रतिबन्धित आँखाले हेर्दा नेपालीमाथि समस्या थपिँदै गएको बताए । यहाँ रहेका नेपालीमाथि सधैं भेदभावको हिसाबले हेरियो । इराकको कुर्दिस्तान क्षेत्र सुरक्षित छ भन्ने ढंगले सोचिएन, उनले भने, नेपाल सरकारले दृष्टिकोण बदल्नुपर्छ । इराकबाट नेपालसँग सोझो व्यावसायिक उडान छैन । यूएई हुँदै नेपाल आउजाउ गर्नुपर्छ । सरकारले चार्टर उडान नै व्यवस्था गरिदिए त राहत हुने थियो, श्रेष्ठले भने । यूएईबाटै नेपाल फिर्न चाहनेको संख्या ४० हजार नाघिसकेको छ । इराक मामिला हेर्ने कुवेतस्थित नेपाली दूतावासले इराकमा चार्टर उडानबाट नेपाली ल्याउने कार्य निकै कठिन रहेको जनाएको छ । नेपाली इराकको बग्दाद र कुर्दिस्तान क्षेत्रमा बढी छन् । हामीले उडान गर्दा बग्दाद र कुर्दिस्तानमध्ये एकबाट गर्नुपर्ने हुन्छ, कुवेतका लागि नेपाली राजदूत दुर्गाबहादुर भण्डारीले कान्तिपुरसँग भने, बग्दादमा थोरै नेपाली छन् । कुर्दिस्तानमा रहेका नेपाली बग्दाद आउन कठिन छ । बग्दादमा रहेका नेपाली फेरि कुर्दिस्तानमा जान कठिन छ । उनले चार्टरभन्दा पनि व्यावसायिक उडानमार्फत नै यात्रा गर्न सहज हुने बताए । मैले कुवेतमा रहेका इराकका राजदूतसँग पनि कुराकानी गरेको छु । उहाँले बिहीबारदेखि नै निश्चित व्यावसायिक उडान सुरु भएको सूचना दिनुभएको छ, उनले भने । इराकबाट नेपालीले स्वदेश फिर्नका लागि पछिल्लो समय सम्पर्क नगरेको दूतावासले जनाएको छ । इराकबाट फर्किने कति नेपाली छन्, उनीहरूको कानुनी हैसियत के छ, गैरकानुनी हैसियतमा रहेकाहरूले जरिवाना भुक्तानी गरिसकेका छन् कि छैनन् भन्नेबारे दूतावासलाई प्रस्ट सूचना छैन, राजदूत भण्डारीले भने, फेरि चार्टर उडानको प्रक्रिया निकै लामो छ ।"
परीक्षासँगै सुरक्षा र सहुलियत,"लकडाउन हटेसँगै विश्वविद्यालयहरूले भदौ पहिलो साताबाट परीक्षा सञ्चालन गर्ने व्यहोराको सूचना प्रकाशन गरेका छन् । ४ महिनादेखि रोकिएको परीक्षा छिटो सुचारु गर्नु जरुरी छ । थातथलो फर्किएका विद्यार्थीहरूलाई लामो दूरीको सवारीसाधन नखुलेका कारण कसरी परीक्षा हलसम्म पुग्न सक्छन् भन्ने प्रश्नले सताइरहेको छ । अर्थतन्त्रमा पारेको प्रतिकूल प्रभावले अन्य वर्गजस्तै विद्यार्थीलाई पनि असर गरेको छ । रोजगारी गुमेका विद्यार्थीहरूलाई बढ्दो सवारी भाडा र महँगीसँगै कसरी अध्ययनलाई अगाडि बढाउने भन्ने चिन्ता छ । यस्तो विषम परिवेशमा विश्वविद्यालयले परीक्षा मिति तोक्दा लामो दूरीको सवारी आवतजावत सहग हुन्छ कि हुन्न भन्ने विषयलाई ध्यान दिनुपर्छ । महामारी बढिरहेको बेला हुने परीक्षामा सरकारले स्वास्थ्य सुरक्षाको मापदण्ड तयार गरी लागू गर्नुपर्छ । बस भाडा, खाद्यान्नको व्यवस्था तथा परीक्षाशुल्कमा सहुलियत दिई भविष्यका कर्णधारलाई संरक्षण गर्नर्पुर्छ । विद्यार्थीले पनि कोरोनाको कष्टकर दैनिकीबीच आफूलाई सिर्जनशील र अध्ययनशील बनाइराख्नु जरुरी छ । सुजनबाबु बस्नेत, सिद्धिचरण१, ओखलढुंगा"
"रोजगारी, विलासिता र सपना","दीप्स शाहको विदेशको सीप कि कमाइ ? लेखले युवाको बाध्यता, नियति र भविष्य देखाएको छ । एकातिर समृद्ध नेपाल सुखी नेपाली को राजनीतिक नारा लामो समयदेखि घन्किरहेको छ भने अर्कोतिर आर्थिक सुधारको मजबुत स्तम्भ खडा हुन नसक्दा सर्वत्र निराशा छाएको छ । मुलुकको प्रशासन र सत्ताधारीको त्राण धान्ने मुख्य स्रोत रेमिट्यान्स बनिरहँदा बिदेसिएका कामदारको कमाइबाट अर्थतन्त्रलाई कसरी चलायमान बनाउने भन्ने योजना सरकारसँग छैन । तल्लो तहमा अर्थतन्त्रको आकार बदल्ने कार्यनीति जिम्मेवार निकायले अघि सारेको देखिँदैन । बिदेसिएकाहरूको परिवारमाझ खेतीपाती चटक्कै छोडेर केटाकेटीको पढाइका निम्ति गाउँ छाडेर सहर पस्ने चलन स्थापित भइसक्यो । वैदेशिक रोजगारीका नाममा भएभरको जाँगर, आँट, जोस, प्रतिभा र स्फूर्ति विदेशी माटोमा विसर्जन गरेर फर्कने अधिकांश व्यक्ति सिर्जनशील र आर्थिक उन्नतिको कामभन्दा विलासितातर्फ उन्मुख भएको पाइन्छ । परिवारका सदस्यहरूको हातहातमा स्मार्टफोन, महँगा सवारीसाधन, टेलिभिजन, गरगहना, लुगाफाटा, भोजभतेर र अरू तडकभडकमै विदेशमा कमाएको पैसा सक्ने प्रवृत्तिले मुलुक जग हल्लिएको घरजस्तै बन्दै छ । खर्चिलो दैनिकीमा बानी परेको तर देशभित्र आय आर्जनको व्यवस्था नहुँदा विदेशबाट फर्किने कतिपय व्यक्ति डिप्रेसनदेखि आत्महत्यासम्म गर्न सक्छन् भन्ने लेखकको विश्लेषण सही छ । संघ, प्रदेश र स्थानीय तीनै तहको सरकार भए पनि रोजगारीउन्मुख काम गरेको पाइँदैन, नयाँ दृष्टिकोण पनि छैन । देशलाई आत्मनिर्भर बनाउने सपना यथार्थमा परिणत हुन सकेन । आर्थिकसामाजिक विचलनका कारण मुलुक निम्छरो देखिएको छ । यस्तोमा कसको अग्रसरतामा मुलुकले गति लिन सक्ला ? भुवनेश्वर शर्मा, चन्द्रागिरि२, काठमाडौं"
एक घर एक परीक्षण,"मुलुकमा २ जना मात्रै संक्रमित भएका बेला कडाइसाथ देशभरि लागू गरिएको बन्दाबन्दीलाई साउन ७ मा सरकारले हटायो । चार महिनाको अन्तरालमा देशभर संक्रमितको संख्या २ बाट बढेर १८ हजारभन्दा माथि पुग्यो र मृतकको संख्या शून्यबाट ४५ पुगिसक्यो । ६ हजारभन्दा बढी संक्रमित अझैं आइसोलेसनमा उपचार गरिरहेछन् । सरकारी तथ्यांकले दिनहुँ संक्रमित र मृत्युदर घटेको देखाइरहेछ । तर, वास्तवकिता त्यस्तो छैन । पर्सामा पीसीआर टेस्टका लागि स्वाब दिएका सबैको नतिजा पोजिटिभ देखिनुले पनि सरकारी तथ्यांकको मजाक उडाएको छ । लकडाउन खुलेपछि सप्तरी र पर्सामा निषेधाज्ञा जारी गर्नुपर्ने बाध्यताले सरकारी रणनीतिको कमजोर पक्षलाई उजागर गर्छ । यसकारण लकडाउन हटाउनुको पछाडि सरकारको मुख्य उद्देश्य राजस्व उठाउनु हो भन्ने कांग्रेसको आरोपमा केही सत्यता छ कि भन्ने लाग्छ । सरकारले सीमामा गरिरहेको कडाइ एक हदसम्म ठीक छ तर अझै एक घर एक परीक्षण नगरे कोरोनाविरुद्धको लडाइँ जित्न गाह्रो छ । महेन्द्रसिंह बम, टीकापुर१, कैलाली"
निकुञ्जले जलाइदियो मानवता,"निकुञ्जले अतिक्रमित जग्गा संरक्षण गर्न घर भत्काएर जलाइदिने मानवताविरोध उपायको प्रयोग गर्यो । यसको जति भर्त्सना गरे पनि कम हुन्छ । निकुञ्जका कर्मचारीले जसरी र जुन तरिकाले चेपाङहरूलाई मध्यबर्खामा हटाए के यो सही छ ? यदि यो कदम सही छ भने देशभर सरकारी जमिन हडप्पनेलाई कस्तो सजाय दिने हो ? सिंहदरबार, राजदरबार, बालुवाटार र धरहरा क्षेत्रलाई अतिक्रमण गर्ने व्यक्तिलाई सरकारले चेपाङहरूलाई गरेझैं गर्न सक्छ ? एउटा लोपोन्मुख जाति जो सहरबजार भीडभाडदेखि डराउँछ, जसले निकुञ्जको अनकण्टार जमिनमा छाप्रो हाल्यो त्यस्ता निमुखाको बासस्थानमा आगो लगाउने अपराधी कस्ता होलान् ? प्रकृतिक प्रकोपसँगै महामारीसँग जुधिरहेका उनीहरूप्रति राज्य यति निरंकुश हुनुले आमसमुदायमा कस्तो सन्देश गएको छ ? यसबारे सरकारले तुरुन्तै समीक्षा गर्नुपर्छ । मुलुकमा जति पनि परिवर्तन गरियो के त्यो गरिबका लागि थिएन ? सरकार शक्ति र पैसा हुनेहरूको मात्र हो, लोकतन्त्र ? ती बेघर बनाइएकाहरूलाई छिटोभन्दा छिटो बासको व्यवस्था मिलाइयोस् । रामकृष्ण बराल, जोरपाटी५, काठमाडौं"
को महानायक !,"नेपाली सिनेमा र एकाध नाटकमा समेत विगत तीस वर्षदेखि क्रियाशील कलाकार राजेश हमाल सिनेमा क्षेत्रका महानायक हुन् वा होइनन् भन्नेबारे त्यस क्षेत्रमा रुचि राख्नेहरूबीच तात्तातो बहस चल्यो । सिनेमा क्षेत्रले उत्पादन गर्ने वैचारिकी र विभिन्न भाष्यका सम्बन्धमा नेपालका विश्वविद्यालयहरू र आम बौद्धिक जमात मूलतः सधैंजसो मौन रहँदै आएका छन् । त्यसैले यस बहसमा पनि आम बौद्धिक मौनतालाई आश्चर्यका रूपमा लिनुपर्ने अवस्था छैन । सामान्यतया यो मौनता वा उपेक्षा एउटा तर्कको आवरणमा उभिएको देखिन्छ नेपाली सिनेमा स्तरीय छैनन्, तब के विमर्श गर्नु ! तर यो हेराइ न त तार्किक छ, न नै यथार्थसम्मत । नेपाली सिनेमाहरूमध्ये केही त अन्तर्राष्ट्रियस्तरमै समेत स्तरीय मानिन थालेका छन्, जसका बारेमा पनि बौद्धिक विमर्शहीन अवस्थाले गर्दा नेपाली सिनेमा स्तरहीन भएकाले विमर्श गर्नु आवश्यक छैन भन्ने तर्क मिल्दैन । अर्कातिर, सिनेमाहरू स्तरहीन छन् भने तिनले आम समाजमा घातक वैचारिकीलाई प्रवर्द्धन गरिरहेका हुन सक्छन् । तब त त्यसबाट आम मानिसको चेतनालाई रक्षा गर्न र तिखार्न बौद्धिक क्षेत्र झनै तीव्रताका साथ अगाडि पो आउनुपर्ने हुन्छ । सिनेमाको शैशवकाललाई मूल्यांकन गर्दै सिनेमाको प्रथम समालोचक मानिने रुसी लेखक म्याक्सिम गोर्कीले भनेका थिए सिनेमा कला क्षेत्रको बहुआयामिक प्रभावकारी माध्यम हो । साहित्य, संगीत लगायतका ललितकलाका विभिन्न माध्यमले मानिसको चेतनाको रूपान्तरणका निम्ति मनोरञ्जनात्मक प्रभाव पार्छन् भन्ने सर्वस्वीकार्य मान्यताबाट हेर्दा सिनेमाले ललितकलाका सबैजसो रूपलाई अन्तरघुलन गरेर घनीभूत रूपमा चेतना प्रक्षेपण गर्ने तागत राख्छ भन्ने तथ्यलाई स्विकार्नैपर्ने हुन्छ । यस्तो विषयमा आम बौद्धिक क्षेत्रको उदासीनता एउटा घातक दुर्भाग्यबाहेक केही होइन र यो दुर्भाग्यपूर्ण सिलसिला जतिसक्दो छिटो समाप्त हुनु आवश्यक छ । महानायकसम्बन्धी बहसमा बौद्धिकहरूको चासो यसकारणले हुनु आवश्यक भएको होइन कि त्यस बहसका वादी वा प्रतिवादीमध्ये एक खेमालाई मजबुत बनाउनु जरुरी छ, बरु यसकारणले कि भनाभनको स्तरसम्म समेत गिर्न पुगेको त्यो बहसले टुंग्याउनीमा पुग्दा गलत वैचारिकी र नजिर बनाउन पुग्यो ।हास्यव्यंग्य कलाकारितामा बढी काम गरेकी कलाकार दीपा निरौलाले एक टेलिभिजन कार्यक्रममा राजेश हमालको महानायकीमाथि प्रश्न उठाएपछि बहस र भनाभन सुरु भयो । सामाजिक सञ्जालमार्फत हमालका फ्यानले निरौलामाथि हजारौं बौबाती बोले र हमाल महानायक नै भएको जिकिर गरे । त्यसपछि हमालको महानायकीलाई प्रमाणित गर्न सो क्षेत्रमा गनिएका केही निर्देशक, कलाकार र निर्माताहरू देखा परे । लगातारको प्रहार र आलोचनाबीच कलाकार निरौलाले आफ्नो गल्ती भएको स्वीकार गर्दै क्षमायाचना गरिन् तर पनि बौबाती प्रहार रोकिएन । त्यही सिलसिलामा निरौला पक्षका कलाकार दीपकराज गिरी प्रकट भए क्षुब्ध, तिक्त र रातोपिरो मुद्रामा । उनले निरौलाबाट गल्ती भएकाले क्षमायाचना गरिसकेपछि पनि किन लगातार प्रहार जारी छ भन्दै त्यस काण्डलाई अन्त्य भएको देख्न चाहे । फर्मुला सिनेमाको अन्त्यमा हिरोको पालो आउँछ भनेजस्तै चालमा राजेश हमाल सामाजिक सञ्जालमा प्रकट भए र आफ्ना फ्यानलाई गल्ती गर्नेलाई माफी दिन सिफारिस गरे । यसप्रकार कलाकार हमाल महानायक हुन् कि होइनन् भन्ने प्रश्न तत्कालका लागि अन्ततः ठेगान लाग्यो किनभने प्रश्न उठाउने पक्षले माफी माग्यो र महानायक पक्षले माफी दियो । यो बहसमा दीपेन्द्र लामासहितका एकाध निर्देशक र कलाकारले वैकल्पिक दृष्टिकोण राख्न पनि खोजे तर त्यो प्रवृत्तिका रूपमा मुखर हुन सकेन । सिनेमा क्षेत्रकै पाको पुस्ताकाहरू यो बहसमा कहाँ उभिए, कसैलाई सायद पत्तो भएन । उनीहरू बोल्न नसक्ने अवस्था थियो वा बोल्नैपर्ने अवस्था नआउँदै विवाद सकियो, त्यो उनीहरूलाई नै थाहा होला । नेपाली सिनेमा इतिहासको राम्रो ज्ञाता प्रकाश सायमी पनि यसबीच पर्दामा उपस्थित भए तर यस विवादलाई सही दिशा दिने वैचारिकी उनीबाट आउन सकेन । वैकल्पिक सिनेमा बनाइरहेका अनि बहस चलाइरहेका नवीन सुब्बा, अनुप सुवेदी, छिरिङ रितारहरूले सायद यसलाई अनावश्यक देखेर आफ्नो समय लगाएनन् । तर जुनै कारणले भए पनि सचेत मान्छेले मौनता साध्न मिल्ने वा उपेक्षा गर्न मिल्ने विषय यो हुँदै होइन किनकि यस्ता बहसका निष्कर्षले समाजको युवा पुस्तालाई गहिरो गरी प्रभाव पार्छन् ।आज संसारभरि नै सिनेमा क्षेत्रलाई बुझ्ने दुई मुख्य विपरीत अवधारणा छन् । एक सिनेमा मुख्यतः उद्योगव्यवसाय होÙ त्यसपछि मात्रै कला हो । दुई सिनेमा मुख्यतः कला क्षेत्र होÙ व्यवसाय सहायक विषय हो । नेपालमा पनि स्वतः नै सिनेमा क्षेत्र यी दुई दृष्टिकोणमा विभक्त छ । यो कुरा बेग्लै हो, सिनेमा मुख्यतः कला क्षेत्र हो भनी मान्ने खेमा नेपालमा अत्यन्त कमजोर छ र सिनेमा मुख्यतः उद्योगव्यवसाय हो भन्ने खेमा लगातार बलशाली छ । महानायकसम्बन्धी बहसमा प्रवेश गर्न यो वैचारिक खेमाबन्दीलाई बुझ्नु अनिवार्य छ । कलाकार हमाल महानायक हुन् कि होइनन् भन्ने बहसचाहिँ सिनेमा मूलतः उद्योग व्यवसाय हो, सहायक मात्र कला हो भन्ने वैचारिक खेमाभित्रको हो । जब सिनेमाजगत्लाई नै मूलतः नाफा कमाउने धन्दाका रूपमा बुझेर संरचना गरिन्छ, त्यसभित्र नाफाका निम्ति गरिने हरेक उद्यम स्वाभाविक बन्न पुग्छ । जे गर्दा नाफा हुन्छ, त्यही गर्न प्रेरित हुनुलाई नै आफ्नो आदर्श बनाएपछि नाफाको धन अनि नाफामा कमाइने प्रख्याति पनि आफ्नै नातामा, आफ्नै कृपामा सीमित पार्ने प्रपञ्च अनिवार्य बन्छ । त्यसै गरी बजार कब्जा गर्न चाहने फरकफरक नाफामुखी गुटहरू एकआपसमा प्रतिस्पर्धा र एकआपसलाई निषेध गर्ने उपद्रवमा लाग्नु पनि स्वाभाविक बन्छ । नाफाका निम्ति खेलिने यस्ता खेल जति ठूलो व्यावसायिक क्षेत्र हुन्छ, त्यति नै ठूला हुन्छन् । भारतीय सिनेमा क्षेत्रमा नाफा र प्रख्यातिको वर्चस्वको लडाइँ कुन स्तरमा सिनेमा व्यापारिक घरानाबीच घीनलाग्दो गरी जुधानमा छ भन्ने कुरा त त्यही चक्रव्यूहलाई झेल्न नसक्दा कलाकारहरू आत्महत्या गर्ने स्तरको निराशामा पुग्ने दृष्टान्तले पनि प्रस्ट पार्छ । नेपालमा सिनेमा व्यवसाय अकुत नाफाको क्षेत्र नबने पनि भाँति पुर्याएर काम गर्दा समाज सापेक्षतामा मनग्गे नाफा बटुल्न सकिने क्षेत्र त बनिसकेकै छ ।त्यसैले महानायक वाला बहस सिनेमालाई धन्दाका रूपमा बुझ्ने खेमाहरूबीचको एउटा सानो झडप रहेको बुझ्न खासै कठिनाइ पर्दैन । माफी माग्ने निरौला खेमाका दीपकराज गिरीले बरु गाउँमा गएर हलो जोतेर बाँचौंला ! भन्नुको सार पनि धन्दाको पिरलोको वरपर नै छ ।सामन्तवादी युगमा आम जनतालाई शासित बनाइरहन नै महानताको अवधारणा बनेको थियो । युरोपमा पिटर महान् वा एसियामा गौतम बुद्धलाई भगवान्को उपाधि त्यस समयका शासक वा शासनबाट फाइदा लिन सक्षमहरूले बनाएका थिए । वास्तवमा विज्ञानका सबै शाखाको निचोडलाई एक ठाउँ राखेर संश्लेषण गर्ने हो भने, मानिसहरू फरकफरक भूमिकामा हुन्छन् तर कोही पनि अर्कोभन्दा महान् हुन सक्दैनन् भन्ने निष्कर्ष नै अगाडि आउँछ । एउटै क्षेत्रमा काम गर्नेहरूमध्ये कोही अब्बल र कोही कमसल हुन सक्छन् तर जीवनका निम्ति अनिवार्य अर्को सन्दर्भमा अब्बलहरू कमसल र कमसलहरू अब्बल भइरहेका हुन्छन् । सामन्तवादी संस्कृतिअनुरूप नेपालमा शासकहरू वा शासकहरूकै वैचारिकी लागू गर्नेहरूले साहित्यकलाका क्षेत्रमा कविशिरोमणि, आदिकवि, महाकवि, आशुकवि, नाट्यसम्राट्, स्वरसम्राट्, स्वरकिन्नरी, राष्ट्रकवि जस्ता क्रूर मानक पदवीहरू निर्माण गरे । वास्तवमा ती पदवीबाट सम्बोधित व्यक्तिहरू आफ्नो समयका र क्षेत्रका सकारात्मक वा नकारात्मक विशिष्ट प्रतिभा त थिए, तर तत्कालीन समय र भविष्यसम्मका निम्ति कुनै पनि मानेमा महान् मानक प्रतिभा थिएनन् किनकि त्यस्तो हुन सम्भवै थिएन । आजको युगमा ज्ञान त सबैलाई हुनुपर्छ, समाज वर्गीय छ । समाज समुदायगत संस्कृतिमा विभक्त छ र साथै रुचिगत विभिन्नतामा समेत फरकफरक छ । यस्तो अवस्थामा कुनै पनि क्षेत्रको खास पात्र, सबै वर्ग, समुदाय र रुचिगत क्षेत्रका निम्ति आदर्श वा महानायक कसरी बन्न सक्तछ ? त्यसैले महानताको अवधारणा खास विषयमा उम्दा वा ठूलो काम गर्न सक्ने व्यक्तिका रूपमा मात्र ठीक हो, जुन समाजका सबै व्यक्तिको फरकफरक गुणमा वा सन्दर्भमा लागू हुन्छ । अर्थात्, सबै व्यक्ति अन्ततः महान् हुन्छन् । त्यसैले महावाला अवधारणा अन्य मान्छेहरूलाई कमसल सिद्ध गर्ने विचार हो र त्यो कदापि ठीक होइन । राजेश हमाल नेपाली समाजको परम्परागत हिन्दु उच्च जातबाट सिनेमा क्षेत्रमा आए । उनी हुर्केको समाजमा नृत्यकर्म कमसल मानिन्थ्यो, तर पनि उनी त्यही क्षेत्रमा आए । देशविदेशको औपचारिक शिक्षाले पनि उनलाई अन्य क्षेत्रमा तानेन । परिवारको उपेक्षाका बावजुद उनी सिनेमा क्षेत्रमै लागे । त्यो कलाकार हमालको कला क्षेत्रप्रतिको लगाव थियो । त्यो सम्मान गर्न लायक छ । तर त्यसको अर्थ अरूले चाहिँ त्यस क्षेत्रमा आउँदा सम्मानयोग्य कामै गरेनन् भन्ने त होइन । चलचित्र क्षेत्रमा आउनेमध्ये हमाल जीविका गर्न आएका थिएनन्, तब प्रख्यातिपछि पनि सिनेमालाई विश्वस्तरको वैचारिकीमा लैजान उनले केही मिहिनेत गरेको भए पनि हुने थियो तर त्यस्तो पहल सार्वजनिक भएन किनकि त्यस्तो उनले केही गरेनन् । व्यक्तिगत रूपमा कोही असल हुनु राम्रो कुरा हो तर त्यही कुरा अरूमाथि शासन गर्ने हतियार बन्नु कसरी सही हुन्छ र ?कुनै कलाकार वा अन्य क्षेत्रका व्यक्तिलाई धेरै मानिसले मन पराउन सक्छन्Ù त्यही व्यक्तिलाई अर्को ठूलो जमातले मन नपराउन वा घृणा गर्न पनि सक्छन् । यो त सामान्य कुरा हो । मानिसको चेतनाको एउटा अवस्थामा प्रिय लागेको वस्तु चेतनाको अर्को अवस्थामा अप्रिय लाग्छ । एक समयका प्रेमीहरू अर्को कालखण्डमा मुखै हेर्न नचाहने बिराना पात्रहरूमा रूपान्तरण हुन्छन् नि, हैन र ? त्यसैले कोही मन पर्नु र आफ्नानिम्ति महान् लाग्नु वा पटक्कै मन नपर्नु भनेको मानिसको मनको नितान्त व्यक्तिगत भावनात्मक अवस्था हो । त्यस्तो भावनात्मक मनको अवस्थालाई सामाजिक मानक अवधारणा बनाएर त्यससँग असहमति राख्नेमाथि लाद्न मिल्दैन र लाद्नु अत्याचारबाहेक केही हुँदैन । मलाई मेरो प्रेमी संसारकै सबैभन्दा सुन्दर लाग्छ, तँलाई पनि त्यस्तै लाग्नैपर्छ भन्न मिल्छ र ? त्यसैले यस्तो विषयमा अड्डी कसेर एकले अर्काको नूर गिराउने गरी चलेको बहस र भनाभन वास्तवमै बौद्धिक दरिद्रतासिवाय केही होइन ।महानायकसम्बन्धी बहसको सांगे फेरि जसरी भयो, त्यो त झनै उदेकलाग्दो छ । कलाकार निरौला पक्षले कुनै गल्ती गरेकै होइन, तब माफी किन मागेको ? गल्ती नै नगरेकालाई गल्ती गरिस् भनेर माफी दिने भाँडभैलो फेरि किन गरेको ? निरौलालाई कोही व्यक्ति महानायक नलाग्न सक्छ र त्यो कुरा सार्वजनिक रूपमा भन्ने उनको अधिकार स्वतःसिद्ध छ । उनको अभिव्यक्तिसँग असहमत हुन पनि अरूले स्वतः पाउँछन् नै । यहाँ क्षमायाचना र माफी बक्सको अवस्था कसरी आउन सक्छ ? यस्तै ढंगले सोच्न थाल्ने हो भने राजनीतिक क्षेत्रमा हालत के होला ? प्रत्येक पार्टीको नेता उसको कार्यकर्तालाई ठीक वा महान् लागेको हुन्छ तर अर्को पार्टीको कार्यकर्ताका निम्ति बेठीक वा गद्दारसम्म लागेकै हुन्छ र त्यो कुरा सार्वजनिक रूपमा उनीहरूले पटकपटक भनिरहेका हुन्छन् । सिनेमा क्षेत्रकै पाराले व्यवहार गर्ने हो भने त प्रत्येक गल्तीमा फरक पार्टीका कार्यकर्ताबीच काटाकाट गर्नुपर्ने हुन्छ । त्यसैले अभिव्यक्ति स्वतन्त्रताको अति साधारण आम समझदारीलाई समेत आत्मसात् नगरी चलेको महानायकसम्बन्धी बहसमा क्षमायाचना र माफी बक्सको प्रकरण त्यस्तो ऐना हो जहाँ सिनेमा क्षेत्रको बौद्धिकताको डरलाग्दो स्तर छर्लंग देखिन्छ । यस फजुल बहसले सिकाएको गम्भीर पाठ यही नै हो नेपाली सिनेमा क्षेत्रमा व्यापक सामाजिक आयाममा बौद्धिकता निर्माणका निम्ति गर्नुपर्ने काम अझै पनि रोगीको भाँति थला परेकै छ ।"
गरिब जहिल्यै गरिब,"देशमा गरिबी अन्त्यका लागि छुट्टै मन्त्रालयदेखि विभिन्न संरचनासम्म छन्, गरिबी निवारण नीति छ अनि राज्यस्तरबाट अनेक योजना सञ्चालित छन् । तर लक्ष्यअनुसार प्रतिफल मिल्न सकेको छैन, न त तालुक संयन्त्रहरू नै जिम्मेवारी निर्वाहमा सफल देखिन्छन् । जबकि देशको अवस्था सन् २०२१ सम्म अति कम विकसित मुलुकबाट माथि उठाउने सरकारको लक्ष्य छ । सन् २०१६ देखि २०३० सम्मका लागि अघि सारिएको दिगो विकास लक्ष्यले गरिबी निर्मूल गर्ने उद्देश्य राखेको छ, जसका लागि सत्र कार्यसूची निर्धारित छन् । समृद्धिका लागि नयाँ अभियान भन्दै २०१८ देखि २०३० सम्मकै लागि नयाँ प्याकेज पनि अघि सारिएको छ । चौधौं योजनाले आर्थिक वर्ष २०७५७६ सम्म गरिबीको रेखामुनि रहेको जनसंख्यालाई २१ दशमलव ६ प्रतिशतबाट १७ प्रतिशतमा झार्ने लक्ष्य लिएको थियो । तर कोरोना संकटअगाडि समेत मुलुकको गरिबी १८ दशमलव ७ प्रतिशतबाट घट्न सकेको छैन । अहिले झन् भयावह अवस्था छ । गरिबी निवारणमा नेपाल सरकारको लक्ष्यलाई बल पुर्याउन विदेशी दातृ संस्थाहरूले पनि निरन्तर सहयोग गर्दै आइरहेका छन् । तर, फितलो कार्यान्वयन र पर्याप्त जवाफदेहिता नहुँदा सबै प्रयास अर्थहीन भैरहेका छन् । राज्यस्तर र दाताका यस्ता लगानी अर्थपूर्ण ढंगले खर्च नभएका तथ्यहरू विगतदेखि नै सार्वजनिक हुँदै आएका छन् । गरिबी निवारणसम्बन्धी कार्यक्रमबाट लक्षित समुदायले लाभ लिन नसकेको विषय हालै पनि चर्चामा आयो । २०६१ देखि २०७५ सालसम्मको चौधवर्षे अवधिमा विश्व बैंकले लगानी गरेको २९ अर्बबारे राष्ट्रिय सतर्कता केन्द्रको अध्ययनले प्रश्न उठायो । अनुदानमध्ये १० अर्ब प्रशासनिक काममा खर्च भएको र लगानी भएको १९ अर्बको जवाफदेही कोही नभएको समितिको ठहर छ । यद्यपि उक्त १९ अर्बको देखभाल र व्यवस्थापन गर्न एक मार्गनिर्देशनसहित स्थानीय तहलाई हस्तान्तरण गरिसकिएको गरिबी निवारण कोषले जनाएको छ । तथापि नेपालका प्रशासनिक संरचनाको कामकारबाही र सञ्चालित कार्यक्रमको फितलो कार्यान्वयनको दृष्टान्त गरिबीविरुद्धको अभियानमा मात्र हैन, जहीँतहीँ देखिन्छ । तलब, भत्ता, उपकरण, सवारीसाधन, प्रविधि लगायतका प्रशासनिक काममा ठूलो रकम खर्च हुने तर लक्षित वर्गसम्म पुग्दा बजेटको आकार निकै सानो भइसक्ने परिपाटी सबै क्षेत्रको साझा समस्या हो । त्यसमाथि अनुगमनको पाटो सशक्त नहुँदा कार्यान्वयनस्थलमा समेत ठूलै बेथिति हुने गर्छ । लक्षित गरिबको अवस्था दिनप्रतिदिन दयनीय हुनु अनि परियोजना सञ्चालनमा संलग्न हुनेहरूको जीवनस्तर चुलिँदै जानु यसैको परिणाम हो । गरिबी समस्याको चरणबद्ध समाधानका लागि गरिब घरपरिवार सहयोग समन्वय बोर्ड ले २०७० सालदेखि २५ जिल्लामा प्रारम्भिक पहिचानका काम थाल्यो । ती जिल्लाका १२ लाख ४० हजार ३ सय ५० घरधुरीको सर्वेक्षणपश्चात् ३ लाख ५६ हजार ४ सय १८ घरपरिवार परिचय प्राप्त गर्ने गरिबमा दरिए । तीमध्ये अति समस्याग्रस्त ५ जिल्लामा पहिलो चरण र त्यसपछि बाँकी २० जिल्लामा परिचयपत्र वितरण गर्ने जनाइयो । बाँकी ५० जिल्ला गरी तत्कालीन ७५ वटै जिल्लामा अर्को वर्षभित्र परिचयपत्र वितरण गरिसक्ने योजना सार्वजनिक भए । तर गरिबका नाममा पहुँचवाला, हुनेखाने र मन्त्रीसमेतले गरिब परिचयपत्र पाउँदै गरेको तथ्य सार्वजनिक भयो, जसका कारण कार्यक्रम नै प्रभावित भयो । गरिबलक्षित सहयोग र राहतका जुनसुकै कार्यक्रम हुनेखाने वर्गकै कारण प्रभावित भएका असंख्य उदाहरण छन् । त्यो क्रम कोरोनापछिको राहत वितरणसम्म पनि रोकिएन । गरिबहरूलाई नगद राहत दिनुपर्ने विज्ञहरूले सुझाए तर उपल्ला तहले समेत उक्त राहत लिन सक्ने भन्दै सरकारले अहिलेसम्म त्यसतर्फ पहल थालेको छैन । वितरणमा उचित व्यवस्थापन गर्न नसक्ने आफ्नो कमजोरी अघि सार्दै सीमान्तकृत जनताप्रतिको दायित्वबाट लोकतान्त्रिक सरकार कदापि पन्छिन नमिल्नुपर्ने हो, तर बेवास्ता गरेरै सरकार अघि बढिरहेको छ, जसबाट गरिबहरू नै पीडित भइरहेका छन् । गरिबीलाई २०८७ सालसम्म ५ प्रतिशत र २१०० सालसम्म शून्यमा झार्ने सरकारी लक्ष्य छ । मुलुकको गरिबी १८ दशमलव ७ प्रतिशत भनिए पनि बहुआयामिक गरिबीको सूचकांकअनुसार २८ दशमलव ६ प्रतिशत जनसंख्या गरिबीको चपेटामा रहेको योजना आयोगको तथ्यांक छ । विश्वभर प्रचलित शिक्षा, स्वास्थ्य र जीवनस्तरसम्बन्धी आयाम विश्लेषण गरी बहुआयामिक गरिबी मापन गर्ने गरिन्छ । लकडाउनका कारण गरिबीको दायरा निकै फराकिलो भएको छ । कोरोनाअघि गरिबी भोगिरहेको मात्र हैन, योभन्दा माथिल्लो तहको जनसंख्यासमेत अहिले गरिबीकै रेखामुनि झरिसकेको छ । त्यसैले सरकारी लक्ष्यप्राप्तिमा अझ बढी चुनौती थपिएको छ । सन् २०३० सम्म मध्यम स्तर र सन् २०४३ सम्म उच्च मध्यमस्तरको आयमा रूपान्तरण गर्ने सरकारी लक्ष्य गत वर्षकै बजेटमार्फत सार्वजनिक भयो । ५ लाख रोजगारी सिर्जनाका कुरा पनि घोषणा भए तर त्यसको उपलब्धि बाहिर आउन सकेको छैन ।नेपालमा काम गर्न सक्ने उमेर समूह ६० प्रतिशतभन्दा बढी छ । युवाको श्रम, शक्ति र सीपलाई स्वदेशमै उपयोग गरी विदेश पलायन रोक्ने उद्देश्यले सरकारले गत आर्थिक वर्षदेखि रोजगारी सिर्जना गर्ने उद्घोष गर्यो । प्रधानमन्त्री रोजगार कार्यक्रमअन्तर्गत सबै स्थानीय तहमा रोजगार सेवा केन्द्र स्थापना गरी बेरोजगार पहिचान भइरहेका खबरहरू प्रचारमा आए । बेरोजगार व्यक्तिलाई रोजगारी दिन नसके सय दिन बराबरको भत्ता दिने घोषणा पनि सरकारले गर्यो तर यसको उपलब्धि देखिएको छैन । पूर्वाधार निर्माणका साथै कृषिमा व्यापक सुधार, औद्योगीकरण, हरकोहीलाई व्यवसाय सञ्चालनका लागि उत्प्रेरणा र अनुकूल परिस्थितिको निर्माण, कानुनी र प्रक्रियागत जटिलताको अन्त्यजस्ता काम नगरी गरिबीबाट पूर्णतया उन्मुक्ति पाउन सम्भव देखिँदैन । गरिबी निवारण नीति, २०७६ को लक्ष्यप्राप्तिका लागि ६ नीति र प्रत्येक नीतिलाई सफल बनाउन अलगअलग रणनीति र कार्यनीति तय गरिएका छन् । नेपाल सरकारका विभिन्न मन्त्रालयमार्फत गरिबी निवारणसम्बन्धी दुई दर्जनभन्दा बढी कार्यक्रम छन् । तर गरिबका नाममा सञ्चालित भनिएका ती कार्यक्रम लामो अवधिमा पनि उपलब्धिविहीन छन् । गरिबका नाममा टाठाबाठाको रजाइँ अत्य नभएकाले यो अवस्था रहिरहेको प्रस्टै छ । सरकार तथा दलहरूले सनातनी राजनीतिक किचलो पन्छाएर विकासमुखी एजेन्डालाई आत्मसात् नगरी गरिबको यथास्थिति फेरिँदैन, न त मुलुकको समृद्धि नै नजिक देखिन्छ । यो तथ्यलाई मनन गर्न दलहरूलाई अझै कति दशक लाग्ने हो ?"
सम्पत्तिको शुद्धीकरणअघि अभिलेखीकरण,"नैपालमा व्यावसायिक आर्थिक गतिविधिको सञ्चालन लिच्छविकालदेखि नै भएको देखिन्छ । त्यस बेला नेपाली व्यवसायीहरू भारत र तिब्बतका व्यवसायीहरूसँग कारोबार गर्थे । केही कृषिजन्य वस्तु भारत पठाइन्थे भने, चीनतर्फ जडीबुटी र खाद्यान्न लगायतको निर्यात हुन्थ्यो । देशमा उद्योगधन्दा नभएकाले सुती कपडासहित उपभोग्य वस्तुहरू भारतबाट झिकाइन्थे । केही राइस मिल, दाल एवं गहुँ पिस्ने आटा मिलहरू स्थापना भइसकेका थिए । जुटको उत्पादन राम्रो हुन थालेपछि करिब ८५ वर्षअगाडि जुट उद्योग स्थापना हुन थाले ।भारतबाट आयातित सामानमा तत्कालीन राज्यव्यवस्थाले भन्सार असुली गर्ने गर्थ्यो । विसं २००७ सालयता देशमा आयकरबारे चर्चापरिचर्चा हुन थाल्यो । २००८ सालमा स्थापित पहिलो जनप्रतिनिधिमूलक सरकारले देशकै पहिलो बजेटमा आयकर उठाउने अवधारणा प्रस्तुत गर्यो । २०११ सालमा आयकर उठाउने प्रयास राजनीतिक अस्थिरताका कारण सफल हुन सकेन । पहिलो बजेटमा भन्सारबाट ७३ लाख, भूमिकरबाट ९४ लाख, वनजंगलबाट ३० लाख, रकम ठेक्का बन्दोबस्तबाट ९ लाख र विविध ९९ लाख गरेर ३०५ लाखको स्रोत देखाइएको थियो । आयकर शीर्षकमा शून्य रकम जनाइएको थियो । सन् १९५२५३ मा भन्सारबाट १०० लाख, भूमिकरबाट १२३ लाख, वनजंगलबाट ३२ लाख, रकम ठेक्का बन्दोबस्तबाट १९ लाख र विविध १२८ लाख रुपैयाँ गरी ४०२ लाखको राजस्वको स्रोत प्रस्तावित गरिएको थियो । आयकरको व्यवस्था गरिए पनि अनुमानित आयमा शून्य आयकरको प्रावधान थियो । नेपालको निर्वाचित सरकारले २०१६ साल (सन् १९५९) मा आयकर ऐनको कार्यान्वयन गरेको थियो । केही व्यावसायिक आय र पारिश्रमिक शीर्षकमा पनि आयकर उठाउन थालियो । त्यही अनुभवले २०१९ सालमा विस्तारित आयकर ऐन प्रस्तावित गरियो र त्यसलाई केही परिमार्जित गर्दै २०३१ सालमा नयाँ आयकर ऐन लागू गरियो । २०१६ देखि २०३१ सालसम्म कृषिमा आधारित आयमा, सम्पूर्ण निर्यात, उद्योग स्थापना गरेको लामो समयसम्म, कुनै पनि पुँजीगत आम्दानीमा र कुनै सेयर खरिदबिक्री वा हक हस्तान्तरणमा आयकर लाग्दैनथ्यो । २०३१ सालको आयकर ऐनले पुराना व्यवस्थाहरू परिमार्जन गर्दै छुट्टै आयकर दर्ता प्रणालीको विकास गर्यो । जतिसुकै आयात गरे पनि निश्चित प्रतिशत कर चुक्ता गरेपछि सम्पूर्ण आयमा कर चुक्ता गरेको मानिन्थ्यो । उक्त समयमा आयात नियन्त्रित व्यवस्थाअनुरूप थियो । निर्यातकर्ताले मात्र आयात इजाजत पाउँथ्यो । निर्यातको केही प्रतिशत मात्र इजाजत पाइन्थ्यो । निर्यातकर्ताले आयात इजाजतपत्र बजारमा बिक्री गर्न पाउँथ्यो । न्यून बिजकीकरण कानुनसम्मत थियो । १ लाखको आयात लाइसेन्समा धेरै ठूलो मात्रामा आयात गरिन्थ्यो । मूल्यांकनअनुसार भन्सार असुल गरिन्थ्यो । आयातित सामानमा निश्चित आयकर असुली गरिन्थ्यो । कर कार्यालयले असुल्नेभन्दा धेरै आय हुने गर्थ्यो व्यवसायीहरूको । २०३४३५ ताका सरकारले खुला आयात इजाजत प्रणाली लागू गर्यो । तर, त्यति बेला विदेशी मुद्राका दुइटा दर कायम थिए । अफिसियल विदेशी मुद्राका हकमा १ अमेरिकी डलर बरावर १२ रुपैयाँ र आयात इजाजतपत्रका लागि १६ रुपैयाँ थियो । निर्यात गर्दा पनि १ अमेरिकी डलर बराबर १६ रुपैयाँले भुक्तानी पाइन्थ्यो । त्यो बेला पनि भन्सार मूल्यांकन न्यून बिजकीकरणको अवस्थामै थियो । यसबाट आयात क्षेत्रको कारोबार धेरै बढेर गयो । माथिका विश्लेषणबाट नेपालमा सदियौंदेखि पुर्ख्यौली व्यापारव्यवसाय रहेको र आफूले गरेको व्यवसायलाई भावी पुस्ताहरूमा हस्तान्तरणसमेत गरिएको देखिन्छ । निजी क्षेत्रका व्यवसायीहरूले आर्जन गरेको लगानी सम्पत्ति आदिको स्रोतबारे उचित व्यवस्थापन वा अभिलेखन कहिल्यै गरिएन । पुर्ख्यौली सम्पत्तिको हकमा रहेका सम्पत्तिहरू जग्गा, सुनचाँदी तथा अन्य बहुमूल्य वस्तुहरू पनि अभिलेखीकरण गरिन्नथ्यो । सदियौंदेखि वैधानिक ढंगले उद्योग, व्यापार, कृषि, पशुपालनजस्ता व्यवसाय गरी आयआर्जन गरेर बसेका व्यक्तिले प्रचलिन कानुनअनुसार आर्जन गरेको सम्पत्तिको न कुनै सबुत प्रमाण राखे, न त सरकारले कुनै प्रमाणित आधार उपलब्ध गरायो । २०५२ सालमा मूल्य अभिवृद्धि कर ऐन लागू भयो, जसपछि न्यून बिजकीकरणबाट हुने पद्धतिमै परिमार्जन भयो । कारोबार मूल्यमा भन्सारबाट मालसामान छुट्न थाले । २०५८ सालमा आयकर ऐन आएपछि स्वयं व्यवसायीले आफ्नो आय निर्धारण गर्नुपर्ने व्यवस्थाको सुरुआत भयो । नेपालमा लेखामा आधारित व्यवस्थित आयकर ऐन २०५८ सालदेखि लागू भएको हो । २०६४ सालमा सम्पत्ति शुद्धीकरण ऐन लागू गरियो । तर, विश्व मान्यताअनुसार आतंककारी गतिविधि, मानव बेचबिखन, लागूऔषध कारोबारी, हातहतियारको अवैध कारोबार, अपहरणजस्ता अवैध क्रियाकलापबाट आर्जित सम्पत्तिलाई मात्र शुद्धीकरण लागू गर्नुपर्नेमा कर भुक्तानी भएको स्रोतलाई समेत समावेश गरियो । त्यस्तो अवस्थामा यो ऐन प्रारम्भ हुनुअगाडि सबैको सम्पत्तिको अभिलेखीकरण गरिनुपर्ने थियो, जुन राजनीतिक अस्थिरताका कारण सम्भव भएन ।यसरी लामो समयदेखि ऐनकानुनको परिधिभित्र रही आर्जन गरेको सम्पत्ति र उक्त ऐनबाट प्राप्त सुविधाका कारण आर्जित वैधानिक सम्पत्तिहरूलाई अभिलेखीकरणको अभावमा सम्पत्ति शुद्धीकरण ऐनले केकसरी छानबिन गर्न सक्छ ? यो गम्भीर विषय हो । विगतमा वैधानिक तवरले प्राप्त आयमा निजी क्षेत्रले कुनै स्रोत देखाउन सक्तैन । आयकर ऐन, २०३१ र २०५८ बमोजिम कारोबारको खातापाता राख्ने अवधि क्रमशः ६ वर्ष र ४ वर्षभन्दा बढी नभएकाले कारोबारको कुनै तथ्यांक उपलब्ध नहुने अवस्था छ । २०५८ सालमा आयकर ऐन लागू हुनुअघि वैधानिक रूपमा आर्जन गरेको आम्दानी, सम्पत्ति वा पुर्ख्यौली सम्पत्तिको स्रोत खुल्न सक्तैन । आज आएर सम्पत्ति शुद्धीकरण ऐन, २०६४ को प्रावधानले सम्पूर्ण व्यावसायिक क्षेत्रलाई स्वदेशमै उद्योग, कलकारखाना स्थापना गर्नका लागि वैधानिक स्रोतको प्रमाण माग गर्न थालेको छ । यसले एकातर्फ राष्ट्रमा प्रचुर सम्भावना हुँदाहुँदै ऐनको असान्दर्भिक व्यवस्थाले लगानी गर्न सक्ने अवस्था रहँदैन भने, लगानीको अभावमा राष्ट्रको आर्थिक गतिविधि पनि न्यून भएर जान्छ । अर्कातर्फ, यस्ता केही व्यक्तिमाथि दबाबमूलक कारबाही हुन थाल्यो भने त्यसबाट अर्थतन्त्रमै नकारात्मक असर पर्न जान्छ । पुँजी र व्यवसायी पलायनको खतरा बढेर जान्छ ।यसको एक मात्र समाधान, देशमा द्रुत गतिले आर्थिक गतिविधिहरूको परिचालनका लागि शून्य दरमा एकपटक सबै व्यक्तिको सम्पत्ति घोषणाको व्यवस्था अविलम्ब गर्नु हो । अन्यथा व्यवसायीहरूले कुनै परियोजनामा लगानी, घरजग्गा खरिद, संस्थापक वा साधारण सेयर खरिद, बैंकहरूमा नगद जम्मा आदि गर्न सक्तैनन् । चालु आयमा पनि सरकारले आर्जित सम्पत्तिको आयमा स्रोत खुल्ने प्रमाणहरू सुरक्षित राख्न नागरिकहरूलाई सुसूचित गरेको पाइँदैन । आज बैंकमा रकम फिक्स डिपोजिट गरिएको हुन्छ । बैंकले स्टेटमेन्टमा ब्याज उल्लेख गरिदिएको त हुन्छ, तर डिपोजिटरसँग त्यो ब्याजमा प्राप्त आम्दानीको कुनै प्रमाण देखिँदैन । त्यस्तै, सेयर बजारमा यत्रो ठूलो कारोबार भएको छ, टीडीएस जहिल्यै कट्टा गरिएको हुन्छ, तर अभिलेखीकरणको हिसाबले कुनै कारोबार भएको देखिँदैन । यसले गर्दा अहिले पनि स्रोतका प्रमाणित आधारहरूमा समस्या सृजना भएको छ । पुर्ख्यौली वा नयाँ जग्गा खरिद गरेर आउने मुनाफाको लाभ, विभिन्न कमिसन, बैठक भत्ता, लाभांश, बैंक ब्याज आम्दानी, बोनस सेयरको आम्दानी, कृषि आय, बहाल कर आदि प्राकृतिक व्यक्तिले आर्जन गरेको कानुनसम्मत टीडीएस बुझाएको सम्पत्तिको स्रोत खुलेका प्रमाणहरू भविष्यमा आवश्यक पर्लान् भनेर सुरक्षित राख्ने चेतना नागरिकमा छैन । तर, यस्तो स्रोतको प्रमाणित कागजात उपलब्ध नगराए गम्भीर समस्या निम्तिन सक्छ । सरकारले कुनै निर्देशिका ल्याएर हरेक टीडीएस कट्टी गरेपछि आयआर्जन गरेको प्रामाणिक आधार नागरिकलाई दिने व्यवस्था लागू गर्न सकेको छैन । भोलि नागरिकसँग पनि प्रमाणित आधार देखाउने कागजपत्र हुँदैन । प्रचलित नियमकानुनभित्र रहेर आर्जन गरेको सम्पत्तिबारे स्पष्ट अवधारणा नल्याई उजुरीकै आधारमा व्यवसायी र सर्वसाधारणलाई दुःख दिन थालिएकाले ऐनको गलत व्याख्या भएको आशंका गरिएको छ । विद्यमान आर्थिक संरचनाहरूमा आवश्यकतानुसार परिमार्जन गरी एकपटक सबै नागरिकको सम्पत्ति अभिलेखीकरणको व्यवस्था गरिनुपर्छ, जुन पारदर्शी अर्थतन्त्रको एउटा ठूलो पूर्वाधार हुनेछ ।अग्रवाल नेपाल चेम्बर अफ कमर्सका उपाध्यक्ष हुन् ।"
भारतमा झन् बढ्दै संक्रमण,"विश्वव्यापी महामारीका रूपमा फैलिइरहेको कोरोना भाइरस (कोभिड१९) बाट पछिल्लो समय संक्रमितको संख्या निकै बढ्दै गएको छ । पछिल्लो २४ घण्टामा करिब ४९ हजारमा संक्रमण पुष्टि भएसँगै संक्रमितको संख्या १३ लाख नाघेको छ । भारतको स्वास्थ्य तथा परिवार कल्याण मन्त्रालयका अनुसार शनिबार साँझसम्म १३ लाख ३६ हजार ८ सय ६१ जना संक्रमित भएका छन् । जसमध्ये ३१ हजार ३ सय ६८ जनाको मृत्यु भएको छ । पछिल्लो एक दिनमा ७ सय ५७ जनाले संक्रमणबाट ज्यान गुमाएका छन् । कुल संक्रमितमध्ये हालसम्म करिब ८ लाख ५० हजार जना उपचारपछि निको भइसकेका छन् । विगत केही दिनयता भारतमा कोरोना भाइरसको संक्रमणमा उच्च वृद्धि देखिएको छ । गत चौबीस घण्टामा मात्र ४८ हजार ९ सय १६ जना नयाँ संक्रमित थपिएका छन् । भारत विश्वका सबैभन्दा बढी उच्च संक्रमित हुने मुलुकहरूमध्ये अमेरिका र ब्राजिल पछि तेस्रो स्थानमा छ । भारतमा पछिल्लो एक साताभित्र मात्रै करिब तीन लाख नयाँ संक्रमित पहिचान भएका हुन् । भारतमा जुन १ देखि लकडाउनलाई खुकुलो पारिएसँगै संक्रमणमा तीव्र वृद्धि भइरहेको छ । यसैबीच, भाइरसविरुद्धको परीक्षणलाई पनि तीव्रता दिइएको छ । हाल प्रत्येक दिन करिब सवा ४ लाख परीक्षण गरिएको छ । जबकि एक साताअघिसम्म यो दर ३ लाखको हाराहारीमा थियो । भारतको स्वास्थ्य तथा परिवार कल्याण मन्त्रालयका अनुसार हालसम्म १ करोड ५८ भन्दा बढीको कोरोना भाइरसको परीक्षण भइसकेको छ । पछिल्ला दिनमा भारतका आन्ध्र प्रदेश, तमिलनाडु, उडिसा, झारखण्डसँगै नेपालसँग सिमा जोडिएका उत्तरप्रदेश र बिहार राज्यहरूमा अहिलेसम्मको उच्च संक्रमण देखिएको छ । गत चौबीस घण्टामा उत्तरप्रदेशमा थप २ हजार ६ सय ६७ जना र बिहारमा १ हजार ९ सय ४६ जनामा कोरोना भाइरसको संक्रमण पुष्टि भएको छ । खुला सीमा भएका कारण यी दुई राज्यमा हुने संक्रमणको विस्तारले नेपालमा पनि जोखिम बढाउने खतरा छ । संक्रमण बढ्ने क्रमसँगै भारतले कोभिड १९ विरुद्धको खोपको मानव परीक्षणलाई भारतले तीव्रता दिएको छ । त्यसै क्रममा शुक्रबार दिल्लीमा पनि मानव परीक्षण सुरु गरिएको छ । भारतको स्वास्थ्य अनुसन्धान परिषद् (आईसीएमआर) र पुनेस्थित नेसनल इन्स्टिच्युट अफ भायरोलोजीसँगको समन्वयमा हैदरावादस्थित भारत बायोटेक इन्टरनेसनल लिमिटेडले विकास गरेको कोभ्याक्सिन खोपको शुक्रबार दिल्लीको अल इन्डिया इन्स्टिच्युट अफ मेडिकल साइसेन्स (एम्स्) शुक्रबार पहिलो चरणको मानव परीक्षण सुरु गरिएको हो । आज एक जनामा परीक्षण गरिको हो, एम्स् स्रोतले कान्तिुरसँग भन्यो । पहिलो र दोस्रो चरणको मानव परीक्षणका लागि आईसीएमआरले भारतभरका विभिन्न १२ वटा केन्द्र तोकेको थियो । जसमा एम्स् पनि समावेश छ । मानव परीक्षणको सुरुआत गत १५ जुलाईदेखि नै भएको हो । पहिलो चरणको परीक्षणमा सहभागी हुन दुई हजारभन्दा बढी स्वयंसेवकले नाम दर्ता गराएको भारतीय सञ्चारमाध्यमहरूले जनाएका छन् । मानव परीक्षणका लागि पहिलो चरणमा १८ देखि ५५ वर्ष उमेरका र दोस्रो चरणमा १२ देखि ६५ वर्ष उमेरमा मानिसलाई सहभागी गराइने बताइएको छ । एम्स्मा गर्ने भनिएको शुक्रबारको परीक्षणका लागि सुरुमा दुई जनाले नाम लेखाए पनि एक जना मात्र उपस्थित भएको स्रोतले जानकारी दिएको छ । परीक्षणमा सहभागी हुने दिल्लीकै निवासी भएको बताइएको छ । खोप दिएपछि ती व्यक्तिलाई दुई घण्टासम्म अवलोकनका लागि राखिएको र उनमा कुनै पनि प्रतिकूल असर नदेखिएको परीक्षणमा सहभागी चिकित्सकहरूलाई उद्धृत गर्दै भारतीय समाचार एजेन्सी पीटीआईले जनाएको छ । दिउँसो १ः३० मा ०५ मिलिको खोप दियौं । तत्काल कुनै नकारात्मक असर देखिएन । दुई घण्टासम्म अवलोकन गरेर पठायौं । सात दिनसम्म खोपको असरको निगरानी गरिनेछ, एम्स्का कम्युनिटी मेडिसिन सेन्टरका प्राध्यापक डा सञ्जय रायलाई उद्धृत गर्दै पीटीआईले जनाएको छ । खोप लिने व्यक्तिको दुई दिनअघि स्वास्थ्य परीक्षण गरिएको समेत पीटीआईले उल्लेख गरेको छ । भारतमा कोरोना भाइरसको खोपमा अनुसन्धान गर्नका लागि भारत बायोटेकसँगै विभिन्न सातवटा संस्थालाई अनुमति दिइएको छ । तर, भारतीय औषधि महानियन्त्रक कार्यालयले हालसम्म भारत बायोटेक र जाइडसक्याडिलाले उत्पादन गरेको खोपलाई मात्र पहिलो र दोस्रो चरणको मानव परीक्षणका लागि अनुमति दिएको छ । दिल्लीको एम्स्सँगै हैदराबादको निजाम इन्स्टिच्युट अफ मेडिकल साइन्सेज, रोहतकको पोस्टग्य्राजुअट इन्स्टिच्युट अफ मेडिकल साइन्सेज, एम्स् पटना र भुवनेश्वरको इन्स्टिच्युट अफ मेडिकल साइन्सेज र सम अस्पतालमा मानव परीक्षण सुरु गरिएको छ । भारतमा कोरोना भाइरसविरुद्धको खोपको मानव परीक्षणको सुरुआत अघिल्लो हप्ता गोवाको रेडकर अस्पतालबाट गरिएको थियो । त्यसको खुला गोवाका मुख्यमन्त्री प्रमोद सावन्तले नै ट्वीटमार्फत गरेका थिए । विश्वभरका विभिन्न अनुसन्धान संस्थाहरूले कोभिड१९ विरुद्धको खोप विकास गर्न प्रयासरत छन् । र, यो सबैका लागि अति प्रतीक्षाको विषय बनेको छ । यसैक्रममा भारतमा सुरु गरिएको खोपको परीक्षणलाई पनि निकै चासोका साथ हेरिएको छ । भारत त्यसै पनि सबैभन्दा बढी खोप उत्पादन गर्ने मुलुकमा पर्छ । तर, यसपटक भारतले कोभिड१९ भ्याक्सिनको विकासमै अग्रसरता देखाएको हो । भारतले करिब तीन साताअघि मात्र आगामी १५ अगस्टभित्रै कोभिड१९ विरुद्धको खोप ल्याउने घोषणा गरिसकेको छ । उक्त घोषणाप्र्रति विज्ञहरूले पनि प्रश्न उठाएका थिए । डेढ महिनाको अवधिमा भारत सरकारको घोषणाले पश्चिमा मुलुकका अनुसन्धानकर्मीहरूलाई पनि आश्चर्यमा पारेको छ । कोभिड१९ को खोपका लागि संसारभरका कहलिएका अनुसन्धान संस्थानहरू भिडिरहेका बेला परिषद्को डेढ महिनाभित्रै नयाँ खोप प्रयोग ल्याउने घोषणाले उनीहरूलाई आश्चर्यमा पार्नु अस्वाभाविक थिएन । सँगै उनीहरूले यति छोटो अवधिमा कुनै पनि नयाँ खोप मानव प्रयोगका लागि तयार हुनु असम्भव भएको भन्दै परिषद्ले ल्याउने भनेको खोपको अनुसन्धान र परीक्षणमै प्रश्न उठाएका थिए छन् । बेलायत, अमेरिका लगायतका मुलुकहरू भइरहेको अनुसन्धानले कोभिड१९ विरुद्धको खोप बजारमा ल्याउन कम्तीमा पनि एक देखि डेढ वर्ष लाग्ने दाबी गर्दै आएका छन् । कतिपय विशेषज्ञहरूले एक महिनाभित्र खोपका लागि गर्नुपर्ने तीन चरणको परीक्षण सम्भव नभएको भन्दै चाँडै खोप ल्याउने नाममा मानव स्वास्थ्यमै खेलवाड गर्न लागिएको समेत आरोप लगाएका थिए । तर, आईसीएमआरले ती आरोपको खण्डन गर्दै खोपको परीक्षणका क्रममा सुरक्षा र व्यक्तिको अधिकारको सम्झौता नगरिने र विश्व्यापी प्रचलित मापदण्ड पूरा गरिने जनाएको छ । आईसीएमआरले भने पूरा विश्व नै कोभिड१९ महामारीले आक्रान्त भएकाले विभिन्न देशले मानिसहरूको ज्यान जोगाउनका लागि खोपको परीक्षण गरिरहेको र त्यही क्रममा भारतले पनि आफ्नै खोपको विकास गर्ने दिशामा अगाडि बढेको जनाएको छ । त्यसका लागि सुरक्षा, गुणस्तर, मापदण्डलगायतका सबै सर्तहरू पूरा गरिने पनि उसले जनाएको थियो । त्यसैगरी नयाँ खोप प्रयोगमा ल्याउनका लागि १५ अगस्टको मिति तोक्नुका पछाडि राजनीतिक कारण रहेको समेत दाबी गरिएको छ । विपक्षी पार्टीहरूले आईसीएमएआरले भारतीय प्रधानमन्त्री नरेन्द्र मोदीका अनुकूल हुने गरी १५ अगस्ट अर्थात् स्वतन्त्रता दिवसकै दिनको समयसीमा राखेको दाबी गरेका छन् । सामान्यतयाः स्वतन्त्रता दिवसको दिनमा भारतीय प्रधानमन्त्रीका तर्फबाट रणनीतिक र दूरगामी प्रभाव पार्ने घोषणा गर्ने परम्परा रहँदै आएको छ । विपक्षी दल र विशेषज्ञहरूले स्वतन्त्रता दिवसकै दिन खोप सफल भएको घोषणा गर्ने रणनीतिअनुरूप नै मिति तोकिएको दाबी गर्दै आएका छन् ।"
चीनद्वारा मंगल ग्रहमा यान प्रक्षेपण,"बेइजिङ (एजेन्सी) चीनले मंगल ग्रहमा यान पठाउने अभियानअन्तर्गत रकेट प्रक्षेपण गरेको छ । सुरक्षात्मक आवरणयुक्त उक्त ६ चक्के रोबोट बोकेको लङ मार्च५ रकेट शनिबार बिहान चीनको हैनान द्वीपस्थित वेनचाङ अन्तरिक्ष केन्द्रबाट प्रक्षेपण गरिएको बीबीसीले जनाएको छ । अभियानलाई तियावेन१ (स्वर्गलाई प्रश्न) नाम दिइएको छ ।चिनियाँ अधिकारीका अनुसार उक्त रकेट फेब्रुअरीमा मंगल ग्रहको कक्षनजिक पुग्ने छ । त्यसको २ देखि ३ महिनासम्म मंगल ग्रहको सतहमा उत्रिने कोसिस नगर्ने जनाइएको छ । यसले इन्जिनियरहरूलाई मंगल ग्रहमा अवतरण हुनुपूर्व त्यहाँको वायुमण्डलको अवस्था पत्ता लगाउन सहयोग पुर्याउने ठानिएको छ । दुई साताभन्दा कम अवधिमा मंगल ग्रहमा प्रक्षेपण गर्ने भनिएका तीनवटा रकेटमध्ये यो दोस्रो हो । गत सोमबार युनाइटेड अरब इमिरेट्स (यूएई) ले होप नामक यान प्रक्षेपण गरेको थियो । अमेरिकी अन्तरिक्ष एजेन्सी नासाले एक साताभित्र आफ्नो नयाँ पुस्ताको वाहन मंगल ग्रहमा पठाउने जनाएको छ । वेनचाङस्थित कमान्डर झाङ सोएयूले तियावेन१ को प्रक्षेपण योजनाअनुसार नै भएको बताए । मंगल ग्रहका लागि चीनको पहिलो अभियानको प्रक्षेपण पूर्ण रूपमा सफल भएको घोषणा गर्छु, उनले भने । तियावेन१ लाई मंग्रल ग्रहको भूमध्यरेखाबाट उत्तरमा रहेको समथर भूभागमा अवतरण गराई त्यहाँको भूगर्भको अध्ययन गर्ने लक्ष्य राखिएको छ । सन् २००० मा नासाले प्रक्षेपण गरेका स्पिरिट र अपरच्युनिटी जस्तै देखिने तियावेन१ को तौल करिब २ सय ४० किलो रहेको छ र यसमा सजिलै मोडिने सोलार प्यानलहरू राखिएका छन् । यसमा राखिएका क्यामेराको मद्दतले तस्बिर खिच्न तथाा यानको दिशा पत्ता लगाउन सकिन्छ । त्यसका साथै यानमा रहेका विभिन्न ५ प्रकारका उपकरणले मंगल ग्रहमा रहेको पानी, ढुंगा र बरफको खोजी गर्न सघाउने जनाइएको छ । हालसम्म मंगल ग्रहका लागि प्रक्षेपण गरिएकामध्ये कम्तीमा आधा दर्जन अभियान असफल देखिएका छन् । युरोप र सोभियत संघका अभियान अवतरण भए पनि तिनले निर्धारित कार्य गर्न सकेका थिएनन् ।"
लकडाउनले बैंकको ४० अर्ब ब्याज उठेन,"असार मसान्तमा उठ्नुपर्ने वाणिज्य बैंकहरूको ब्याज आयमध्ये करिब ४० अर्ब रुपैयाँ असुली भएन । यो आर्थिक वर्षको अन्त्यमा असुली हुनुपर्ने कुल ब्याज आयको ५० प्रतिशतभन्दा बढी भएको जनाइएको छ । कोभिड(१९ को जोखिमबाट प्रभावित ऋणीले चैतदेखि ऋणको साँवाब्याज तिरेका छैनन् । सुरुमा चैतमा तिर्नुपर्ने साँवाब्याजका लागि वैशाखसम्म म्याद थपिएको थियो । लकडाउन लम्बिँदै गएपछि वैशाखदेखि फेरि म्याद थपेर असारसम्म पुर्याइयो । यही कारण प्रभावित केही ऋणीले साँवाब्याज नतिरेपछि असुली नभएको ब्याज आय धेरै देखिएको हो । गत असार मसान्तसम्म बैंकहरूको उठ्नुपर्ने कुल ब्याजमध्ये ५१ अर्ब रुपैयाँ असुली भएको छैन, बैंकर्स संघका अध्यक्ष भुवन दाहालले भने, ०७६ असारमा असुली नभएको ब्याज करिब ११ अर्ब रुपैयाँ थियो । अघिल्लो आर्थिक वर्षको अन्त्य (०७६ असार) लाई सामान्य अवस्था मानेर त्यतिबेला नउठेको ब्याज बराबर रकम गत असारमा नउठेको कुल रकमबाट घटाउँदा पनि करिब ४० अर्ब रुपैयाँ बराबर ब्याज असुली नभएको दाहालको विश्लेषण छ । कोभिडका कारण ऋण तिर्न नसक्ने ऋणीलाई म्याद थपिएकाले सबै ब्याज असुली नभएको उनको भनाइ छ । अब त लकडाउन पनि हटेको छ, अर्थतन्त्र बिस्तारै सामान्य बन्दै छ, उनले भने, त्यसैले नउठेको ऋण पनि विस्तारै असुली होला भन्ने आसमा बैंक छन् । लामो समयसम्म ऋण असुली नहुँदा बैंकलाई पनि अप्ठ्यारो पर्ने र त्यसको असार सबैतिर पर्ने दाहालले बताए ।यो ब्याज आय मात्र हो । केही ऋणीले गत असारमा पनि कर्जाको किस्ता तिरेका छैनन् । सो अवधिमा के कति किस्ता रकम उठ्न सकेको छैन भन्ने एकीकृत तथ्यांक भने छैन । तर नउठेको ब्याजमा किस्ता रकम पनि जोड्दा असुली हुन बाँकी बैंकको आय धेरै हुने विश्लेषण गरिएको छ । गत असारमा बैंकहरूको कुल लगानीमा रहेको रकम करिब २९ खर्ब रुपैयाँ छ । कोभिडको कारण भन्दै नसक्ने ऋणीलाई राष्ट्र बैंकले तीन महिनादेखि एक वर्षसम्मको म्याद थप गरेको छ । मौद्रिक नीतिमार्फत राष्ट्र बैंकले उक्त व्यवस्था गरेको हो । त्यो कार्यान्वयनका लागि शुक्रबारसम्म राष्ट्र बैंकले निर्देशन जारी गरिसकेको छैन । मौद्रिक नीतिको व्यवस्थाअनुसार प्रभावित ऋणीलाई सामान्य, मध्यम र अति गरी तीन भागमा विभाजन गरिएको छ । तिनलाई क्रमशः तीन महिना, ६ महिना र एक वर्षसम्म भुक्तानी अवधि दिएको छ । उक्त अवधिमा असुली नभएको ब्याजलाई पनि आयमा गणना गर्न पाइने सुविधा बैंकहरूले पाएका छन् । यो अवधिमा भाखा नाघेको कर्जालाई पनि खराब कर्जामा वर्गीकरण गर्नु नपर्नेलगायत सुविधा बैंक तथा वित्तीय संस्थालाई दिइएको छ । यही कारण धेरै ब्याज नउठे पनि बैंकको नाफामा असर गरेको छैन । गत चैत मसान्तमा उठ्नुपर्ने वाणिज्य बैंकहरूको कुल ब्याज आयमध्ये गत वैशाखमा करिब ३० प्रतिशत मात्र असुली भएको थियो । त्यतिबेला उठ्नुपर्ने कुल ब्याज आयमध्ये करिब ७० प्रतिशत असुली भएको थिएन । गत जेठसम्म बैंक तथा वित्तीय संस्थाबाट निजी क्षेत्रमा प्रवाहित कर्जा १०७ प्रतिशत बढेको छ । अघिल्लो वर्षको सोही अवधिमा यस्तो कर्जा १८२ प्रतिशत बढेको थियो । वार्षिक बिन्दुगत आधारमा गत जेठ मसान्तमा बैंक तथा वित्तीय संस्थाबाट निजी क्षेत्रतर्फ प्रवाहित कर्जा ११९ प्रतिशतले बढेको देखिन्छ । गत आवको जेठसम्म बैंक तथा वित्तीय संस्थाको कृषि क्षेत्रतर्फ १३१ प्रतिशत, औद्योगिक उत्पादन क्षेत्रतर्फ १११ प्रतिशत, निर्माण क्षेत्रतर्फ ११७ प्रतिशत, यातायात, सञ्चार तथा सार्वजनिक सेवा क्षेत्रतर्फ १६६ प्रतिशत र सेवा क्षेत्रतर्फ १९ प्रतिशतले कर्जा बढेको छ । यस्तै, बैंक तथा वित्तीय संस्थाबाट प्रवाहित आवधिक कर्जा २६१ प्रतिशत, ओभरड्राफ्ट कर्जा ४८ प्रतिशत, ट्रस्ट रिसिट (आयात) कर्जा २२६ प्रतिशत, डिमान्ड तथा चालु पुँजी कर्जा १०१ प्रतिशत, रियल स्टेट कर्जा (व्यक्तिगत आवासीय घर कर्जासमेत) ७५ प्रतिशत, मार्जिन प्रकृतिको कर्जा ४९ प्रतिशतले बढेको छ भने हायर पर्चेज कर्जा १२ प्रतिशतले घटेको राष्ट्र बैंकको छ ।गत आवको ११ महिनासम्म बैंक तथा वित्तीय संस्थाको निष्क्रिय कर्जा अनुपात औसत १८१ प्रतिशत छ । ०७६ असारमा यस्तो अनुपात १५२ प्रतिशत थियो । जसमध्ये वाणिज्य बैंकको निष्क्रिय कर्जा अनुपात औसत १७२ प्रतिशत, विकास बैंकको १४८ प्रतिशत र वित्त कम्पनीको ६७६ प्रतिशत छ ।"
दुग्ध पदार्थमा साढे २ करोड अपचलन,"१ करोड ४० लाख उधारो उठेनडीडीसीलाई विभिन्न दुग्ध चिस्यान सेवा केन्द्रले दिनुपर्ने १ करोड ४० लाख रुपैयाँ असुल भएको छैन । केन्द्रहरूले संस्थानको घिउ तथा दाना उधारोमा लिई बिक्री गर्ने गरेका छन । समयमा उधारो बिक्रीको हिसाब मिलान नभएका कारण आर्थिक वर्षको अन्त्यमा चिस्यान केन्द्रबाट उठ्न बाँकी १ करोड ४० लाख ६८ हजार रहेको छ, प्रतिवेदनमा भनिएको छ, बक्यौता रकम समयमै असुल गर्नुपर्छ । अहिले डीडीसीले ४४ जिल्लामा १२ सय दुग्ध उत्पादक सहकारीमार्फत करिब २ लाख किसानबाट दूध संकलन गरिरहेको छ । तर उसले किसानलाई समयमै भुक्तानी गरेको छैन । धूलो दूध र मख्खन मौज्दातका कारण करिब १ अर्ब पुँजी रोकिएकाले भएकाले किसानलाई भुक्तानी गर्न समस्या भएको डीडीसीको दाबी छ ।"
सरकारी फजुल खर्चमा रोक,"सरकारको प्रशासनिक खर्च नियन्त्रणका लागि नयाँ कर्मचारी, बाह्य परामर्शदाताको नियुक्ति, विदेश भ्रमण, कार्यालय प्रयोजनका सामानको खरिदारी, तालिमगोष्ठीलगायतका खर्चमा कडाइ गरिएको छ । अर्थ मन्त्रालयले खर्चमा मितव्ययिता र वित्त अनुशासन कायम गर्न सबै सरकारी निकायलाई आग्रह गरेको छ । कोभिड१९ को संक्रमण रोकथाम, नियन्त्रण र उपचारका लागि चालिएका कदमबाट आर्थिक क्रियाकलापमा कमी आएको, स्रोत परिचालनमा चुनौती सिर्जना भएको र स्वास्थ्य क्षेत्रमा प्राथमिकताका साथ बजेट व्यवस्थापन गर्नुपरेको जनाउँदै अत्यावश्यकबाहेक खर्च नगर्न मन्त्रालयले भनेको छ ।मन्त्रालयले आर्थिक वर्ष ०७७७८ को बजेट कार्यान्वयसम्बन्धी तयार पारेको मार्गदर्शनमा खर्चमा मितव्ययितालाई प्राथमिकता दिइएको छ । त्यसअनुसार राज्य कोषमा थप आर्थिक दायित्व पर्ने गरी कुनै पनि निकायले अस्थायी, ज्यालादारी वा करारमा कर्मचारी नियुक्ति गर्न पाउने छैनन् । कार्यालय सहयोगी र सवारी चालकको पदमा बाहेक करारमा राख्न सकिने पदको स्थायी दरबन्दी रिक्त भएको अवस्थामा फाजिलमा रहेका कर्मचारीबाट पदपूर्ति गर्नुपर्नेछ । संघीय मामिला तथा सामान्य प्रशासन मन्त्रालयको फाजिल दरबन्दीमा रहेका कर्मचारीबाट पनि पदपूर्ति हुन नसकेमा रिक्त दरबन्दीमा करारमा नियुक्तिका लागि सम्बन्धित निकायले अर्थ मन्त्रालयको पूर्वसहमति लिनुपर्नेछ । बाह्य परामर्शदाताको नियुक्तिमा पनि अर्थले रोक लगाएको छ । सरकारी कार्यालयले विभिन्न कामका लागि कन्सल्टेन्ट भन्दै बाहिरी व्यक्तिलाई राम्रो सुविधा दिएर नियुक्ति गराएर काम लगाउँदै आएको छ । अर्थले त्यसलाई निरुत्साहित गरी विषयगत सरकारी निकायमा रहेका जनशक्तिको अधिकतम उपयोग गर्न भनेको छ । अर्थले कर्मचारी नथप्नुका साथै पानी, बिजुली, सञ्चार महसुल, घर भाडा, इन्धन, मर्मत खर्च, मसलन्द तथा कार्यालय सामग्री खर्च, भत्ता, तालिम, गोष्ठी, सेवा शुल्क, भ्रमण खर्चलगायतका प्रशासनिक खर्चमा अधिकतम रूपमा मितव्ययिता अपनाउन सबै मन्त्रालय, आयोग र निकायहरूलाई भनेको छ । सरकारी निकायले खर्च गर्दा सार्वजनिक खर्चमा मितव्ययिता कायम गर्नेसम्बन्धी मापदण्ड २०७७ अनुसार काम गर्नुपर्ने तथा स्वदेशी वस्तुको उपयोगको नीति लिनुपर्ने भनिएको छ ।प्रतिनिधित्वका नाममा अनावश्यक रूपमा भइरहने विदेश भ्रमणलाई कडाइ गरिएको छ । कुनै पनि सरकारी निकायले विदेश भ्रमणका नाममा आफूखुसी खर्च गर्न पाउने छैनन् । कूटनीतिक महत्त्व र अन्तर्राष्ट्रिय सम्बन्धको कारण अनिवार्य रूपमा सहभागी हुनुपर्ने अन्तर्राष्ट्रिय सभा, सम्मेलन र अन्तरसरकारी बैठकमा मात्र सहभागी हुन बजेट मार्गनिर्देशमा उल्लेख छ । त्यस्तो भ्रमणका लागि लाग्ने खर्चका सम्बन्धमा अर्थ मन्त्रालयको पूर्वसहमति लिनुपर्नेछ । आर्थिक वर्षको मध्य वा अन्त्यतिर कर्मचारीको सरुवा गर्ने परिपाटीलाई नियन्त्रण गर्न अर्थले भनेको छ । कर्मचारी सरुवा, पदस्थापनालगायतका कार्य ढिला हुँदा कार्यक्रम आयोजना कार्यान्वयनमा बाधा उत्पन्न हुने भएकाले गर्नुपर्ने सरुवापदस्थापनाको काम यथाशीघ्र गर्न अर्थको आग्रह छ ।"
अर्को नेटवर्कमा फोन गर्दा प्रतिमिनेट ४४ पैसा बढी तिर्दै उपभोक्ता,"नेपाल दूरसञ्चार प्राधिकरणले जारी गरेको निर्देशिका कार्यान्वयन नहुँदा उपभोक्ताले एउटा नेटवर्कबाट अर्को नेटवर्कमा कल गर्दा प्रतिमिनेट ४४ पैसा बढी तिरिरहनुपरेको छ । गत पुसमा प्राधिकरणले जारी गरेको अन्तरआबद्धता निर्देशिकामा एक सेवा प्रदायकको नेटवकबार्ट अर्को सेवा प्रदायकको नेटवर्कमा फोन गर्दा लाग्ने शुल्क ५४ पैसाबाट झारेर १० पैसा कायम गर्नुपर्ने प्रावधान छ ।प्राधिकरणले चैत २० देखि सेवा प्रदायकले उक्त व्यवस्था कार्यान्वयन गर्नुपर्ने निर्देशन दिएको थियो । तर लकडाउनको कारण देखाउँदै सेवा प्रदायकहरूले उक्त प्रावधान कार्यान्वयन नगर्दा उपभोक्ताले प्रतिमिनेट ५४ पैसा नै शुल्क तिर्नुपरिरहेको छ । निर्देशिका कार्यान्वयनमा आए उपभोक्ताले एक नेटवर्कबाट अर्को नेटवर्कमा कल गर्दा लाग्ने शुल्क कम्तीमा पनि ४४ पैसा घट्नेछ । निर्देशिका जारी गर्न प्राधिकरणले सेवा प्रदायकलाई पत्र पठाए पनि कार्यान्वयन नभएको प्राधिकरणका प्रवक्ता मीनप्रसाद अर्यालले बताए । निर्देशिका कार्यान्वयन गर्न प्राधिकरणले केही दिनअघि सेवा प्रदायकसँग छलफल गरेको प्राधिकरणका नियमन महाशाखाका निर्देशक अम्बर स्थापितले जानकारी दिए । सेवा प्रदायकहरूले लकडाउनका कारण निर्देशिका कार्यान्वयन गर्न नसकिएको कारण प्रस्तुत गरेको उनको भनाइ छ । निर्देशिका कार्यान्वयन गर्न सेवा प्रदायकसँग छलफल भइरहेको छ, उनले भने, सेवा प्रदायकले लकडाउनका कारण निर्देशिका कार्यान्वयन गर्न नसकिएको बताएका छन् । अहिले नेपालमा कुनै सेवा प्रदायकको आफ्नै नेटवर्कभित्र कल गर्दा कम पैसा पर्छ भने एक सेवा प्रदायकको सिम लिएर अर्को सेवा प्रदायकको नम्बरमा कल गर्दा डेढ गुणा बढी पैसा तिर्नुपर्छ ।जुनसुकै सेवा प्रदायकको नेटवर्कमा कल गर्दा पनि बढी शुल्क नलगोस् भन्न प्राधिकरणले यस्तो निर्देशिका जारी गरेको थियो । नेपाल टेलिकमको नेटवर्कबाट अन्य नेटवर्कमा प्रिपेड सिमबाट कल गर्दा प्रतिमिनेट १ रुपैयाँ ५० पैसा लाग्छ भने पोस्टपेडबाट कल गर्दा १ रुपैयाँ लााग्छ । यो निर्देशिका कार्यान्वयन भए टेलिकमको पोस्टपेडबाट अन्य नेटवर्कमा कल गर्दा १ रुपैयाँ ६ पैसा मात्र लाग्छ । पोस्टपेड सिमबाट कल गर्दा लाग्ने शुल्क पनि घट्नेछ ।एनसेलको सिमबाट अन्य नेटवर्कमा कल गर्दा हाल प्रतिमिनेट २ रुपैयाँ ५४ पैसा लाग्छ । निर्देशिका कार्यान्वयन भए यो शुल्क घटेर २ रुपैयाँ १० पैसा मात्रै लाग्छ ।"
सांसदको बजेट टुक्रे योजनामा,"टोल, गल्ली, चापाकल र मन्दिरमस्जिदजस्ता फुटकर काममा सर्लाही र सप्तरीका प्रदेशसभा सांसदहरूले निर्वाचन क्षेत्र विकास कार्यक्रममार्फत ठूलो रकम खर्चिएका छन् । मन्दिरमस्जिदको रङरोगन, टायल्स र मार्बल ओछ्याउने काममा पनि प्रदेश सांसदले संसदीय कोषको बजेट खन्याएका हुन् । सर्लाहीमा फुटकर योजनामार्फत गल्लीको सडक ढलान गर्ने, ग्राभेल गर्ने, शिक्षा, सिँचाइलगायतका काममा उनीहरूले अधिकांश रकम खर्च गरेका हुन् । सर्लाहीमा ८ जना निर्वाचित प्रदेश सांसद छन् । उनीहरूले प्रदेशसभा सदस्य निर्वाचन क्षेत्र विकास कार्यक्रममार्फत जनही ३ करोडका दरले रकम विकास निर्माणका लागि पाएका हुन् । प्रदेश सांसदहरू प्रादेशिक महत्त्वका ठोस काममा ध्यान पुर्याउनुपर्ने ठाउँमा एउटा टोल र गल्लीमा सीमित छन् । कतिपय प्रदेशसभा सांसदले अझै पनि मठमन्दिर, धर्मशाला निर्माणमै ठूलो रकम खर्च गरेका छन्, जुन काम स्थानीय तहको जिम्मामा छ । प्रदेश सांसदका केही योजनाबाहेक अन्य फुटकर योजना उपलब्धिमूलक नरहेको स्थानीयको गुनासो छ । उनीहरूले आफ्ना कार्यकर्ता रिझाउन र भोट बैंक जम्मा पार्न उपलब्धिहीन योजनामा रकम खर्चेको स्थानीयको आरोप छ । प्रदेश सांसदको एकीकृत र दिगो विकासको योजनामा ध्यान नै नगएको नागरिक अगुवा रजनीकान्त झाले बताए । प्रदेशभरमा गर्व गर्ने योजना नै नरहेको उनले सुनाए । प्रदेश सांसदहरू अधिकार र भाषणमै बढी समय खर्च गरिरहेका छन्, तर गर्व गर्ने खालका योजना अहिलेसम्म आएनन्, उनले भने, स्थानीय तहले काम गर्ने खालका फुटकर योजना प्रदेश माननीयले छान्छन्, अनि त्यसमै बजेट खर्चिन्छन् । योजना छनोटमै नागरिकको दबाबका कारण फुटकर योजना छान्नुपरेको र त्यहीअनुसार रकम खर्च गर्नुपरेको प्रदेश सांसदहरूको भनाइ छ । उनीहरूले आफूले चाहेर पनि राम्रो र दिगो योजना समेट्न नसकिएको गुनासो गरे । राम्रो र दिगो योजना छान्न मलाई पनि रहर छ, प्रदेशबाट आएको रकमले प्रदेशभरका जनता लाभान्वित हुनुपर्नेमा दबाबकै कारण अहिलेसम्म सकिएको छैन, प्रदेशसभाका एक सांसदले कान्तिपुरसँग भने, मतदाता र कार्यकर्ता रिझाउने योजना छनोट गरेर काम गर्नुपर्ने हाम्रो बाध्यता हो । निर्वाचन क्षेत्र विकास कार्यक्रमअन्तर्गत सर्लाहीमा टुक्रे र फुटकर योजनामा नै बढी रकम खर्च भएको पूर्वाधार विकास कार्यालय रौतहटले जनाएको छ । कार्यक्रममार्फत टोल र गल्लीमा रहेको सडक ढलान, धर्मशाला निर्माण, खानेपानी, सिँचाइलगायत काममा बढी रकम खर्च भएको कार्यालयका सर्लाहीस्थित सम्पर्क कार्यालयका इन्जिनियर अरुण महतोले बताए । स्थानीय तहले गर्ने काम निर्वाचन क्षेत्र विकास कार्यक्रममार्फत भएको देखिने गरेको उनको भनाइ छ । सांसद विकास कार्यक्रममार्फत ठूला योजना थोरै छन्, ती पनि कुनै वडा र टोलमा मात्र खर्च भएको छ, उनले भने, प्रदेशको बजेट एक गाउँबाट अर्को गाउँ जोड्ने तथा सदरमुकामसँग जोड्नेलगायतका उपलब्धिमूलक काम हुनुपर्नेमा त्यो देखिएको छैन । एक स्थानीय तहबाट अर्को स्थानीय तह जोड्ने सडकमा बजेट खर्चिनुपर्ने, कृषि उत्पादन क्षेत्रबाट आर्थिक उत्पादन केन्द्रसँग जोड्ने सडक, धार्मिक ठाउँ जोड्ने सडकलगायतको योजनामार्फत बजेट खर्चिनुपर्ने प्रदेशको नीति छ । तर त्यसअनुरूप बजेट खर्च नभएको पूर्वाधार सम्पर्क कार्यालयले जनाएको छ । सप्तरीकी प्रदेशसभा सांसद प्रमिलादेवी यादवले निर्वाचन क्षेत्र विकास कार्यक्रमको रकममध्ये ५० लाख रुपैयाँ राजविराज नगरपालिका११ स्थित डिहिवार मन्दिरमा अष्टयाम मण्डप निर्माण र माटो पुर्नमा छुट्याइन् । असार १५ भित्रै काम सक्ने गरी उपभोक्ता समितिले काम सम्पन्न गर्ने सम्झौता भयो । तर असार सकिँदासम्म उक्त योजनाको काम ३० प्रतिशत पनि सकिएको छैन । योजनाका प्राविधिकसमेत रहेका पूर्वाधार विकास कार्यालयका इन्जिनियर किशोर साहले मण्डपको निर्माण सुस्त गतिमा रहेको प्रतिक्रिया दिए । योजनाको इस्टिमेटअनुसार डिहिवार मन्दिरमा अष्टयाम मण्डप निर्माणसहित अन्य ३ वटा मन्दिर बनाउने, मण्डपमा टायल्स ओछ्याउने, मार्बल लगाउने, स्टिलको रेलिङ बनाउने तथा माटो पुर्नेलगायतको काम गर्नुपर्नेछ । अर्को घरको छत ढलान हुनै बाँकी छ । अन्य दुईवटा मन्दिरको जगसमेत खन्न नसकिएको इन्जिनियर साहको भनाइ छ । अहिलेसम्मको काम हेर्दा उक्त योजनामा १५ लाख जतिको काम भएको छ, उनले भने, ठूलो बजेटको योजना छनोट गर्दा नै कमजोरी भएकाले रकम खर्च हुन सकेको छैन ।सप्तरीकै अर्का प्रदेशसभा सांसद मनोजकुमार सिंहले राजविराज२ स्थित भवानी सेवा समितिमा धर्मशाला निर्माणका लागि ४५ लाख रुपैयाँ बजेट छुट्याए । दुई तला छत ढलान गर्ने गरी इस्टिमेट भएको उक्त योजनाको अहिलेसम्म एक तला मात्र छत ढलान भएको छ । इस्टिमेटअनुसार उक्त योजना सम्पन्न गर्न पनि उपभोक्ताले असार १५ गतेसम्मकै सम्झौता गरेको थियो । तर सम्झौता मिति सकिँदा पनि काम अधुरै छ ।"
किसानलाई प्रतिबाच्छी १० हजार,"रूपन्देहीको सियारी गाउँपालिकाले बाच्छी हुर्काउन प्रोत्साहन कार्यक्रमको सुरुवात गरेको छ । दूध उत्पादन बढाउने उद्देश्यले एउटा बाच्छी हुर्काएबापत किसानलाई १० हजार रुपैयाँ अनुदान दिने निर्णय गरेको हो । आर्थिक वर्ष ०७७७८ को नीति कार्यक्रममा यस्तो व्यवस्था गरिएको गाउँपालिकाले जनाएको छ ।रैथाने गाईका बाच्छी हुर्काए विदेशबाट आयात रोकिने गाउँपालिकाको दाबी छ । दूध उत्पादनका लागि मुलुकमा गाईको संख्या कम भएको र विदेशबाट गाई आयात गर्नुपर्ने बाध्यता हटाउने सोचले यस्तो कार्यक्रम ल्याएका हौं, गाउँपालिका कृषि शाखा प्रमुख गणेश खनालले भने, गत वर्ष बजेट अभाव हुँदा कार्यक्रम गर्न सकेका थिएनौं । कृषिअन्तर्गत साझेदारीका कार्यक्रममा धेरै बजेट विनियोजन गर्नुपर्ने बाध्यता भएकाले सुरुवाती चरणमा बाच्छी हुर्काउने कार्यक्रमका लागि ४ लाख रुपैयाँ छुट्याइएको उनले बताए । पालिकामा २ सय ४२ जना व्यावसायिक पशुपालक किसान छन् । २ देखि ३ वटा गाई पाल्ने किसान पनि उल्लेख्य संख्यामा छन् । व्यावसायिक किसानले ठूलो संख्यामा हुर्काउन सक्ने भन्दै बढीमा ५ वटासम्म बाच्छीमा अनुदान रकम दिइने खनालले जानकारी दिए । बाच्छी कृत्रिम गर्भधारणबाट जन्मिएको हुनुपर्ने सर्त अघि सारेको पालिकाले २२ दिन, ३ महिना, ६ महिनामा कृषकको गोठमै पुगी निःशुल्क जुकाको औषधि खुवाउने, ६ महिनामा अहिलेको दररेटअनुसार बाच्छीको बिमा गरिदिने र १० महिना पूरा भएपछि रकम हस्तान्तरण गर्ने गरी अघि बढ्ने गाउँपालिका अध्यक्ष अयोध्याप्रसाद थारूले बताए । १० महिना पूरा भएपछि निरीक्षण समितिले हेरेर मापदण्ड पूरा गरी हुर्काएको पाइएमा रकम उपलब्ध गराउनेछौं, उनले भने, यसले माउ बन्नलायक बाच्छीको उत्पादन बढाउँछ । किसानले बाच्छीलाई पौष्टिक आहार नदिने, माउ बन्दासम्म नपाल्ने गर्दा भारतबाट आयात बढिरहेको भन्दै उनले पालिकामा हुर्किएका बाच्छी देशैभरि बिक्री गर्दा देशको आम्दानी देशमै रहने र किसानलाई फाइदा हुने उद्देश्य पालिकाले राखेको बताए । कार्यक्रमका लागि यस वर्ष विनियोजित रकम कम भए पनि अर्को आर्थिक वर्षमा २५ लाख रुपैयाँसम्म पुर्याउने लक्ष्य पालिकाको छ । यस्तो प्रोत्साहनले दूध उत्पादन र स्वदेशी गाई पालनको अवधारणा पूरा हुने गाउँपालिकाले विश्वास लिएको छ । सोमबारबाट सुरु भएको कार्यक्रमअन्तर्गत सियारी६ का पशुपालक आनन्दप्रसाद भण्डारीले एक बाच्छीको जन्मदर्ता प्रमाणपत्र प्राप्त गरी त्यसलाई हुर्काउने जिम्मेवारीको सुरुवात गरेका छन् । ०६१ सालबाट सुरु गरेको भण्डारी उन्नत गाई फार्ममा अहिलेसम्म ३६ बाच्छी हुर्काएको उनले बताए ।"
घाटको ठेक्कामा गैरकानुनी अभ्यास,"गत कात्तिकमा पोखरा रामघाटको ढुंगा, गिट्टी, बालुवा उत्खनन गर्न चितवनको राजी कन्स्ट्रक्सन प्रालिले ठेक्का पायो । पोखरा महानगरसँगको सम्झौताअनुसार उक्त कम्पनीले ६ करोड ६५ लाख ५० हजार रुपैयाँ राजस्व बुझाउनुपर्ने भयो । कात्तिक २५ मा भएको सम्झौताबमोजिम कम्पनीले ५० प्रतिशत रकम मात्रै बुझायो । बाँकी ५० प्रतिशत १४ दिनपछि बुझाउने गैरकानुनी सम्झौता भयो । आर्थिक ऐनअनुसार कम्पनीले ठेक्का सम्झौताअघि पूरै राजस्व बुझाउनुपर्छ । उक्त प्रावधानविपरीत महानगरले गैरकानुनी अभ्यास गर्दै कम्पनीलाई घाटगद्दी ठेक्का दिएको हो । कात्तिक २५ मा कम्पनीले २ करोड रुपैयाँ नगद दाखिला गर्यो । १ करोड ६० लाख रुपैयाँको बैंक ग्यारेन्टी बुझायो । बाँकी ३ करोड ५ लाख ५० हजार रुपैयाँको बैंक ग्यारेन्टी १४ दिनभित्र बुझाउने सहमति दुई पक्षबीच भयो । कम्पनीले सम्झौताबमोजिमको समयमा रकम नबुझाए अघिल्लोपल्ट बुझाएको बैंक ग्यारेन्टी जफत गरी सम्झौता नै रद्द गर्ने भनेर स्पष्टसँग लेखिएको छ । तर कम्पनीले ८ महिनासम्म बाँकी राजस्व दाखिला नगरेको पाइएको छ ।कात्तिक १५ मा महानगरका तत्कालीन राजस्व प्रशासन शाखा प्रमुख छविलाल शर्माले कम्पनीले सम्झौता भएको १४ दिनपछि आधा रकम बुझाउने गरी सम्झौता गर्न टिप्पणी लेख्छन् । मेयर मानबहादुर जीसीले टिप्पणी सदर गरेपछि कात्तिक २५ मा सम्झौता हुन्छ । सम्झौतामा तत्कालीन प्रमुख प्रशासकीय अधिकृत गंगालाल सुवेदी, शर्मा र प्रमुख लेखा नियन्त्रक जयराम पौडेलले हस्ताक्षर गर्छन् । १४ दिन बितेपछि न राजस्व जम्मा हुन्छ, न सम्झौताबमोजिम ठेक्का रद्द नै । कम्पनीले राजस्व नबुझाएको घटना गुपचुप राखिन्छ । महानगरपालिकाका जिम्मेवार कर्मचारीले सम्बन्धित कम्पनीलाई राजस्व बुझाउन एकपल्ट पनि पत्र नकाटेको पाइएको छ ।राजस्व शाखाको प्रमुखका रूपमा गणेश पाण्डे आएपछि मात्रै चैतमा उक्त राजस्वको सोधखोज हुन्छ । १४ दिनमै बुझाउने भनिएको राजस्व त्यतिन्जेलसम्म कम्पनीले नबुझाएको तथ्य उजागर हुन्छ । सम्बन्धित कागजपत्र हेरेपछि मात्रै राजस्व जम्मा नभएको थाहा भयो, उनले भने, राजस्व दाखिला गर्न कुनै पत्राचार पनि नभएको रहेछ । चैतमा लकडाउन सुरु भएपछि राजस्वको खोजी हुँदैन । असोजमा ढावघाट, दशखेत घाट, तुलसीघाट, पुरुञ्चौर नयाँघाट र ढोडेनीघाटको ठेक्का १ करोड ८२ लाख ५५ हजार रुपैयाँमा आरजे कन्स्ट्रक्सनले पाउँछ । छविलाल शर्माले नै ९० लाख रुपैयाँ दाखिला भएको भन्दै सम्झौता गर्छन् । जब कि उक्त कम्पनीले ६२ लाख रुपैयाँ मात्रै बुझाएको हुन्छ । ११ लाख रुपैयाँको चेक बाउन्स हुँदासमेत महानगरले कम्पनीविरुद्ध कुनै कदम चाल्दैन । शर्माले बाउन्स चेक आफ्नै दराजमा थन्क्याएर राख्छन् ।रामघाटको ठेक्कासम्बन्धी सम्झौतामा हस्ताक्षर गर्नेमध्येका एक जयराम पौडेलले जेठ २३ मा राजस्व नउठ्नुमा तत्कालीन राजस्व शाखा प्रमुख छविलाल शर्माको बदनियत देखिएको भन्दै कारबाहीको माग गरेर महानगरमा निवेदन दिए । सम्झौता गरेपछि फाइल उहाँसँग हुन्छ, उनले भने, के के भयो भन्ने अपडेट गरेर राख्नुपर्थ्यो । कार्यालयलाई जानकारी दिएको पनि देखिएन । आफूमाथि नियोजित रूपमा आरोप लगाइएको शर्मा बताउँछन् । आर्थिक ऐनमै नभएको उधारो सम्झौता आफू राजस्व प्रमुख भएको बेला भएको भने उनले स्वीकारे । मेयर, उपमेयर, प्रमुख प्रशासकीय अधिकृत सबैले भनेपछि सम्झौता भएको हो, उनले भने, राजस्व नआएपछि पनि पटकपटक मौखिक जानकारी गराएको छु । तत्कालीन निमित्त प्रमुख प्रशासकीय अधिकृत गंगालाल सुवेदी भने शर्माले कुनै जानकारी नगराएको दाबी गर्छन् । हाल तनहुँको शुक्लागण्डकी नगरपालिकाका प्रमुख प्रशासकीय अधिकृत रहेका उनले राजस्व शाखाले रिपोर्ट नदिएको आरोप लगाए । कम्पनीले इमानदारीसाथ तिर्यो होला भन्ने भयो, उनले भने, मूल्यांकन समितिको निर्णय कार्यान्वयन गर्ने हिसाबले मात्रै मैले हस्ताक्षर गरेको हुँ ।प्रमुख लेखा नियन्त्रक पौडेलले निवेदन दिएपछि महानगरले प्रवक्ता धनबहादुर नेपालीको संयोजकत्वमा ५ सदस्यीय छानबिन समिति बनायो । पहिले २५ दिन र थप १० दिनको म्यादपछि असार २८ मा समितिले प्रतिवेदन बुझाएको छ । उक्त ठेक्का प्रकरणमा गम्भीर त्रुटि भएको समितिको निष्कर्ष छ । सम्बन्धित शाखाका प्रमुखहरूले जिम्मेवारी पूरा नगरेको देखियो, प्रवक्ता नेपालीले भने, कोबाट केके कमजोरी भयो भन्ने स्पष्ट लेखेर दिएका छौं । असार अन्तिम साता अख्तियार दुरुपयोग अनुसन्धान आयोगले ठेक्का प्रकरणसँग सम्बन्धित सक्कल कागजात झिकाएर अनुसन्धान सुरु गरेको छ । अख्तियारले नै छानबिन सुरु गरेपछि राजी कन्स्ट्रक्सनले १ करोड २८ लाख रुपैयाँ र आरजे कन्स्ट्रक्सनले ९० लाख रुपैयाँको बैंक ग्यारेन्टी बुझाएका छन् ।"
मेगाको मेगा किसान कार्ड,"काठमाडौं (कास) मेगा बैंकले व्यावसायिक किसानलाई प्राथमिकतामा राख्दै मेगा किसान कार्ड ल्याएको छ । यो कार्डमार्फत बैंकले आफूलाई आवश्यक पर्ने मलखाद, बीउबिजन तथा कृषि उत्पादनसँग सम्बन्धित सामग्री खरिद गर्न सक्छन् । बैंकले यो कार्डमार्फत किसानलाई सहज रूपमा बैंकिङ सुविधा प्रदान गर्दै देशलाई कृषिमा आत्मनिर्भर बनाउन सघाउने बताएको छ ।"
ज्योतिको १२ औं वार्षिकोत्सव,काठमाडौं (कास) ज्योति विकास बैंकले शुक्रबार स्थापनाको १२ औं वार्षिकोत्सव मनाएको छ । कमलादीमा आयोजित सभामा बैंकले संस्थागत सामाजिक उत्तरदायित्वअन्तर्गत राष्ट्रिय आविष्कार केन्द्रलाई ८ लाख रुपैयाँ सहयोग गर्ने प्रतिबद्धता जनाएको छ । बैंकले डिजिटल प्रविधिमार्फत आफ्ना चार नयाँ शाखा उद्घाटनसमेत गरेको छ ।
समाजको चेतना बुझ्न सकेका छैनौं,"लकडाउन कसरी बित्यो ? सुरुवातमा निकै आत्तिएँ, परिवारसँग बस्नेबाहेक केही गरिनँ । अलि दिनपछि भने मन परेका फिल्म दोहोर्याउन थालें, छुटेका केही फिल्म हेरें । पहिले र अहिले फिल्मलाई ग्रहण गर्ने तरिका फरक पाएँ । आफूले आफूलाई महसुस गर्न पाइयो । कोरोना महामारीमा सरकारको भूमिका कसरी हेर्नुहुन्छ ?चीनबाट नेपाली ल्याएपछि सरकारप्रति आशावादी थिएँ, नागरिकप्रति गम्भीर रहेछ भन्ने लाग्यो । तर त्यसपछिको घटनाक्रमले उज्यालो हुन नपाउँदै अँध्यारो भएझैं भयो । भ्रष्टाचारका घटना बाहिरिए, गुणस्तररहित मेडिकल सामग्री ल्याइयो । जसरी सिनेमामा गज्जबको फिक्सन सिर्जना गरेर दर्शकलाई रनभुल्ल पारिन्छ, त्यसैगरी सरकारले फिक्सन सिर्जेर आमनागरिकलाई ठूलो भ्रममा राख्ने राजनीति गर्यो । भ्रष्टाचारलाई छोप्न अनेक हत्कण्डा ल्याइयो । राष्ट्रवाद प्रयोग गरियो । जबकि आफूलाई प्रमाणित गर्ने उत्तम अवसर थियो सरकारसँग । तर ठ्याक्कै उल्टो भयो, महामारीलाई झोला भर्ने मौकाका रूपमा प्रयोग गरिएको प्रस्ट देखियो । १० वर्षपछि हाम्रो प्रधानमन्त्री को होलान् भन्ने चिन्ताले घरीघरी सताउँछ । राज्य त चुक्यो नै तर समाजका अन्य तप्का जस्तै सिनेमाका सेलिब्रेटीले महामारी दौरान जिम्मेवारीबोध नगरेको गुनासो सुनियो नि ?व्यक्तिगत हिसाबले धेरै साथीहरूले केही न केही गर्नुभयो । आर्थिक सहयोग पनि भयो । तर हामी कलाकार मात्रै अगाडि बढ्ने कि सरकारसँग समन्वय गर्ने भन्ने हुँदोरहेछ । हो, त्यो समन्वय हुन सकेन । भूकम्प दौरान सेलिब्रेटी आफैं अग्रसर हुँदा लोकप्रियता वा निहित स्वार्थका लागि पो हो कि भनेर शंकाको दृष्टिले हेरिएको थियो । त्यसैले यसपालि कतिपय कलाकार सजग भए । सरकारले बोली बिक्ने वा सामाजिक सेवामा तल्लीन कलाकारलाई जिम्मेवारी दिएको भए प्रभावकारी हुन्थ्यो ।हाम्रा कलाकारको समाजचेत कत्तिको छ ?समाज र हामी निकै छुटिसकेका छौं । समाज धेरै बुझेको छौं भन्ने भ्रम मात्र हुन्छ । माथिमाथि उडिरहेका हुन्छौं । समाजको भित्री तहमा पस्नै सकेका छैनौं । लकडाउनकै बेला एकपछि अर्को विवाद जन्मियो । यसले फिल्मकर्मीको छवि निर्माणमा कस्तो असर पर्ला ?जति विषय उठे, बहस र छलफल हुनु जरुरी थियो । तर, लकडाउनमा हामी घरभित्रै थियौं, बाहिरको दुनियाँ नियाल्न सकेनौं । सामाजिक सञ्जालको अधिक प्रयोग गरियो । बढी प्रतिक्रियात्मक भइयो होला । जब लोकप्रिय हुन्छौं, कहिलेकाहीं मेरो लोकप्रियता घट्यो कि भन्ने चिन्ता हुँदोरहेछ । फेसबुकतिर आउने प्रशंसाबाट हामी उचालिँदो रहेछौं, मानवीय स्वभाव होला । तर, आफ्नोभन्दा फरक टिप्पणी आउनेबित्तिकै आतिन्छौं । त्यसलाई सम्हाल्न खोज्दा झन् धेरै बिग्रदै जाँदोरहेछ । कि बोल्नै भएन, बोलेपछि सहमतअसहमतलाई स्विकार्नु पर्यो । जानेरनजानेर हामीले गलत गरिरहेका छौं । कलाकारले सामाजिक सञ्जालमा पोस्ट गर्ने कन्टेन्ट र शैली केही अस्वस्थकर पो छ कि, ख्याल गर्नुपर्ने भएको छ ।कलाकारमा समाजले सम्मान गरेन, बुझेन भन्ने गुनासो छ । यस्ता गतिविधिले झन् नकारात्मक माहोल सिर्जना गर्दैन र ?समाजले हामीलाई बुझेन भन्ने कुरा म मान्दै मान्दिनँ । बरु सिनेमाका मात्र होइन, हरेक क्षेत्रका सेलिब्रेटीले समाजको चेतना बुझ्न सकेका छैनौं । तर आफ्नो दम्भ राखेर समाजले बुझेन भन्छौं ।त्यसो हो भने खासगरी महिला कलाकारको सवालमा किन सामाजिक सञ्जालमा व्यापक गाली आउँछ ? यसले चाहिँ समाजको चेतनास्तर देखाउँछ, हामी संघीय लोकतान्त्रिक गणतन्त्रमा छौं तर हाम्रो चेतनाको तह प्रगतिशील हुन सकेको छैन, अझै राजा आऊ, देश बचाऊ भनिरहेका हुन्छौं । छिटो फड्को मार्दा ग्याप भएझैं लाग्छ । समाज र राजनीतिलाई सही ढंगले बुझ्न सकेनौं । फरक सोचको अस्तित्व स्विकार्न सक्दैनौं । महिलालाई त हाम्रो चेतनाले एउटा वस्तुभन्दा माथि लान सकेको छैन, वस्तुबाट त हरेक कोणबाट मज्जा लिने हो । यही कारण महिलामाथि ज्यादा आक्रमण भइरहेको हुन्छ, सिनेमा शो बिज भएकाले झन् धेरै हुने रहेछ ।तर यही आफ्नै सहकर्मीहरूमाथि बुलिङ भइरहँदा खासगरी पुरुष कलाकारहरू किन बोल्दैनन् ? तपाईं किन बोल्नुहुन्न ?मेरो क्षेत्रको मात्र नभई समग्र महिला, जात, रंगको विभेदमाथि बोलेको छु । कुनै समाचार वा आर्टिकल सेयर गरेको छु, बहस गरेको छु । तैपनि आफ्नो लोकप्रियता गुम्ने भयले चित्त नबुझेको विषयमा पनि प्रस्ट बोल्न सकिन्न हो ?हो । सोच्नै नसक्ने कुराहरूमा पनि एकोहोरो गाली आइरहेको हुन्छ । गालीको के प्रतिक्रिया दिनु ? तथ्यगत आलोचना पो ग्रहण गर्न सकिन्छ । सँगसँगै म के पनि स्विकार्छु भने लोकप्रिय भएपछि सुरक्षित अवतरण खोजिँदोरहेछ ।नेपाली सिनेमामा नातावाद छ ?कहीं न कहीं छ । राजनीतिमै भएपछि समाजका हरेक क्षेत्रमा जस्तै सिनेमामा पनि हुन्छ । तर कुनै समय मैले अभिनेता बन्छु भन्दा अभिनेता बन्ने कोसिस नगर भन्थे । यो पनि विभेद हो । तर बलिउडमा जति हामीकहाँ नातावाद छैन । हिजो आइटसाइडर हुनुहुन्थ्यो, अहिले नेपाली सिनेमाको मूलधारमा हुनुहुन्छ । तपाईंमाथि पनि ग्रुपिज्म गरेको आरोप छ नि ?यो आरोपलाई बहसका लागि स्विकार्छु । मसँग मण्डला थिएटर र सिनेमा आर्टस् छ । यी दुई संस्था हामीभित्रको थोरै आक्रोश, थोरै विद्रोहले एकै समयमा जन्मिए । हामीले चित्तमा लागेको काम गर्दै गयौं । बिस्तारै मण्डलाका अभिनेताहरू स्थापित हुन थाले, सिनेमा आर्टस्ले बनाएका फिल्महरू सफल भए । यति हुँदा हुँदै ग्रुपिज्म को बहस नहुँदो हो त हामी सचेत हुँदैन्थ्यौं होला । तर हाम्रो हकमा टिम निर्माण भएको हो, ग्रुप होइन । कसैलाई च्याप्ने वा कसैलाई बहिष्कार गर्ने नियत छैन । तपाईंलाई जनजाति समुदायले पनि च्यापेको भन्छन् । हङकङ, सिंगापुर, बेलायततिर डिमान्ड धेरै हुने भएकाले फिल्ममा लिइने आरोप छ नि ? त्यसो हो भने, मलाई खुसी लाग्छ किनभने ती देशहरू पनि हाम्रो बजार हो । जनजाति समुदायले आफ्नो अनुहार, कथा र पीडा देख्ने भएकाले नै माया गर्ने हो । यसलाई सकारात्मक रूपमा लिनुपर्छ । अन्य समुदायबाट पनि अगाडि आउनुपर्छ । खासगरी मधेसका अनुहार, भावना र कथाहरू धेरै आउनुपर्छ । कलाकारले कम पारिश्रमिकमा अभिनय गर्नुपर्छ भन्ने आवाज उठिरहेको छ । तपाईं घटाउने पक्षमा हुनुहुन्छ ?नढाँटी भन्दा कमाउनकै लागि बनाउने सिनेमामा बढी पारिश्रमिक लिने गर्छु, मैले पनि कमाउनुपर्यो भनेर । पारिश्रमिक निर्माताको नियतमा भर पर्छ । पात्र, विषय मन पर्दा सहकार्य गरेको छु । आगामी दिनमा पनि त्यस्तै हुन्छ । तपाईंको चाहिँ कति पारिश्रमिक उठ्न बाँकी छ ?थुप्रै बाँकी छ । प्राविधिक र सहायक कलाकारसमेत पैसा पाएका हुँदैनन् । मैले सुरुवातमा खेलेका फिल्महरूबाट पनि पारिश्रमिक लिन बाँकी छ । निर्माताले लागेको पारिश्रमिक दिने हो । मेरो रेट तोक्ने होइन । श्रमको पैसा लिने हो । तर यहाँ बिकाउको पछाडि लागिन्छ । तपाईंका लागि महानायक को हो ?यो अनौठो प्रश्न हो के । (केहीबेर सोचेर) चलचित्रको कथाभित्रको प्रभावकारी पात्र त्यसको नायक हो । पर्दाबाहिर त अभिनय गर्ने अभिनेता मात्र हो । योचाहिँ लुट पछि करिब स्थापित भएको छ । त्यसैले पहिले नायककै परिभाषा खोज्नुपर्छ । जसले जति योगदान दिनुभयो, उहाँहरूको कदर गर्ने नामहरू महा, उप हुँदै आए होला । यो चिज राख्नु नै सही थियोथिएन ? तर दर्शकबाटै प्रेमका साथ आएको छ भने राम्रो हो । म यति मात्र भन्छु, जसरी हामी अभिनेतालाई नै नायकको परिभााषाभित्र अटाइएको छ, त्यो गलत हो । उस्तै र धेरै फिल्म खेलेकाले कतिपयले तपाईंलाई राजेश हमालकै पुनरावृत्ति भन्न थालेका छन् । तपाईंलाई पनि त्यस्तै लाग्छ ?लाग्छ । उहाँको पारिवारिक पृष्ठभूमि, बौद्धिकता, व्यक्तित्वको हामी प्रशसंक हौं । लामो समय काम गरिरहनुभयो । यति हुँदाहुँदै सिनेमा मेकिङलाई लिड गरेर लानुहुन्थ्यो भन्ने धेरैको अपेक्षा पूरा भएन । मैले पनि सिनेमामा एक खालको सफलता पाएँ, त्यसमै रमाइरहे । अझैं रमाइरहेको छु । घरीघरी सुधार्ने मौका पाउँछु, प्रयास गर्छु । कति सफल भएँ, कति असफल । मप्रतिको अपेक्षा पूरा नभएकाले त्यो आरोप आउनु स्वाभाविक हो । तर, बाँकी कुनै हिसाबले मलाई उहाँ (राजेश हमाल) सँग तुलना गर्न मिल्दैन ।लुट पछि नेपाली सिनेमामा ॅन्यु वेभ आयो भनियो तर तपाईंसँगै सौगात मल्ल, निश्चल बस्नेतले त्यही अनुपातको स्तरीय कामलाई निरन्तरता दिन सक्नुभएन । त्यसैले नयाँ धार नै संकटमा परेको देखिन्छ । यो अपजसको भार कतिको बोक्नुहुन्छ ? जसअपजस पाउने फ्रन्ट फेस मा अभिनेता हुन्छ तर अलि गहिरिएर हेर्यो भने निर्देशक हो । म निर्माता पनि भएँ तर अहिलेसम्म त्यस्तो फिल्म बनाउन सकेको छैन, जुन मैले बनाउनुपर्ने थियो । हामी आएपछि कति मात्र फरक भयो भने हामीले चरित्र निर्माण गर्यौं, चरित्रमा विविधता खोज्यौं । कथा, भावना, मुद्दा खोज्नेक्रम जारी छ । अहिल्यै निराश हुनुपर्ने अवस्था छैन ।तपाईंलाई काम गर्न मन लागेका निर्देशकहरू कोको छन् ?दीपक रौनियार, मीन भाम, रामबाबु गुरुङ, निश्चल बस्नेतसँग दोहोर्याइदोहोर्याइ सहकार्य गर्न चाहन्छु । पछिल्लो पूजा गुरुङ र विभूषण बस्नेतले पनि राम्रो गर्न खोजिरहेका छन् ।समकालीनमध्ये तपाईं कसको फ्यान हो ?सौगात मल्ल । भलै उसले गरेका सबै कामहरू फेल भए होलान् तर व्यक्तिगत रूपमा उसले लगाएको इफोर्ट कसैले धान्न सक्दैन । सौगात पटकथा चयनमा चुकेको होला तर उसलाई हामीले सही ढंगले निर्देशन गर्न नसकेको पनि सत्य हो । अभिनेता दयाहाङ राईका सबैभन्दा सबल र दुर्बल पक्ष के हुन् ?राम्रोचाहिँ म सकेसम्म सबैतिर सचेत भएर अगाडि बढ्न खोज्छु । तर म कथा मन नपर्दानपर्दै पनि निर्देशकका अरू कुराले भावनामा बगेर छिट्टै कन्भिन्स्ड भइदिन्छु । यो बानी सबैभन्दा झुर लाग्छ । तपाईंलाई आफू कति लोकप्रिय छु जस्तो लाग्छ ?जब मान्छेको भीडमा पुग्छु, सारा मान्छे मेरो नाम सुन्नासाथ, देख्नासाथ ताली पिटिरहेका हुन्छन्, त्यो बेला लोकप्रिय छु जस्तो लाग्छ । एकैछिनमा त्यही भीडबाट कसैले सोधिदिन्छ, तपाईंको नाम के हो ? त्यसबेला आफ्नो औकात थाहा पाइन्छ । हालैको एउटा घटना भन्छु । म बस्ने पुरानो बानेश्वरको टोलका साथीभाइसँग दुई महिना ब्याडमिन्टन खेलें । खेल्नेमध्ये एक जना दाइ र मेरो घर नजिकै छ । उहाँले मलाई जहिल्यै स्कुटरमा कोर्टसम्म लैजानुहुन्थ्यो । डेढ महिनापछि उहाँले सोध्नुभयो, भाइ, के गर्छौ हाउ ?"
अझै भएन राजकुमारको पोस्टमार्टम,"निकुञ्जका सेनाले नियन्त्रणमा लिएर कुटपिट गरेपछि मृत्यु भएको भनिएका राजकुमार चेपाङको शनिबार पनि पोस्टमार्टम भएको छैन । चितवन निकुञ्जको सीमाभित्र रहेको ज्युँडी खोलामा घोंगी टिप्दै गरेका बेला साउन १ गते राजकुमारसहित राप्ती२ मिलनटोलका ७ जनालाई सेनाले नियन्त्रणमा लिएर कुटपिट गरेका थिए । गत बुधबार राजकुमारको निधन भएको हो ।सेनाले नियन्त्रणमा लिएर कुटपिट गरेर आफ्नो छोराको मृत्यु भएको भन्दै राजकुमारका बाबु विष्णुलाल चेपाङले शुक्रबार जिल्ला प्रहरी कार्यालय चितवनमा उजुरी दिएका थिए । त्यसपछि परिवारका सदस्य सम्पर्कमा नआएकाले शवको पोस्टमार्टम प्रक्रिया अगाडि नबढेको डीएसपी सूर्य थापाले बताए । जाहेरी परेको छ, त्यसैका आधारमा हामीले घटनास्थलको मुचुल्का उठाइसकेका छौं । परिवारका कोही सम्पर्कमा नआएकाले अस्पतालले पोस्टमार्टम नगरेको हो, डीएसपी थापाले भने । भरतपुर अस्पतालका मेडिकल सुपेरिन्टेन्डेन्ड डा श्रीराम तिवारीले भने परिवारका सदस्य आए पोस्टमार्टम यहीं गर्न तयार हो कि काठमाडौं लैजान खोजेको हो भन्ने बुझेर काम गर्न सकिन्थ्यो । भरतपुर अस्पतालमा मेडिकल अफिसरले पोस्टमार्टम गर्छन् । यसैका लागि छुट्टै विशेषज्ञ छैनन् । विशेषज्ञ डाक्टर नै चाहिन्छ भन्ने हो भने काठमाडौं लैजान सल्लाह दिनुपर्ने हुन्छ, त्यसैले परिवारका सदस्यको सहमति र सल्लाह खोजिएको हो, डा तिवारीले भने । अस्पताल आउँदा राजकुमारको मृत्यु भइसकेको थियो । अस्पतालमा मुटुको चाल हेरेर ज्यान रहेनरहेको निर्क्योल गर्नुबाहेक अरू केही नगरेको उनले बताए । ल्याउँदा नै ज्यानै नरहेपछि अरू ओल्टाइपल्टाइ गरिएन । पोस्टमार्टम गर्दा नै हेर्ने हो, सबै कुरा पोस्टमार्टमबाटै खुल्छ, डा तिवारीले भने ।मृतकको परिवारका सदस्य र नेपाल चेपाङ संघका प्रतिनिधिसँग प्रमुख जिल्ला अधिकारी र सुरक्षा प्रमुखको शुक्रबार दिनभरजसो जिल्ला प्रशासन कार्यालयमा वार्ता भएको थियो । दोषीलाई कारबाही गर्नुका साथै मृतकका परिवारको उचित रेखदेखका लागि राहतको व्यवस्था हुनुपर्ने माग छलफलमा उठेको थियो । तत्कालका लागि किरिया खर्च लिएर पोस्टमार्टम सुरु गर्ने भनेपछि हिजोको छलफलमा सहमति भएन, नेपाल चेपाङ संघका पूर्वकेन्द्रीय अध्यक्ष तथा पूर्वसभासद गोविन्दराम चेपाङले भने । राप्तीका नगरप्रमुख प्रभा बरालले राहतको विषय सम्बोधन गरेर पोस्टमार्टम प्रक्रिया सुरु गराउन शनिबार आफूले परिवारसँग छलफल गरिरहेको भए पनि टुंगोमा नपुगेको बताइन् ।"
"अन्तिम दिन आज, निर्णय हुन धेरै बाँकी","लिभरपुलको अंक कति ?अन्तिम दिन चासोको एउटा विषय हुनेछ, लिग विजेता लिभरपुलले प्रतियोगिताको अन्त्य कति अंकमा गर्नेछ ? लिभरपुल दोस्रो स्थानमा रहेको टिमभन्दा सबैभन्दा बढी फरक अंकले लिग जित्ने क्रममा छ । सन् २०१७१८ मा सिटीले लिग जित्दा १०० अंक बटुलेको थियो र यो दोस्रो स्थानमा रहेको म्यानचेस्टर युनाइटेडभन्दा १९ अंक बढी हो । लिभरपुलले अन्तिम दिन न्युकासल युनाइटेडको सामना गर्नेछ । उसलाई अहिले नै सिटीमाथि १८ अंकको बढ्ता छ । यस्तोमा लिभरपुलसामु सिटीलाई उछिन्ने मीठो संयोगको स्थिति रहेको छ ।बीबीसी"
इंग्ल्यान्डमा खेल्दा सिल्भाको खुसी,"लन्डन इंग्लिस प्रिमियर लिगमा म्यानचेस्टर सिटीले नर्विचको सामना गर्दा त्यो डेविड सिल्भाको आफ्नो क्लबका लागि अन्तिम लिग खेल हुनेछ । त्यस अगाडि उनले भनेका छन्, सिटीमा बिताएका १० वर्ष अद्वितीय रह्यो, सपनामा सोचेभन्दा पनि बढी । स्पेनी ३४ वर्षीय खेलाडीले सिटीमा एक दशक खेले र जिते, चार लिग उपाधि, दुई एफए कप र पाँच लिग कप उपाधि । त्यतिमात्र होइन, उनले माथिल्लो डिभिजनमा ६० गोल पनि गरे ।सिटीको युरोपेली च्याम्पियन्स लिगमा अझै चुनौती कायम छ, त्यसैले सिल्भाले अझै केही खेल खेल्न सक्नेछन् । यी मिडफिल्डर आफ्नो देशका लागि पनि उत्तिकै सफल रहे । उनले दुईपल्ट युरोपियन च्याम्पियनसिप र एकपल्ट विश्वकप जिते । त्यतिमात्र होइन, सिटी आउनुअगाडि उनी भ्यालेन्सियामा थिए । उनले त्यहाँ कोपा डे रे पनि जिते । सिटीले च्याम्पियन्स लिगको अन्तिम १६ को दोस्रो लेगमा अर्को महिना रियल म्याड्रिडको सामना गर्दै छ ।सिल्भाले इंग्लिस मिडियासँगको कुराकानीमा भनेका छन्, अहिले पछाडि फर्केर हेर्दा मैले सबथोक पाएको जस्तो लाग्छ, आफूले चिताएभन्दा पनि धेरै बढी । युवा उमेरमा खेलाडी रहेर यति धेरै सफलता पाइनेछ भनेर सोचिन्न । मैले पनि कहिले पनि सोचिनँ । खाली फुटबल खेल्ने इच्छा थियो, त्यो पनि व्यावसायिक खेलाडी भए । बढी भए सपना माथिल्लो डिभिजनमा फुटबल खेल्नु हुने गर्छ । तर मैले जति पाएँ, जति जितें, त्यो धेरै हो ।उनले थपे, स्पेनले विश्वकप जितेलगत्तै म सिटीमा आएको हुँ । मेरो लागि यो देश, लिग र भाषामा आएको परिवर्तन मात्र होइन, पूरा जीवनमै आएको ठूलो फेरबदल हो । सुरुमा मेरा लागि सबै गाह्रो थियो । तर सिटीमा सबैले मेरो मीठो स्वागत गरे । मलाई मायाले राखे सबैमा ध्यान पुर्याए । त्यसैले केही महिनाको अन्तरमै म इंग्ल्यान्डमा जम्न सकें । मलाई लाग्छ, मैले सिटीका लागि आफूले सक्दो खेलेको छु र मलाई के पनि लाग्छ भने मेरो फुटबलले धेरैको मन पनि जितेको हुनुपर्छ ।सिटीमा सिल्भाका स्पेनी व्यवस्थापक पेप ग्वार्डिओलाले पनि उनको खुलेर प्रशंसा गरे । उनले भनेका छन्, सिल्भा अद्वितीय खेलाडी हुन्, उनको खेल जति पनि उच्च दर्जाको रह्यो । त्यसैले पनि सिटी पछिल्लो समय यति धेरै सफल रह्यो । खासमा उनी एक तह माथिका खेलाडी हुन्, मलाई पूरा विश्वास छ, सिटी सिल्भाप्रति कृतज्ञ रहनेछ । अहिले सिटीमा जति खेलाडी छन्, त्यसमध्ये सिल्भा अझ माथिल्लो स्तरका खेलाडी हुन् ।द गार्डियन"
नेयमरले दिलाए पीएसजीलाई फ्रेन्च कप,पेरिस (एएफपी) नेयमरको एकमात्र गोलको मद्दतले पेरिस सेन्ट जर्मेन (पीएसजी) ले शुक्रबार सेन्ट इटियनलाई १० ले पराजित गर्दै फ्रेन्च कप जितेको छ । कोरोना भाइरस संक्रमणको महामारीपछि फ्रान्समा मार्च ११ यता माथिल्लो दर्जाको फुटबल भएको यो पहिलोपल्ट हो । नेयमरले १४ औं मिनेटमा निर्णायक गोल गरे ।केलियन एमबाप्पेको चोटका कारण पीएसजीका लागि यो जित महँगो साबित हुन सक्नेछ । कुर्कुंच्चाको चोटका कारण उनले अर्को महिना हुने युरोपेली च्याम्यिन्स लिगको क्वाटरफाइनल गुमाउन सक्नेछन् । पीएसजीलाई यसअघि फ्रान्सेली लिग वानको विजेता घोषित गरिएको थियो । युरोपका प्रमुख फुटबल देशमध्ये फ्रान्स कोरोना भाइरस संक्रमणको महामारीका कारण लिग रोकिएको एक मात्र देश हो ।इटालीमिलान इटालीको सिरी ए मा शुक्रबार भएको एकमात्र खेलमा एसी मिलान र एटलान्टाले ११ को बराबरी खेलेका छन् । यो नतिजापछि एटलान्टा ७५ अंकमा दोस्रो स्थानमा रह्यो । मिलान भने ६० अंकमा छैटौं स्थानमा छ । मिलानले हाकान कालोग्लुको गोलले १४ औं मिनेटमा अग्रता लिएको थियो । खेलको २६ औं मिनेटमा एटलान्टाले बराबरी गोल फर्कायो । रुस्लान मिलिनोभिस्कीले पेनाल्टीबाट गोल गरे ।
