शीर्षक,विवरण
इन्जिन बन्द नगरी चालक हिँडेपछि टिपर खस्यो,"गोठ पुरिँदा २ को मृत्युम्याग्दी रघुगंगा गाउँपालिका६ कोटगाउँमा मंगलबार रातिको वर्षाले गोठ पुरिंदा दुई जनाको मृत्यु भएको छ । स्थानीय ५० वर्षीया हमाया शेरपुजा र उनकी नातिनी ४ वर्षीया सिम्रन छन्त्यालको घटनास्थलमै मृत्यु भएको प्रहरी जनाएको छ । गाउँपालिकाको ५० लाखको लागतमा निर्मित कोटगाउँरायखोर सडकको सुरु बिन्दुमै खनिएको माटोको व्यवस्थापन नगरिंदा यस्तो विपत्ति आएको हो । मध्यरातको वर्षापछि बाढीले माटो बगाएर ठूलो परिमाणमा मकै बारी पनि पुरेको छ । सडक खनेर भलबाढी बग्ने खोल्सामा फालिएको थियो । माटो बढी भएकाले धार परिवर्तन गरी खेतबारीतर्फ सोझिएकाले गोठ पुरेको हो, वडाध्यक्ष मनकुमार शेरपुजाले भने, घटनाले विपद्बारे पाठ पनि सिकाएको छ । अब सडक खन्दा धेरै कुरामा ध्यान पुर्याइनेछ ।"
हत्या आरोपित सार्वजनिक,"रूपन्देही (कास) तिलोत्तमा नगरपालिका१०, मैनहवामा सोमबार राति भएको सामूहिक हत्याका मुख्य आरोपितलाई बुधबार सार्वजनिक गरिएको छ । इलाका प्रहरी कार्यालय बुटवलमा सुर्खेत, लेकबेंसी५, नेटाका ३२ वर्षीय झसेन्द्रबहादुर सिञ्जालीलाई सार्वजनिक गरिएको हो । सिञ्जाली मैनहवास्थित गंगादेवी पशु फार्ममा काम गर्दै आएका थिए । उनी मंगलबार बिहान घटनास्थलबाटै पक्राउ परेका हुन् । रिस फेर्न हत्या गरेको स्विकारेको छानबिन समितिका संयोजक एसएसपी राजकुमार बैदवारले बताए । पाँचै जना मृतकलाई पहिला लाठी प्रहार गरेर बेहोस बनाई कोदालो (फरुवा) ले हानेर हत्या गरेको खुलेको उनले बताए । घटनामा मृतक माधव मुसहरकी श्रीमती जानकीले प्रतिकारको प्रयास गरेको देखिएको प्रहरीले जनाएको छ । अनुसन्धान स्रोतका अनुसार सिञ्जालीले प्रहरीलाई दिएको बयानमा माधव र उनकी श्रीमतीले उनलाई भैंसीसँग करणी गरेको आरोप लगाउने र फार्म मालिकलाई त्यही कुरा लगाइदिने गरेको बताएका छन् । उनले मदिरा र गाँजाले सबैलाई लट्ठ बनाएर सुरुमा लाठी प्रहार गरी बेहोस बनाएपछि कोदालोले हानेको स्वीकार गरेका छन् । हत्या गरेपछि सिञ्जालीले आत्महत्याको प्रयास गरेको पनि खुलेको छ ।"
'धम्की र अपमान स्विकारिन्न',"(काठमाडौं)  नेपालले नयाँ नक्सा जारी गरेपछि वार्तामा बस्न भारतले झन् आनाकानी गरिरहेका बेला प्रधानमन्त्री केपी शर्मा ओलीले प्रबुद्ध व्यक्ति समूह (ईपीजी) को प्रतिवेदन बुझ्न भएको ढिलाइ र उत्तर प्रदेशका मुख्यमन्त्री योगी आदित्यनाथको अभिव्यक्तिलगायतका प्रसंग निकाल्दै नेपाललाई कुनै पनि धम्की र अपमान स्विकार्य नहुने बताएका छन् । प्रतिनिधिसभामा बुधबार आर्थिक वर्ष ०७७७८ को बजेटमाथि जवाफ दिने क्रममा उनले भारत, त्यहाँका नेता र प्रशासकहरूले नेपालप्रति गर्दै आएको व्यवहार र अभिव्यक्तिप्रति टिप्पणी गरेका हुन् । उत्तर प्रदेशका मुख्यमन्त्री योगीले केही दिनअघि भविष्यको परिणाम ख्याल गरेर राजनीतिक सीमा निर्धारणसम्बन्धी कदम नचाल्न नेपाललाई चेतावनी दिएका थिए । इन्डो एसियन न्युज सर्भिसलाई दिएको अन्तर्वार्तामा उनले नेपालले तिब्बतको भविष्य के भएको हो भन्ने विचार गर्नुपर्छ, उसले तिब्बतको जस्तो गल्ती गर्नु हुँदैन भनेका थिए । भारतीय प्रधानमन्त्री नरेन्द्र मोदीका विश्वासपात्रसमेत रहेका मुख्यमन्त्री योगीले दिएको अभिव्यक्तिप्रति प्रधानमन्त्रीले बुधबार संसद्मा भने, उहाँले त्यसरी बोल्नुभएको र धम्क्याउन खोज्नुभएको हो भने उचित होइन । प्रधानमन्त्री ओलीले स्वाधीनता, सार्वभौमसत्तामाथि चुनौती र अपमानजनक व्यवहारबाट नेपाल हेपिएर नबस्ने बताए । त्यसरी बोल्नु नेपालमाथिको अपहेलनाका रूपमा बुझ्छौं । नेपाल हेपिन तयार छैन । हेपिन मान्दैन भन्ने कुरा योगीजीलाई स्मरण गराउन चाहन्छु, उनले भने, योगी केन्द्रीय सरकारको निर्णायक व्यक्ति नभएको भए पनि त्यस्तो कुरा नबोलिनुपर्थ्यो । कट्टर हिन्दुवादी राजनीतिक पृष्ठभूमिका योगी नेपालमा राजतन्त्र फर्काउनुपर्छ भन्ने मत राख्नेहरूप्रति सहानुभूति राख्ने गर्छन् । नेपालले नक्सा जारी गरेको विषयमा यसअघि भारतीय सेनाध्यक्ष मणिमुकुन्द नरवणेले पनि नेपालले कसैको उक्साहटमा नक्सा जारी गरेको अभिव्यक्ति दिएका थिए । भारतीय संस्थापनका निकट व्यक्ति र प्रशासकहरूबाट यस्तो अभिव्यक्ति आइरहेका बेला प्रधानमन्त्री ओलीले बुधबार त्यसबारे बोलेका हुन् । भारतले कालापानीमा आफ्नो सेना राखेर नेपाली भूमि लिम्पियाधुरा र लिपुलेक कब्जा गरेको ओलीले संसद्मा दोहोर्याए । ऐतिहासिक तथ्य र प्रमाणका आधारमा कालापानी क्षेत्र नेपालको भूमि भए पनि भारतले नक्कली तथ्य देखाएर भूमि कब्जा गरेको ठोकुवा गरे । कालापानीमा नक्कली काली मन्दिर बनाएर, तिरतिरे खोल्सी देखाएर, सानो आहाल देखाएर (भारतले) नेपाली भूभाग कब्जा गरेको छ, उनले भने, सुस्तालगायत अन्य सीमा क्षेत्रमा समस्या भए पनि कालापानी जसरी सेना राखेर नक्सामै कब्जा गरेको छैन । यो समस्याको समाधान भने वार्ताबाटै हुने बताउँदै ओलीले त्यही माध्यमबाट भूमि फिर्ता ल्याउने प्रतिबद्धता जनाए । प्रधानमन्त्री ओलीले भारत र नेपालबीच भएको सन् १९५० को सन्धि नेपालको हितमा नरहेको र मुलुकका लागि अपमानजनक भएको समेत उल्लेख गरे । दुवै देशको सहमतिमा बनेको प्रबुद्ध व्यक्ति समूह (ईपीजी) को प्रतिवेदन भारतले बुझ्न आनाकानी गर्नु दुःखद् भएको टिप्पणी उनले गरे । अघिल्लो पटक प्रधानमन्त्री भएर भारत जाँदा सबै समस्याका विषयमा प्रतिवेदन तयार गर्न ईपीजी गठन गरेको उल्लेख गर्दै उनले भारतले यसमा चासो नै नदिएको बताए । समूहले पहिले भारतले बुझ्ने भन्ने निर्णय गरेको हो, जसले पहिले बुझे पनि हुन्छ भन्यौं, ओलीले भने, हाम्रोतर्फबाट प्रतिवेदन बुझ्न तयार छौं । हामीले बुझे पनि भारतले नबुझेपछि अधुरै रहन्थ्यो । दुवै प्रधानमन्त्रीले प्रतिवेदनमा देखाइएका समस्या समाधान गर्नुपर्छ, भारतले दुई वर्षदेखि चासो नदेखाउनु सहज होइन । प्रधानमन्त्री ओलीले मुलुकको स्वाभिमान र स्वाधीनता रक्षाका लागि संसद्ले असाधारण एकता देखाएको र राष्ट्रलाई अप्ठेरो पर्दा नेपाली एकजुट हुन्छन् सन्देश पनि दिएको भन्दै प्रशंसा गरे । कालापानी, लिपुलेक र लिम्पियाधुरा समेटेर जारी गरिएको नेपालको नक्साअनुसार निसान छाप परिवर्तन गर्न संविधान संशोधनको सैद्धान्तिक छलफलमा संसद्मा प्रतिनिधित्व गर्ने सबै राजनीतिक दलले मंगलबार एक्येबद्धता जनाएकामा ओलीले प्रशंसा गरेका हुन् । ओलीले अघिल्लो सरकारले गरेको सम्झौताका विषयमा अन्यथा निर्णय नभएसम्म मिलिनियम च्यालेन्ज कर्पोरेसन (एमसीसी) सँगको सम्झौताअन्तर्गतको अमेरिकी सहयोगको वैधता कायम रहने बताए । अघिल्लो सरकारले गरेको निर्णय नबदलिएसम्म पछिल्लो सरकारले पालना गर्ने उनको भनाइ थियो । अविच्छिन्न उत्तराधिकारी भन्नुको अर्थ सहीगलत सबै मान्नुपर्छ भन्ने होइन । कतिपय विषय पालना गर्न र कतिपयमा प्रश्न पनि उठाउन सकिन्छ, उनले भने । उनले राष्ट्रपतिको विरोध गर्नु गणतन्त्रमाथिको हमला भएको तर्क गर्दै गणतन्त्रको विरोध गर्न मन लागे गर्न सकिने तर राष्ट्रपतिलाई अनावश्यक रूपमा विवादमा तान्नु गलत हुने बताए । राष्ट्रपति कार्यकारी अधिकार नभएको सम्मानित संस्थाका रूपमा रहेको उल्लेख गर्दै उनले अनवरत रूपमा ससाना निहुँमा आक्रमणको तारो बनाइएको बताए । पछिल्लो समय राष्ट्रपति कार्यालयमा लाखौंको कार्पेट फेर्न खोजिएको समाचार सार्वजनिक भएको सन्दर्भमा ओलीले प्रतिरक्षा गरेका हुन् । कांग्रेस सांसद मीनेन्द्र रिजालले सरकार कार्पेट किन्न र जिमखाना स्थापना गर्न तल्लीन रहेको बताएका थिए । कार्पेट कसले खरिद गर्यो, राष्ट्रपतिलाई थाहा हुन्छ र ? ओलीले भने, यो गणतन्त्रविरुद्ध केन्द्रित र लक्षित हो । ओलीले सहमति जुटाउन खोज्दा संवैधानिक आयोग गठनमा ढिलाइ भएको बताउँदै अब चाँडै गठन हुने जनाए । उनले आफ्नो अध्यक्षतामा संवैधानिक परिषद्मा रहने सदस्यहरूको विवरण सुनाउँदै भने, सांसदहरूले महिलालगायतको आयोग किन बनेन भनेर सोध्नु भएको छ । सहमतिका साथ काम गरौं भन्ने कुराले रोकिएको हो । अहिले सहमति बन्दै गएकाले छिट्टै आयोग गठन हुने उनको भनाइ थियो । प्रधानमन्त्री ओलीलाई प्रमुख प्रतिपक्षी दलका सांसदहरूले कोभिड१९, औषधि खरिदमा भएको अनियमितता, क्वारेन्टाइनको अवस्था, विदेशबाट नेपाली ल्याउने व्यवस्थालगायतबारे प्रश्न गरेका थिए ।"
'सीमा विवादमा कूटनीतिक र छलफलबाट निकास,"नयाँदिल्ली (कास) सीमा विवादलाई लिएर नेपालभारतबीच संवाद आवश्यक भएका बेला भारतको विपक्षी दल भारतीय राष्ट्रिय कांग्रेसले कूटनीति र आपसी छलफलबाट टुंगो लगाउनुपर्ने बताएको छ । कांग्रेसका वरिष्ठ नेता तथा विदेश विभाग प्रमुख आनन्द शर्माद्वारा बुधबार साँझ जारी विज्ञप्तिमा यस्तो माग गरिएको हो । कांग्रेस पार्टी अहिलेको विवाद सुल्झाउनका लागि पनि एकपटक कूटनीति र आपसी छलफललाई स्थान दिनुपर्छ भन्ने धारणा राख्दछ, विज्ञप्तिमा छ ।साथै कांग्रेसले नेपालले लिपुलेककालापानीलगायत भूभागलाई समेटेर नयाँ नक्सा जारी गरेपछि विकसित घटनाक्रम र दुई देशबीचको सम्बन्धमा देखिएको तनावलाई लिएर पनि चिन्ता व्यक्त गरेको छ । आपसी विवाद समाधानका लागि द्विपक्षीय संयन्त्रहरू हुँदाहुँदै पछिल्लो गतिरोध हुनु दुःखद भएको समेत जनाएको छ । भारत र नेपालबीचका विवाद र असमझदारी समाधानका लागि द्विपक्षीय संयन्त्रहरू छन् । मित्रवत् सम्बन्धलाई असर पर्ने तहसम्म अहिलेको गतिरोध पुग्नु दुःखद कुरा हो । यसलाई तत्कालै सम्बोधन गर्नुपर्छ, विज्ञप्तिमा भनिएको छ ।भारत र नेपालबीच आपसी सम्मान, मित्रता र विश्वाससहितको युगौं पुरानो सम्बन्ध भएको र दुवै देशका जनताबीचको बलियो सांस्कृतिक सम्बन्ध र साझा परम्पराले जोडेको कांग्रेसको धारणा छ । कांग्रेसले भारतले नेपालको सार्वभौमिकता र भौगोलिक अखण्डतालाई सधैं नै सम्मान गर्दै आएको र दुवै देशले साझा सीमाको ९८ प्रतिशत हिस्साको विवादमा सफलतापूर्वक सुल्झाइसकेका हुँदा घनिष्ठ मित्रवत् सम्बन्ध र आपसी विश्वासका आधारमा बाँकी विवादहरूलाई सुल्झाउने इच्छासमेत दुवै पक्षबाट प्रकट गर्दै आएको समेत स्मरण गराएको छ ।"
संविधान संशोधन विधेयक खारेज गर्न गिरीको प्रस्ताव,"काठमाडौं (कास) समाजवादी पार्टीकी नेतृ सरिता गिरीले सरकारले ल्याएको संविधान संशोधन विधेयकमाथि बुधबार संशोधन हालेकी छन् । गिरीले बुधबार दिउँसो नेपालको संविधान (दोस्रो संशोधन) विधेयक, २०७७ को दफा २ को प्रावधानमा संशोधन प्रस्ताव दर्ता गराएकी हुन् । उनको संशोधन प्रस्तावमा अद्यावधिक नक्सा संविधानको निसान छापमा समावेश हुनुपर्ने प्रावधान खारेज हुनुपर्ने माग छ ।राष्ट्रियताजस्तो संवेदनशील विषयमा जानकारी नै नगराई संशोधन विधेयक दर्ता गराएकोमा पार्टी नेतृत्वले उनीमाथि कारबाहीको चेतावनी दिएको छ । समाजवादी पार्टीका संसदीय दलका प्रमुख सचेतक उमाशंकर अरगरियाले संशोधन प्रस्ताव तुरुन्त फिर्ता लिन निर्देशन दिएका छन् ।"
मैले भनेपछि भैगो त !,"(काठमाडौं)  प्रधानमन्त्री केपी शर्मा ओलीको नेपालीहरूको रोग प्रतिरोधी क्षमता अद्भुत छ भन्ने अभिव्यक्ति बुधबारको संसद्मा सबैभन्दा रमाइलो ठट्यौली बन्यो । त्यतिमा मात्रै उनी रोकिएनन् ? यो तर्कको आधार के हो भनी सांसद गगन थापाले सोधेको प्रश्नमा जवाफ दिँदै उनले भने, प्रतिरोधी क्षमता राम्रो छ भनेर ? कसले भनेको (रे) ? मैले भनेको हो । उनले कुनै डाक्टर वा वैज्ञानिकबाट चुनौती आएमा स्विकार्ने पनि बताए । तर, एक सरकारी अस्पतालका चिकित्सकले नेपालीहरूको रोग प्रतिरोधात्मक क्षमता अन्य मुलुकको तुलनामा राम्रो छ भन्नु पनि आधारहीन तर्क भएको बताएका छन् । प्रधानमन्त्रीजस्तो व्यक्तिले दालभात, तरकारी, अचार र ढिँडो खाने गरेकाले नेपालीको रोग प्रतिरोधात्मक क्षमता राम्रो छ भन्नु घामलाई हत्केलाले छेकेर अन्धकार छ भन्नुजस्तै हो । खै हामीले चिकित्सा विज्ञानमा त त्यस्तो केही कुरा सुनेकै छैनौं, नाम उल्लेख नगर्ने सर्तमा उनले भने, त्यस्तै हो भने प्रधानमन्त्रीलाई जाजरकोटमा हरेक वर्ष झाडापखालाले किन मान्छे मर्छन् ? नेपालीलाई किन औलो, डेंगु र क्षयरोग बढी देखिन्छ भनेर पनि सोध्नुपर्ने भयो । रोचक त के छ भने, नेपाल स्वास्थ्य अनुसन्धान परिषद्ले अहिलेसम्म नेपालीहरूको प्रतिरोधात्मक क्षमताबारे अहिलेसम्म अनुसन्धान गरेको छैन । अरू चिकित्सकहरूलाई पनि त्यसखालको अनुसन्धानको अनुमति दिएको छैन । अनुसन्धानको नतिजाबिना नै तर्कका आधारमा संसदमा बोलेका प्रधानमन्त्री ओलीले एउटा पनि शोध वा जर्नलको सारलाई उद्धृत गर्न सकेनन् । नेपालमा कोरोनाका कारण मृत्यु भएका १५ जनाको ज्यान कोरोनाको संक्रमणका कारणले भन्दा अन्य समस्याले गएको भन्ने तर्क उनले दोहोर्याए । देशको प्रधानमन्त्रीले कोरोना संक्रमणका कारण मृत्यु भएकाहरू संक्रमणको कारणले मरेका होइनन् भनेर कसरी भन्न मिल्छ ? जोन हप्किन्स विश्वविद्यालयमा कार्यरत जनस्वास्थ्यविद् डा दिनेश न्यौपानेले भन्छन्, केही अन्य स्वास्थ्य समस्या भएका मानिसलाई नै त यो भाइरसका कारण बढी जोखिम छ । यस्तोमा उनीहरूको मृत्यु भएको छ भने कसरी संक्रमणको कारण होइन भन्न मिल्छ ? प्रधानमन्त्री ओलीले संसद्मा बोल्दै, दुनियाँका शक्तिशाली मुलुकमा पनि असर परिरहेकाले हामी कहाँ असर हुनु नौलो होइन भनेर अभिव्यक्ति दिए । त्यसमा पनि उनले सरकारले प्रभावकारी काम गरेकैले मृत्यु हुनेको संख्या नबढेको हो भनेर गरेको दाबीका पछाडि भरपर्दो तर्क पेस गर्न सकेनन् । आजको दिनमा पूरै विश्व कोरोना भाइरसको महामारीका कारण आक्रान्त छ, यसमा कसैको पनि दुई मत छैन । तर, पूरै विश्वमा यसले एकै किसिमले असर गरेको छ भन्नचाहिँ मिल्दैन । किनभने, विभिन्न देशले अख्तियार गरेका नीतिहरूअनुसार यसको प्रभाव पनि फरक स्थानमा फरक नै देखिएको छ । भाइरस देखिएर फैलिन सुरु भएको चीनमै करिब ८४ हजार जनामा मात्रै यो संक्रमण देखिएको छ । तर, चीनमा देखिएको लगभग एक महिनापछि मात्रै संक्रमित भेटिएको अमेरिकामा करिब २० लाखलाई संक्रमण देखिएको पुष्टि भएको छ भने १ लाख १२ हजारको मृत्यु भइसकेको छ । विश्वमा नै कोरोना भइरसका कारण मृत्यु हुने दर औसतमा ०५१ प्रतिशत छ भने नेपालको अहिलेको अवस्था हेर्दा यहाँ मृत्युदर कम हुने कुनै कारण देखिँदैन । नेपालमा अहिले भर्खर केही मानिस मर्न सुरु गरेका छन् । अहिले नै यो कोरोनाको कारण होइन । मृत्युदर कम छ भन्ने बेला पनि होइन, जनस्वास्थ्यविद् डा न्यौपानेले भने, नेपालमा अहिलेकै दरलाई आधार मानेर हिसाब गर्ने हो भने पनि १० हजार जनामा ३४ जनाको मृत्यु हुने देखिन्छ । यो जनस्वास्थ्यको हिसाबले कम दर होइन । नेपालमा अझ मृत्युको कारण र डेथ सर्टिफिकेट नै पनि चाहिन्न । यस्तोमा कति मरेकाहरू त थाहै पनि हुन्न । सरकारले प्रभावकारी व्यवस्थापन गर्न चुकेकै कारणले गर्दा नेपालमा केही दिनयता संक्रमितहरूको संख्यामा बढोत्तरी भएको छ । नाम मात्रैको क्वारेन्टाइन हुँदा र कन्ट्याक्ट ट्रेसिङ प्रभावकारी नहुँदा यहाँ संक्रमण कुन चरणमा छ भन्ने यकिन गर्न पनि कठिन भएको छ । सरकारले प्रभावकारी काम गरेका दाबी कमजोर छ किनभने क्वारेन्टाइन सेन्टरमा मानिस मेरका छन् । संक्रमण छैन भनेर घर पठाइएका मानिसमा संक्रमण देखिएको छ र केहीको मृत्युसमेत भएको छ, उनले भने, जिल्लामा त कन्ट्याक्ट ट्रेसिङ गर्ने सम्भावनै छैन भनेर त सञ्चारमध्यममा समाचार नै आइसकेको छ । यस्तै प्रधानमन्त्री ओलीले पहिलो संक्रमितको परीक्षण गर्न नमुना हङकङ पठाउनुपरेको र अहिले भने २१ स्थानमा नेपालमा नै परीक्षण हुने तर्क पेस गर्दै यसलाई सरकारको उपलब्धिका रूपमा गणना गराउन खोजेका छन् । तर, वास्तविकता भने त्योभन्दा निकै फरक छ । हाल परीक्षण भइरहेका अधिकांश स्थानमा पीसीआर मेसिन पहिलादेखि नै थियो, त्यस्ता स्थानमा परीक्षण गर्नका लागि सरकारले रिएजेन्ट, आरएनए एक्स्ट्याक्सन किटलगायत केही प्राविधिक सहयोग मात्रै उपलब्ध गराएको हो । परीक्षणको दायरा बढाउनकै लागि सरकारले केही थान पोर्टेबल पीसीआर मेसिन मात्रै खरिद गरेको छ । प्रधानमन्त्रीलाई कोरोना भाइरसको बारेमा केही पनि थाहा छैन र त्यो थाहा छैन भन्ने कुनै पनि थाहा छैन । त्यो निकै डर लाग्दो भयो, प्रतिपक्षी कांग्रेसका सांसद गगन थापाले प्रश्न गर्दै प्रधानमन्त्री ओलीलाई भने, पहिलोपटक परीक्षण गर्न हङकङ पठाउनुपरेको कारण मेसिन नभएर हैन, रिएजेन्ट नभएर हो । उनले नेपाल सरकारले पछिल्लोपटक पाँचवटा पीसीआर मेसिन खरिद गरेको र ती कुनै पनि चल्ने अवस्थामा नरहेको पनि दाबी गरेका छन् । यस्तै, प्रधानमन्त्री ओलीले केही स्थानमा भने परीक्षणमा गम्भीर कमजोरी रहेको तथ्यलाई स्विकारेका थिए । केही ठाउँमा व्यवस्थापनको गम्भीर कमजोरी छन्, उनले भने, केही प्रदेशमा मेसिन एकातिर पार्ट अर्कैतिर गएको र त्यसलाई जोड्ने काम भएको छ । मेसिन छ, चलाइएको छैन । प्रधानमन्त्री ओलीले सरकारले सावधानी साथ सुरुमै लकडाउन गरेकाले पनि संक्रमण बाढीका रूपमा नआएको तर्क पनि संसद्मा गरेका छन् । तर, बिनाकुनै ठोस योजनाबिनै निर्णय गरेकै कारण अहिले संक्रमण बढिरहेको अवस्थामा सरकारलाई लकडाउन खोल्नका लागि चौतर्फी दबाब परिरहेको छ । वैज्ञानिक आधारमा विश्लेषण गर्दा अहिले लकडाउन खोल्ने होइन झन् कडा पार्नुपर्ने अवस्था हो, एक जनस्वास्थ्यविद्ले भने, तर, न सीमाबाट भित्रिएका नेपालीहरूलाई व्यवस्थित रूपमा राख्न क्वारेन्टाइन नै बनेको छ, न परीक्षणको दायरा नै बढेको छ । यस्तोमा लकडाउन मात्रैको पनि केही अर्थ हुँदैन । यस्तै, प्रधानमन्त्री ओलीले सरकारले अपेक्षा गरेभन्दा बढी नै मानिस सीमामा आइपुगेकाले विश्व स्वास्थ्य संगठनले तोकेबमोजिमको क्वारेन्टाइन बनाउन नसकिएको गुनासो गरेका छन् । तर, स्वास्थ्य मन्त्रालयले तयार गरेको कोभिड१९ महामारी ः स्वास्थ्य क्षेत्र विपद् व्यवस्थापन योजना मा भने एक जना व्यक्तिबराबर क्वारेन्टाइन व्यवस्थापन गर्न ३ हजार ३३ रुपैयाँ खर्च हुने आँकलन गरिएको छ । जनस्वास्थ्यविद्हरूले सुरुदेखि नै नेपालभरका होटलहरूलाई क्वारेन्टाइनका लागि प्रयोग गर्नु नै उचित हुने सल्लाह दिँदै आएका थिए । यस्तोमा एक व्यक्तिका लागि सरकारले अनुमान गरेको ३ हजार ३३ रुपैयाँ नै खर्च गरे पनि मनग्गे पुग्ने देखिन्छ । यस्तै प्रधानमन्त्रीले स्वास्थ्य मन्त्रालयले कोरोना परीक्षणका लागि पीसीआरभन्दा बढी आरडीटीलाई बढावा दिएको विषयको पनि प्रतिरक्षा गरेका छन् । आरडीटी कि पीसीआर कुन प्रयोग गर्ने प्राविधिकले भन्ने हो, उनले भने । तर, प्राविधिक तथा जनस्वास्थ्यविद्हरूले नै सुरुका दिनदेखि नै आरडीटी नभएर पीसीआरलाई नै बढावा दिनुपर्छ भनिरहेको कुरा उनले आफूलाई थाहै नभए जसो गरी बोलेका थिए । हामीले पीसीआरको दायरा पनि बढाएका छौं । दिनको करिब ४५ सयदेखि ५ हजार पीसीआर परीक्षणको क्षमता बढाइएको छ । तर, नेपालमा आउनेहरूको संख्या ७८ हजारसम्म छ, उनले भने ।"
बेचैन छिन् आमा,"अनुत्तरित प्रश्नहरू आमा शान्तिको मनमा छोरीको मृत्युमा कोको प्रत्यक्ष र कोको अप्रत्यक्ष जिम्मेवार छन् भन्ने प्रश्नको उत्तर छैन । स्थानीय राजनीति दलका अगुवाहरू वडाध्यक्ष अमरबहादुर चौधरीले घटनाको विवरण स्थानीय प्रहरीमा मात्रै दिएको भए पनि अंगिराको मृत्युको घटना टर्न सक्ने बताउँछन् । चौधरीले केही दिनअघि कान्तिपुरसँग अंगिरालाई वीरेन्द्रको हातमा थमाइदिने काममा आफू संलग्न नभएको दाबी गरे । उनले भनेका थिए, शुक्रबार राति हात थमाइसकेका रहेछन् । मलाई विवाह दर्ता गर्नका लागि दबाब दिएका थिए, कानुनले नमिल्ने भन्दै मैले मानिनँ । देवदह नगरपालिकाका मेयर हिरा केसीले घटनाबारे जानकारी पाएपछि प्रहरीमा खबर गर्नुपर्नेमा वडाध्यक्ष चुकेको बताए । आफूहरूले घटनाबारे वडाध्यक्षसँग सोधपुछ पनि गरेको जानकारी दिँदै उनले भने, यो घटनामा वडाध्यक्षको बुद्धि नपुगेको देखियो । मेयर केसीले अंगिराको घटनामा कानुनभन्दा पनि समाजमा स्थापित नजिर बलियो भएको र त्यसलाई चिर्ने काममा गल्ती देखिएको बताए ।"
मान्छे देख्दा झस्किन्छिन् बालिका,"तिलोत्तमा (कास) खरको छानो र माटोको गारो भएको घरबाहिर खटियामा सानी बालिका बसिरहेकी थिइन् । छेवैमा दिदी र फुपूदिदी बसेका थिए । बस्न अप्ठ्यारो भए पनि बालिका बोल्न सकिरहेकी थिइनन् । आँगनमा मानिसको जमघट देखेपछि झन् आत्तिइन् । आठ वर्षीया ती बालिका तिलोत्तमा नगरपालिका१० शान्तिनगरकी हुन्, जो एक महिनाअघि जबर्जस्ती करणीको सिकार भएकी थिइन् ।गत वैशाख २८ गते साँझ खाना खाएर सुत्ने बेलामा आमा नदेखेपछि उनी खोज्न बाहिर निस्किइन् । आमा नभेटेपछि घर फर्किंदै थिइन् । त्यही बेला स्थानीय किशोरले तानेर आफ्नो घरभित्र लगेको बालिकाले बताइन् । रसीले हातखुट्टा बाँधिदियो, मलिन स्वरमा उनले भनिन्, मुख टालिदियो । १४ वर्षीय ती किशोरले जबर्जस्ती गरेको खुलेको छ । बालिकाको यौनांग र मलद्वारमा चोट छ । बोल्दा झस्किने, आत्तिने गर्छिन् ।आमाका अनुसार घटनाको भोलिपल्ट बिहान बालिका साथीहरूसँग खेल्न गएकी थिइन् । गोप्य अंगबाट रगत बगेर खुट्टामा चुहिएको उसका साथीहरूले आएर बताए, आमाले सुनाइन् । बालिकाले नजिकैको अम्बाको रूखबाट लडेको र तल रहेको कोदालोले काटेको बताएकी थिइन् । उनीहरूले नजिकैको मेडिकल लगे । त्यहाँ नभएपछि वैशाख २९ गते बुटवलस्थित लुम्बिनी प्रादेशिक अस्पतालमा भर्ना गरेर एक रात राखियो । अस्पतालले अर्को दिन भैरहवास्थित मेडिकल कलेजमा लैजान सुझाव दियो । युनिभर्सल कलेज अफ मेडिकलमा उपचार गर्न स्थानीयले सहयोग गरे ।उपचारका क्रममा चिकित्सकले उक्त चोट लडेर वा कोदालोले नलागेको बताएका थिए । जेठ ५ गते घर फर्किएपछि बालिकाले वास्तविक घटना सुनाइन् । घटनाको जानकारी पाएपछि स्थानीय समाजसेवी, टोल विकास संस्थाले आरोपित किशोरलाई बोलाएका थिए । किशोर घरमा आएको देखेपछि बालिका चिच्याएर रुन थालिन् । उसैले आफूलाई जबर्जस्ती गरेको बताइन् । किशोरले पनि भेलामै गल्ती गरेको स्विकारे । प्रहरीले मुचुल्का तयार गरी उनलाई नियन्त्रणमा लिई थप अनुसन्धान गरेको थियो । बालिकाको घर किशोरको घरदेखि ३० मिटरको दूरीमा छ । किशोरको त्यहाँभन्दा दुई सय मिटर तल अर्को घर पनि छ । उक्त घरमा खाना खाने र सुत्न माथिल्लो घरमा आउने गरेको स्थानीयले बताए । घटना भएको दिन किशोरबाहेक अरू सदस्य घर आइसकेका थिएनन् । प्रहरीले तीनपटक आएर घटनास्थलको जानकारी लिएको बालिकाकी फुपूले बताइन् । अहिले बालिका दुई दिदी र आमासँगै बस्छिन् । उनका बाबु दोस्रो पत्नीसित अर्को गाउँमा बसिरहेका छन् । ०३४ सालदेखि यहाँ बसोबास रहेको परिवारले ज्याला मजदुरीबाट जीविका चलाउँदै आएको छ ।अदालतले नाबालक भएकाले पक्राउको आदेश नदिएपछि आरोपित किशोर घरमै हुन् । ती किशोरका बाबु जेलमा छन् । बालिकाकी २२ वर्षीया दिदीले घटनाबारे प्रहरीमा जाहेरी दिएकी थिइन् । अदालतको आदेशपश्चात् हिरासतमा नराखिए पनि अनुसन्धान जारी रहेको इलाका प्रहरी कार्यालय बुटवलका प्रहरी नायब उपरीक्षक (डीएसपी) प्रतीतसिंह राठौरले बताए । बालिकाको स्वास्थ्य अवस्थामा सुधार हुँदै छ । तर, उनको परिवार आर्थिक हिसाबले कमजोर भएको र थप उपचार गर्न असमर्थ छ । पोषणयुक्त खाना खुवाउन नसक्ने अवस्था रहेकाले सोबारे ध्यान दिन आवश्यक छ, कदम नेपालकी जिल्ला अध्यक्ष इन्दिरा आचार्यले भनिन्, उनलाई सुरक्षित राख्नेबारे पनि चासो दिनु जरुरी छ ।"
परीक्षणबिनै घर,"(कपिलवस्तु)  स्थानीय तहहरूले आइसोलेसनमा रहेका कोभिड१९ संक्रमित र क्वारेन्टाइनमा दुई साता बसेका सर्वसाधारणलाई स्वाब परीक्षणबिनै घर पठाउने क्रम तीव्र पारेका छन् । यसरी पठाउन थालिएपछि क्वारेन्टाइन र आइसोलेसन सेन्टरहरू रित्तिँदै गएका छन् । परीक्षणबिनै घर पठाउँदा जोखिम बढेको भन्दै स्थानीय बासिन्दाले भने चिन्ता व्यक्त गरेका छन् । जबर्जस्ती महामारी फैलाउन खोजिएको भन्दै उनीहरूले बुधबार लवनीस्थित शुद्धोदन गाउँपालिका कार्यालयमा धर्नासमेत दिए । पीसीआर परीक्षण गरेर मात्रै घर पठाउन माग गर्दै उनीहरूले तीन घण्टा धर्ना दिएका थिए । सरकारले १४ दिन आइसोलेसनमा बिताएका संक्रमित र क्वारेन्टाइनमा बसेकालाई कोरोनाको लक्षण नदेखिए र बिरामी नभए परीक्षण नगरी घर पठाउने नीति ल्याएपछि स्थानीय तहले त्यसैलाई कार्यान्वयन गरिरहेका छन् । जेठ २४ मा सरकारले नयाँ निर्देशिका कार्यान्वयनमा ल्याएपछि बुधबारसम्म जिल्लाका आधा क्वारेन्टाइन र आइसोलेसन खाली भइसकेका छन् । कपिलवस्तु नगरपालिकाले २८ वटासम्म क्वारेन्टाइन सञ्चालन गरेको थियो । सबैमा गरेर साढे ८ सय बसेका थिए । अहिले ९ वटामा ८० जनामात्र छन् । जेठ २४ गतेसम्म २ सय १० जना थिए, नगरपालिका स्वास्थ्य शाखा प्रमुख उमेश गुप्ताले भने, नयाँ नीति लागू भएपछि ८० जना पुगेका छन् । उनीहरूलाई १४ दिन पुग्नासाथ आरडीटी गरेर घर पठाइने उनले बताए । कपिलवस्तु८ दोहनी र कचरिहवा आइसोलेसनमा रहेका ११ संक्रमितलाई परीक्षणबिनै घर पठाइएको छ । रेहरा स्वास्थ्य चौकी आइसोलेसनमा ७ संक्रमित छन् । उनीहरू त्यहाँ बसेको बिहीबार १४ दिन पुग्छ । स्वास्थ्यमा समस्या छैन, गुप्ताले भने, बिहीबार छाड्छौं । त्यसपछि नगरपालिकाको ५० बेडको आइसोलेसन सेन्टर पनि खाली हुन्छ । सदरमुकाम तौलिहवामा रहेको बुद्धपदम मावि र महेन्द्र प्राविका क्वारेन्टाइन पनि खाली भएका छन् । संक्रमण मुक्त भएको आधारबिनै घर पठाउन बाध्य भएको स्वास्थ्यकर्मीले बताए । यसअघिको निर्देशिकाअनुसार संक्रमितको दोस्रो र तेस्रो स्वाब परीक्षण रिपोर्ट नेगेटिभ आएपछि डिस्चार्ज गरिन्थ्यो । प्रदेश ५ मै सबैभन्दा बढी संक्रमित यशोधरा गाउँपालिकामा छन् । बुधबार ७ जना थपिएसँगै त्यहाँ १ सय ५९ संक्रमित पुगेका छन् । त्यहाँका २७ वटा क्वारेन्टाइनमा १ हजार ४ सय ५५ जनासम्म बसेका थिए । अहिले १५ वटामा १ सय २० जनामात्र छन् । १२ क्वारेन्टाइन खाली भइसके । यशोधरा१ को तितिर्खा विद्यालय आइसोलेसनमा बसेका १२ संक्रमित र यशोधरा२ को राधवेन्द्र निमाविमाको आइसोलेसन सेन्टरमा बसेका ५ संक्रमित घर पुगिसके । दुवै आइसोलेसन खाली भएको गाउँपालिकाका स्वास्थ्य शाखा प्रमुख ज्योतिप्रकाश दुबेले बताए । दुई दिनमा ८२ जना संक्रमित घर गएको उनले बताए । त्यसमध्ये ४४ जनाको दोस्रो र तेस्रो पीसीआर परीक्षण गरिएन । ३८ जनालाई दोस्रो रिपोर्ट नआउँदै घर पठाइयो । नयाँ निर्देशिका आएपछि क्वारेन्टाइनबाट १ सय ४३ जनाको आरडीटी गरेर घर पठाइएको दुबेले बताए । उनका अनुसार शुक्रबार यशोधरा७ का ३७ र ३ र ४ नम्बर वडा १४ गरी ५१ संक्रमितलाई डिस्चार्ज गरिनेछ । उनीहरूको दोस्रो र तेस्रो पीसीआर परीक्षण गरिएको छैन, दुबेले भने, बाहिरबाट कुनै लक्षण देखिएको छैन । सरकारको नीतिअनुसार घर पठाउँछौं । गाउँपालिकाले संक्रमितको पीसीआर परीक्षण गरेरमात्र घर पठाउने नीति बनाएको थियो । जिल्लाबाट डाक्टर आएर घर पठाइदिए, गाउँपालिका अध्यक्ष गिरजेश पाण्डेले भने, यसो नगरेको भए राम्रो हुन्थ्यो । सरकारले परीक्षणको दायरा बढाउन नसकेपछि समुदायमा तनाव थपिएको उनले बताए । लक्षण नदेखिएकालाई घर पठाउने सरकारको निर्देशन कार्यान्वयन गर्न लागिपरेको जिल्ला अस्पतालका मेडिकल सुपरिन्टेन्डेन्ट डा किशोर बन्जाडेले बताए । बाहिरी लक्षण नदेखिएकालाई एक सातासम्म घरमै आइसोलेसनमा बस्न भनेर घर पठाइरहेका छौं, उनले भने । मायादेवी गाउँपालिकामा ३६ वटासम्म क्वारेन्टाइन सञ्चालन गरिएको थियो । त्यहाँ १ हजार ५ सय ८९ जनासम्म बसेका थिए । अहिले ५ क्वारेन्टाइनमा ४६ जना छन् । अरू सबै खाली छन् । ४६ जना पनि २४ गतेपछि आएका हुन् । गत सोमबार ४ जना संक्रमितलाई घर पठाइएको थियो । उनीहरू संक्रमणमुक्त भएको पत्ता लगाइएन । दोस्रो र तेस्रो परीक्षण गरिएन । अहिले आइसोलेसनमा ३८ संक्रमित छन् । एक हजार पाँच सय जना क्वारेन्टाइनमा रहेका बेला ३ सय १३ जनाको मात्रै स्वाब परीक्षण गरिएको थियो । महाराजगन्ज नगरपालिकामा दुई दिनमा ५० संक्रमितलाई घर पठाइएको छ । उनीहरू सिसवा, कुशहवा र हर्दौना गाउँका हुन् । दोस्रो र तेस्रो आइसोलेसनबाट पठाइएको नगरपालिकाका स्वास्थ्य प्रमुख राधेश्याम जयसवालले बताए । बाहिरी लक्षण देखिएन, उनले भने, सरकारको नीतिअनुसार घर पठायौं । तीन दिनमा क्वारेन्टाइनमा रहेका २ सय २ जनालाई घर पठाइएको छ । उनीहरूको पनि परीक्षण गरिएन । २८ वटा क्वारेन्टाइनमा १ हजार ५ सय जनाभन्दा बढी बसेका थिए । क्वारेन्टाइनमा अब ३ सयको हाराहारीमा छन् । नगरपालिकामा बुधबारसम्म १ सय १८ जना संक्रमित छन् ।जेठ पहिलो सातासम्म यहाँका क्वारेन्टाइनमा ८ हजारभन्दा बढी व्यक्ति थिए । क्वारेन्टाइनको व्यवस्थापन भद्रगोल थियो । कुनैमा पनि मापदण्ड पूरा गरिएको थिएन । बुधबार जिल्लाका १० स्थानीय तहमा २ हजार ३ सय ८४ जनामात्र क्वारेन्टाइनमा रहेको जिल्ला प्रशासनले जनाएको छ । बुधबार २ सय ४६ जना घर गएका छन् ।प्रदेशस्थित सामाजिक विकास मन्त्रालयको स्वास्थ्य महाशाखा प्रमुख डा उमाशंकर चौधरीका अनुसार बुधबार अपराह्नसम्म जिल्लामा संक्रमितको संख्या ६ सय १५ पुगेको छ । स्वास्थ्य मन्त्रालयको नयाँ नीतिअनुसार संक्रमित र क्वारेन्टाइनमा बसेकालाई घर पठाइएको प्रमुख जिल्ला अधिकारी दीर्घनारायण पौडेलले बताए ।"
प्रतिरोधात्मक क्षमता बढी हुने उमेर समूहकै धेरै संक्रमित,"(काठमाडौं)  कोभिड१९ को संक्रमण नेपालमा रोगसँग लड्ने क्षमता कम भएको उमेर समूहमा थोरै देखिएको छ । स्वास्थ्य मन्त्रालयका सहप्रवक्ता डा समीरकुमार अधिकारीले समुदायमा संक्रमण नदेखिएकाले जोखिममा रहेको समूह जोगिएको बताए । उक्त समूहमा संक्रमणको व्यापक विस्तार भए मृत्युदर बढ्ने चेतावनी विज्ञहरूले दिएका छन् । मुलुकमा बुधबारसम्म ४ हजार ३ सय ६४ जनामा कोभिड१९ संक्रमण देखिएकामा ६० वर्षभन्दा माथिका ४१ जना छन् । रोग प्रतिरोधात्मक क्षमता बढी भएका ६० वर्ष वा त्यसमुनिका समूहका संक्रमित करिब ९९ प्रतिशत अर्थात् ४ हजार ३ सय २३ छन् । मन्त्रालयका सहप्रवक्ता डा अधिकारीका अनुसार मुलुकमा हालसम्म फाट्टफुट्ट रूपमा संक्रमितको सम्पर्कमा आएकाहरूबाहेक भारतसहित विदेशबाट आउने र क्वारेन्टाइनमा बसेकाहरूमा बढी संक्रमण देखिएको हो । कोभिड१९ ले बुधबारसम्म दुईवर्षे बालिकादेखि ७६ वर्षीय पुरुषसम्मका १५ जनाको मृत्यु भइसकेको छ । ६० वर्षभन्दा माथिका मृतकको संख्या दुई छ । कोभिड१९ को मृत्युदर नेपालमा शून्य दशमलव ३४ प्रतिशत देखिएको छ । अर्थात् तीन सय जना संक्रमितमा एक जनाको मृत्यु भएको छ । संक्रमित साढे चार हजार पुग्न लाग्दासमेत मृत्युको प्रतिशत कम देखिएको छ, डा अधिकारीले भने, भविष्यमा समुदायमा संक्रमण देखिए मृत्युदर बढी हुन सक्छ । उनका अनुसार नेपालमा बूढापाका, रोगसँग लड्ने क्षमता कम भएकामा संक्रमण कम फैलिएको छ । पहिलेदेखि नै गम्भीर स्वास्थ्य समस्या भएर रोगसँग लड्ने क्षमता कमजोर भएकाहरूको संक्रमणबाट मृत्यु भएको डा अधिकारीले बताए । हालसम्म मृत्यु भएकाहरूमध्ये दुईतीन जनाबाहेकमा गम्भीर स्वास्थ्य समस्या थियो । विज्ञहरूका अनुसार हालसम्म मृत्यु भएकामा बढी उमेर, पहिलेदेखि मधुमेह, मुटु, फोक्सो र श्वासप्रश्वाससम्बन्धी समस्या, अन्य गम्भीर रोग प्रमुख कारणका रूपमा देखिएको छ । हालसम्म कोरोना समुदायमा गएको प्रस्ट देखिएको छैन, इपिडिमियोलजी तथा रोग नियन्त्रण महाशाखाका निर्देशक डा बासुदेव पाण्डेले भने, रोग प्रतिरोधक क्षमता कम भएका र बूढापाकालाई यो संक्रमण हुन सक्ने जटिलताबाट जोगाउनु मुख्य चुनौती छ । उनका अनुसार बूढापाका, रोगसँग लड्ने क्षमता कम भएका समूहमा कोरोनाको संक्रमण फैलिँदा मृत्युदर बढ्छ । बीएमजेमा प्रकाशित अनुसन्धानअनुसार ५० वर्षभन्दा बढी उमेरका, पुरुष, मोटोपना, मुटुरोग, फोक्सो, कलेजो र मिर्गौलासम्बन्धी रोगले ग्रस्तहरूमा कोभिड१९ संक्रमणले मृत्युको बढी खतरा हुने देखिएको छ । यो विषयमा बेलायतमा गरिएको अध्ययनअनुसार अस्पतालमा भर्ना भएकाहरूमा औसत आयु ७३ वर्ष थियो । उमेरबाहेक मुटु, फोक्सो, कलेजो, मिर्गौला रोग भएकाहरूलाई बढी समस्या देखियो । नेपालमा मृत्यु भएका पन्ध्रौं व्यक्तिमा मधुमेह, रक्तचापको समस्यासँगै ज्वरो र निमोनियासमेत देखिएको थियो । ती व्यक्ति पुरुष थिए । कोभिड१९ ले निको हुने दर बुधबार १५ प्रतिशत पुगेको छ । संक्रमण दिनहुँ तीव्र गतिले बढेकाले निको हुने दर कम देखिएको हो । यही गतिमा संक्रमण विस्तार जारी रहे समुदायमा फैलिन सक्ने डा पाण्डेले बताए । भारत र अन्य मुलुकबाट आएकालाई क्वारेन्टाइनमा १४ दिनसम्म राखेर परीक्षणपछि संक्रमण नभएको सुनिश्चित गरेर पठाउँदा समुदायमा फैलिने जोखिम कम हुन्छ, उनले भने । बुधबार मुलुकभरिको क्वारेन्टाइनमा १ लाख ६५ हजार ७ सय ७५ जना छन् । क्वारेन्टाइनमा रहेका अधिकांश भारतबाट फर्किएका नेपाली हुन् । २७९ संक्रमित थपिएकोभिड१९ बाट संक्रमित बुधबार २ सय ७९ थपिएका छन् । हालसम्म ४ हजार ५५ पुरुष र ३ सय ९ महिला गरी ४ हजार ३ सय ६४ जना संक्रमित भइसकेका छन् । स्वास्थ्य मन्त्रालयका प्रवक्ता डा जागेश्वर गौतमका अनुसार नयाँ संक्रमित सिन्धुपाल्चोक, पाल्पा, प्यूठान, रूपन्देही, जाजरकोट, डडेलधुरा, गोर्खा, नुवाकोट, दैलेख, सुर्खेत, दार्चुला, उदयपुर, नवलपुर, सर्लाही, कपिलवस्तु, नवलपरासी पश्चिम, बाँके, बर्दिया, सप्तरी, कैलाली, कञ्चनपुर, सर्लाही, धादिङ, धनुषा, रौतहट र सिरहाका छन् । हालसम्म संक्रमित ७२ जिल्लाका हुन् । बुधबार ९० जना विभिन्न स्वास्थ्य निकायबाट निको भएर घर फर्केका छन् । हालसम्म निको भएर डिस्चार्ज हुनेको संख्या ६ सय ७४ छ । पीसीआर परीक्षण बुधबार ४ हजार ४ सय १४ नमुनाको गरिएको छ । हालसम्म १ लाख १० हजार ७ सय ७४ नमुनाको पीसीआर परीक्षण भइसकेको छ ।"
लडकाउन गरिरहे पनि बढी संक्रमित देखिन सक्छन्,"काठमाडौं (कास) सरकारले लकडाउनलाई खुकुलो बनाउने तयारी गरिरहँदा विश्व स्वास्थ्य संगठन (डब्लूएचओ) का नेपालस्थित प्रतिनिधि जस भ्यानडेलरले अहिलेको परिस्थितिमा लकडाउनलाई निरन्तरता दिए पनि वा खुकुलो बनाए पनि संक्रमितको संख्या बढ्न सक्ने चेतावनी दिएका छन् । नेपालका लागि संयुक्त राष्ट्रसंघकी आवासीय प्रमुख भलेरी जुलियान्डसहित बुधबार सञ्चारकर्मीसँगको भिडियो अन्तरक्रियामा उनले संक्रमण रोकथामका लागि मास्क लगाउने, हात धुने र सामाजिक दूरी कायम राख्ने कुरा नै महत्त्वपूर्ण हुने बताए । यसलाई सबैले अपनाएर बच्न सिक्नुपर्छ । अब हामीले नयाँ तरिकाले बाँच्न सिक्नुपर्छ, उनले भने । भ्यानडेलरले संक्रमितको संख्या कति पुग्न सक्छ भन्ने अनुमान गर्न नसकिने उल्लेख गर्दै भने, संकट सकिएको छैन, अझै बढी संक्रमित देखिन सक्छन् । लामो समय लकडाउन हुँदा कोभिड१९ ले अर्थतन्त्रमा समेत प्रभाव पार्ने भएकाले सरकारलाई अब जनताको स्वास्थ्य र आर्थिक सुरक्षा दुवैलाई ख्याल गर्दै सँगसँगै अघि बढाउनुपर्ने चुनौती रहेको उनले बताए । उनले संकटको यो समयमा नेपालमा मात्र नभई, यसभन्दा ३० गुणा बढी आम्दानी गर्ने मुलुकमा पनि उस्तै समस्या रहेको जिकिर गरे ।भ्यानडेलरले नेपालले परीक्षण क्षमता र दायरा दुवै बढाउनुपर्नेमा जोड दिए । त्यसका लागि मेसिन र किट किन्ने मात्र होइन, प्राविधिक मानव संसाधन पनि आवश्यक हुन्छ । प्राविधिक ज्ञानबिना परीक्षणलाई अघि बढाउन सकिदैन, उनले भने । उनले परीक्षण क्षमता बढाएपछि समुदायमा पनि यसको दायरा बढाउनुपर्ने दोहोर्याए । कोभिड१९ को संक्रमण नेपालमा समुदायभित्र फैलिनसकेको उनको दाबी छ । नेपालमा भारतबाट आएकाहरूमा परीक्षण गर्दा धेरैमा संक्रमण देखिएको छ । उनीहरूलाई व्यवस्थित क्वारेन्टाइन र आइसोलेसनमा राख्नुपर्छ । आएका मान्छेसँग सम्पर्कमा रहेकाहरूको पनि परीक्षण गर्नुपर्छ, उनले भने, नेपालमा युवामा संक्रमण देखिएकाले अन्य मुलुकमा जस्तो बढी मृत्यु नभएको हो । बढी उमेरकाहरू काममा निस्केका छैनन्, जसले गर्दा सम्पर्क भएको छैन ।डब्लूएचओले लगातार स्वास्थ्य तथा जनसंख्या मन्त्रालयलाई सहयोग गरिरहेको जानकारी उनले दिए । डब्लूएचओको काम सहयोग गर्ने मात्रै भएको उल्लेख गर्दै भ्यानडेलरले निर्णय र कार्यान्वयन गर्ने काम भने सम्बन्धित सरकारकै भएको प्रस्ट पारे । कोरोना भाइरसविरुद्धको भ्याक्सिन निर्माणका सवालमा भने डब्लूएचओको सहकार्यमा काम गर्नुपर्ने उनको भनाइ छ । भ्याक्सिन बनेपछि धनी र गरिब मुलुकबीचमा विभेद नहोस् भनेर डब्लूएचओले त्यसैअनुसार गृहकार्य गरिरहेको पनि उनले जानकारी दिए । नेपालका लागि राष्ट्रसंघकी आवासीय प्रमुख जुलियान्डले कोभिड१९ ले स्वास्थ्य क्षेत्रमा मात्र नभएर सम्पूर्ण सामाजिक, आर्थिक क्षेत्रलाई असर पारेको धारणा राखिन् । उनले राष्ट्रसंघले सन् २०३० सम्ममा हासिल गर्ने गरी अघि बढाएको सहस्राब्दी विकास लक्ष्यलाई पनि कोभिड१९ को संक्रमणले असर पारेको बताइन् । राष्ट्रसंघले अन्य मुलुकलाई सहयोग गरे जस्तै नेपालमा पनि सहयोग गरिरहेको उनको भनाइ थियो ।"
सन्चो हुने रोग रहेछ,कर्णालीमा ३५ जना डिस्चार्जकर्णालीमा कोरोना संक्रमण बढिरहँदा डिस्चार्ज हुनेको संख्या बढिरहेको छ । सामाजिक विकास मन्त्रालय र विभिन्न अस्पतालका अनुसार बुधबारसम्म ३५ जना संक्रमित निको भएर घर फर्केका छन् । शुक्रबार सुर्खेतस्थित कर्णाली प्रदेश अस्पतालको आइसोलेसनमा रहेका ७ जना घर फर्केका थिए । बुधबार थप ६ जनालाई डिस्चार्ज गरिएको अस्पताल निर्देशक डा डम्बर खड्काले बताए । दैलेखमा पनि चार जना डिस्चार्ज भएका छन् । तीन जना दुल्लुस्थित कोरोना विशेष अस्पतालबाट र एक जना सदरमुकामस्थित आइसोलेसनबाट डिस्चार्ज भएका सामाजिक विकास मन्त्रालयका स्वास्थ्य सेवा महाशाखा प्रमुख डा लक्ष्मीनारायण तिवारीले बताए । उनका अनुासार मंगलबार जुम्लास्थित कर्णाली स्वास्थ्य विज्ञान प्रतिष्ठानको आइसोलेसनमा रहेका १८ जना घर फर्केका छन् ।उपचारका क्रममा वा आइसोलेसनमा रहेको अवस्थामा कसैको पनि मृत्यु नभएको डा तिवारीले बताए । उनका अनुसार हालसम्म प्रदेशमा कोरोना संक्रमित तीन जनाको मृत्यु भए पनि दुईको होम क्वारेन्टाइन मा र १ जनाको क्वारेन्टाइनमा मृत्यु भएको थियो । तीनै जनामा मृत्युपछि कोरोना पुष्टि भएको हो । कर्णालीमा बुधबारसम्म ७ सय ८ जनामा कोरोना संक्रमण देखिएको छ । संक्रमितमध्ये अधिकांशमा कोरोनाका लक्षण नदेखिएको चिकित्सकहरूको भनाइ छ । डा तिवारीले संक्रमितलाई स्वास्थ्यकर्मीको निगरानीमा सम्बन्धित जिल्लाकै आइसोलेसनमा राखिएको बताए ।
कोरोनाका नाममा अपारदर्शी खर्च,"सरकारले लकडाउन को अढाई महिनामा कोरोना रोकथाम र नियन्त्रणका नाममा खर्चेको १० अर्ब रुपैयाँको चौतर्फी हिसाबकिताब माग भइरहेको छ । औसतमा दैनिक करिब साढे १३ करोडका दरले खर्च भएको उक्त रकमविवरण सार्वजनिक गर्न संसद्देखि सडकसम्म आवाज उठेका छन् । लकडाउनलगत्तैदेखि स्वास्थ्य सामग्री खरिद प्रक्रियाहरू अपारदर्शी र विवादास्पद बन्दै आएका बेला अहिलेसम्मको खर्चविवरण पनि सार्वजनिक नहुनुले सरकारी कामकारबाहीलाई अविश्वसनीय बनाएको छ । यदि यसबीचमा कोरोना भाइरसको संक्रमण नियन्त्रणको नजिक देखिन्थ्यो भने पनि उपादेयताको कसीमा खर्चलाई औचित्यपूर्ण मानेर यसको बिस्तारै लेखाजोखा गरिन्थ्यो होला, तर अवस्था त्यस्तो पनि छैन । संक्रमण दर आकासिँदै छ, रोकथाम र नियन्त्रणमा चालिएका कदमहरू अप्रभावकारी देखिएका छन् । अधिकांश क्वारेन्टिन कामचलाउ भन्न पनि लायक छैनन् । स्वास्थ्य पूर्वाधारको बढोत्तरी छैन । परीक्षण किटको जोहो अत्यन्त कम छ । तैपनि खर्चको पारो निकै माथि चढेको देखिँदा यत्रो रकम कहाँ गयो भन्ने प्रश्न उब्जनु स्वाभाविक छ । अब यो प्रश्नबाट सरकार भाग्न मिल्दैन, उसले खर्चको यथार्थ विवरण सार्वजनिक गर्नैपर्छ । संसदीय समिति र अख्तियारप्राप्त संवैधानिक निकायहरूले पनि यसबारे आवश्यक छानबिन गर्नुपर्छ । सरकारले चाहँदा आफ्ना वेबसाइटमा खर्च विवरण २४ घण्टाभित्रै दुरुस्त राख्न सक्छ । सम्बन्धित मन्त्रालयहरूले खर्चसम्बन्धी एकएक सूचनाविवरण सार्वजनिक गर्दै गएको भए अहिले यी प्रश्नहरू उठ्ने थिएनन् । यसो गर्न विपत्तिले केही फरक पार्ने पनि होइन । यसमा कोरोनाविरुद्ध अग्रमोर्चामा खटिएका जनशक्ति भिड्नुपर्ने पनि होइन । तर खर्च विवरण मात्र होइन, अहिले त प्रधानमन्त्री तथा मन्त्रिपरिषद् कार्यालयको वेबसाइटमा मन्त्रिपरिषद्का निर्णयसमेत राखिँदैनन् । स्वास्थ्य सेवा विभागले स्वास्थ्य सामग्री खरिद गर्दा राखेको सूचना र सम्झौताको विवरणसमेत पछि हटाइएको छ । उता, नेपाली सेनाको खरिद दर स्वास्थ्य सेवा विभागको भन्दा महँगो भएका विवरण सार्वजनिक भएका छन् । यसबारे जवाफदेही बन्नुपर्ने नेपाली सेना र रक्षा मन्त्रालयको नेतृत्व मौन छन् । उतिबेला नियमित प्रशासनिक निकायहरूलाई पन्छाएर सेनालाई खरिदकार्य जिम्मा दिँदा जुन आशंका गरिएको थियो, त्यसमाथि अहिले बल पुगेको छ । नेपाली सेनाले बुधबार विज्ञप्ति जारी गरी विषम परिस्थिति, माग र आपूर्तिको फरक परिवेश र गुणस्तरजस्ता विषयहरू तुलना गर्न सकिँदैन भन्दै आफ्नो कार्यको प्रतिरक्षा गरेको छ । तर यो तर्कले मात्रै आम प्रश्न निस्तेज हुँदैन । देशको अत्यन्त संवेदनशील सुरक्षा निकायप्रति यसरी प्रश्न उठ्ने वातावरण कायम राखिराख्नु हुँदैन । सेनाको छविमा प्रश्न उठ्नु देशकै निम्ति घातक हुन्छ । तसर्थ, अविलम्ब जंगी अड्डाले पनि आफ्नातर्फबाट भएका खर्च विवरण सार्वजनिक गर्नुपर्छ । आवश्यक देखिएमा आफ्नै संयन्त्रमार्फत छानबिन गर्नुपर्छ ।सरकारका आफ्नै अपारदर्शी क्रियाकलापका कारण शंकाको सुई बढी सोझिएको हो । ओम्नी समूहसँगको स्वास्थ्य सामग्री खरिदका क्रममै विवादमा परेको उच्चस्तरीय समन्वय समिति र स्वास्थ्य मन्त्रालयले त्यसबारे आफ्नो स्पष्ट दृष्टिकोण र विवरणसमेत सार्वजनिक गर्न सकेका छैनन् । खरिदका विषयवस्तु गोप्य राख्दै जाँदा सरकारको विश्वसनीयतामा ह्रास आउँदै जान्छ । प्रधानमन्त्रीले बुधबार संसद्मा अहिले १० अर्बको होइन, कोरोनाको चिन्ता गर्ने हो भनेका छन् । यसलाई जिम्मेवारीबोधको अभिव्यक्ति मान्न सकिँदैन । कोरोनासँगको लडाइँ निश्चित पनि प्राथमिकतामा हुनुपर्छ तर त्यसका नाममा हुने खर्च अपारदर्शी बनाएर होइन । जसरी कोरोनाका लागि लड्न कुनै कसर बाँकी राख्नु हुँदैन, त्यसैगरी त्यसका लागि गरिने हरेक खर्च आवश्यकता र औचित्यका आधारमा हुनुपर्छ र तिनलाई सार्वजनिक पनि गरिनुपर्छ । लोकतन्त्रमा हरेक सरकारी खर्चबारे जान्न खोज्नु नागरिक र तिनका प्रतिनिधिहरूको नैसर्गिक अधिकार हो, यसलाई सरकारले अर्घेल्याइँ गरेको ठान्नु हुँदैन । प्रधानमन्त्री जत्तिको जिम्मेवार व्यक्तिले खर्चको पारदर्शिताको विषयलाई लिएर दिनैपिच्छे लेखापरीक्षण हुँदैन भन्ने ओठेजवाफ दिनु शोभनीय विषय होइन । लोकतान्त्रिक सरकार जवाफदेही बन्नैपर्छ, उसले आफ्ना नागरिकलाई पारदर्शिताको प्रत्याभूति दिलाउनैपर्छ ।सरकारले खर्चने एकएक सुकाको हिसाबकिताबबारे जान्ने अधिकार नागरिकलाई छ । किनभने, त्यो रकम तिनै नागरिकले करबापत तिरेर जम्मा हुने हो । सरकार आफ्नै मनोज्ञानले जिम्मेवार बन्नुपर्छ, नत्र सम्बद्ध संवैधानिक निकायले उसलाई जवाफदेही बनाउनुपर्छ । तर, सरकारी खर्चआम्दानीको हिसाबकिताब हेर्ने र अनियमितता देखे औंल्याउनुपर्ने महालेखा परीक्षकको कार्यालय आफैं लकडाउन मा फँसेको देखिन्छ । उसले पोहोर असार मसान्तसम्मकै लेखापरीक्षण प्रतिवेदन तयार पारेर राष्ट्रपति कार्यालयमा बुझाएको छैन । नागरिकहरू पो घरमा बस्नुपर्नेमा काम गर्नुपर्ने संवैधानिक संस्था नै निष्क्रिय हुनु विडम्बनापूर्ण छ ।उता, सरकारले अनियमितता गरेमा अनुसन्धान गरेर मुद्दा चलाउनुपर्ने संवैधानिक अंग अख्तियार दुरुपयोग अनुसन्धान आयोगले पनि स्वास्थ्य सामग्री खरिदबारे छानबिन गर्न सकेको वा चाहेको छैन । सवा अर्बभन्दा बढीको खरिदको अनियमितता र ओम्नी समूहबाट ९५ करोड रुपैयाँ असुल नगरी राज्यकोषमा नोक्सान परेको विषय उसको प्राथमिकतामा परेकै देखिँदैन । त्यस्तै, स्वास्थ्य सामग्री खरिदको अनियमिततामाथि छानबिन थालेको संसद्को सार्वजनिक लेखा समिति पनि अपेक्षित रूपमा सक्रिय छैन । स्वास्थ्य मन्त्रालयले मागेजति विवरण बुझाउन इन्कार गर्दासमेत उसले बैठक डाक्न र थप छानबिन अघि बढाउन सकेको छैन । यसबाट सरकार मात्र होइन, स्वयं संवैधानिक संस्थाहरू, संसदीय समितिको कामकारबाही र प्रभावकारितामाथि पनि प्रश्न उठेको छ । सरकार, संवैधानिक अंग र संसदीय समितिमाथि एकसाथ प्रश्न उठ्ने स्थिति मुलुकको समग्र प्रणाली तथा राज्य व्यवस्थालाई नै कमजोर बनाउँछ । तसर्थ, सरकारले नागरिकका प्रश्नप्रति जवाफदेही बन्नुपर्छ र त्यसका लागि संवैधानिक अंग, संसदीय समितिले आफ्नो तोकिएको भूमिका निर्वाह गर्नैपर्छ ।"
परीक्षण नगर्दाको जटिलता,"प्रयोगशालामा स्वाबको थुप्रो समाचारको शीर्षकले नै आङ सिरिङ्ग पार्यो । देशैभरि थुप्रिएका स्वाबको अंकगणित हेर्दा हामी अझै कति त्रासद भुमरीमा छौं भन्ने थाहा हुन्छ । मृत्यु र जीवनको दोसाँधमा हामी बाँचिरहेका छौं । अहिले दैनिक तीन सयभन्दा बढी संक्रमित भइरहेका खबर छापामा आइरहँदा र तीसौं हजार स्वाबहरूले पालो पर्खिरहेको देख्दा टेस्टका नाममा संघीय र प्रदेश सरकारले अहिलेसम्म के गरिरहेछन् भन्ने प्रश्न उठ्यो । उनीहरूको कार्यको मूल्यांकन कसले गर्ने हो ? के उनीहरू परीक्षाको यस घडीमा उत्तीर्ण भए ? केही महिनाअघि कोरोना नेपालीलाई नलाग्ने हल्ला बजारमा ल्याइयो । यही हल्लाले केही समय स्वास्थ्य क्षेत्रलाई टेका दियो । जब भारतमा कार्यरत नेपालीहरू फर्किन थाले तब संक्रमणको दर पनि बढ्न थाल्यो । सातै प्रदेशले पीसीआर विधिबाट परीक्षण गर्ने संयन्त्र खडा गरे । यसरी सञ्चालित प्रयोगशालाहरूमा अहिले स्वाबको चाङ लाग्न थालेको छ । समाचारअनुसार जनशक्ति र किटको अभावमा क्षमताअनुसारको परीक्षण हुन सकेको छैन । जनता आत्तिएका छन् । प्रचुर मात्रामा पीसीआर टेस्ट बढाउनुपर्ने अहिलेको आवश्यकता हो । टेस्ट गर्न ल्याइएका स्वाबहरू परीक्षण नै नगरी थन्क्याइएको खबरले निराश बनाएको छ । परीक्षण नगर्दा अन्य थुप्रै समस्या देखा परेको छ । के हप्ता दिनसम्म पनि परीक्षण गर्नै नसक्ने न्यून जनशक्ति बोकेर हामीले महामारीलाई चुनौती दिन सक्छौं ? यो कस्तो निरीहता हो ? स्वाब निकालिएका संक्रमितको मृत्यु भएपछि बल्ल रिपोर्ट आउँछ । कतिको त दाहसंस्कार पनि गरिसकिएको हुन्छ । यस्तो जटिल परिस्थितिमा पनि स्वास्थ्य निकायको यस्तो लापरबाही ? स्वास्थ्य मन्त्रालयले यतिका महिनासम्म के काम गर्यो ? श्यामसुन्दर कुइँकेल, काठमाडौं"
राष्ट्रवादको ज्वरो,"नेपाली राष्ट्रवाद भनेको के हो ? सधैंभरि छिमेकी देशको, अझ भनौं भारतको मात्रै खेदो खन्नु हो वा अरू केही ? मेरो विचारमा राष्ट्रवाद भनेको भूगोल मात्रै नभएर आफ्ना जनताको, देशका कला, संस्कृति र मूल्यमान्यताको सम्मान अनि उत्थान गर्नु हो । तर हामीकहाँ यस्तो हुन सकेको छैन ।हाम्रो देश तीनतिरबाट भारतले घेरिएको छ । अन्य देशसँग भन्दा भारतसँग हाम्रो सम्बन्ध प्रगाढ छ । दाजुभाइको जस्तो सम्बन्ध छ दुई देशबीच । त्यही भएर सायद दाजु भारतले भाइ नेपाललाई कहिले के त कहिले के निहुँमा चिढ्याउने काम गर्छ । अनि हामी नेपाली बहकिन थाल्छौं । हृतिक रोशन काण्ड त्यस्तै एउटा उदाहरण हो । अहिले अर्को कडी बनेको छ सीमा विवाद । के नबिर्सौं भने, दाजुले नहेपोस् भन्नका लागि भाइ पनि स्वावलम्बी र व्यवस्थित हुनुपर्छ । हामी भारतबाट हेपिनुमा हाम्रै राजनीतिकर्मीहरूको दोष छ, नीतिनिर्माण तहमा बस्नेहरूको गल्ती छ । देश विकासलाई लिएर तिनको अदूरदर्शिता जिम्मेवार छ । नेपालमा नेताहरूले आफ्नो स्पेस बनाउन भारतको विरोध गर्छन्, खाडी मुलुकदेखि युरोपअमेरिकासम्म नेपालीहरूले गुजारा चलाउन भारतीयहरूकै रेस्टुराँ र कम्पनीहरूमा काम गर्नुपर्छ ! आफू कमजोर नहुने हो भने कसैबाट हेपिनुपर्दैन । अनि राजनीतिक खेतीपाती चलाउन राष्ट्रवादको फेर समातिरहनुपर्दैन । द्विदेशीय सम्बन्धमा समस्या देखिए कूटनीतिक बाटोबाट सुल्झाउने प्रयास हुनुपर्छ, न कि चर्को राष्ट्रवादी भाषणबाजीबाट । खोक्रो राष्ट्रवाद प्रत्युत्पादक नै हुन्छ । विष्णु खरेल, जर्मनी"
भीड कम गर्ने उपाय,"सरकारले लकडाउन खुकुलो पार्ने वा स्वरूप परिवर्तन गर्ने चर्चा चलिरहेको छ । भीड नबढ्ने र जनताले पनि दुःख नपाउने विधिहरू सरकारले अवलम्बन गर्नुपर्छ । पसल, बैंक, कम्पनी आदि खोल्न सीमित समय तोक्नु भनेको भीड बढाउनु हो । भीड कम गर्न एकै समयमा धेरै सेवाप्रवाही र थोरै सेवाग्राही उपलब्ध हुनुपर्छ । सेवाग्राहीको संख्या पातलो बनाउन सेवाप्रवाहको समय घटाउने होइन बढाउनुपर्छ । एक पटक घरबाट निस्केर हुने कामका लागि सरकारी नियमका कारण धेरै पटक निस्कनुपर्ने अवस्था आउनु हुँदैन । त्यसैगरी, सवारीसाधनलाई जोरविजोर वा अन्य कुनै पनि विधिबाट कम संख्यामा गुडाउने प्रयत्न गर्नु भनेको पनि भीड बढाउनु नै हो । यात्रीको संख्या र भीड दुवै कम गर्न सवारीसाधनको संख्या बढाउनुपर्छ । सवारीसाधनले दोब्बरसम्म भाडा लिन पाउने छुट दिनुपर्छ । लकडाउनमा हजारौं मानिस सामान्य भाडाभन्दा ३० गुणा बेसी तिरेर एम्बुलेन्स र रिजर्भ कारमा यात्रा गर्न बाध्य भए । भाडा दोब्बर भएपछि नगए पनि हुने काममा मानिसहरू निस्कँदैनन् । नजिकैको दूरीमा पैदललै हिँड्छन् । सार्वजनिक गाडीले पनि यात्री भरेर मात्र गुड्ने बानीमा सुधार गर्नुपर्छ । कम यात्रुहरू बोक्नुपर्छ । सरकारले नियमन हुने गरी सुरक्षा मापदण्ड लागू गर्नुपर्छ । सबै कामको सूक्ष्म व्यवस्थापन गर्न खोज्ने अनि जता पनि प्रहरीलाई अगाडि सार्दा भीड बढाउने र मानिसहरूलाई दुःख दिने काम मात्र हुन्छ । आफ्नो क्षमताभन्दा बढी व्यवस्थापन गर्न खोज्नु भनेको अव्यवस्था बढाउनु हो । सरकारले जति कडा गरे पनि हाम्रोजस्तो गरिब देशमा भोकमरीबाट जोगिन पनि मानिसहरू घरबाट बाहिर निस्कन्छन् । त्यसैले सचेतना फैलाउने र जति सक्यो स्वतन्त्र र स्वनियमनमा काम गर्न दिने वातावरण बनाउनुपर्छ । रमेश घिमिरे, सैनामैना१०, रूपन्देही"
क्वारेन्टिनको कारुणिक कहानी,"दिनभरि क्वारेन्टिाइन, रात परेपछि घर समाचारले निराश बनायो । कोरोना संक्रमण नियन्त्रणका हरेक कदममा सरकार चुकिरहेको छ । महोत्तरीको सम्सीस्थित मदरसामा ४० जनाजतिको क्षमताको क्वारेन्टिनमा भारतबाट आएका १ सय ६५ जनालाई राखियो । यो कारुणिक कहानी सरकारको क्वारेन्टिन व्यवस्थापनको ज्वलन्त उदाहरण हो । क्वारेन्टिनमा रहेका २ सय १० नागरिक शौचालयको अभावले खुला चौरमा शौच गर्न बाध्य छन् । त्यस्तै नुहाउन गाउँतिरै जानुपर्ने र मधेसको गर्मीमा जस्तापाताले बारिएको नाम मात्रको क्वारेन्टिनमा दिनभर सेकिएर बस्नुपर्ने अवस्था दुःखद हो । यस्तो अवस्थामा कसले ल्याइपुर्यायो ? समाचारअनुसार क्वारेन्टिनमा खाना घरबाटै मगाउनुपर्छ । घरबाटै खाना ल्याउने भए किन क्वारेन्टिनको आवश्यकता पर्यो ? यस्ता क्वारेन्टिनहरूले तीनवटै सरकारको तयारीलाई गिज्याइरहेजस्तो लाग्छ । माघ १० गते पहिलो कोरोना संक्रमित भेटिनासाथ सरकारले यो अवधिमा क्वारेन्टिन, आइसोलेसन र परीक्षणको तयारी सुरु गर्नुपर्थ्यो । तर कामको खोजीमा काठमाडौं उपत्यकालगायतका स्थानमा छिरेका मजदुरलाई आफ्नो घरसम्म पुग्न दुई दिनको म्याद पनि नदिई चैत १० गते बेलुका लकडाउन घोषणा गरियो । लकडाउनपछि मजदुरले खान र डेरा भाडा तिर्न नसकेपछि हजारौं किलोमिटरको दूरी पैदलै काटे । तिनले बाटोमा खेपेको सास्तीले हाम्रो मन दुखायो । तर सरकार चुपचाप यस्ता दृश्य हेरिरह्यो । राहतस्वरूप सडेका रासन बाँडेपछि हाइसन्चो मानेको सरकार अर्कै पार्टी फुटाउने काममा लाग्यो । परीक्षण र ट्रेसिङबिनाको एकोहोरो थोपरिरहेको लकडाउनले मजदुरी गर्न नपाई मलर सदाहरू मर्न बाध्य हुनुपर्यो । भारतबाट नागरिकलाई नभित्र्याउने घोषणा गरेर सरकार कानमा तेल हालेर बसिरहेको थियो । तर उताबाट फर्कनेहरूलाई सरकारले छेक्न सकेन । एकैचोटि हूलका हूल नागरिकहरू भारतबाट आएपछि स्थिति भयावह भयो । यस्तो भद्रगोल अवस्था सरकार आफैंले सिर्जना गरेको हो । मुलुकको जर्जर आर्थिक, मनोसामाजिक अवस्थाप्रति ध्यान दिई लकडाउनको मोडल खुकुलो पार्नुपर्ने राजनीतिक नेतृत्व र विज्ञहरूको सुझावविरुद्ध आफ्नै लिँडेढिपीका कारणले आज मुलुकको अवस्था विक्षिप्त बनेको छ । तर सरकार भने विवादास्पद आरडीटी किट चर्को मूल्यमा खरिद गर्न अझै तम्सँदै छ । भीटीएम, पीपीईजस्ता अत्यावश्यक सामग्रीेको अभाव पूर्ति गर्न नसकेर ३० हजार नमुना परीक्षणबिना थुप्रिएकामा सरकारलाई चिन्ता छैन । प्रमुख जिल्ला अधिकारीलाई दोष लगाउने मुख्यमन्त्रीले आफ्नो संयन्त्रको अनुगमन गरेको भए मलर सदाजस्ताको मृत्यु र ४ महिने सुत्केरीको मुखमा माड लाग्न सक्थेन र ? गंगाराज अर्याल, पाणिनि८, अर्घाखाँची"
सीडीओभन्दा प्रदेश सरकार तल !,"कोरोना संक्रमण तीव्र रूपमा बढिरहे पनि रोकथामका केही उपाय सरकारले ल्याएको छैन । जनताको ज्यानको सुरक्षा गर्न सरकार चुक्दै छ । क्वारेटिन्नमै खान नपाएर जनता मरिरहेका छन् । यस्तोमा उपचार पाउने त कुरै भएन । अवस्था जताततै भद्रगोल छ । निमुखा जनताको याचनालाई कसले सुन्ने ? यति लामो समयको लकडाउनमा पनि कतिपय स्थानीय सरकारले पहिलो चरणको राहतधरि नबाँडेको खबर बाहिर आएका छन् । जताततै गुनासैगुनासाहरूको बाढी छ । स्थानीय सरकारहरूले क्वारेन्टिन, राहतलगायतका काम गरेको भनिए पनि त्यस्ता काम प्रभावकारी नहुँदा जनताले सास्ती भोगिरहेका छन् । छिमेकी मुलुकबाट नेपाल फर्कनेहरूको ओइरो थामिनसक्नु छ । संक्रमित बढेपछि सरकारले स्वास्थ्य जनशक्ति, आईसीयू र आइसोलेसन बेडसहितका स्वास्थ्य पूर्वाधार बढाउनुपर्ने हो । तर यो काम हुन सकेको छैन । संक्रमित सयौंको संख्यामा बढिरहेका छन् । यही दाँजोमा अस्पतालहरू बढेका छैनन् न त स्वास्थ्य जनशक्ति नै । यस्तोमा सरकारले काम गरिरहेको छ भनेर कसरी विश्वास गर्ने ? कोरोना रोकथाममा सरकार असफल हुँदै गएको भनेर प्रतिपक्षी दलले समेत प्रश्न उठाउन थालिसके । यता सरकार भने अर्बौं रकम राहतमा खर्चेको भन्दै छ । तर त्यसको हिसाबकिताब छैन । सरकारले कोरोना रोकथामका लागि सम्पूर्ण उपाय अवलम्बन गरेको दाबी गरिरहन्छ तर कुराअनुसारको काम भइरहेको छैन । यस विषयमा अब बहस हुनुपर्छ । संघीयतामा सबै सरकारी संयन्त्र संघीय सरकारप्रति नै बढी उत्तरदायी भएको देखिँदै छ । प्रदेश सरकारको भूमिका गौण छ । ७७ वटै जिल्लाका सीडीओहरूलाई संघीय सरकारप्रति नै उत्तरदायी बनाइएको छ । अहिले कोरोना रोकथामको काममा सरकार चुक्दै जानुमा सबै अधिकार संघमा नै केन्द्रित गर्ने नीति जिम्मेवार छ । यही कारण प्रदेश सरकारहरू असफल भइरहेका छन् । समयमा लकडाउनको विकल्प दिन नसक्दा अहिले देशभर यसको अवज्ञा हुन थालेको छ । सरकारले ठोस खाकासहित निर्णय गर्न नसक्दा व्यापारी र प्रहरीको लुकामारी चल्न थालिसक्यो । स्वास्थ्यमन्त्री कर्मचारी सरुवामा व्यस्त छन् । उच्चस्तरीय समितिको भूमिकाप्रति पनि प्रश्न उठ्दै छ । कतिपय स्थानीय सरकारले क्वारेन्टिनका संक्रमितहरूलाई अरूसँगै एकै ठाउँमा राखेका खबर आइरहेका छन् । यो विपत्तिमा तीनै तहका सरकारहरूमा स्पष्ट रूपमा कामको बाँडफाँड गर्ने रणनीति अवलम्बन गर्नुपर्थ्यो । सबै सीडीओलाई प्रदेश सरकारप्रति उत्तरदायी बनाएको भए काम गर्न सहज हुने थियो । हातखुट्टा बाँधिदिने अनि स्वतन्त्र छौ भन्ने नीति संघीय सरकारको देखियो । आपत्का बेला काम विभाजन गर्नुपर्थ्यो । संघीय सरकार अनुगमन र स्रोत जुटाउने भूमिकामा भएको भए कोरोना रोकथामको कार्य प्रभावकारी रूपमा हुन्थ्यो । संघीय सरकारले आफैं बिरामी आफैं झाँक्री हुने नीति लिएको कारण यो भद्रगोल अवस्था आइपरेको छ । कोरोना एकदुई व्यक्तिमा देखिँदा लकडाउन कडा पारियो तर अहिले दैनिक ३०० को हाराहरीमा संक्रमण देखिए पनि सरकार मौन छ । लकडाउन अस्तव्यस्त छ । यस्तो उल्टो बाटो हामी कहिलेसम्म हिँडिरहने ? गोविन्द विक, बूढानीलकण्ठ१२, काठमाडौं"
सीमा विवाद र नेपालभारत सम्बन्ध,"राजनीतिज्ञ विश्वबन्धु थापा नेपालको सीमा विश्वासमा अडेको मान्छन् । उत्तरतिर प्रकृतिले रक्षा गरेकाले र पहिले तिब्बतसित भएका लडाइँका कारण पनि सिमाना तलमाथि भएको छैन । चीनसित भएका सीमा सन्धिले यसलाई थप स्थायित्व दिएका छन् । अरू तीन दिशाको सिमाना सुगौली सन्धिले तय गरेअनुरूप काली (महाकाली) पूर्व र मेचीपश्चिमको क्षेत्र रहेकाले आजसम्म नेपाल राज्य यसैभित्र फैलिएको छ । तर पूरै खुला सीमा भएकाले कुनैकुनै ठाउँमा दुवैतिरका बासिन्दाले केही भूभाग ओगटेको पाइन्छ । काली नदीपूर्वको भाग नेपालको भएको उल्लेख सुगौली सन्धिको धारा ५ ले गरेकाले वास्तविक काली नदी (महाकाली) यकिन गर्न नेपाल र भारत तयार भए पछिल्लो विवाद समाधान हुनेछ । दुवै पक्ष आफ्ना प्रमाणसहित वार्तामा बसी निष्कर्ष निकाल्दा छिमेकी राष्ट्रबीचको सौहार्द सधैं रहने, विश्वास बढ्ने हुन्छ । कालापानी क्षेत्रमा भारतीय सेना रहेको र यसको जानकारी नेपाललाई धेरै पहिलेदेखि भएको तथ्य आइरहेको छ । नेपालले यस कुरालाई तत्परताका साथ नलिनाले पनि कालापानी समस्या यतिका समय थाती रहेको र रात रहे अग्राख पलाए जस्तो भएको हो । अब नेपाल र भारतबीचको गहिरो, व्यापक र ऐतिहासिक सम्बन्धलाई धमिलो नपार्न दुवै देशका सरकार तयार हुनुपर्छ र शान्त कूटनीतिक माध्यमबाट समाधान खोजिनुपर्छ । यसको राजनीतीकरण गर्ने र प्रदर्शनकारी नीति (डेमोन्स्ट्रेटिभ) तिर लागे दुवैको हित नगर्ने हुनाले विश्वासको वातावरण बनाउन सबै पक्ष सक्रिय हुनुपर्छ । नेपालभारत सम्बन्ध आज नयाँ मोडमा आइपुगेको छ, तर धरातलीय यथार्थ उस्तै छ । सम्बन्धलाई समय र परिस्थितिअनुकूल पार्न दुवै देश लाग्नुपर्ने भनाइ नेपालको रहेको छ । भारत भने परम्परामा अडिएको राजनीतिक, सामाजिक, आर्थिक र रणनीतिक सम्बन्धमा त्यस्तो आधारभूत परिवर्तन गर्नुपर्ने अवस्था आइनहालेको भन्नेमा अडेको छ । तर दुवै देशले गठन गरेको प्रबुद्ध व्यक्तिहरूको समूहलाई भने आपसी सम्बन्धका सबै महत्त्वपूर्ण पक्षको विश्लेषण गरी सम्बन्ध सुधार गर्नका लागि नयाँ सुझाव दिन भनिएको थियो । नेपालले उठाउँदै आएको सीमा विवाद, सन् १९५० को सन्धि लगायतका विषयमा दुवै पक्षको सहमतिमा प्रतिवेदन तयार पार्न निर्देशन दिइएको थियो । दुवैतिरका कार्यदलका सदस्यहरूको सहमतिमा उक्त प्रतिवेदन तयार पनि पारियो । तर, दुई वर्ष बित्न लाग्दासमेत त्यो प्रतिवेदन बुझ्न भारत सरकार तयार भएको छैन र यो अलपत्र परेको छ । भारतले यस्तो समूहको आवश्यकता नभएको ठानेको भए कार्यदल नै बन्ने थिएन । वास्तवमा नेपालभारतका अनेक आयामलाई केलाई निष्कर्ष निकाल्नु सजिलो काम होइन । यसका राजनीतिक, भूराजनीतिक, आर्थिक, सामाजिक, खुला सीमा आदि विषयमा गहन अनुसन्धान नभई सिफारिस गर्न गाह्रो पर्छ । दुवैतिरका सदस्यहरूको आफ्नै सीमा भएकाले नेपालभारत सम्बन्धका विभिन्न पहलुमा गहन अध्ययन भएको होला भन्न सकिँदैन । तथापि भारतीय प्रधानमन्त्री नरेन्द्र मोदीलाई आफैंले बनाएको कार्यदलसहितले दिने प्रतिवेदन बुझ्न किन अप्ठ्यारो पर्यो, यसै भन्न सकिन्न । अनुमान गर्न भने सकिन्छ । अब यसको अवस्था के हुने र बुझिहाले पनि यसको कार्यान्वयन होला भन्ने आधार भने हराएको छ, किनभने भारतका हालसम्मका सरकारहरूको नेपालप्रतिको धारणामा परिवर्तन आएको पाइएको छैन । कूटनीतिमा, यतिका समयसम्म प्रतिवेदन नबुझ्नुबाट यसको सम्भावना हराएको अर्थ लाग्न सक्छ । भारतको नेपालनीति सन् १९५० को शान्ति र मैत्री सन्धिका परिधिभित्र रहनुपर्ने मान्यतामा कायमै देखिन्छ । नेपाल भने नयाँ परिस्थितिअनुसार यसको परिमार्जन गरिनुपर्ने र अब यो फ्रेमवर्क असान्दर्भिक भएको ठान्छ । तर यसको विकल्प के हुने भन्नेमा प्रस्टता पाइँदैन । प्रबुद्ध समूहले दिएको प्रतिवेदन बाहिर नआएकाले अनुमानका भरमा विकल्पमाथि बहस गर्नु न्यायोचित हुँदैन । त्यसैले नेपालको भारतनीति के हो भनी ठम्याउन सकिँदैन । यस्तो परस्पर विरोधी दृष्टिकोण र अडानमा आपसी सम्बन्धको बाटो प्रस्ट हुन सक्तैन । नेपालभारत सम्बन्धमा जटिलता त छैन, तर सतहका केही समस्याप्रति दुवै पक्ष गम्भीर नहुँदा ती जेलिइरहेका छन् । घरीघरी यी बल्झिने गरेकाले सम्बन्धमा उतारचढाव आउने गरेको छ । जहाँसम्म सीमाको विवाद छ, त्यो यति व्यापक सम्बन्ध र खुला सीमा भएका देशका बीचमा आइरहने समस्या हो । यसको पूरै निराकरण हुन नसके पनि व्यवस्थापन गर्न इच्छाशक्ति र त्यसअनुसारको संयन्त्र सक्रिय पार्दा मात्र सम्भव हुन्छ । कालापानी क्षेत्रबाट भारतीय सेना हट्नुपर्ने र सुगौली सन्धिअनुसार पश्चिमको सीमा लिम्पियाधुरापूर्वको भाग आफ्नो कायम रहनुपर्ने नेपालले अडान राख्दा अनि भारतले लिपुलेकबाट आएको नदीलाई सीमा नदी मान्दा विवाद बढेको पाइन्छ । कालापानीमा रहेको भारतीय सेना र हाल बनाइएको बाटो नेपालतिर परेको भनाइ नेपालको रहेकाले अब मुख्य काली नदी (सीमा नदी) को निर्णय गर्न दुवै पक्ष वार्तामा बस्नैपर्छ । दक्षिणपश्चिम सिमाना रहेको सुस्ता पनि अर्को विवादित विषय बन्दै आएको छ । अरू ठाउँमा भने खुला सीमामा भैरहने स्थानीय बसोबासका विवाद आइरहन्छन् । तिनको पनि दुवैतिरका कार्यदलले बेलाबेला अनुगमन गरी व्यवस्थापन या समाधान गर्नतिर लागिरहनुपर्छ । यस्ता समस्या एकपल्टमा समाधान हुने होइनन् । भारतको सुरक्षा रणनीतिमा नेपालको उत्तर सिमाना अति संवेदनशील ठानिन्छ । किनभने चीनसितको आफ्नो सम्बन्ध विश्वासिलो र भरपर्दो नरहेको भारतको धारणा छ । धेरै पहिले भारतीय दैनिक टाइम्स अफ इन्डिया ले नेपालमा भारतको उपस्थितिबाट चीनलाई सुरक्षा खतरा नभएको तर चीनको उपस्थितिले भारतलाई भने खतरा रहेको भनी सम्पादकीय लेखेको थियो । यसैले भारतले नेपालको भूराजनीतिक र भूरणनीतिक अवस्थासित आफ्नो सुरक्षा जोडेर हेर्ने गरेको छ । नेपालको उत्तरबाट सुरक्षा खतरा देखे पनि दक्षिण सीमा भारतका लागि त्यति खतरा मानिँदैन । तर खुला सीमाका कारण आतंककारीले यसको प्रयोग गरी भारतको सुरक्षा खतरा बढाउलान् कि भन्ने उसको चासो रहँदै आएको छ । समग्रमा भने दक्षिण सिमाना दुवै देशका जनताका लागि उपयोगी रहँदै आएको भनाइ भारतको छ ।नेपालभारत सम्बन्धको स्वरूप हेर्दा र भारत शक्तिराष्ट्रको आकांक्षा लिएर अघि बढिरहेकाले गर्दा उसका लागि नेपालको महत्त्व झन् बढेको छ । एकातिर नेपालको आफ्नै सोच र सम्बन्धको विश्लेषण हुन थालेको र अर्कातिर बाह्य शक्तिहरूको चासो पनि बढ्न थालेकाले नेपालका शासकहरूको परराष्ट्र नीतिको दक्षता र कुशलता भनाइ र गराइमा देखिनुपर्ने हुन्छ । आजसम्म चल्दै आएको तदर्थवाद, व्यक्तिपरक सोच र कामगराइ अब चल्दैन । यसका लागि दक्ष जनशक्ति तयार पार्न विश्वविद्यालय र अन्य अनुसन्धान केन्द्रहरू सक्षम हुनुपर्छ । चरम दलीयकरणको आजको अवस्थामा परिवर्तन आएन भने यस्ता संस्थाहरूको अस्तित्व निरर्थक हुन्छ । नेपालभारत सम्बन्ध स्थिर र विश्वासिलो पार्न भारतले पनि नेपालनीतिमा परिवर्तन गर्नुपर्छ । ब्रिटिस इन्डियाकालीन फ्रेमवर्क र सोच नेपालीको नवचेतनासित मेल खाँदैन । नेपालले आफ्नो अस्तित्व बचाउने र विश्वमञ्चमा खेल्ने नीति आफैंले निर्धारण गर्ने हो । भारतसितको सम्बन्ध चीनसित दाँज्न मिल्दैन । सिमाना जोडिँदा र क्षणिक रणनीतिले मात्र कसको कस्तो सम्बन्ध हुने, यकिन हुँदैन । चीनसित असल छिमेकीको सम्बन्ध कायम भए पनि त्यो भारतसित जस्तो बहुआयामिक रहन सक्दैन । भारतसित केही कुरामा खटपट हुँदा चीनलाई सक्रिय पार्ने खेल खेले राष्ट्रका लागि त्यो घातकसिद्ध हुन सक्छ । किनभने अब विश्वराजनीतिमै ठूलो परिवर्तन हुने सम्भावना बढेको छ । राष्ट्रराष्ट्रबीचको प्रतिस्पर्धा तीव्र हुने मात्र होइन, शत्रुतापूर्ण व्यवहार बढ्ने पनि सम्भावना छ । त्यसैले नेपालले नरम सन्तुलित नीति (पोलिसी अफ डेलिकेट ब्यालेन्स) अवलम्बन गर्दै विद्यमान मुद्दा समाधान गर्नतिर लागी देश विकासमा सम्पूर्ण शक्ति लगाउनुपर्छ । विकास नभई न आन्तरिक स्थिति बलियो हुन्छ, न त विदेशीले हामीलाई पत्याउँछन् । लोकप्रियतावादको नारा र बोलीले समस्या समाधान गर्ने होइन, समस्या बल्झाउने काम मात्र गर्छ, न त विदेशीतिर सधैं औंला ठड्याउने राष्ट्रवादले समस्याको हल गर्छ ।"
बीभत्स घटनाको परिप्रेक्ष्य,"कर्णाली प्रदेशका रुकुम र जाजरकोटलाई छुट्याउने नदी हो भेरी । रुकुमको चौरजहारी यो भेगको धेरै पुरानो र धनी बजार हो । अहिले चौरजहारी बजारमा यो पुरानो तुजुक कतै देखिँदैन । मध्यपश्चिमकै ठूलो खच्चड स्टेसनका रूपमा रहेको चौरजहारी बजारको विकास स्मार्ट सिटीका रूपमा हुने भएको छ । मध्यपहाडी राजमार्गले यसको कायापलट गर्नेछ ।केही समयअघिसम्म चौरजहारीबाट मध्यपश्चिम क्षेत्रका लागि दैनिक आवश्यकताका उपभोग्य वस्तुहरूको आपूर्ति हुने गर्थ्यो । देशमा लोकतन्त्रको पुनःस्थापनापछि यो क्षेत्रमा केही सामान्य खालका विकास भएका छन् । सबभन्दा ठूलो विकास भनेको सल्यानको सल्ली बजारदेखि जाजरकोटको खलंगासम्म मोटरबाटोको निर्माण हो । जाजरकोटबाट डोल्पाका लागि मोटरबाटोको ट्र्याक खुलिसकेको छ । अहिले जाजरकोट र रुकुम दुवैतिर यातायात आंशिक रूपले सहज छ । सल्ली बजारबाट आफ्नो पिठ्यूँमा उपभोग्य सामानको भारी बोकेर हिमालपारिको जिल्ला डोल्पासम्म पुग्ने खच्चडहरू विस्थापित भएका छन् । यसलाई पनि विकासको संकेत नै मान्नुपर्ला ।जनयुद्ध कालमा जाजरकोट माओवादीले स्थापना गरेको नमुना जिल्ला थियो । जुनी गाउँमा माओवादीले कम्युनको पहिलो प्रयोग गरेका थिए । हरेक बिहान जनगणतन्त्र रेडियो घन्किन्थ्यो । यो घुम्ती रेडियो थियो । यसको स्थायी ठेगाना थिएन । समाचारका अतिरिक्त यो रेडियोले यस्ता जिंगल बजाउँथ्योसानी र उनकी आमा हिजोआज निकै छरिता देखिन्छन्किनभने, उनीहरू बाह्रहाते फरिया लगाउँदैनन् ।महिला हो अप्ठेरा कपडा नलगाउनुहोला ।कि त कुर्तासुरुवाल, कि प्यान्टसर्ट लगाउनुहोला । त्यही समयमा, रुकुमका बारेमा शाही नेपाली सेनामा कार्यरत एक सुरक्षा अधिकारीले मलाई बताएका थिए यो रुकुम जिल्ला माओवादीको उद्गमस्थल हो । शाही सेनाले यो ठाउँ छाड्यो भने यहाँको राज्य तिनीहरूकै हातमा पर्नेछ ।त्यति बेला ती दुवै जिल्ला चर्चित थिए, परिवर्तनका प्रतीकका रूपमा । अहिले पनि चर्चित छन्, तर बेग्लै कारणले । अहिले जाजरकोटका आधा दर्जन केटाहरूको ज्यान गएको छ । आधा दर्जन घाइते भएका छन् । बाँकी आत्तिएका छन् । भर्खरै प्रहरी सेवाका लागि भएको परीक्षामा नाम निकालेका जाजरकोटका नवराज विकले आफ्ना डेढ दर्जन साथीहरूलाई बोलाएर भने, हिँड, रक्छिन जाऔं रुकुमतिर । उनका ती डेढ दर्जन साथीमा आधा गैरदलित थिए भने आधा दलित । साथीहरूलाई थाहा थियो नवराज सोती गाउँको मल्ल वंशकी कन्यासँग प्रेम गर्छन् । साथीहरू तुरुन्तै हौसिए । अपराह्नतिर आफ्ना साथीहरूसहित नवराज आफ्नो जाजरकोटको राना गाउँबाट रुकुमको सोती गाउँतिर लागे । त्यति बेला कसैले सोचेको थिएन, उनीहरू दुर्भाग्यतिर लम्किरहेका छन् । जाजरकोटमा लागेको तालाबन्दी को उल्लंघन गर्दै केटाहरूको टोली रुकुमको सोती गाउँ पुग्यो । तर, त्यहाँ नवराजका लागि केटी रक्छिने उल्लासको वातावरण थिएन । वातावरणमा गह्रुंगो तनाव थियो । नवराज र उनका साथीहरूलाई लखेट्न सोती र वरपर गाउँका बासिन्दा तालाबन्दी तोडेर सोतीमा जम्मा भएका थिए । सामान्य वादविवादपछि केटाहरू लखेटिए । लखेटिँदालखेटिँदै चार जना दलित र दुई जना गैरदलितको मृत्यु भयो । ती आधा दर्जन मृत शरीर भेरीमा फेला परे । तिनको हत्या भएको थियो कि घटना भवितव्य मात्रै थियो ? यसको उत्तरका लागि यो साता पर्खिनुपर्नेछ । सम्भवतः शुक्रबार रुकुम प्रहरीले अनुसन्धानको रिपोर्ट जिल्ला अदालतमा बुझाउनेछ ।यो घटनालाई नेतृत्व तहमा रहेका जनप्रतिनिधि, देशमा रहेका विभिन्न दलका राजनीतिकर्मी, मानवाधिकारवादी, बुद्धिजीवी, समाजसेवी र सञ्चारकर्मीले बडो गम्भीरतापूर्वक हेरेको देखिएको छ । दलित अभियन्ता र नेताहरूले यस घटनाको वजन तौलेका छन् । दलित अधिकारका अभियन्ता तथा पूर्वसांसद विनोद पहाडीले यो नरसंहार लाई दलितविरुद्धको नियोजित घटना बताएका छन । यसविपरीत, घटना नियोजित नभएर यसको कारण तत्काल उत्पन्न भएको उत्तेजक परिस्थिति थियो भन्ने अवस्था पनि उत्तिकै सक्रिय छ । युवावस्थामा टेक्दै गरेकी घरकी छोरी लछार्न आउने जम्मा डेढ दर्जन केटालाई भगाउन घरेलु हतियार बोकेका तीन गाउँका झन्डै सत्तरी जनाको भीड जम्मा हुनु यसै पनि स्वाभाविक थिएन । के यो साँच्चै षड्यन्त्र थियो त ? नवराजका आधा साथीहरू गैरदलित थिए । देशका आधा दर्जन होनहार नागरिक भवितव्यमा परेका थिए वा षड्यन्त्रमा मारिएका थिए ? आशा गरौं, नेपाल प्रहरी र सरकारका अन्य अनुसन्धान संस्थाले रजहाँसले जस्तै दूधको दूध पानीको पानी छुट्याएर यसको सत्यतथ्यसँग जनतालाई परिचित गराउनेछन् । नेपालमा अपराधको अनुसन्धान सधैं सत्ताधारीहरूबाट प्रभावित हुने गरेको छ । तालाबन्दीका बेला पत्रकार बोकेर मोटर गुडाउने पाससम्म गृहमन्त्रीबाट निकासा हुने देशमा दुई महत्त्वपूर्ण जिल्लाको आरपारमा देखिने गरी, जोडेर भएको यो घटना राजनीतिबाट प्रभावित नरहला भन्ने आशा गर्न पनि सकिँदैन । हरेक घटनामा सरकारले सत्यको साथ दिएको छैन, आफ्नो पक्षको साथ दिएको छ । तैपनि, रुकुम र जाजरकोट दुवैतिरका प्रभावशाली व्यक्तिका भनाइ सुन्दा र घटनालाई निष्पक्ष दृष्टिले हेर्दा यसलाई दलितविरुद्धको षड्यन्त्र मान्न सकिँदैन । रुकुम र जाजरकोट जिल्ला मध्यपश्चिमका अपेक्षाकृत प्रगतिशील थलो हुन् । यी जिल्लामा अन्तरजातीय विवाह त्यति ठूलो वर्जित विषय थिएन । अहिले चर्चामा रहेको सोती गाउँका मल्ल परिवारका लागि अन्तरजातीय विवाह नौलो कुरा होइन । मल्ल परिवारमा जन्मिएकी यमुना मल्लले सल्यानका विष्णु चनारासँग अन्तरजातीय विवाह गरेकी थिइन् । अहिले उनका दुई सन्तान छन् । त्यस्तै, मल्ल परिवारमै जन्मिएकी रोजी मल्लले चौरजहारीका संगम सुनारसँग बिहे गरेकी हुन् । उनका पनि दुई सन्तान छन् । यो गाउँका अर्का व्यक्ति नीमबहादुर मल्लले सल्यानकी सीता विकसँग अन्तरजातीय बिहे गरेका हुन् । नीमबहादुर र सीताका एक सन्तान (छोरा) छन् । सोती गाउँको उदार पृष्ठभूमिका लागि यी उदाहरण पर्याप्त होलान् । हो, उदाहरण जतिसुकै मननीय र प्रशंसनीय भए पनि मानिसको मन कति बेला उत्तेजित र कति बेला विक्षिप्त बन्छ, भन्न सकिँदैन ।रुकुमको सोती र जाजरकोटको राना गाउँ जोडिएर भएको बीभत्स घटनाले नेपालका कथित बुद्धिजीवी, समाजसेवी र गैरसरकारी संस्थालाई विचलित तुल्याएको छ । अरुन्धती रायका डुप्लिकेट पनि भन्न नसुहाउने केही अवतार व्यक्तिका विरुद्ध बरबराउन थालेको पनि देखियो । सोती घटनाले कति बेला थप उत्तेजना उत्पन्न गर्ला र बालीनाली उठाउन पाइएला भनेर चौरजहारीका होटलमा बियर तान्दै नवराज ड्रगिस्ट भएको झुटो चर्चा गर्ने दुःखी आत्माको पनि कमी देखिएन । आफूलाई वैकल्पिक मिडिया बताउने धूर्तहरूको फौजले पीडित पक्षको घर घेरेर परिवारजनको हुर्मत लिएको पनि देखियो । रुकुमको मुसीकोट नगर अन्तर्गतको सोती गाउँ, मटेलाको पुल, राना गाउँ र चौरजहारी बजार संघीय राजधानीबाट आएका सुकिलामुकिलाले फैलाएको अत्तरको बास्नामा डुब्यो । यो घोर विसंगति थियो । परिस्थिति र परिकल्पनाबीचको विसंगति । राना गाउँमा पीडितहरूको बिजोग थियो । घरधनीले आफ्नो घरमा काजकिरिया गर्न नदिएपछि पानीट्यांकीतिर किरिया गर्न पुगेको परिवार, कलिलो उमेरमा विधवा भएकी बुहारी र नाति, घरका आश्रितहरू । मानवीय करुणाको यो चित्रलाई भजाएर राजनीतिको रोटी सेक्न तयार रहेका पाखण्डीहरूको अनुहार चिनियो । दलितप्रति दया र सहानुभूति देखाउनेको कमी देखिएन । दलितलाई दया होइन, सम्मान दिनुपर्छ भन्ने विचार लोप देखियो । आशा थियो, संसद्मा आवाज उठ्ला । दलितको सम्मान स्थापित होला । प्रमुख प्रतिपक्षी कांग्रेसका प्रदीप गिरि, मीनेन्द्र रिजाल र गगन थापा लगायतका विचारवान् सांसदहरूले दलितको हक कायम गर्न बाध्यात्मक परिस्थितिको सिर्जना गर्लान् । जनयुद्धको अग्रपंक्तिमा रहेर परिवर्तनका लागि काम गर्ने दलितको अवस्थामा किन आमूल परिवर्तन आउन सकेन ? यो प्रश्नको जवाफ माओवादी नेताहरूबाट नआएपछि अब कसलाई सोध्ने ? प्रश्नको दुर्गति हो यो । जनयुद्ध हाँक्ने नायक हरूमा दिनप्रतिदिन खलनायक चरित्रको विकास भइरहेको प्रत्यक्ष देखिएको छ । नेपाल कम्युनिस्ट पार्टीले जानेर वा नजानेर सर्वसत्तावादी बाटो रोजेको छ । देशको मुख्य सिंहासनमा एउटा बिरामी मानिस बसेको छ । उसमा निर्णय क्षमता देखिँदैन । लोभमा चुर्लुम्म डुबेको छ ऊ । क्वारेन्टिनका नाममा खुलेका सुँगुरका गोठजस्ता बस्तीमा बाँच्न बाध्य छ जनता । यी सबै विसंगत स्थितिका निम्ति आफ्नो जिम्मेवारी स्वीकार नगर्ने वर्तमान सरकारको कुरा नगरौं होला ।अब त देशका लागि आवाज उठाउनैपर्ने भएको छ ।"
"कमरेड, सास फेर्न गाह्रो भो !","मै ले सास फेर्न सकिनँ ! अमेरिकामा मारिएका अफ्रिकी मूलका जर्ज फ्ल्वोइडले प्रहरीद्वारा आफ्नो हत्या हुँदै गर्दा बोलेका शब्द हुन् यी । उनको हत्याविरुद्ध यति बेला अमेरिकाको ह्वाइटहाउसबाहिर हजारौं मानिस मानवाधिकारका पक्षमा शान्तिपूर्ण नाराजुलुस गरिरहेका छन् । र, संसारका धेरै ठाउँमा उक्त घटनाको विरोध र मानवाधिकारका पक्षमा मानिस सडकमा झरेका छन् । यही समयमा नेपालको पश्चिम रुकुमको चौरजहारीमा छ युवकको बीभत्स हत्या भएको छ । रुकुममा भएको बीभत्स हत्याको घटनापछिका केही दिन म ट्वाल्ल परिरहें । लेख्न बस्दा मेरो घाँटीमा केके अड्केजस्तो, टाउको भारीभारी भएजस्तो लागिरह्यो । कैयौंपटक लेख्न चाहे पनि मेरा हात यसै अड्किरहे, मन हो कि दिमाग कतै रोकिइरह्यो, अनलाइनबाट पढाउनुपर्ने कक्षामा उपस्थित हुन पनि सकस भइरह्यो । मैलेजस्तै धेरै मानिसले आफूलाई रुकुमको घटनापछि ट्वाल्ल परेको, सास फेर्न गाह्रो भएको, हरेक समाचारपछि खुइय्य गरेको अवस्थामा पाउनुभयो होला । जन्मले कोही मानिस महान् र तुच्छ हुँदैन । यो प्रगतिशील विचार हो मानवाधिकारको घोषणापत्रमा लेखिएको र सबै देशलाई मान्न बाध्यकारी भएको । त्योभन्दा एक शताब्दीअगाडि नै कार्ल मार्क्सले भनेका थिए, मानिसको अन्तर्राष्ट्रिय जाति हुनेछ । कार्ल मार्क्सको यो भनाइ नारा मात्रै होइन आत्मा हो, कम्युनिस्ट व्यक्ति र राजनीति दुवैका लागि । नेपालमा भएको दसवर्षे जनयुद्ध झन् मुखर भयो यो नारामा र केन्द्रमा थिए रोल्पारुकुम । आम मानिसले बुझे माओवादी अर्थात् कम्युनिस्टहरू जातभातको कुरा मान्दैनन्, जसरी बुझिन् नवराज विककी सत्र वर्षीया प्रेमिकाले । हामी सबै हरेक जातका खोल भएका मानिससँग प्रेम गर्न स्वतन्त्र छौं । जात त खोल मात्रै हो मानव समाजले लगाइदिएको, गुदी मान्छे एकै हो भनेर बुझे नवराज र उनका साथीहरूले सायद । यहीँनिर मलाई भाग्यमा विश्वस लाग्दैन (कम्युनिस्ट राजनीतिले नै हो मलाई भाग्यमा विश्वास नगर्न सिकाएको) । लाग्ने भए दुर्भाग्य शब्द उचित थियो लेख्नका लागि, संयोग भन्दा । संयोगले यति बेला सरकार कम्युनिस्टहरूको छ, त्यो पनि शक्तिशाली दुईतिहाइको । र, नवराजकी प्रेमिकाका आफन्त गाउँका वडाध्यक्ष छन्, माओवादी पार्टीको टिकटमा जितेका ।नवराज र उनका साथीहरूको हत्या समानताविरुद्ध उभिएको तत्कालीन माओवादी जनयुद्धको जगमा भयो र हत्यामा वडाध्यक्षको संलग्नताको समाचारले मनै थरर्र भइरह्यो । त्यसलगत्तै संसद्मा दलित सांसदहरूले उक्त घटनामा बोल्नका लागि समय मागेपछि त्यहाँका सांसदले लिखित दस्ताबेज पढे, दलितका कारणले भएको घटना भन्दै । उनको कुरा सुन्दा लाग्थ्यो उक्त मानवाधिकारविरुद्धको घटना दलित परिवारमा नवराज जन्मेका कारणले भएको थियो । त्यसलाई तन्काउँदै लैजाँदा सामाजिक सञ्जालमा लेखिएका दलित भएर ठकुरीकी छोरी ताक्ने वा दलित भएर आफ्नो थान्कामा नबस्ने जस्तै थियो । संयोगवश, त्यसरी बोल्ने व्यक्ति पनि माओवादीका तर्फबाट निर्वाचित र जनयुद्धका एक नेता थिए । पत्याउनै गाह्रो थियो, जनयुद्ध हाँकेर यहाँसम्म आइपुगेको एउटा नेताले आफ्नो लिखित वक्तव्य यसरी पढ्न सक्छ ! त्यसैले त हामीमध्ये धेरैले जनार्दन शर्माको भाषण दोहोर्याईतेहर्याई सुन्यौं । र, अहिलेको सरकारप्रति नरम धारणा राख्ने धेरै जना स्तब्ध भयौं । स्तब्ध हुने सिलसिला रोकिएको छैन । जेठ २० गते संसद्को कानुन, न्याय तथा मानवाधिकार समितिमा उठेका सवाललाई सम्बोधन गर्दै माओवादी जनयुद्ध हाँकेका अर्का नेता तथा वर्तमान गृहमन्त्री रामबहादुर थापाले अमेरिकामा पनि विभेद छ, अब्राहम लिंकनको पनि हत्या भएको थियो भन्न भ्याए । उनका कुरा सुन्दा लाग्छ, विभेद र हत्या भनेको सामान्य हो, जहाँ पनि हुन्छ भन्नेमा उनी ढुक्क रहेछन् । उनको उक्त भनाइ अनलाइनमा पढ्दै गर्दा मैले झलक्क पूर्वगृहमन्त्री कमल थापालाई सम्झें । लोकतन्त्रको आन्दोलनमा मानिसहरू सडकमा ढल्दै गर्दा तत्कालीन गृहमन्त्री कमल थापाले दिएको अभिव्यक्ति र रामबहादुर थापाको अहिले अभिव्यक्ति सारमा उस्तै लाग्यो । अमेरिकामा काला जातिप्रति विभेद र हत्या हुनु जस्तै नेपालमा दलितमाथि विभेद र हत्या हुनु भए कमल थापा गृहमन्त्री हुनु अनि रामबहादुर थापा वा जनार्दन शर्मा गृहमन्त्री हुनुमा के नै फरक छ र ! कक्षामा यति नै बेला सांस्कृतिक राजनीतिमाथि पढाइ भइरहेको छ । विद्यार्थी प्रश्न गर्छन्, माओवादीका लागि त दलितको मुद्दा कल्चरल पोलिटिक्स मात्रै रैछ है, म्याम ? विद्यार्थीका प्रश्न सुनेर मेरो बोली अड्किन्छ । हो भनूँ भने, मानिसको अन्तर्राष्ट्रिय जाति हुनेछ भन्ने कुरा फगत एउटा नारा मात्रै थिएन माओवादीका लागि पनि र अरू लोकतन्त्रका लागि लड्नेका लागि पनि । हो भनूँ भने, समतामूलक समाजका लागि सहिद भएका मान्छेप्रति अपमान हुन्छ । होइन भनूँ भने, जनार्दन शर्मा र रामबहादुर थापाका अभिव्यक्ति सुन्दा लाग्छ उक्त नारा उनीहरूका लागि मन्त्री बन्ने लासको लिस्नो भन्दा बढी थिएन । तिमीहरूलाई कस्तो लाग्छ ? म विद्यार्थीको प्रश्न विद्यार्थीतर्फ नै फाल्छु । देश छुवाछूतमुक्त भएको चौध वर्षको उपलक्ष्यमा सरकारका महान्यायाधिवक्ताले दिएको अभिव्यक्तिले अब उक्त घटना रफादफा गराउन खोजिएको स्पष्ट पार्छ । नवराज र उनका साथीहरूलाई कुटीकुटी मारेर नदीमा फालिएको थियो भन्ने कुरा अब घामजत्तिकै छर्लंग छ । नवराज दलित भए पनि उनका सबै साथी दलित थिएनन् । तर, उनीहरू मारिनुका पछि समाजमा रहेको जातीय विभेदको दम्भ थियो, दलित भएर ठकुरी केटी ताक्ने भन्ने, जसलाई माओवादीले नै उच्चजातीय अहंकार भन्ने गरेको थियो । उक्त उच्चजातीय अहंकारले भरिएका विष्ट हरूले मार्दै गर्दा नवराज र उनका साथीहरूले थाहा छैन केके भने हुन् ! माफी मागे होलान्, अब आउँदैनौं, गुहार, मरें, सास फेर्न गाह्रो भो, दुख्यो  यस्तै त भने होलान् ! तर कसैले गुहार लगाउन सकेनन् । जसको नेतृत्व भयो, उसैको निर्देशन मान्ने प्रहरीले पनि विवेक प्रयोग गर्न सकेन । चौरजहारीमा भएको घटनाले सबैलाई स्तब्ध पारिरहेको छ र झन् स्तब्ध बनाइरहेको छ नेतृत्वमा बस्ने मान्छेको अभिव्यक्तिले । मेरो जन्म र प्रेम संयोगले दलित परिवारमा नभएका कारण मैले जातीय विभेद खेप्नुपरेन । तर, विष्ट का सन्तानसँग प्रेम गरेकै नाममा हत्या हुने घटनाका समाचारले मात्रै पनि मेरो घाँटीमा केही अड्किए जस्तो, दिमाग रोकिएजस्तो भएको छ भने दलितसँग प्रेम गरेका अरू विष्ट का सन्तान र दलित युवालाई यो समाचारले कस्तो असर पारेको होला ? बढ्दै गरेको आत्महत्यादरमा यसको प्रभाव कस्तो होला ? यत्रो वर्ष लगाएर बनाएको राजनीतिक नेतृत्वप्रतिको विश्वास आम मान्छेबाट उठेपछि के होला ? रुकुम घटनामा हुने न्याय वा अन्यायले तत्कालीन माओवादी नेतृत्वले गरेको जनयुद्धमा दलितको मुद्दा साँच्चिकै समाज परिवर्तनको मुद्दा थियो कि पदमा पुग्न दुरुपयोग गरिएको सांस्कृतिक राजनीति मात्रै थियो भनेर पुष्टि गर्नेछ ।"
महामारीमाझ महामाई !,"कोरोना भाइरसबारे देहाततिर फागुताका गाइँगुइँ चलेको थियो । त्यतिखेर भाइरसलाई कोरोना भैया, करोनावाली भौजी नाम दिएर ख्यालठट्टा गरियो । अहिले संक्रमण फैलिएसँगै यो महामाई का रूपमा पुजिन थालेको छ, जुन अवधारणा उत्तर भारतबाट मधेसतिर भित्रिएको हो । सुरुआती दिनमा कोरोनाबाट जोगिन अनेक धार्मिक कर्मकाण्ड प्रचारमा आए । कति ठाउँमा ती अपनाइए पनि । नयाँनयाँ अफवाह फैलिए, कैयौं बाबाको वाणी सुनियो तर संक्रमण रोकिएन । गाउँगाउँमा कोरोना देखिन थालेपछि यसलाई देवी मानी पूजापाठ गरियो । भाइरसकै रफ्तारमा फैलिरहेको यस्तो प्रवृत्तिलाई उपेक्षा गर्न सकिन्न । कोरोना माई का नाममा भक्तिगीत रचिँदै छ, माई अवतरणको कथा बुनिँदै छ, महिमागानमा चालिसा घोकिँदै छ । यी सबैलाई मिडियाले झन् फैलाउँदै छ । कोरोना संक्रमणसँगै जनजिब्रोमा क्वारेन्टिन, आइसोलेसन, लकडाउनजस्ता नयाँ शब्द झुन्डिए । बढी मान्छे भेला हुने धार्मिकसांस्कृतिक अनुष्ठानहरूमा रोक लगाइयो । संक्रमणको डरले प्रार्थनागृहहरू पनि बन्द गराइए । दैनिकीमा वैज्ञानिक सोचलाई ठाउँ दिनुपर्छ भन्ने विमर्शहरू भए । मास्क नहुनेले गम्छा वा साडीको सप्कोले मुख छोपे । एकआपसमा दूरी जरुरी छ भन्ने बोध भयो । साबुन वा स्यानिटाइजर नभए पनि खरानीपानीले हात धुन थालियो । तर पनि कोरोनासँग जोडिएर आउने अन्धविश्वास प्रज्वलनशील पदार्थजस्तै फैलिरहेछ । यस्तो किन हुन्छ ? विश्वासअविश्वास र श्रद्धाअन्धश्रद्धामा भिन्नता हुन्छ । श्रद्धाले आफूलाई विश्वास गर्न सिकाउँछख विवेकलाई बल दिन्छÙ संशय निर्मूल पार्छÙ तर्कबुद्धिलाई तिखार्छ । अन्धश्रद्धाले भने विवेक नष्ट गर्छÙ आशंकालाई प्रोत्साहन दिन्छ र तर्कलाई तिरस्कार । श्रद्धा कतिखेर अन्धश्रद्धामा रूपान्तरित हुन्छ, भेउ पाइँदैन । यस्तोमा सामान्यजन अन्धविश्वासको भुमरीमा फस्दै जान्छन् र बिस्तारै अन्धविश्वास नै धर्म बन्दै जान्छ । अन्धविश्वास अँगालेकाहरूले कुनै तर्क सुन्न चाहँदैनन् । तर्कले मानसिक चपेटामा परेका वा भीडको मनोविज्ञानमा सामेल भइसकेकाहरूको भरोसामा आघात पुर्याउँछ । अन्धविश्वास एउटा मान्यता हो, जसको खाल्डोमा डुबेपछि तथ्य र तर्कको औचित्य अनि सही र गलतबीचको फरकको अर्थ रहन्न । विश्वभर संक्रमण बढ्दै गएका बेला देहातमा भाइरसलाई कोरोना माई भनेर महिमामण्डित गरिँदै छ । कोरोनाले हाम्रो गाउँघर घेरिसक्यो । भाइरसको पूजा फलानोफलानो दिन हुनुपर्ने, नौ अंकसँग जोडिएको उपक्रम पूर्ण गर्नुपर्ने तथा एउटा चमत्कारी कथा पनि वाचन गर्नुपर्ने जस्ता आख्यानरचनाका पछाडि न कुनै बाबाहरू देखिएका छन् न त कुनै यस्तै संगठन, तैपनि यस्तो कुराले प्रचार पायो । यसका सामाजिकआर्थिक सवालहरू कालापानीसँग गाँसिएको सार्वभौमिकता वा नवराज विकको हत्याले उत्पन्न दलितमुक्तिका प्रश्नहरूभन्दा कम छैनन् । तर कुनै पनि तहको सरकारले यसबारे बोल्न नचाहनु आश्चर्यजनक छ । सरकारहरूले अन्धविश्वासविरुद्ध सचेतनाको रणनीति ल्याएका छैनन् । कसैले यो विषयमा सरकारलाई प्रश्न गरेको पनि छैन । अहिलेको सत्ताले आधुनिक प्रविधिको प्रयोग गर्न त जानेको छ तर वैज्ञानिक सोच मन पराउँदैन । वैज्ञानिक चेतले प्रश्न गर्न सिकाउँछ । प्रश्नले तथ्य र तर्कपूर्ण जवाफ खोज्छ । हाम्रा सरकारहरू आफूलाई मिथकमा परिणत गर्न तम्सिएका छन्, ताकि कसैले तिनको उपस्थितिलाई चुनौती दिन नसकोस् । तिनीहरू आफ्नो राजनीतिक अभ्युदयलाई कुनै अवतारभन्दा कम ठान्दैनन् र त अरिंगाल जमात दण्डवत्मा बिनासर्त हाजिर हुन्छ । हामी राजनीतिक र मानवीय दृष्टिले पछाडि धकेलिँदै छौं भन्ने यसले देखाउँछ । गणतन्त्रले परिकल्पना गरेको आधुनिक मान्छेमा अति आदिम प्रवृत्तिहरूको पुनरुदय हुँदै गएको छ ।रोगलाई दैवीय प्रकोप त्यही समाजले मान्छ, जहाँ दैवइच्छाले जातको सोपानतन्त्रमा कोही पीँधमा पुगेको ठहराइन्छ । जसलाई जित्न सकिएन, जसको प्रकोपबाट जोगिन सकिएन, जहाँ शोधले काम गरेन, त्यहाँ त्यो पक्षलाई दैवीय रूपमा ग्रहण गर्न थालियो । कुनै बखत हैजाबाट जोगिन ज्वरस्तोत्र सिफारिस गरियो, मलेरिया लाग्दा जन्तर बाँडियो, चेचक (स्मलपक्स) लाई माई आएको भनियो । चेचक कोरोनाजस्तै विषाणुजनित रोग हो । चेचकलाई यसै गरी शीतला माईका रूपमा दैवीकरण गरियो, मन्दिर बने, भजन गाइए, चालिसा पाठ भए । अन्धविश्वास हाम्रो समाजमा अपरिचित छैन, तर लामो परिवर्तनको यात्राका बावजुद फेरि उही ढंगढाँचामा यसरी फर्किनुले सामाजिक रूपान्तरणको प्रक्रियालाई पराजित भएको देखाउँछ । र, यो हाम्रा लागि नयाँ चुनौती हो । नियतिवादविरुद्ध वैज्ञानिक र मानवतावादी चिन्तनको सूत्रपात बीसौं शताब्दीका महामारीहरूपछि भयो तर घुमीफिरी हामी अहिले त्यही चौबाटोमा आइपुग्यौं । प्रत्येक महामारीपश्चात् व्यक्ति स्वयंमा बदलिन्छ र नयाँ समाज व्यवस्था अस्तित्वमा आउँछ । सामाजिक बनोटमा विद्यमान अन्धविश्वाससँग जुध्न जुन राजनीतिक संस्कृतिबाट त्यो उत्पन्न भएको हो त्यसलाई बुझ्नुपर्छ । सामाजिकआर्थिक अवस्थाका कारण अन्धविश्वासले ठाउँ पाउँछ र यसले उत्पन्न गरेका समस्याहरू हामीमाझ कालियनागजस्तै फणा फैलाएर खडा छ । कोरोना महामारीसँग जोडिएको राजकीय प्रबन्धको अनिश्चितता र चिकित्सा सुविधाहरूको अभावले नागरिकलाई नियतिवादी र अन्धविश्वासी बनाउँदै छ । भाइरसको जेन्डरसमेत निर्धारण भइसकेको छ । चेचकको जमानामा परिकल्पित शीतला माई होऊन् वा अहिलेको कोरोना माई, नर वा मादा छुट्याउनुको पछाडि कुन मनोविज्ञानले काम गरेको छ ? यस्तो महाव्याधिकालमा असहाय जन आफ्नो धार्मिक परिधिको लक्ष्मणरेखालाई नाघ्दै अर्को धर्मका देवीदेवतालाई पूजा गर्न आतुर किन हुन्छन् ? सतहबाट हेर्दा यसलाई धार्मिक उदारता मानिएला, तर मिहिन दृष्टिले लगाउने हो भने यो असुरक्षित र असहाय बेलामा मुखरित हुने अन्धविश्वास नै हो । अतीतका अँध्यारा गल्लीहरूतिर फर्किंदा शासकहरूले योजनाबद्ध तरिकाले अन्धविश्वासका अवयवहरूलाई मलजल गरेको पाइन्छ । अहिलेकै नवशासकहरूले प्रार्थनागृह निर्माणलाई जति प्राथमिकता दिए त्यति विद्यालय, स्वास्थ्यकेन्द्र वा पुस्तकालयलाई दिएका छैनन् । आधुनिक हुनु भनेको वैज्ञानिक दृष्टिसम्पन्न र प्रगतिशील बन्नु हो । असल सांस्कृतिक विरासतलाई निरन्तरता दिँदै खराब चलनलाई केराको बोक्राजस्तै ताछ्दै जानु हो । यस्ता माई हरूको पूजापाठमा महिलाहरू नै किन अग्रसर हुन्छन् ? महिलाहरूलाई मात्रै किन आफ्ना पति वा पुत्रको स्वास्थ्यचिन्ताले सताउँछ ? वर्णव्यवस्थामा तल रहेका जातहरूमै यो चलन किन छिटो भित्रिन्छ ? यसको जवाफ हाम्रो परम्परागत सामाजिक ढाँचामा लुकेको छ । महिला वा पिछडिएका जातहरूलाई जुन संस्कृतीकरणको गुफामा छिराइयो, त्यसैको परिणति हो यो । महिलाहरूमा व्याप्त सामाजिकआर्थिक असुरक्षाको बोधले गर्दा परिवारका पुरुष सदस्यहरूलाई जोगाउनुपर्छ भन्ने धारणा बलियो भयो । यही मान्यताले महिलाहरू अन्धविश्वासमाथि निर्भर हुन पुगे । अर्को कारण हो स्वास्थ्यसेवामाथि अविश्वास तथा असंवेदनशील शासकीय रवैया । अन्धविश्वासका कारक शासकीय र सामाजिक तन्त्र पनि हुन् । महामारीभन्दा पनि महामाईको अवधारणामा भित्रिएको अन्धविश्वासले मान्छेलाई मार्दै छ । अन्धविश्वासले मान्छेको विवेकको हत्या गर्छ । यसले शासकीय कमजोरीहरू पनि बिसाउँछ र त अक्षम सत्ताले महामाईहरूको आरती उतार्छ । अन्धविश्वासले कमजोरीमा चुकुल लगाउने भएकाले जुनसुकै सत्ताले त्यसलाई पोषित हुने अवसर दिइरहन्छ । नेपाली सत्ताले पनि यो महारोगमा आफूलाई पृथक् देखाउन सकेन ।"
अमेरिकी वायुसेना प्रमुखमा पहिलोपटक अश्वेत,वासिङ्टन (एपी) अमेरिकी माथिल्लो सदन सिनेटले अमेरिकी वायुसेना प्रमुखमा जनरल चार्ल्स ब्राउन जुनियरको नाम अनुमोदन गरेको छ । अमेरिकी वायुसेनामा नेतृत्व गर्न पाउने उनी पहिलो अश्वेत नागरिक हुन् । सिनेटमा भएको मतदानमा ब्राउनको पक्षमा ९८ तथा विपक्षमा शून्य मत परेको थियो । सिनेट बैठकको अध्यक्षता गरेका उपराष्ट्रपति माइक पेन्सले ब्राउनको नियुक्ति ऐतिहासिक भएको बताए । प्रहरी नियन्त्रणमा एक अश्वेत नागरिक जर्ज फ्लोयडको मृत्यु भएपछि अमेरिकी समाज र राजनीति विभाजित छ । उक्त तनावबीच सिनेटमा भएको सुनुवाइमा ब्राउनको पक्षमा सर्वसम्मति भएको हो । पछिल्लो समय अमेरिकी प्रशान्त वायुसेनाको कमान्डर थिए । वायुसेनाभित्र विभिन्न पदमा रहेर सेवा गरेका ब्राउन एफ१६ लडाकु विमान प्रशिक्षकसमेत हुन् । २ हजार ९ सय सैनिक विमान उडाएका उनी कुशल लडाकु विमान पाइलट हुन् । ब्राउन सन् १९८४ मा अमेरिकी वायुसेनाको अधिकृत बनेका थिए । सन् २०१९ को जनगणनाअनुसार अमेरिकामा सेनामा १७ प्रतिशत अफ्रिकीअमेरिकी कार्यरत छन् ।
कश्मीरमा ८ कमान्डरसहित २२ विद्रोही मारिए,"श्रीनगर (एजेन्सी) भारतको कश्मीरमा ८ कमान्डरसहित २२ जना विद्रोही मारिएका छन् । सुरक्षाकर्मीहरूले चलाएको कारबाहीका क्रममा पछिल्लो १५ दिनमा उनीहरू मारिएका सुरक्षा स्रोतलाई उद्धृत गर्दै भारतीय सञ्चारमाध्यमले जनाएका छन् ।मुस्लिम बाहुल्य कश्मीरमा इदका अवसरमा केही दिनअघि स्थगित गरिएको सुरक्षा कारबाही पुनः सुरु भएको हो । सुरक्षा निकायको कारबाहीमा इस्लामिक स्टेट (आईएस) का जम्मुकश्मीर कमान्डर अडिल अहम्मद वामी र लस्करएतैवाका साहिन अहमद थोकर मारिएका जनाइएको छ । त्यसैगरी, दुई सातायताको कारबाहीका क्रममा अन्य कमान्डर र लडाकुहरू पनि मारिएका सुरक्षा स्रोतले जनाएको छ । जम्मुकश्मीर प्रहरीका महानिरीक्षक डिल्बाग सिंहले यस वर्षमात्रै उक्त क्षेत्रमा ८८ जना लडाकु मारिएका यसअघि नै जनाएका थिए ।"
जापानमा ३०० अर्ब डलरको आपत्कालीन बजेट,टोकियो (एएफपी) जापानको संसद्ले बुधबार करिब ३०० अर्ब अमेरिकी डलरको आपत्कालीन बजेट पारित गरेको छ । कोरोना भाइरस (कोभिड१९) को महामारीबाट सिर्जित आर्थिक चुनौतीलाई ध्यान दिँदै विश्वको तेस्रो ठूलो अर्थतन्त्र जापानको सरकारले उक्त बजेट संसद्मा प्रस्तुत गरेको थियो । कोभिड१९ का कारण जापानमा उपभोक्ताको खर्चमा कमी आएपछि अर्थतन्त्रमा अभूतपूर्व संकट आउने जनाइएको छ । सन् २०१५ यता पहिलो पटक जापानको अर्थतन्त्रमा मन्दी देखिन थालेको सरकारी र अन्य प्रक्षेपणले देखाएका छन् ।पछिल्लो बजेटमा साना व्यवसायीलाई अनुदानको व्यवस्था गर्नुका साथै स्वास्थ्यकर्मीलाई नगद वितरण समेटिएको छ । बजेट माथिल्लो सदनबाट पारित भएपछि यही शुक्रबारदेखि कार्यान्वयनमा जाने अपेक्षा गरिएको छ । बजेटले वित्तीय उद्धार कार्यक्रम र संघर्षरत व्यवसायलाई ऋण उपलब्ध गराउनेतर्फ पनि ध्यान दिएको छ । जापानमा बुधबार साँझसम्म १७ हजार २ सय ५१ जनामा कोभिड१९ को संक्रमण पुष्टि भइसकेको छ । तीमध्ये १५ हजार २ सयभन्दा बढी निको भइसकेका छन् । भाइरसका कारण ९ सय १९ जनाको मृत्यु भएको छ ।
भारतमा एकै दिन ९९८५ संक्रमित,"विश्वभर ज्यान गुमाउने ४ लाख १४ हजारभन्दा बढी कोभिड१९ बाट विश्वभर ७३ लाख ४८ हजार जनाभन्दा बढी संक्रमित भएका छन् । बुधबार साँझसम्म ४ लाख १४ हजारभन्दा बढीको मृत्यु भइसकेको छ । संक्रमितमध्ये कम्तीमा ३६ लाख २५ हजार जना निको भएका जनाइएको छ । भाइरसका कारण सबैभन्दा बढी अमेरिका प्रभावित देखिएको छ । अमेरिकामा मात्र २० लाख ४६ हजारभन्दा बढीमा संक्रमण पुष्टि भइसकेको छ । अमेरिकामा ज्यान गुमाउनेको संख्या १ लाख १४ हजार नाघेको छ । ब्राजिलमा ७ लाख ४२ हजार, रुसमा ४ लाख ९३ हजार र बेलायतमा २ लाख ९० हजारभन्दा बढीमा संक्रमण पुष्टि भइसकेको छ ।"
विकासबाहेकका क्षेत्रमा खर्च गर्न ऋण नलिऔं,"आगामी आवका लागि उनले १४ खर्ब ७४ अर्ब ६४ करोडको बजेट पेस गरेका थिए । प्रतिनिधिसभाले पास गरेको विधेयक अब राष्ट्रिय सभामा छलफल हुन्छ, संसद् सचिवालयका सहायक प्रवक्ता दशरथ धमलाले भने । राष्ट्रिय सभाबाट पास भएपछि पुनः प्रतिनिधिसभामा आउँछ । त्यसपछि प्रमाणीकरणका लागि राष्ट्रिपतिकहाँ पठाइन्छ । बजेटसँग सम्बन्धित चारवटै विधेयकको यो प्रक्रिया पूरा भएपछि बजेट पास हुने हो, उनले भने, असार पहिलो साताभित्र बजेटसँग सम्बन्धित सबै विधेयक पास गरिसक्ने योजना हो ।राष्ट्रिय सभामा पनि मन्त्रालयगत विनियोजन र अन्य विधेयकमाथि छलफल हुनेछ । प्रतिनिधिसभाबाट विनियोजन विधेयक पारित भएको १५ दिनभित्र राष्ट्रिय सभाले आवश्यक सुझावसहित प्रतिनिधिसभामै फिर्ता गर्नुपर्ने संवैधानिक व्यवस्था छ । राष्ट्रिय सभाबाट पनि बजेट पारित भएपछि सरकारलाई साउन १ देखि सुरु हुने आर्थिक वर्षमा खर्चको बाटो खुल्नेछ ।प्रतिनिधिसभामा बजेटमाथि परेका खर्च कटौतीका प्रस्ताव भने बहुमतले अस्वीकृत भएका थिए । खर्च कटौतीसम्बन्धी प्रमुख प्रतिपक्षी कांग्रेससहितका दलका सांसदले २६ वटा खर्च कटौतीसम्बन्धी प्रस्ताव राखेका थिए । ती प्रस्तावहरू सभामुखले प्रतिनिधिसभामा निर्णयार्थ प्रस्तुत गर्दा बहुमतले अस्वीकृत भए । खर्च कटौतीको प्रस्ताव राख्नेहरूमा कांग्रेसका सांसदहरू प्रकाशमान सिंह, मीनेन्द्र रिजाल, भीमसेनदास प्रधान, पुष्पा भुसाल, ज्ञानेन्द्रबहादुर कार्की, गगनकुमार थापा, अतहरकमाल मुसलमान, नारायण खड्का, सञ्जयकुमार गौतम, उमा रेग्मी, बहादुरसिंह लामा, डिला संग्रौला, लक्ष्मी परियार, राजेन्द्र केसी, देवेन्द्रराज कँडेल, सुजाता परियार, मीनबहादुर विश्वकर्मा, दिलेन्द्रप्रसाद बडू, भीमसेनदास प्रधान र रंगमती शाही थिए । समाजवादी पार्टीका सांसदहरू रामबाबुकुमार यादव र प्रदीय यादवले पनि खर्च कटौतीको प्रस्ताव राखेका थिए । जनमोर्चाकी सांसद दुर्गा पौडेल र नेमकिपाका सांसद प्रेम सुवालले पनि विभिन्न मन्त्रालयको विनियोजनमा खर्च कटौतीको प्रस्ताव राखेका थिए । मन्त्रीहरूले चित्तबुझ्दो जवाफ नदिएको भन्दै खर्च कटौतीको प्रस्ताव फिर्ता लिन सांसदहरूले अस्वीकार गरे । त्यसपछि निर्णयार्थ प्रस्तुत गर्दा ती प्रस्ताव बहुमतले अस्वीकृत भएका थिए ।"
निष्ठा जाँच गरियोस्,"काठमाडौं (कास) अर्थमन्त्री युवराज खतिवडाले करका दर समायोजन र राजस्व नीति चुहावट गरिएको भन्ने आरोपमा आफूमाथि परीक्षण गर्न सांसदलाई चुनौती दिएका छन् । कुनै एउटा व्यवसायी घरानासँग आफूलाई जोड्नु गलत रहेको भन्दै परीक्षण गर्न चुनौती दिएका हुन् । प्रतिनिधिसभा बैठकमा बुधबार बजेटसँग सम्बन्धित विधेयकहरूमाथिको छलफलमा सांसदले उठाएका प्रश्नको जवाफ दिँदै खतिवडाले व्यावसायिक घरानासँग जोडेर लगाइएका आरोपमाथि आपत्ति जनाए । मेरो इमानदारीमाथि परीक्षण गरियोस् । समिति बनाइयोस् । जाँच गरियोस्, उनले भने, एउटा कुरा ठोकेर भन्छु, अर्थ मन्त्रालयले कुनै पनि सूचना बाहिर चुहाएको छैन । यसपटक विद्युतीय सवारीसाधनमा भन्सार महसुल बढ्ने भन्ने सूचना चुहाएको र त्यसका आधारमा भन्सार नाकाहरूबाट पहिल्यै विद्युतीय सवारी साधन छुटेको भन्ने प्रश्न उठेको थियो । जेठ ७ भित्र ७५ वटा विद्युतीय गाडी आयात भएका छन् । १४ गते २ वटाभन्दा बढी गाडी छुटेका छैनन्, सयौं गाडी छुटे भनेर कसरी आयो ? उनले भने । विद्युतीयको सट्टा पेट्रोलियमबाट चल्ने १७९ वटा सवारी भने छुटेको उनले बताए । तर पेट्रोलियम सवारीसधानमा त भन्सार बढेको छैन, उनले भने, सबै विवरण छ, कुनकुन दिन कतिकति गाडी छुटेका छन् भनेर तपाईंहरूलाई म देखाउन सक्छु ।करका दरका विषयमा बहस गर्न सकिने उनले बताए । कुनमा कर बढाउन ठीक छ कि छैन, यसमा छलफल गर्न सकिन्छ, उनले भने, तर प्रत्येक करका दर समायोजन गरिरहँदा एउटा व्यावसायिक घरानासँग अर्थमन्त्रीलाई जोड्नैपर्छ भन्ने प्रवृत्तिमा जानु राम्रो हो ? उनले भने, यस्तो आरोप नलगाइदिनुस्, माननीयज्यूहरू । कुनै व्यक्तिको निष्ठा, अर्थ मन्त्रालयको व्यावसायिकता र व्यक्तिको चरित्रसँग जोडेर व्याख्या गर्दा अन्याय हुने उनको भनाइ छ । इमानदारी, निष्ठा र कुनै व्यावसायिक घरानासँग जोड्ने काम नगर्न उनले सांसदलाई आग्रह गरे । यसले हामीलाई स्वस्थ बाटोमा अघि बढाउँदैन, उनले भने, म पारदर्शी ढंगले काम गर्छु ।तपाईंहरूलाई के विवरण चाहिन्छ, अर्थ मन्त्रालय दिन तयार छ । राजनीति क्रूर र निर्दयी हुन्छ भन्ने कुरा अहिले अनुभव गरिरहेको उनले सुनाए । सम्भवतः इमानदारीको परीक्षण पनि हुँदै छ, कहिलेकाहीँ छिटा लगाउन खोजिन्छ, उनले भने, तर त्यसमा इमानदारी प्रस्ट गर्न संसद्भित्र मात्र होइन, लामो सार्वजनिक जीवन हेर्नुभए हुन्छ । यसबाट म विमुख छैन र हुने पनि छैन । उनले आफ्नो दुई दशकभन्दा बढी राजनीतिक जीवनमा कुनै व्यावसायिक घरनाका लागि काम नगरेको दाबी गरे । मुलुकको आर्थिक हितका लागि काम गर्ने हो, यो मेरो जीवनपर्यन्त रहने कुरा हो, उनले भने ।"
आर्थिक क्षेत्र चलायमान बनाउन कांग्रेसको माग,यस्ता छन् माग
पसल बन्दविरुद्ध व्यवसायीको प्रदर्शन,सुर्खेतका व्यवसायी पनि आन्दोलितवीरेन्द्रनगर सुर्खेतका व्यवसायी पनि आन्दोलनमा उत्रिएका छन् । सुर्खेत उद्योग वाणिज्य संघले निजी क्षेत्रका लागि विशेष राहत प्याकेज घोषणालगायत माग गर्दै बुधबार शान्तिपूर्ण विरोध जुलुस निकालेको हो । व्यवसायीले जिल्ला प्रशासन कार्यालयमार्फत प्रधानमन्त्री तथा मन्त्रिपरिषद्को कार्यालयमा सातबुँदे मागपत्र पेस गरेका छन् । लकडाउनको समयमा ठप्प रहेका उद्योग व्यवसायलाई सरकारले विशेष आर्थिक अनुदान दिनुपर्ने उनीहरूको माग छ । लकडाउन अवधिसम्म काम गरिरहेका श्रमिक र कर्मचारीको तलब भुक्तानीका लागि ५० प्रतिशत आर्थिक सहयोग गर्न माग गरिएको संघका अध्यक्ष धनबहादुर रावतले बताए ।
१६ कपडा उद्योगले पाए सहुलियत ऋण,"कपडा उत्पादन गर्ने १६ उद्योगले ब्याज अनुदानको सहुलियत ऋण पाएका छन् । कपडा उत्पादन गर्ने उद्योगलाई पनि सहुलियत ऋण प्रदान गर्ने व्यवस्था भएपछि उनीहरूले यस्तो सुविधा उपयोग गरेका हुन् । सरकारले गत मंसिरमा सहुलियत ब्याजदरसम्बन्धी कार्यविधि परिमार्जन गरी पुराना ७ प्रकारका कर्जामा कपडा उद्योग र सीटीईभीटीबाट तालिम प्राप्तलाई पनि सहुलियत दरको ऋण प्रदान गर्ने व्यवस्था गरेको थियो । उल्लिखित तथ्यांक सोही व्यवस्थापछि ऋण लिएका कपडा व्यवसायी ऋणीको हो । हालसम्म सीटीईभीटीद्वारा तालिम प्राप्त व्यक्तिले भने ऋण पाएको तथ्यांकमा देखिन्न । कपडा उद्योग शीर्षकमा गत चैतसम्म २ करोड १२ लाख रुपैयाँ प्रवाह भएको छ । यो कर्जामा सरकारले ५ प्रतिशत ब्याज अनुदान दिन्छ । बैंक तथा वित्तीय संस्थाले तोकेको ब्याजदरमा ५ प्रतिशत घटाएर बाँकी ब्याज मात्र तिर्नुपर्छ । कपडा उद्योगका लागि ऋण लिँदा भने धितो राख्नुपर्छ । कार्यविधि जारी हुनुअघि ०७५ साउन १ सम्म कायम रहेको कपडा उद्योगले पनि ०७५ मंसिर २४ देखि ५ प्रतिशत ब्याज अनुदान पाउने व्यवस्था छ । यस्तो ब्याज अनुदान दिँदा व्यवसायको सञ्चालन अवधि, रुग्ण भए पुनः सञ्चालन आउन सक्ने अवस्था र व्यावसायिक योजनासमेतका आधारमा कर्जा दिने बैंकबाट सम्भाव्यताको सिफारिस गराउनुपर्ने व्यवस्था छ । यस्तो ऋण रकम उद्योग सञ्चालनका लागि नै उपयोग गर्नुपर्नेछ, कार्यविधिमा भनिएको छ, यसरी उपयोग गरेको नपाइएमा सरकारी बाँकी सरह असुलउपर गरिने र त्यसरी असुलउपर गर्नुपर्ने साँवा रकममा १५ प्रतिशत ब्याजसमेत असुल गरिनेछ ।स्वदेशी कपडा उद्योगलाई प्रोत्साहन गर्ने उद्देश्यले सरकारले ब्याज अनुदान दिने व्यवस्था ल्याएको थियो । यो कार्यक्रमअन्तर्गत कपडा उद्योग सञ्चालन गर्न ५ करोड रुपैयाँसम्म ऋण पाइन्छ । सरकारले सुरुमा कृषि तथा पशुपन्छी, शिक्षित युवा स्वरोजगार, विदेशबाट फर्केका युवा परियोजना, महिला उद्यमशील, दलित समुदाय व्यवसाय विकास, उच्च र प्राविधिक तथा व्यावसायिक शिक्षा र भूकम्पपीडितको निजी आवास निर्माण कर्जासहित ७ प्रकारका कर्जाका लागि ५ देखि ६ प्रतिशतसम्म ब्याज अनुदान दिँदै आएको थियो ।पछि कपडा उद्योग र सीटीईभीटीलाई पनि जोडेर नौ प्रकारको कर्जा कार्यक्रम बनाइएको छ । यीमध्ये कृषि कर्जा पुरानै हो । व्यावसायिक कृषि तथा पशुपन्छी कर्जामा ब्याज अनुदान दिने कार्यक्रम ०७३ मै आएको हो । ०७५ कात्तिक २० देखि सरकारले कृषि कर्जालाई पनि एकै ठाउँमा समेटेर ब्याज अनुदानको एकीकृत कार्यक्रम सञ्चालन गरेको हो । सहुलियत दरको कार्यक्रमअन्तर्गत चैतसम्म २८ हजार ६ सय ६० जनाले करिब ५३ अर्ब ८७ करोड रुपैयाँबराबर सहुलियतपूर्ण ऋण पाएका छन् । तीमध्ये कृषि व्यावसायिक कृषि तथा पशुपन्छी शीर्षकमा मात्र साढे ९३ प्रतिशत (५० अर्ब ४६ करोड रुपैयाँ) कर्जा प्रवाह भएको छ । २३ हजार ४ सय ९ जना ऋणीले उक्त ऋण सुविधा लिएको राष्ट्र बैंकको तथ्यांक छ । ब्याज अनुदान दिइने कर्जाको भुक्तानी अवधि बढीमा ५ वर्षको हुन्छ ।सहुलियत दरको कर्जामा बैंक तथा वित्तीय संस्थाले आधार दरमा अधिकतम २ प्रतिशतसम्म मात्र प्रिमियम (ब्याजदर) थप गर्न पाइन्छ । यसकारण यस्तो कर्जा प्रवाहमा बैंक तथा वित्तीय संस्थाले रुचि देखाएका थिएनन् । यही कारण राष्ट्र बैंकले बैंक तथा वित्तीय संस्थालाई संख्या नै तोकेर कृषिबाहेकको सहुलियत ऋण प्रवाह गर्न निर्देशन दिएको थियो । जसमध्ये ०७७ असारसम्म हरेक वाणिज्य बैंकले न्यूनतम ५ सय वटा, विकास बैंकले २ सय वटा र फाइनान्स कम्पनीले १ सय वटा सहुलियत दरका कर्जा प्रवाह गर्नुपर्ने अनिवार्य व्यवस्था थियो । यद्यपि कोभिड१९ का कारण गरिएको लकडाउनले बैंक तथा वित्तीय संस्थाले ती कर्जा प्रवाह गर्न पाएका छैनन् । आउँदो असारसम्म बैंक तथा वित्तीय संस्थाले तोकिएको संख्यामा सहुलियत दरको ऋण प्रवाह गर्न नसके पनि छुट पाउने छैनन् । आगामी आर्थिक वर्षदेखि उक्त निर्देशन झनै कडाइका साथ लागू हुने भएको छ । सरकारले आगामी आवको बजेटमा हरेक वाणिज्य बैंकका शाखाले कम्तीमा १० र विकास बैंकका शाखाले ५ वटा कृषिबाहेकका सहुलियत ऋण प्रवाह गर्नुपर्ने व्यवस्था ल्याएको छ ।"
कोरोना कोषमा नबिलको २६ लाख,"काठमाडौं (कास) नेपाल सरकारले स्थापना गरेको कोरोना भाइरस संक्रमण रोकथाम, नियन्त्रण तथा उपचार कोषमा नबिल बैंकले २६ लाख २८ हजार ८ सय ६७ रुपैयाँ सहयोग गरेको छ । बैंकका प्रमुख कार्यकारी अधिकृत अनिलकेशरी शाहले स्वास्थ्य तथा जनसंख्यामन्त्री भानुभक्त ढकाललाई उक्त रकम बराबरको चेक हस्तान्तरण गरे । बैंकले सरकारलाई कोरोना भाइरसविरुद्ध निरन्तर सहयोग गर्ने जनाएको छ ।"
साथीको नयाँ मोबाइल सर्भिस,काठमाडौं (कास) राइड सेयरिङ एप साथीले लकडाउनको समयमा नयाँ सेवा सञ्चालनमा ल्याएको छ । साथी एपले ग्राहकको घरैबाट मोबाइल फोनको पिकअप र ड्रप सर्भिस सुरु गरेको हो । लकडाउनमा मोबाइल फोन बिग्रिएर समस्यामा रहेका व्यक्तिका लागि कम्पनीले उक्त सेवा सञ्चालनमा ल्याएको जनाएको छ ।
ईसेवाबाट छिमेकमा बचत तथा भुक्तानी,काठमाडौं (कास) छिमेक लघुवित्त वित्तीय संस्थाका सदस्यले आफ्नो बचत तथा किस्ता ईसेवाबाट भुक्तानी गर्न सक्छन् । अनलाइन भुक्तानीसम्बन्धी ईसेवाका कार्यकारी अधिकृत सुभास सापकोटा र लघुवित्तका प्रमुख कार्यकारी अधिकृत चोलराज शर्मा जोशीले सम्झौतापत्रमा हस्ताक्षर गरे । सम्झौताअनुसार ईसेवा एकाउन्ट भएका सदस्यले उक्त भुक्तानीको सुविधा लिन सक्छन् ।
कुखुराको मासु अभाव,"सिन्धुली (कास) व्यवसायीले लकडाउनका बेला कुखुरा नपालेपछि सिन्धुलीमा ब्रोइलरको मासु अभाव भएको छ । साढे दुई महिना अघिदेखि नै ब्रोइलर चल्ला खोरमा नहालेकाले अभाव भएको कमलामाई नगरपालिकाका व्यवसायी गुणराज श्रेष्ठले बताए । सबैका खोर रित्तै छन् । यतिखेर बजार खुलेको छ । तर ब्रोइलर कुखुरा छैनन्, उनले भने, लकडाउनअघि बाहिरी जिल्लामा कुखुरा पठाउने गरेको सिन्धुलीमा अहिले हाहाकार जस्तै छ । कुखुरा नपाउँदा मासु पसल बन्द हुने अवस्था आएको उनले जानकारी दिए । कुखुराको अभाव भएपछि एक महिनाअघि प्रतिकिलो दुई सय ५० रुपैयाँमा पाइने ब्रोइलरको मासु चार सय रुपैयाँ पुगेको छ ।"
सुधारगृहमा नपठाई हिरासतमै,"गत वर्ष पुसमा उनी नवराज विकको घरमा दुईपटक गएकी थिइन् । पहिलो पटक नवराजकी आमा उर्मिला विकले छोरीको साथी हुन् भन्ने मात्र थाहा पाइन् । अर्को पटक आउँदाचाहिँ उर्मिलाले ती किशोरी र आफ्नो छोराबीच प्रेमसम्बन्ध रहेको थाहा पाइन् । त्यतिबेला उनले सोधेकी थिइन्, नानी, तिमी मल्लकी छोरी रहिछेऊ । हामी विक । भोलि अप्ठ्यारो पर्छ । के सोचेकी छ्यौ ?किशोरीले प्रेमसम्बन्ध नकारिनन् । बरु आत्मविश्वासी भएर भनिछन्, ममी, म मल्ल ठकुरीकी छोरी हुँ तर मेरो बुबाआमा बुझ्ने हुनुहुन्छ । बुबा पहिल्यैदेखि माओवादी हो । जातिपातीको कुरा गर्नुहुन्न । हाम्रै आफन्तमा पनि दलितसँग बिहे भएको छ । त्यसैले आत्तिनु पर्दैन । परिवारले मान्नुहुन्छ । उर्मिलाका अनुसार त्यतिबेला ती किशोरीले हामी ८ वर्षपछि बिहे गर्छौ भनेकी थिइन् । तर, चार महिना नबित्दै उनले प्रेमी गुमाउनुपर्यो । उनले म्यासेज गरेर बोलाइन् । त्यसपछि नवराज आफ्ना १८ जना साथीसहित जेठ १० गते जाजरकोटको भेरी नगरपालिका४, रानागाउँबाट प्रेमिकाको गाउँ रुकुम पश्चिमको चौरजहारी नगरपालिका८, सोती पुगेका थिए । फर्कने बेला सोतीका गाउँलेको बर्बर आक्रमणबाट नवराज र उनका पाँच जना साथीको ज्यान गयो । १२ जना घाइते भए । नवराजको शव १० गते राति नै भेरी नदीमा भेटिएको थियो । १३ गते पीडित पक्षको किटानी जाहेरीका आधारमा प्रहरीले १२ जनालाई पक्राउ गर्यो । त्यसमध्ये एक थिइन्, नवराजकी प्रेमिका । त्यसयताका हरेक रात उनले पश्चिम रुकुम सदरमुकाम मुसिकोटस्थित प्रहरीको हिरासत कक्षमा बिताइरहेकी छन् । उनीमाथि कर्तव्य ज्यानको अभियोग छ ।ती किशोरी भर्खर १७ वर्ष पुगिन् । प्रचलित कानुनले १८ वर्षभन्दा कम उमेरकालाई नाबालिग मानेको छ । तर, न प्रहरी प्रशासनबाट बालबालिकाको रूपमा उनीप्रति संवेदनशीलता अपनाइएको छ, न सामाजिक सञ्जालमै । फेसबुक, युट्युबमा उनको चरित्र हत्या गरिएकै कैयौं पोस्ट र भिडियो छन् । जब कि उनी आफैं पनि यो घटनाको पीडित झैं देखिन्छिन् । प्रेम गरेकै कारण उनलाई अहिल्यै दोषी करार गर्न मिल्छ ?घटनाको भोलिपल्टैबाट फेसबुकमा ती किशोरीलाई अपराधको जडका रूपमा प्रतिविम्बित गर्न थालियो । ६ जनाको हत्या भएको घटना असाध्यै निन्दनीय छ, यसको कारण जातीय अहंकार रहेकोमा सन्देह छैन तर पीडितलाई न्याय दिलाउन प्रशासन र राज्यलाई प्रभावकारी दबाब दिनुको सट्टा एउटा तप्का ती किशोरीमाथि नै असहिष्णु शैलीमा प्रस्तुत भएको छ ।उनको नाम मात्र लेखिएन, अनेक मनगढन्ते र अतिरञ्जित पोस्ट छरपस्ट पारियो । उनको नाम टाइप गर्दा आधा दर्जनभन्दा धेरै फेसबुक एकाउन्ट भेटिन्छ । ती पहिल्यैबाट थिए वा पछि खोलिएका फेक हुन, कसैको ध्यान छैन । बरु तिनै भिन्न एकाउन्टको स्क्रिनसट राख्दै उनको चरित्रमाथि प्रश्न उठाइएको छ । उनको फोटोको कमेन्टमा अपशब्द र गालीको वर्षा छ । ती किशोरीमाथिको घृणा र अपमान यत्तिमै सीमित छैन । उनले नवराजसँग गरेको भनिएका गोप्य च्याट र फोन कुराकानीसमेत फेसबुक र युट्युबमा भाइरल बनाइएको छ । तस्बिरलाई तोडमोड गरेर अपलोड गरिएको छ । उनको बेइज्जत हुने टिकटक भिडियो छ्याप्छ्याप्ती छन् । तर, उनको यो अपमानबारे महिला र बालअधिकार अधिकारकर्मीसमेत मौन देखिन्छन् । अभिनेत्री रेखा थापाले भने यसबारे फेसबुकमार्फत आवाज उठाइन् । त्यस्तो गर्दा थापामाथि पनि सामाजिक सञ्जालमा आलोचना भयो । सामाजिक सञ्जालको प्रभावकै कारण हुनुपर्छ, जाजरकोट र रुकुम पश्चिममा भेटिएका अधिकांशले उनले लभ गरेकै कारण ६ जनाको हत्या भएको प्रतिक्रिया दिए । जबकि प्रहरीको प्रारम्भिक अनुसन्धानमा उनको प्रत्यक्ष संलग्नता भेटिएको छैन । मानवअधिकार आयोगकी आयुक्त मोहना अन्सारी ती किशोरीको संरक्षण गर्न राज्य चुकेको बताउँछिन् । उनीमाथि सोसल मिडियामा बुलिङ भइरहेको छ । यस्ता असंवेदनशील र चरित्र हत्या गर्ने कन्टेन्ट हटाउन सरकारले युट्युब वा सम्बन्धित निकायलाई चिठी लेख्न सक्छ, अन्सारी भन्छिन्, सामाजिक सञ्जाल अनुशासनमा राख्ने र अनाश्यक कन्टेन्ट हटाउने सरकारको जिम्मेवारी हो । किशोरको तस्बिर, नाम सार्वजनिक हुँदा भोलि समाजमा पुनःस्थापित हुन गाह्रो हुने उनले बताइन् । अदालतबाट निर्दोष सावित भयो भने फर्कने यही समाजमा हो । अहिले यसरी बेइज्जत हुँदा भोलि शिर उठाएर बाँच्न सक्ने स्थिति नबन्न सक्छ, उनी भन्छिन् । अधिवक्ता सुवास आचार्यका अनुसार ती किशोरी अनुसन्धानको क्रममा छिन्, अपराधी करार भइसकेको होइन । उनी घटनाको कारण हुन्, कर्ता होइनन् । उनको इज्जत र प्रतिष्ठाको कानुनले संरक्षण गर्छ । कसैको चरित्र हत्या गर्ने कन्टेन्ट, प्रकाशन र प्रकाशन गर्न पाइन्न । छापाबाट आयो भने गाली बेइज्जतीको कसुर हुन्छ । अनलाइनबाट आउँछ भने साइबर क्राइम हुन्छ, अधिवक्ता आचार्यले भने । उनीमाथि भइरहेको चरित्रहत्याको उनका वकिल वा आफन्तले उजुरी दिन सक्ने आचार्यले बताए । उनको आमा, बुबा र दाजु पनि पक्राउ परेका छन् । आचार्य भन्छन्, किशोरीले आफ्नो चरित्र हत्या भएको महसुस गरिन् भने हिरासतबाट छुटेपछि पनि मुद्दा चलाउन पाइन्छ । एकातिर सार्वजनिक गालीगलौज, अर्कातिर अनुसन्धानकै क्रममा उनीमाथि प्रहरीको व्यवहार पनि कानुनविपरीत छ । अपराध संहिता, २०७४ र बालबालिकासम्बन्धी ऐन, २०७५ मा १८ वर्षमुनिका बालबालिकालाई अनुसन्धानका क्रममा पनि वयस्कलाई झैं हिरासत कक्षमा राख्न पाइन्न, बालसुधारगृहमा राख्नुपर्छ । तर, रुकुम पश्चिम प्रहरीले नवराजकी प्रेमिकालाई हिरासत कक्षमै राखेको छ । नाबालिगलाई बालसुधारगृहमा राख्नुपर्छ, प्रहरी हिरासतमा राख्न मिल्दैन, अधिवक्ता आचार्य भन्छन्, अनुसन्धान गर्नुपर्ने जिल्लामा बालसुधारगृह छैन भने अन्यत्र पठाउनुपर्छ ।रुकुम पश्चिमका प्रहरी प्रमुख डीएसपी ठगबहादुर केसी किशोरीलाई उनकी आमाको साथमा राखिएको बताउँछन् । घटनामा अनुसन्धान गर्न रुकुम पश्चिम खटिएका एसएसपी पोषराज पोखरेलले पनि विकल्प नभएर आमाछोरीलाई सँगै राखेको बताए । यहाँ बालसुधारगृह छैन । त्यसैले महिला सेललाई नै सुधार गृह बनाएर किशोरीलाई आमासँगै राखिएको छ । आमा वा अन्य आफन्त, कोहीसँग पनि बालबालिकालाई हिरासतमा राख्न पाइन्न । राम्रो खान दिए पनि, मखमली बिछ्यौनामा सुताए पनि त्यो हिरासतले नै हो, अधिवक्ता आचार्यले भने । हिरासतमा आमासँगै राख्दा किशोरी होस्टायल (मुद्दामा डर वा लोभमा परी झूटो कुरा गर्ने) हुन सक्ने मानवअधिकार आयोगकी आयुक्त अन्सारीले बताइन् । भन्छिन्, उनी घटनाको ठूलो प्रमाण हुन्, उनलाई होस्टाइल हुनुबाट जोगाउनु राज्यको दायित्व हो । एकातिर प्रेम वियोग र अर्कातिर सार्वजनिक बेइज्जती भोगिरहेकी ती किशोरी यसरी बालसुधारगृहमा बस्न पाउने अधिकारबाट पनि वञ्चित हुन पुगेकी छन् । मुद्दामा उनको बयान महत्त्वपूर्ण प्रमाणका रूपमा लिइनेछ, तर आमासँगै बसेका कारण उनी होस्टाइल हुने जोखिम पनि उत्तिकै बढेको छ । किशोरीलाई पक्राउ गरेको २४ घण्टाभित्र बयान लिएर बालसुधारगृहमा लैजानुपर्थ्यो । हिरासत कक्षमा त प्रहरीले नै गलत नजरले हेर्न सक्छन्, अन्सारीले चिन्ता व्यक्त गरिन् । तर, उनीसँग बयान पनि ढिला लिइयो । १३ गते पक्राउ परेकी किशोरीको २५ र २६ गते बयान लिइएको थियो । अपराध संहिताको दफा ४५ तथा बालबालिकासम्बन्धी ऐनको दफा ३६ बमोजिम १६ वर्ष वा सोभन्दा माथि र १८ वर्ष वा सोभन्दा कम बालबालिकाको हकमा उमेर पुगेको कसुरदारलाई हुने सजायको दुई तिहाइ सजाय मात्र हुन्छ । त्यस्तै, अपराध संहितामा १८ वर्षभन्दा कम उमेरका बालिकाको मञ्जुरी लिएर यौनसम्पर्क भए पनि त्यो जबर्जस्ती करणी हुने उल्लेख छ ।सामाजिक सञ्जालमा किशोरीको स्वास्थ्यलाई लिएर अनेक टीकाटिप्पणी र दाबी भइरहेका छन् । त्यसमा पनि उनको गोपनीयताको हनन भएको छ । डीएसपी केसी भन्छन्, बाहिर अफवाह चले जस्तो किशोरीको स्वास्थ्यमा समस्या छैन । केसीले किशोरीमाथि भइरहेको गाली बेइज्जतीको प्रहरीले अनुसन्धान गरिरहेको बताए ।"
थप २ आरोपित पक्राउ,"जाजरकोट (कास) ६ जनाको मृत्यु हुने गरी रुकुम पश्चिमको चौरजहारी नगरपालिका८ सोतीगाउँमा भएको घटनामा संलग्न रहेको आरोपमा प्रहरीले थप २ जनालाई पक्राउ गरेको छ । जिल्ला प्रहरी कार्यालयका अनुसार भेरी नगरपालिका४ का इन्द्रबहादुर मल्लसहित २ जनालाई पक्राउ गरिएको हो । मल्ललाई कल डिटेल का आधारमा पक्राउ गरिएको प्रहरी प्रमुख डीएसपी किशोरकुमार श्रेष्ठले बताए । पक्राउ परेका अर्का व्यक्तिको परिचय गोप्य राखिएको छ । मल्ल लामो समयदेखि भेरी नगरपालिका४, गैरीखालीमा बस्दै आएका थिए । मल्ललाई गत जेठ १० गते दिउँसो सोती घटना हुनुपूर्व फोनमार्फत केटी भगाउन युवा आएको भन्दै सुराकी गरेको आरोपमा पक्राउ गरिएको हो । उनलाई जाजरकोट प्रहरीले पक्राउ गरी रुकुम पश्चिम प्रहरीसमक्ष पठाएको हो । अर्का व्यक्तिलाई भने पक्राउ परेका प्रतिवादीहरूको बयानका आधारमा पक्राउ गरिएको डीएसपी श्रेष्ठले बताए । घटनामा संलग्न भएको भन्दै प्रहरीले यसअघि २५ जनालाई पक्राउ गरिसकेको छ । चौरजहारी नगरपालिका८ का वडाध्यक्ष डम्मरबहादुर मल्ल, वीरबहादुर मल्ल, प्रकाश मल्ललगायत प्रहरी हिरासतमा छन् । जाहेरी परेकामध्ये २ जना अझै फरार छन् । गत जेठ १० मा प्रेमिकालाई बिहे गरेर लैजान भन्दै सोती पुगेका जाजरकोटका नवराज विक र उनका साथीहरूमाथि स्थानीयले आक्रमण गरेका थिए । आक्रमणका क्रममा ६ जनाको मृत्यु भएको थियो भने १२ जना घाइते भएका थिए ।"
"सधैं पिट्ने, खर्च दिएर मिलाउने ?","राजविराज (कास) गत आइतबार सप्तरीको महादेवा४ की मञ्जुदेवी सदाले श्रीमान् फैनकु सदालाई फत्तेपुरमा जेठी छोरीलाई भेट्न पठाएकी थिइन । श्रीमान् निस्किएपछि घर नजिकै आएर जेठानी (काका ससुराकी बुहारी) भुटियादेवी र उनका १९ वर्षीय कान्छा छोरा सन्दीपले मञ्जुलाई गाली गर्न थाले ।आँगनमै आएर गालीगलौजमा उत्रिए । मेरी नातिनीलाई खाइस् भन्दै कुट्न थाले । थालले मलाई टाउकोमा हिर्काए । टाउको फुट्यो । कुटाइले बेहोस भएर उनी आँगनमै ढलिन् । आमामाथिको निर्घात कुटपिट देखेर बच्चाबच्चीमा रुवाबासी चल्यो । फोन गरेर घटनाबारे सुनाएपछि श्रीमान् बाटोबाटै फर्किए । मञ्जु र फैनकु डिमनस्थित प्रहरी चौकीमा पुगे । प्रहरीले पहिला उपचार गराउनू अनि जाहेरी लिएर आउनू भने । उपचार गरे । मंगलबार सामाजिक पञ्चायती भयो । समाजका मानिसले समाजमै बस्नुपर्छ भन्दै औषधि उपचार खर्च लिएर मिलापत्र गर्न भने, मञ्जुले भनिन्, तर मलाई बोक्सी भन्दै कुटेको घटनामा मिलापत्र होइन, कुट्नेलाई कारबाही हुनुपर्छ भने माग राखें तर समाजले मिलेर बस्न भने । भुटियादेवी र उनका परिवारले मञ्जुलाई नै बोक्सी आरोप लगाउँदै प्रताडित गर्दै आएका छन् । कुटेको यो दोस्रो पटक हो । उनले भनिन्, के म सधैं बोक्सी भन्दै कुटाइ खाइरहने अनि गाउँमा पञ्चायती गर्दै मिलापत्र गरिरहने ? आफूले कुटेको स्विकारेकी भुटियादेवीले औषधि उपचार गरिदिने बताइन । कुटपिटमा संलग्न आरोपमा प्रहरीले सन्दीपलाई बुधबार पक्राउ गरेको छ । बोक्सी आरोपमा कुटपिट गरेको नभई महिलामाथि कुटपिट र अभद्र व्यवहार गरेको आरोपमा पक्राउ गरिएको इलाका प्रहरी कार्यालय कञ्चनपुरका डीएसपी नरेश सिंहले बताए ।"
स्वास्थ्य सामग्री खरिद पारदर्शी,"काठमाडौं (कास) नेपाली सेनाले चीनबाट जी टू जी (सरकारसरकार) प्रक्रियामार्फत स्वास्थ्य सामग्री खरिद गरेको विषयलाई लिएर उठेका प्रश्नमाथि आफ्नो गम्भीर ध्यानाकर्षण भएको जनाएको छ । प्रतिनिधिसभामा बुधबार सांसदहरूले समेत टिप्पणी गरेपछि सैनिक मुख्यालय जंगी अड्डाले विज्ञप्ति जारी गरेर विषम परिस्थिति, माग र आपूर्तिको फरक परिवेश र गुणस्तर जस्ता विषय तुलना गर्न नसकिने जनाएको छ । सेनाले पारदर्शिताका लागि चीन सरकार नियन्त्रित कम्पनी सिनोफर्म इन्टरनेसनल कर्पोरेसनबाट प्राप्त सरकारी मूल्यसूचीलाई नेपाल सरकारका सम्बद्ध सबै निकाय (रक्षा, परराष्ट्र, स्वास्थ्य तथा जनसंख्या मन्त्रालय) सँग समन्वय र सहमति लिई खरिद गरेको जनाएको छ । सेनाले चीनबाट ६७ थरीका स्वास्थ्य सामग्री करिब २ अर्ब २६ करोड रुपैयाँमा खरिद गरेको हो । खरिद गरिएका सामग्री चीनबाट ल्याउने क्रम जारी छ ।"
हाजार्ड र स्वारेजले पाएका अवसर,"म्याड्रिड (एएफपी) जब स्पेनिस ला लिगा रोकिएको थियो, इडेन हाजार्ड र लुइस स्वारेजले उपाधि यात्राको क्रममा कुनै खेल खेल्ने सम्भावना रहेको थिएन । बिहीबार सिजन पुनः सुरु हुँदा उनीहरूले निर्णायक भूमिका खेल्न सक्नेछन् ।मार्चमा दाहिने खुट्टाको शल्यक्रिया गरेपछि हाजार्ड रियलको संरचनाबाहिर रहँदै आएका थिए भने स्वारेजको जनवरीमा घुँडाको शल्यक्रिया गर्नुअघि अन्तिमपल्ट बार्सिलोनाबाट खेलेका थिए । अहिले उनीहरूले नयाँ जीवनदान पाएका छन् । स्वारेज बार्सिलोनामा आफ्नो खेलजीवन ब्युँत्याउने आसमा छन् हाजार्ड म्याड्रिडमै जम्ने तरखरमा छन् ।गत वर्ष रियलले चेल्सीबाट १० करोड युरोमा हाजार्डलाई म्याड्रिड ल्याएको थियो । हाजार्डलाई त्यतिखेर सान्टियागो बेर्नाबेउमा प्रस्तुत गदिँदा रंगशालाभित्र ५० हजार दर्शक उपस्थित भएका थिए भने रंगशालाबाहिर पनि बाक्लो उपस्थिति थियो । लगत्तै उनीमाथि तिरिएको रकमले प्रश्नचिन्ह उठाएको थियो भने हाजार्ड पनि पूरा सिजन चोटसँग संघर्ष गरिरहे । जब उनी चोटमुक्त भएर आउँथे हरेक पटक फर्ममा आउन समय लिनुपरेको थियो । उनमा पहिला जस्तो गति थिएन, स्किलले पनि दिशा लिन सकेको थिएन । जसका कारण उनी विपक्षी रक्षकसामु निरीह देखिन्थे, हुन्थे । रियलबाट अहिले सकारात्मक सूचना सञ्चार भएको छ । टोलीका गोलरक्षक थिबाउट कोर्टियसले आइतबार बेल्जियमबाट सँगै खेल्ने साथी हाजार्डको लय देखेर आफू चकित भएको बताए । केही नखेलिकन उनी उत्कृष्ट फर्ममा छन् भन्ने आशा गर्न सक्दैनौं, कोर्टियसले भने ।बार्सिलोनाका प्रशिक्षक क्विक सेटिनको पनि स्वारेजका बारेमा यस्तै धारणा छ । लामो समय स्वारेज बाहिर रहेकाले पहिला जस्तो चुस्तता स्वारेजमा नरहने सेटिन बताउँछन् । उनी हामीले सोचेभन्दा राम्रो अवस्थामा छन्, सेटिनले आइतबार भने, तर उनी कतिको तयार छन् भन्ने प्रश्न हो । उनी लामो समय देखि मैदानबाहिर रहेकाले सुरुआतदेखि नै खेल्न सक्छन् कि सक्दैनन् थाहा छैन ।मार्च १ मा एल क्लासिक को बार्सिलोनामाथि २० को जित हात पारे पनि कोरोना महामारी आउनुअघि रियलको प्रदर्शन खस्किएको थियो । पछिल्ला ५ खेलमा रियलले जितेको बार्सिलोनासँगको त्यही एक खेल थियो । त्यसअघि क्रिसमसदेखि टोली २१ खेलमा अपराजित रहँदै आएको थियो । पोर्चुगिज स्टार क्रिस्टियानो रोनाल्डो युभेन्ट्स लागेपछि रियलको प्रदर्शन अझै राम्रोसँग उठ्न सकेको छैन ।हाजार्डले रोनाल्डोको भूमिका लिने रियलको अपेक्षा थियो । तर साढे ५ महिना अन्तरमा ११ खेल खेल्दा उनको प्रदर्शनमा त्यस्तो छनक केही देखिएन । हाजार्डलाई जस्तो नयाँ टोलीमा घुमिल हुनुपर्ने अवस्था स्वारेजलाई थिएन । १० महिनामा १५ खेलमा सहभागिता जनाउँदा उनले पनि त्यस्तो केही प्रभाव देखाउन सकेका थिएनन् ।बार्सिलोनाको समस्या अर्को पनि छ । टोलीसँग १९ खेलाडी मात्र फिट छ । यही कारण टोलीले महामारीका कारण ५ वैकल्पिक खेलाडी प्रयोग गर्न पाउने नयाँ नियमको फाइदा उठाउन सक्छ । क्लबले जनवरीमा एउटा नयाँ स्ट्राइकर लिन पैसा पनि जुटाएको थियो, तर त्यो समय कहिले आएन । ला लिगाको आकस्मिक नियमको फाइदा उठाउँदै टोलीले लेगानेसबाट मार्टिन ब्रेथवेटलाई लिएको थियो ।लियोनल मेसी सर्वोत्कृष्ट हुन्, त्यो बारेमा केही भन्नै परेन । स्वारेजसँग पनि अनुभव र स्तर छ । आफ्नो लयमा हुँदा मेसी रियलको चुनौतीलाई एक्लै जस्तो पन्छाउँथे । तर यी अर्जेन्टिनी स्टार पनि चोटसँग लुकामारी गरिरहेका छन् । तिघ्रामा लागेको पछिल्लो सामान्य चोटका कारण उनले गत साता तीन प्रशिक्षणसत्र गुमाउन पुगेका थिए ।बार्सिलोनालाई २ अंकको अग्रता छ । टोलीसँग अनुकूल अवस्थाको फाइदा पनि छ । सेभिया र अल्भेसमा गएर खेल्नुपर्दा त्यहाँको विपक्षी समर्थकको हुटिङले झर्को बनाउँथ्यो । अहिले टोलीले यी खेल खाली रंगशालामा खेल्नुपर्नेछ । क्याटलन टोलीले एट्लेटिको म्याड्रिडसँग नोउ क्याम्पमा पनि खेल्नुपर्नेछ । एट्लेटिकोसँग टोलीले घरेलु मैदानमा पराजय नभोगेको १४ वर्ष भइसकेको छ । ला लिगाको नियमले बार्सिलोनाको ध्यान भंग गर्न सक्छ । ला लिगाको नियमअनुसार दुई टोलीबीचमा समान अंक भएमा त्यसको निर्णय हेड टु हेडले गर्नेछ । यस्तोमा बार्सिलोनासँगै समान अंकमा सिजन टुंग्याएमा रियलले लिगको उपाधि जित्नेछ । रियलले उच्च फर्ममा रहेका रियल सोसिसाड र एथलेटिक बिल्बाउसँग खेल्नुपर्नेछ । टोलीले अभ्यास मैदान अल्फ्रेडो डी स्टेफानो रंगशालामा आफ्नो घरेलु खेल खेल्नेछ र नयाँ त्यही मैदानमा जम्ने प्रयास गर्नेछ । बेर्नाबेउको पुनर्निर्माण जारी रहेकाले रियलले प्रशिक्षणस्थलमा आफ्नो घरेलु खेल खेल्न लागेको हो । रियलमा मार्को एसेन्सियो फिट भएर आएका छन् । गारेथ बेल अभ्यासमा सबैभन्दा फिट खेलाडी देखिएका छन् । रियलका प्रशिक्षक जिनेदिन जिदानसामु ३९ दिनमा नकआउट प्रतियोगिता जित्ने राम्रो अवसर रहेको छ । सेप्टेम्बरमा जिदान बर्खास्तगीको संघारमा पुगेका थिए । एक वर्षपछि स्थिति एउटा निश्चित के छ भने अवस्था पहिला जस्तो छैन ।"
फेडेरर २०२१ मा फर्किने,"पेरिस (एएफपी) बीसपल्टका ग्रान्डस्लाम च्याम्पियन रोजर फेडेररले घुँडाको शल्यक्रियाको कारण सन् २०२१ सम्म खेलबाट टाढै रहने बुधबार बताएका छन् ।गत फेब्रुअरीमा पनि उस्तै किसिमको उपचार गरेका ३८ वर्षीय स्विस खेलाडीले केही साताअघि शल्यक्रिया गरेका थिए । उनले पछिल्लोपल्ट ग्रान्डस्लामको उपाधि अस्ट्रेलियन ओपन २०१८ जितेका थिए । पुनःर्स्थापनाको अनुभव र झट्का बेहोरेको छ, उनले भने, उच्चस्तरमा खेल्नका लागि शतप्रतिशत तयार हुन योजना बुन्नैपर्छ । पक्कै पनि मेरा समर्थक र टुरलाई मिस गर्नेछु । तर, २०२१ को सिजन सुरु हुँदा टुरमा फर्किने बाटोमा अगाडि बढ्न चाहन्छु ।यो घोषणाले उनी संन्यास नजिक पुगेको अनुमान गरिन्छ । ग्रान्ड स्लामको एकल उपाधिको कीर्तिमान बनाएका उनी गत महिनामात्रै फोर्ब्सको सूचीमा सर्वाधिक आर्जन गर्ने खेलाडी बनेका थिए । पहिलोपल्ट मुख्य उपाधि २००३ मा जितेका फेडेरर ग्रान्ड स्लामको सर्वाधिक सफलको सूचीमा आफ्ना लामो समयदेखिका प्रतिद्वन्द्वी राफेल नडाल (१९) र नोभाक जोकोभिच (१७) भन्दा मात्रै अगाडि छन् । फेडेररले हालसम्म जित्न नसकेको सबैभन्दा ठूलो उपाधि ओलम्पिकमा एकलतर्फको स्वर्ण पदक नै हो । टोकियो ओलम्पिक नै उनको लागि करिअरलाई स्वर्णिम ग्रान्ड स्लाम मा परिणत गर्ने अन्तिम अवसर हुन सक्छ, जुन खेलकुद महामारीको कारण अर्को वर्षलाई सारिएको छ । उनी त्यो ओलम्पिकको समापन समारोहमा ४०औं वर्षमा प्रवेश गर्नेछन् ।प्रारम्भिक शल्यक्रियापछि फेडेररको ग्रासकोर्ट सिजनमा यही महिना फर्किने वास्तविक योजना स्थगित भएको छ । उनले पछिल्लो प्रतियोगिता जनवरी ३० मा अस्ट्रेलियन ओपन खेलेका थिए, जहाँ उनी सेमिफाइनलमा च्याम्पियन जोकोभिचसँग पराजित भएका थिए । उनी पछिल्लोपल्ट कोर्टमा टेनिसकै विश्व कीर्तिमान ५१ हजार ९५४ दर्शकसामु फेब्रुअरीको सुरुमै उपस्थित भएका थिए, जतिबेला नडालविरुद्ध केपटाउनमा च्यारिटी म्याच आयोजना गरिएको थियो । गत मार्चयता कोरोना भाइरसको कारण टेनिस प्रतियोगिता रोकिएका छन् ।गत अप्रिलमा फेडेररले दोस्रो विश्वयुद्धयता पहिलोपल्ट विम्बल्डन रद्द हुँदा आफू स्तब्ध भएको बताएका थिए । उनले कीर्तिमान आठपल्ट विम्बल्डन उपाधि जितेका छन् । शान्तपूर्वक खेल्ने फेडेररले करिअरमा सधैं चोटलाई हल्कारूपले लिने गरेका छन् । उनले चारै ग्रान्डस्लामसहित १ सय ३ उपाधि जितेका छन् । उनले पहिलोपल्ट अर्थोस्कोपिक सर्जरी बायाँ घुँडामा २०१६ मा गरेका थिए । त्यो वर्ष फर्कंदा गतिलो प्रदर्शन गर्न नसके पनि उनले २०१७ मा दशककै राम्रो प्रदर्शन गर्दै अस्ट्रेलियन र विम्बल्डन ओपनसहित सात उपाधि जितेका थिए । उनी अझै एटीपी टेनिसका सर्वाधिक सफल जिम्मी कोनर (१०९) भन्दा ६ उपाधि पछाडि छन् ।"
प्रशिक्षकलाई कोरोना,"लन्डन (एएफपी) स्टोक सिटीका व्यवस्थापक माइकल ओनिललाई कोरोना भाइरस (कोभिड१९) को संक्रमण रहेको पाइएपछि टोलीले खेल्न लागेको म्यानचेस्टर युनाइटेडसँगको मैत्रीपूर्ण खेल अन्तिम समयमा आएर रद्द गरिएको छ । युनाइटेडको प्रशिक्षणस्थल क्यारिन्टनमा अवस्थित एकेडेमी भवनमा स्टोक आइपुगेको समयमा ओनिलको ताजा स्थिति बारेमा खबर आएको थियो ।माइकल ओनिललाई कोरोना भाइरसको संक्रमण रहेको हामी पुष्टि गर्दछौं, स्टोकले जारी गरेको विज्ञप्तिमा भनिएको छ । जुन ८ मा गरेको पछिल्लो परीक्षणमा ओनिललाई संक्रमण रहेको पाइएको थियो । स्टोकले अगाडि भनेको छ, यसअघि पाँच पटक गरिएको परीक्षणमा ओनिलको रिपोर्ट नेगेटिभ रहेको थियो । अब उनी सान्दर्भिक मार्गदर्शनअनुरुप एउटा निश्चित अवधिका लागि आइसोलेसनमा हुनेछन् र उनी खेलाडी, प्रशिक्षण टोलीका सदस्यसँग भर्चुअल सम्पर्कमा रहनेछन् । च्याम्पियनसिप जुन २० बाट सुरु हुँदा ओनिलका सहायक रहेका बिली म्याककिन्लेले रिडिङसँग हुने खेलमा टोली हाँक्नेछन् । कोरोनाको महामारीका कारण मार्चयता च्याम्पियनसिप स्थगित भएको थियो । ९ खेल बाँकी रहेको अवस्थामा स्टोक रेलिगेसन क्षेत्रभन्दा ३ अंकले माथि छ ।"
लेवरकुसन जर्मन कपको फाइनलमा,"बर्लिन, (एएफपी) सारब्रुकेनको अविश्वसनीय र सनसनीपूर्ण जर्मन कपको यात्रा मंगलबार सेमिफाइनलमा आएर टुंगिएको छ । बुन्डेसलिगा क्लब बायर लेवरकुसनले सारब्रुकेनलाई ३० ले हराएर फाइनल यात्रा तय गर्यो । मार्चमा पछिल्लो पटक फुटबल खेलेको सारब्रुकेन जर्मन फुटबलको चौथो डिभिजनको क्लब हो । उसले सेमिफाइनल पुग्नु अगाडि बुन्डेसलिगाका कोल्न र फोर्टुना डुसलडोर्पलाई हराएको थियो ।जर्मन क्लब इतिहासमा चौथो डिभिजनको क्लब सेमिफाइनल पुगेको पहिलोपल्ट हो । सारब्रुकेनका प्रशिक्षक लुकास क्वानिकले फेरि एउटा अर्को चमत्कार हुने विश्वास पोखे पनि त्यो सम्भव भएन । बुन्डेसलिगामा अहिले पाँचौं स्थानमा रहेको लेवरकुसन युरोपेली च्याम्पियन्स लिग छनोटको अभियानमा छ र उसले तेर्स्याएको चुनौती सारब्रुकेनका लागि ठूलो साबित भयो । फाइनल बर्लिनमा जुलाई ४ मा हुनेछ र त्यसमा लेवरकुसनका प्रतिद्वन्द्वी बायर्न म्युनिक वा आइन्ट्रयाक्ट फ्रान्कफर्टमध्ये एक हुनेछ । दोस्रो सेमिफाइनलमा बुधबार बायर्न र फ्रान्कफर्ट भिड्दैछन् । सेमिफाइनलमै रोकिए पनि सारब्रुकेनका लागि यो सिजन ऐतिहासिक रहेको छ र चौथो डिभिजन विजेता घोषित भइसकेको छ । अर्को सिजन उसले लिग थ्री खेल्नेछ ।"
