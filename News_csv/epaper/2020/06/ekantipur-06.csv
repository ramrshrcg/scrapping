शीर्षक,विवरण
रुकुम घटनामा संसदीय छानबिन हुने,"काठमाडौं (कास) रुकुम पश्चिमको चौरहजारी नगरपालिका सोतीमा ६ जनाको ज्यान जाने गरी भएको घटना छानबिन गर्न संसदीय विशेष समिति गठन गरिने भएको छ । सभामुख अग्निप्रसाद सापकोटाले प्रतिनिधिसभाको शुक्रबारको बैठकमा संसदीय विशेष समिति गठन गर्ने घोषणा गरेका हुन् । प्रमुख प्रतिपक्ष कांग्रेसले घटनाको छानबिन गर्न संसदीय समिति गठन नगरे सदन चल्न नदिने अडान शुक्रबार राखेपछि सभामुख सापकोटाले समिति गठनको प्रतिबद्धत जनाएका हुन् । सभामुख सापकोटाले घटनाको अध्ययन र अनुगमन गरी प्रतिनिधिसभामा प्रतिवेदन पेस गर्ने गरी संसदीय विशेष समिति गठन गर्ने जानकारी दिए । उनले भने, प्रतिनिधिसभामा प्रतिनिधित्व गर्ने दलहरूसँग छलफल गरी संसदीय विशेष समिति गठन गरिनेछ । सभामुख सापकोटाले घटनाका सन्दर्भमा प्रतिनिधिसभाको अघिल्ला बैठकदेखि नै कुरा उठ्दै आएको प्रसंग जोड्दै प्रमुख प्रतिपक्ष कांग्रेसकी सचेतक पुष्पा भुसालले छानबिनको माग गरेकाले समिति गठन गरेको बताए । कांग्रेसले घटना भएदेखि नै संसदीय समिति छानबिन समिति गठनको माग गर्दै आएको थियो । प्रतिनिधिसभाको बैठक सुरु भएलगत्तै प्रमुख प्रतिपक्ष कांग्रेस, राष्ट्रिय जनता पार्टी (राजपा) र समाजवादी पार्टीका सांसद उठेका थिए । अघिल्ला बैठकहरूमा सत्तापक्षका दलित समुदायबाट प्रतिनिधित्व गर्ने सांसदहरूले पनि संसदीय समिति उचित हुने तर्क राखेका थिए । प्रतिनिधिसभाको बैठकमा प्रतिपक्ष उठेपछि सभामुख सापकोटाले कांग्रेस संसदीय दलकी सचेतक पुष्पा भुसाललाई बोल्ने समय दिएका थिए । भुसालले कांग्रेसले छानबिन गर्न संसदीय समिति गठनको माग गर्दै आएको भन्दै घटनालाई सामूहिक नरसंहारको संज्ञा दिइन् । उनले घटनाको छानबिन गर्न सरकारले बनाएको समितिमाथि आफूहरूको विश्वास नभएको बताइन् । घटनाको भएको तीन दिनपछि गत १३ गते गृह मन्त्रालयले सहसचिवको नेतृत्वमा ५ सदस्यीय छानबिन समिति बनाइएको थियो । प्रतिपक्षले उक्त समितिमाथि आफ्नो विश्वास नभएको प्रतिक्रिया दिँदै आएको थियो । घटना गम्भीर भए पनि गृहमन्त्री थापा र महान्यायाधिवक्ता अग्नि खरेलको अभिव्यक्तिले प्रतिपक्ष सशंकित भएको भुसालले बताइन् । रुकुम घटनामा नवराज विक, गणेश बुढा, सन्दीप विक, लोकेन्द्र सुनार, टीकाराम सुनार र गोविन्द शाहीको शव भेरीका नदीमा फेला परेको थियो । नवराज प्रेमिका लिन सोती गाउँ गएका हुन् । उनलाई सघाउन अन्य युवा गएका थिए । घटनामा संलग्न भएको आरोपमा २५ जना पक्राउ परिसकेका छन् । कर्तव्य ज्यानको किटानी जाहेरीमा परेका २ जना अझै फरार छन् ।"
लुटपाट बढ्ने सांसदको चिन्ता,"काठमाडौं (कास) राष्ट्रिय सभामा सत्ता र प्रतिपक्षका सांसदले कोभिड१९ नियन्त्रणका लागि गरिएको लकडाउन तथा स्वास्थ्य जाँचमा भएको कमजोरीका कारण आममानिसले भोगिरहेको पीडाबारे संसद्मा आवाज उठाएका छन् ।क्वारेन्टाइनमा कोचिएर राखिएको, समयमा कोरोना जाँच नगरिएको, स्वाब संकलन गरिए पनि रिपोर्ट आउन हप्तौं कुर्नुपरेको, क्वारेन्टाइनमै मानिसको मृत्यु हुन थालेको, परीक्षणको विश्वसनीयतामाथि प्रश्न उठ्न थालेको जस्ता समस्या सदनमा उठाएका हुन् । त्यस्तै, ७४ दिन लामो लकडाउनले मानिस असह्य पीडामा रहेको, खान नपाएको, उपचार नपाएको, डिप्रेसनमा जान थालेको जस्ता विषयतर्फ ध्यानाकर्षण गराउँदै लकडाउनको मोडालिटी परिवर्तनको समेत माग गरेका छन् ।सांसद गोपीबहादुर सार्की अछामीले रोगबाट बचाउन लकडाउन लगाइए पनि संक्रमण बढेको बढ्यै भइरहेको भन्दै अब लकडाउनले समाधान दिन नसक्ने बताए । लकडाउनको ७४ दिन पुग्यो, सर्वसाधारण मारमा छन् । आर्थिक अभावले किसान, साना ठूला उद्योगी व्यवसायी सबै आतंकित भएका छन्, उनले भने, अब लकडाउनको मोडालिटी चेन्ज गरेर जानुपर्छ । उनले यस्तै अवस्था रहे लुटपाट बढ्दै जाने चिन्तासमेत व्यक्त गरे । सांसद जितेन्द्रनारायण देवले नेपाली समाज कोरोनासँगै आर्थिक महामारीको पनि सामाना गर्नु परिरहेको बताए । उनले लकडाउको मोडालिटीमा परिवर्तन नगरिए आममानिस विद्रोहमा उत्रिने संकेत देखिन थालेको उल्लेख गरे । उनले कान्तिपुर दैनिकमार्फत विपन्न तथा गरिब वर्गको पीडा बाहिर आएको चर्चासमेत गरे । सांसद भगवती न्यौपानेले काम नपाएर र पेसा व्यवसाय सञ्चालन गर्न नपाएर मानिसको आम्दानी सुकेपछि जनजीवन कष्टकर बनेको उल्लेख गरिन् । उनले स्थान विशेष अनुसार लकडाउन खुकुलो पार्दै जनजीवनलाई सामान्य बनाउँदै नलगिए मानिसको जीवन चल्न नै कठिन हुने बताइन् । भारतबाट आउने मानिसको सीमा क्षेत्रमै परीक्षणको व्यवस्था मिलाइनुपर्ने, परीक्षणमा उनीहरूलाई प्राथमिकता दिइनुपर्ने सुझाइन् । सांसद महेशकुमार महराले क्वारेन्टाइनमा रहेकाहरूको स्वाब संकलन गरिएको दुई हप्तासम्म पनि रिपोर्ट नआउँदा विश्वसनीयतामाथि नै प्रश्न उठ्न थालेको उल्लेख गरे । सांसद मायाप्रसाद शर्माले आरडीटी परीक्षणबाट नेगेटिभ रिपोर्ट आएका मानिसको मृत्युपछि गरिएको पीसीआर जाँचमा पोजिटिभ आउने घटनाले आतंकित बनाएको बताए । उनले क्वारेन्टाइनमै मानिसको मृत्यु हुन थालेकाले समस्या झन् जटिल हुँदै गएकाले पीसीआर परीक्षणको तीव्रता र परीक्षणको स्तरवृद्धि गरिनुपर्नेमा जोड दिए । उनले लकडाउनले गर्दा विपन्न समुदायमा खाद्य संकट देखिन थालेको तर्फ सरकारको ध्यानाकर्षण गराए ।"
"दूतावासको सूची एउटा, उडे अर्कै","(काठमाडौं)  संयुक्त अरब इमिरेट्स (यूएई) मा अप्ठेरोमा परेकी रिना थापालाई आबुधाबीस्थित नेपाली दूतावासबाट शुक्रबार नेपाल फर्किनका लागि तयारी रहन फोन आयो । उनलाई दूतावासले पहिलो उडानमा पठाउने सूचीमा राखेको थियो । जहाजको शुल्क नलाग्ने पनि दूतावासले बताएको थियो । त्यसको एकाध घण्टापछि उनलाई एयर अरेबियाका लागि टिकट बेच्ने एजेन्टको फोन आयो । उसले शुक्रबार स्थानीय समयअनुसार बिहान ११ः२० बजे उडान रहेको भन्दै तुरुन्तै अल अन्सारी एक्सचेन्जमा गएर पैसा जम्मा गर्न भन्यो । दूतावासले भनेको उडान समय साँझ ६ः३० थियो । एजेन्टले रिनालाई मात्रै होइन, दूतावासको सूचीमा परेका धैरेसँग सम्पर्क गरेको थियो । दूतावासले नेपाल पठाउन निश्चित भएको नेपालीको सूची यूएईको परराष्ट्र मन्त्रालयमार्फत एयर अरेबिया पुगेको हो । त्यही सूची हेर्दे एजेन्टले हवाई शुल्कबापत १५५० दिराम (झन्डै ४३ हजार रुपैयाँ) तिर्नुपर्ने बताएको थियो ।यूएईको परराष्ट्र मन्त्रालयले अलपत्र परेका नेपाली कामदारलाई आफ्नै खर्चमा पठाइदिने भन्दै उडान तालिकासहितको प्रस्ताव कूटनीतिक नोटमार्फत नेपाली दूतावासलाई पठाएको थियो । यूएईले आठवटासम्म उडान गरिदिने पनि बताएको थियो । यसलाई आधार मान्दै नेपाली दूतावासले आपत्मा परेका नेपालीलाई पठाउन भन्दै यूएई सरकारको अनुरोधबमोजिम नेपालको परराष्ट्र मन्त्रालयलाई अनुरोध गरी पठायो । परराष्ट्र मन्त्रालयले सबै खर्च यूएईको भन्दै इमर्जेन्सी उडान दिलाउन लबिइङ गर्यो । यसमा नेपाल वायुसेवा निगमले एउटा सर्तमा मात्रै उडान दिनका लागि संस्कृति, पर्यटन तथा नागरिक उड्डयनलाई दबाब दियो । निगमको भनाइ थियो, हाम्रो जहाज विमानस्थलमा थन्किएर वसेको छ । सबै खर्च यूएई सरकारकै हो भने हामीलाई आपत्ति छैन । तर रोजगारदाताले टिकटको खर्च व्यहोर्ने हो भने हाम्रो जहाजबाटै ल्याउनुपर्छ ।परराष्ट्रले नेपाल सरकारको प्राथमिक सूचीमा परेका मात्रै ल्याउने र खर्च यूएई सरकारकै हुने भन्दै आश्वस्त पारेपछि बिहीबार एयर अरेबियालाई उडान अनुमति दिइएको थियो । लगत्तै दूतावासलाई अनुमतिको पत्र गयो । परराष्ट्र मन्त्रालयले आउने कुनै पनि यात्रुसँग शुल्क लिन नपाइने भन्दै एयर अरेबियाको १ सय ६८ वटा सिट क्षमता पूरै प्रयोग गरी पहिलो प्राथमिकतामा परेकालाई मात्रै उडान गर्न निर्देशन दिएको थियो । दूतावासले भने पहिले नै पहिलो उडानमा आउने सम्भावित यात्रुको सूची परराष्ट्रलाई दिइसकेको थियो । जुन कोरोना संकट व्यवस्थापन समितिको सचिवालय (सीसीएमसी) बाट प्रमाणीकरण गरिएको थियो ।दूतावासले उडान पाएको अनुमतिबारे जानकारी यूएईलाई पठायो । यूएईको परराष्ट्रमार्फत सूची हात पर्नेबित्तिकै एयर अरेबियाको एजेन्टले शुल्कको विषय उठाए । हामीलाई एजेन्टले शुल्क मागेपछि दूतावासलाई सूचना दियौं । दूतावासले पर्दैन भनेर रोक्यो, रिता सुनुवारले भनिन् । दूतावासले सूचना पाएलगत्तै यूएईको परराष्ट्र मन्त्रालयलाई एयरलाइन्सबाट शुल्क माग भइरहेकोबारे जानकारी गरायो । यूएईका अधिकारीहरूले पहिलो उडान व्यावसायिक उडान र त्यसपछि मात्रै निःशुल्क उडान हुने जवाफ दियो । यो सूचना सिंहदबारस्थित परराष्ट्र मन्त्रालयलाई जानकारी गराइएको थियो । परराष्ट्रले शुल्कको विषय स्पष्ट कुरा नभएसम्म उडान प्रक्रिया अगाडि नबढाउन निर्देशन दियो ।शुक्रबार सरकारी बिदा परेकाले आइतबारमात्रै थप छलफल हुने भएकाले पहिला उडान नहुने खबर परराष्ट्र मन्त्रालयमा आएको थियो । तर शुक्रबार बिहान ७ः३० शारजाहास्थित विमानस्थलमा एयर अरेबियाले चेकइन गर्ने प्रक्रिया सुरु गर्यो । नेपालका लागि यूएईका राजदूत कृष्णप्रसाद ढकालले यो खवर पाउने बेलासम्म झन्डै ३० जना अध्यागमनबाट पास भइसकेका थिए । विमानस्थलमा ट्रान्सगार्ड समूह र इजादा कम्पनीले क्रमशः ७९ र ६७ जना नेपाली कामदार लिएर गएका थिए । ट्रान्सगार्ड कम्पनीले मात्रै २४ जना नेपालीलाई रोजगारबाट निष्कासन गरेर क्याम्पमै राखेको थियो । यी कम्पनीले हवाई भाडा तिरेको दाबी गरेका छन् । व्यक्तिगत रूपमा आएका २२ जनाले आफैं भाडा व्यहोरेका थिए ।नेपाली दूतावासले शुल्क लिने विषयमा आपत्ति जनाएपछि एयरलाइन्सले आफ्नो सम्पर्कमा भएका दुईवटा कम्पनीमा खबर गरेको रहेछ, दूतावासका एक अधिकारीले भने, त्यसो हुँदा एयरलाइन्सलाई थप यात्रु खोज्न आवश्यक परेन । रिना थापाले साँझ ८ बजे थप बुझ्न खोज्दा पनि टिकट नभएको जानकारी दिइएको थियो । दूतावासले उडानलाई रोक्न खोजे पनि सम्भब भएन । कोरोना परीक्षण नभए नेपालबाट फिर्ता गर्ने भनेपछि जहाजमा चढाइसकेका यात्रुलाई पुनः झारिएको थियो । कोरोनाको परीक्षण नगरी नै केहीबेर बाहिर राखेपछि यात्रुलाई पुनः जहाजमा चढाइएको थियो । तोकिएभन्दा ४३ मिनेट ढिलो गरी स्थानीय समय १२ः०३ बजे एयर अरेबिया विमान नेपालतर्फ उडेको थियो । तीन घण्टा ५० मिनेटको उडानपछि त्रिभुवन अन्तर्राष्ट्रिय बिमानस्थलमा अवतरण भयो । सुरक्षा गार्डका रूपमा कार्यरत अर्जुन चौहानले करारपत्र रद्द भएपछि कम्पनीले नै नेपाल ल्याउने प्रबन्ध मिलाएको बताए । तनावको बीच नेपाल आइपुगेका छौं । जहाजभित्र जाँदासम्म पनि आउने, नआउने निश्चित भएको थिएन । काठमाडौंमा अध्यागमनले पनि फर्काउँछ कि भन्ने चिन्ता थियो, उनले भने, आफ्नो देश आउन पायौं । यसैमा खुसी छौं । अब सरकारले भनेको सबै मापदण्ड पूरा गर्नेछौं ।"
आइपुगे १९४ जना,"सरकारले विदेशमा अलपत्र परेका १ सय ९४ जना नेपालीलाई शुक्रबार स्वदेश ल्याएको छ । यूएईबाट एक शिशुसहित १ सय ६८ जना र म्यानमारबाट २६ जनालाई ल्याइएको हो । एयर अरेबियाको जी ९ः१७५१ नम्बरको उडानमार्फत नेपाली त्रिभुवन विमानस्थलमा साँझ ५ः३६ मा आइपुगेका थिए । जसमा १ सय ५५ जना पुरुष र १३ महिला थिए । जहाजमा ३३ वर्षीय एक नेपालीको शव पनि ल्याइएको छ । उनीहरूलाई नेपाली सेनाले तोकिएको होल्डिङमा पुर्याएको छ । त्यसमा अधिकांश चैत ११ गते उडान गर्न शारजाहा र दुबई विमानस्थलबाट फर्केका कामदार हुन् ।म्यानमारबाट एयर फोर्सको विमानले काठमाडौंसम्म ल्याइदिएको हो । फर्किएकामध्ये वाग्मती प्रदेशका १७ जना, गण्डकी र प्रदेश १ का ४४ जना र प्रदेशका ५ का एक जना छन् । उनीहरूलाई बसुन्धरास्थित यती पार्टी प्यालेसमा तयार पारिएको होल्डिङ सेन्टरमा राखिएको नेपाली सेनाका प्रवक्ता सहायक रथी विज्ञानदेव पाण्डेले जानकारी दिए । विमानस्थलमा उनीहरूको स्वास्थ्य जाँच गरेर सेनाले होल्डिङ सेन्टरमा ल्याएको थियो । उक्त विमानमा काठमाडौंमा अलपत्र परेका म्यानमारका ५३ जना नागरिकलाई फिर्ता लगिने त्रिभुवन अन्तर्राष्ट्रिय विमानस्थल कार्यालयका महाप्रबन्धक देवेन्द्र केसीले बताए ।"
सीमामा आमाहरूको दुःख,"(धनगढी)  दशगजासम्मै फैलिएको छ भारतको दुधुवा नेसनल पार्क । त्यही पार्कको छेउसम्म भारतले काँडेतार लगाएर आफ्नो क्षेत्रलाई सुरक्षित बनाएको छ । त्यसयता दशगजा र नेपालको भूमि भने उजाड छ । दुधुवा नेसनल पार्क छेउसम्म फैलिएका विशाल रूखले तराईमा दिउँसोको ४० डिग्री गर्मी छेक्न छहारी दिइरहेका छन् । भारतीय भूमिबाट स्वदेश फर्किने क्रममा भोक र प्यासले थकित आमाहरू, बालबालिका र वृद्धवृद्धाका पाइलाहरू विश्रामका लागि तिनै रूखको छहारीतर्फ लम्किरहेका छन् ।अघिल्ला दिनझैं बिहीबार मध्याह्न पनि सयौंको संख्यामा दुधे बालक बोकेका आमा र वृद्धा गौरीफन्टामा ओर्लिरहेका थिए । त्यही समूहमा कैलाली टीकापुरकी रूपा साउद, डोटीको पूर्वीचौकी गाउँपालिकाकी नर्मा नेपाली, महेन्द्रनगरको कटान घर भएकी सरस्वती खत्रीलगायत आमाहरू आफ्ना बालबच्चा बोकेर आएका थिए । १२ वर्षदेखि भारतको सुरतमा श्रीमान्सँगै बस्दै आएकी रूपा कोरोना कहरका कारण गाउँ फर्किएकी हुन् । उनको परिवारलाई गौरीफन्टासम्म पुग्न तीन दिन लाग्यो । तीन दिनसम्म भोकभोकै बस्नुपरेको दुखेसो उनले पोखिन् । बच्चाका लागि बाटोमा दूध नपाइएकाले रोएर हैरान बनायो । आमाको दूधले मात्रै पुग्दैन, रूपाले भनिन्, बाटोमा जतिसुकै भोक र कष्ट सहनुपरे पनि यहाँसम्म पुग्न पाएकामा खुसी लागेको छ ।डोटीको पूर्वीचौकी गाउँपालिका घर भएकी नर्मा मुम्बईबाट आएकी हुन् । गौरीफन्टासम्म पुग्न उनलाई पनि तीन दिन लाग्यो । श्रीमान् र तीन बच्चासहित फर्किएकी उनको परिवारले खाना नखाएको पनि तीन दिन भयो । पूर्वीचौकीका मात्रै २८ जनाको समूह घर फर्किएको स्थानीय बलुसिंह विष्टले बताए । आफूहरूको समूहमा आधा संख्या महिलाको रहेको उनले बताए । हामी पुरुषले त सहेका छौं तर हाम्रा महिला र बालबच्चालाई सहनै नसक्ने कष्ट भयो, उनले भने । उनले गौरीफन्टासम्म पुग्न एक जनाको दस हजार भारु भाडा तिर्नुपरेको बताए ।उनीहरू यहाँदेखि गाउँसम्म कसरी जाने भन्ने चिन्तामा थिए । वर छेउमा स्वयंसेवीले वितरण गरिरहेको खाना र पानीले उनीहरूलाई राहत दिएको थियो । चर्को गर्मीले आहत देखिएका बालबालिकालाई सम्हाल्न आमाहरूलाई सकस भइरहेको थियो । दशगजा पुगेका सबै चाँडो गाउँ पुग्ने सवारीसाधनमा बस्न पाए हुन्थ्यो भन्ने ध्याउन्नमा थिए । तर जिल्लातर्फ पुर्याउने सवारीसाधनको कुनै टुंगो थिएन । कैलाली र कञ्चनपुरका पालिकाहरूले भने उनीहरूलाई लिन दशगजासम्म फोहोर उठाउने टिपर पठाएका थिए । सम्बन्धित पालिकाका स्थानीयहरू त्यही टिपरमा चढ्न हतार गरिरहेका देखिन्थे ।जेठको सुरुदेखि नै धनगढीको सीमा नाका गौरीफन्टा हुँदै दैनिक हजारौं सुदूरपश्चिमेली बासिन्दाहरू स्वदेश भित्रिरहेका छन् । बुधबारसम्म ५५ हजारभन्दा बढी सुदूरपश्चिमेली गाउँ फर्किएको जिल्ला प्रशासन कार्यालय कैलालीको तथ्यांक छ । खास गरी ससाना बालबच्चा बोकेका आमाहरू, बालबालिकाहरू र वृद्धवृद्धाहरूको थकित अवस्थाले हामीलाई पनि भावुक बनाउँछ । तर पनि हामी उनीहरूलाई खासै केही गर्न सकिरहेका छैनौं, जिल्ला प्रशासन कार्यालय कैलालीका शाखा अधिकृत शिवराज जोशीले भने, दैनिक आउनेको समूहमा आधाजसो महिला र बालबालिका हुन्छन् ।"
ह्याम्सका दुई बिरामीमा कोरोना पुष्टि,"काठमाडौं (कास) काठमाडौंको धुम्बाराहीस्थित ह्याम्स अस्पतालमा उपचारार्थ आएका बिरामीमध्ये दुई जनामा कोरोनाको संक्रमण रहेको शुक्रबार पुष्टि भएको छ । एक जना उपचाररत छन् भने अर्कालाई डिस्चार्ज गरेपछि मात्रै स्वाब परीक्षणको रिपोर्ट आएको हो । अस्पतालका कार्यकारी निर्देशक डा ज्योतिन्द्र शर्माका अनुसार इमर्जेन्सीमा उपचारका लागि गुल्मीबाट आएका ७६ वर्षीय बिरामी र पोखराबाट हेलिकप्टरमा उद्धार गरी मंगलबार ल्याएर हाल आईसीयूमा राखिएका अर्का एक पुरुषमा कोरोना संक्रमण देखिएको हो । इमर्जेन्सीमा आएकालाई स्वाबको नमुना लिई रिपोर्ट नआएसम्मका लागि आइसोलेटेड भएर बस्न सल्लाह दिई घर पठाइएको थियो । पोखराबाट ल्याइएका बिरामीलाई कोरोनाका कारण नभई अन्य समस्याका कारण सुरुमा भेन्टिलेटरमै राखेर उपचार गर्नुपरेको थियो । ती बिरामीलाई हाल भेन्टिलेटरबाट बाहिर निकालिएको पनि डा शर्माले जानकारी दिए । हामी आफ्नो धर्म छोड्दैनौं । हामीलाई यही अस्पतालमा राखेर उपचार गर्न कुनै कठिनाइ छैन । किनभने हामीले चार दिनदेखि त ती बिरामीको रेखदेख गरिरहेकै थियौं, उनले भने, हाम्रो आईसीयूभित्र हरेक बेडका लागि छुट्टै कोठा छ, त्यसको भेन्टिलेसन पनि छुट्टै छ । र, हामीले विश्व स्वास्थ्य संगठन र सरकारको सबै मापदण्डको पालना गरेकाले दुवै बिरामीको उपचारमा संलग्न कुनै पनि चिकित्सक क्वारेन्टाइनमा जानुपर्ने अवस्था छैन । बिरामीका आफन्तले पनि ह्याम्समा नै उपचार गराउने निधो गरेकाले सोहीअनुरूप इपिडिमियोलोजी तथा सरुवा रोग नियन्त्रण महाशाखालाई जानकारी गराइएको उनले बताए । अस्पतालले बनाएको प्रोटोकल सबै स्टाफले पूर्णरूपमा पालना गरेकाले असुरक्षित सम्पर्कमा कोही नआएको उनको दाबी छ ।"
हामी मान्छे कहिले बन्ने ?,"मेरो एउटा साथी छ । चिटिक्क परेको, अलि होचो कदको अनि गोरो । ऊ मृदुभाषी छ, उस्तै मिहिनेती र मिलनसार पनि । स्नातकदेखि स्नातकोत्तरसम्म सँगै पढेको । कहिले शिवपुरीका जंगलमा कार्बन कति छ भनेर नाप्न गयौँ त कहिले देउसीभैलो खेल्न रातभरि हिँड्यौँ । सहयोग मागे ऊ विरलै नाइँ भन्थ्यो । थेसिस गर्न जाऊँ भन्दा ऊ सहर्ष स्वीकार गरेर एक साताभन्दा बढी शिवपुरीकै जंगलमा मसँगै बसेथ्यो । हामी कहिले मातेर हिँड्यौँ त कहिले हाँसेर ।उसले बनाएका नोट कलेजमै चर्चित थिए । केही समस्या परे वा जानिएन भने कसलाई सोध्ने १ पहिलो नाम उसैको आउँथ्यो । ऊ दिल खोलेर सिकाउँथ्यो । जिन्दगी त उसको मेरोभन्दा सुखी छ भन्ने लाग्थ्यो मलाई । कम्तीमा उसको काठमाडौं खाल्डोमा घर थियो, जुन मेरो सपनामा पनि थिएन । गितार बजाउँथ्यो । गीत गाउँथ्यो । हामीले एउटै खाटमा पल्टिएर पनि रात काट्यौँ । एउटै थालमा बाँडेर पनि खायौँ ।सब चलेकै थियो । घामले पोलेकै थियो । जूनले शीतल बनाएकै थियो । पानी परेकै थियो । बादल उडेकै थिए । पहाड उभिएकै थिए । नदी बगेकै थिए । चरा चिर्बिराएकै थिए । हावा लागेकै थियो । विज्ञानको भाषामा हामी एउटै प्रजाति थियौँ । हाम्रो उस्तै खालको जिन थियो । उस्तै खालको बनोट । हामी अन्न नै खान्थ्यौँ, पानी नै पिउँथ्यौँ । तर, एउटा कुरा फरक थियो, उसको थर प बाट सुरु हुन्थ्यो भने मेरो भ बाट । यो देशका मानिसहरूले उसको नामपछाडिको थरलाई दलित वा दमाईं भनेर बुझ्थे, अझै पनि बुझ्छन् र भोलि पनि बुझ्नेछन् । मेरो थरलाई बाहुन भनेर । यो न त उसले राखेको थर थियो न त मैले । पुर्ख्यौली पहिचानको रूपमा आएको यो थर वा अक्षरको झुन्डले हामी दुईलाई नितान्त फरक हुन् भन्ने बुझाउँछ, कम्तीमा पनि म अहिले बसिरहेको समाजमा । हाँस्दा, खेल्दा, पढ्दा, नाँच्दा, गाउँदा यसले खासै फरक पारेको थिएन । लागेको थियो सब ठीकठाक चलिरहेकै छ ।मैले सहपाठी युवती मन पराएँ, जसलाई मेरो समाजले मभन्दा अलिमुनिको जात भनेर बुझ्छ क्षत्री । मलाई त्यसको न त कुनै पर्वाह थियो न त उसलाई । तर, उसको र मेरोबीचमा अर्को फरक थियो । म विकट पहाडबाट आएको केटो, जसको काठमाडौंमा केही छैन । ऊ काठमाडौंमा जन्मेकी हुनेखाने नै तर परिस्थितिले अत्यन्त सकसपूर्ण बनाएको जिन्दगीमा सधैँ लडेर हुर्केकी । तर, हाम्रो कुरा मिल्यो वा प्रेम भयो । मेरो त्यो साथीले पनि त्यस्तै समूहको अर्की केटी मन परायो, जो हाम्री सहपाठी थिइन्, जसलाई यो समाजले क्षत्री भनेर बुझ्छ । उनीहरू पनि प्रेममा परे ।विश्वविद्यालयबाट राम्रो अंकसहित पास भएका हामी सबै जागिर खान थाल्यौँ । वातावरण विज्ञानको स्नातकोत्तर सानो पढाइ होइन, कम्तीमा यो देशमा जहाँ त्यति पढ्ने अवसर कमैले पाउँछन् । मेरो साथी अनुसन्धानमा लाग्यो, म सञ्चारमा । हाम्रा प्रेमिकाहरूले पनि जागिर खान थाले । अब प्रेमलाई विवाहमा बदल्नुपर्ने दिन आयो । मसँग केही थिएन । न त पुर्ख्यौली सम्पत्ति, न त भरपर्दो जागिर, बिहे गरेर जीवन कसरी धान्ने ? हामीले धेरैपटक आफैँले आफैँलाई प्रश्न गर्यौँ । तर, हामीसँग आँट थियो, एकअर्काको भरोसा थियो अनि केही थान सपना । यी सबैलाई बटुलेर हामीले बिहे गर्यौं ।मलाई पक्का छ, यदि मैले क्षत्रिनी नभएर दमिनी वा कमिनी बिहे गरेको भए मेरा अधिकांश आफन्त मेरो घरमा पनि छिर्दैनथे, बिहेमा आउने त परको कुरा । म यसमा पनि पक्का छु यदि म दमाई वा कामी भएको भए मेरी प्रेमिकाका परिवारले उसलाई मसँग बिहे गर्ने स्वीकृति मरेकाटे दिँदैनथे । उनीहरूका नजरमा आफू माथिल्लो जातका र दमाई वा कामी चाहिँ तल्लो जातका १अरू साथीहरूले पनि भटाभट बिहे गर्न थाले । तर, मेरो त्यो साथीलेचाहिँ बिहे गरेको थिएन । बिहे गर्ने होइन भनेर सोध्दा ऊ भन्थ्यो, कसरी गर्ने, उसको परिवारले मान्दैन । म भन्थेँ, मन्दिरमा जाने विवाह गर्ने हामी साक्षी बस्छौँ । यसो भन्दा ऊ हाँस्थ्यो मात्र । संघर्ष मेरो पनि सानो थिएन । दुःखको त हामीसँग सागर नै थियो । विधवा को छोरो हुँदाका आफ्नै पीडा छन् । गरिब हुनुपर्दाको पीडा उस्तै छ । तर, मलाई कसैले पनि तँलाई छुन हुन्न भनेको थिएन, जुन उसलाई भनिन्थ्यो । हो हामी भन्दैनथ्यौँ तर उसले मन पराएकी केटीको समाजले भन्थ्यो । मेरो समाजले भन्थ्यो । अझै पनि भन्छ । सके कुट्छ । अझै रिस उठे मार्छ । सब चलेकै थियो । घामले पोलेकै थियो । जूनले शीतल बनाएकै थियो । पानी परेकै थियो । बादल उडेकै थिए । पहाड उभिएकै थिए । नदी बगेकै थिए । चरा चिर्बिराएकै थिए । हावा लागेकै थियो । हेर्दा सब ठीकठाक थियो ।प्रयास जारी छ, ऊ भन्थ्यो । ऊ हाँसेकै थियो । भृकुटीमण्डपमा दिनहुँ चियाभेला हुँदा रमाएकै देखिन्थ्यो । सबै जागिरे भएपछि चियाभेला अलि कम भयो । बिहेवारी भएपछि त त्यस्ता भेट विरलै हुन थाले । १२१५ बाट ४५ जनामा झरेको त्यो चियाभेला अहिले अस्तित्वमा छैन । बिस्तारै सबै छरिए । कोही देशभित्रै त कोही बाहिर । कतिले प्रेम गरे तर एकतर्फी भएर बिहे गर्न सकेनन् । केहीको प्रेम बीचमै टुट्यो । कसैले प्रेम नै गर्न सकेनन् वा जानेनन् वा गर्न चाहेनन् । जसले सकेनन् तिनलाई बाआमाले वा आफन्तले श्रीमती खोजिदिए । भकाभक बिहे भइरहँदा उसले भने प्रयास मात्रै गरिरहेको थियो । ऊ न खुलेर भन्थ्यो न त त्यसबारे धेरै कुरा नै गर्थ्यो । तर, हामीलाई थाहा थियो, ऊ प्रेममा छ । उनीहरू संघर्षरत छन् । अनेकन प्रयास गर्यो तर मेरो साथीले केटीको परिवारलाई मनाउन सकेन सायद । एउटै कारण थियो उसको थर, जसलाई यो हिमालय पर्वतको नेपाल देशका नागरिकले अछुत भनेर बुझ्छन् । परियारको सट्टा उसको थर पोखरेल भएको भए यो देशमा मानिसहरूले बाहुन भनेर बुझ्थे, शाही भएको भए ठकुरी वा राना भएको भए मगर । प्रयास जारी रहँदै गर्दा उसले युरोपमा स्कलरसिप पायो । ऊ युरोप गयो तर प्रेमलाई यतै छाडेर । फर्केर आयो । विश्वविद्यालय पढायो । प्रेममा उसको भरोसा थियो । अनेकन प्रयास गरे पनि उसले बिहे गर्न सकिरहेको थिएन । दिन कट्दै गए । वर्ष फेरिँदै गए । ऊ फेरि युरोप गयो विद्यावारिधि गर्न, तैपनि अझै बिहे गरेको थिएन । केटीले पनि बिहे गरेकी थिइन । आशा बाँकी नै थियो सायद भन्ने बुझ्न सकिन्थ्यो । एक दिन मैले थाहा पाएँ, उसले प्रेमिकालाई पनि उतै बोलाएछ । सायद उनीहरूले निष्कर्ष निकाले यहाँ बिहे गर्न सकिन्न, त्यसैले सात समुद्र पार गर्नुपर्छ । फेसबुकमा उसले आफ्नो नामको पछाडी थर राखेको छैन । उसलाई यदि केहीले पछि पारेको छ भने केवल ती चार अक्षरको थरले । नभए ऊ केहीमा कम छैन न त रूपमा, न बुद्धिमा, न त इमानमा, न त प्रेममा । तर, मेरो साथीले यो हिमालको छेल पारेर फेरो लाउन सकेन । यो कस्तो समाज हो, जहाँ कसैलाई उसको नामपछाडिका अक्षरले यति धेरै पिरोल्छन् १ म कस्तो समाजको सदस्य हुँ, जहाँ नामपछाडिका केही अक्षरका कारण कसैले यति अपमानित हुनुपर्छ १साथीहरू सबैको पहिलो सन्तान जन्मिन थाले । फेसबुकमा फोटा हाल्दा बधाई ओइरिन थाले । हाम्री पनि छोरी जन्मिई । पछिल्ला केही वर्षमा साथीहरूको दोस्रो सन्तान जन्मिन सुरु भयो । दोस्रो सन्तान जन्माउनेहरूले पनि फेसबुकमा फोटो हाल्न थाले । मेरो कथित अछुत साथीले बल्लबल्ल तीन वर्षअघि बिहे गरेको सूचना फेसबुकमा अपडेट गर्यो । न त बिहेको निम्तो आयो, न त भोज १ केही महिनाअघि छोरी जन्मिएको फोटो हाल्यो । बिरानो ठाउँमा उसले आफ्नो परिवार बसायो । दिन कटेकै थिए । घाम लागेकै थियो, जून पनि । हामीले आफ्नो घरबार बसाएका थियौँ । जिन्दगी अगाडि बढेकै थियो । तर, जसै हामी अर्को पुस्ता निर्माणमा लागिरहेका थियौँ, एक्कासि अघिल्लो साता रूकुमबाट डाक आयो । मेरो साथीको जस्तै थर भएका एक जना प्रेमीलाई मारियो । ऊसँगै गएका साथीहरू भेरीमा हेलिए । कोही मरे, कोही बाँच्न सफल भए । म छाँगाबाट खसेजस्तो भएँ । मन पोल्यो । मैले त्यो साथीलाई खुब सम्झिएँ । जाजरकोटबाट रूकुममा प्रेम खोज्न हिँडेका नवराज विकलाई गाउँलेहरूले लखेटीलखेटी मारे, उनका साथीहरूलाई पनि छाडेनन् । उनी आफ्नो प्रेम खोज्न गएका थिए । के मेरो साथीले पहिला नै थाहा पाएको थियो कि यहाँ उसलाई पनि बाँच्न दिनेछैनन् ? त्यसैले ऊ भाग्यो ? ऊ साथीहरूसँगै केटी लिन गएन र सायद मलाई पनि बचायो । यदि हामी पनि मिलेर केटी लिन गएको भए के थाहा, डुमको साथी भनेर मलाई पनि मार्ने थिए कि ? उसले सोच्यो जहाज चढेर, समुद्र काटेर यो दरिद्र समाजले नचिन्ने भूगोलमा जान्छु र मेरो प्रेमलाई उतै बोलाउँछु । उसले आफ्नो प्रेमलाई लिएर गयो । कम्तीमा उसले जहाज चढ्ने हैसियत बनाएको थियो । हातमा डिग्री थियो । तर, नवराजसँग त्यो हैसियत पनि थिएन । उनी रुँदै मरे । मेरो साथी पनि सायद मन मारेर सात समुद्रपारि बसेको छ । म सोध्ने आँट गर्दिनँ ।आज पनि घाम लागेकै छ । जून पनि । पहाड उस्तै उभिएका छन् । नदी बगिरहेका छन् । हावा पनि चलिरहेकै छ । तर, अहिले कोरोना कहरले हामी सबै अछुत भएका छौँ, मेरो साथी र ऊजस्ता लाखौँ मानिस जिन्दगीभरि अछुत भएर बस्न बाध्य बनाइएका थिए । त्यो कस्तो र कत्रो पीडा हो, सायद भोग्नेलाई थाहा होला । म त अनुमान मात्रै गर्न सक्छु । उसले निकै लामो संघर्ष गर्नुपर्यो र कतै टाढा पुगेर घर बसायो । फरक यही हो आँट र भरोसाले हामीले हाम्रो जिन्दगी यहीँ चलायौं तर उसका लागि त्यतिले पुग्दैनथ्यो । ऊसँग आफ्नै समाज थिएन, जुन हामीसँग थियो । अरूको समाजमा एक्लै बस्न सकिएला तर आफ्नो समाजमा एक्लिएर बस्नुजस्तो सकस अर्को केही हुँदैन । त्यसैले उसले अर्काको समाजमा सात समुद्रपारि गएर आफ्नो घर बसायो, जहाँका मानिसहरूले उसलाई एसियाली भनेर बुझ्लान्, गरिब देशको नागरिक भनेर बुझ्लान् तर अछुत भनेर बुझ्दैनन् । त्यो उसका लागि ठूलो सुख हो । यो एकादेशको कथा होइन । यो चौरजहारीको कथा होइन । यो भेरी नदी किनारको कथा पनि होइन । यो त वाग्मती किनारको कथा हो । पढेलेखेका अनि संसार घुम्न सक्ने हामीजस्ता पुस्ताको कथा हो । यो आदिमकालको कथा होइन । यो त हामीजस्तै मानिसले रकेटमा उडेर चन्द्रमा टेकेको पचास वर्षपछिको कथा हो । जहाज उडेको सय वर्षपछिको कथा । यो त हातहातमा मोबाइल र इन्टरनेट भएको युगको कथा हो । हामी कस्तो समाज निर्माण गर्दै छौँ ? म र मेरो साथीका छोरी वा छोराहरूले कस्तो समाजमा बाँच्नुपर्ला ? यस्ता प्रश्नले मन आन्दोलित गर्छन् । तर, तितो यथार्थ के हो भने अबको २० वर्षपछि पनि मेरो साथी डुम नै हुनेछ र म बाहुन । किनभने उसले फेसबुकमा लुकाउन बाध्य पारेको थरले उसलाई अर्को पहिचान दिने छैन । दरिद्र सोचले ग्रसित समाजको सदस्य हुनुपरेकोमा बितेका केही दिन परेली भिजाएँ । हाम्रा छोरीहरू हुर्कंदै छन् । अरू साथीका छोराहरू हुर्कंदै छन् । तिनीहरूले पनि सायद हामीले जस्तै प्रेम गर्नेछन् । तर, के तिनीहरूले पनि भागेर सात समुद्रपारि आफ्नो घरबार बसाउनुपर्नेछ ? के तिनीहरूले पनि कुटिनुपिटिनुपर्नेछ ? के तिनीहरूले पनि मारिनुपर्नेछ वा नदीमा हेलिनुपर्नेछ ? मलाई थाहा छैन तर संकेत निको छैन ।कर्नाली नदीको शिर तिब्बतबाट भारतको गंगासम्म पुग्दै गर्दा सुर्खेतको घाटगाउँमुन्तिर कञ्चन बगिरहेको भेरी नदीमा मैले मुख धोएको दुई वर्ष पनि कटेको छैन । हामी भेरी नदी बगाउने पहाडहरूलाई हेरेर केही समय बसेका थियौँ । भेरी कर्णालीभन्दा पनि निकै सफा देखिन्थ्यो । छपछप पानी उबाएर मुख धोएको त्यो भेरीमा अहिले नवराजहरूको रगत मिसिएको छ । मुख धुँदा लागेको थियो सब ठीकठाक छ । घामले पोलेकै छ । बादल उडेकै छ । पहाड उभिएकै छन् । नदी बगेकै छन् । चरा चिर्बिराएकै छन् । हावा लागेकै छ । तर, होइन रहेछ । सब ठीकठाक छैन रहेछ । यो सोचको दरिद्रताविरुद्धको युद्ध अरूसँग होइन, आफैंसँग गर्नुपर्ने रहेछ । यसका विरुद्ध बन्दुकले लडेर पनि हुँदोरहेनछ । कानुनमा लेखेर पनि हुँदोरहेनछ । संविधान नै लेखे पनि पारलाग्दो रहेनछ । भागेर पनि पार लाग्नेवाला छैन । यो सोचविरुद्ध आफ्नै दिमागलाई खलबल्याउनुबाहेक अर्को ओखती छैन । तर, दिक्कलाग्दो कुरा के छ भने अझै पनि मेरो समाज रूकुम घटनामा दोष कसको, कति भनेर केलाउँदै छ, गल्ती कसको भनेर बहस गर्दै छ । विवाद गर्दै गरौँला तर अहिलेका लागि एउटा कुरामा सहमत भइदिऊँ हामी मान्छे बन्नै बाँकी रहेछ । आशा छ, कुनै दिन त पक्का हामी मान्छे बन्नेछौँ । प्रयास जारी राखौँ ।"
पालनहारलाई नमस्कार,"कोरोना विषाणुको महामारीले विश्वभरिका मानिस एउटा असामान्य परिस्थितिको सामनामा जुटेका छन् । ज्यादै असहज र असामान्य परिस्थितिको बीचमा एउटा अति नै सामान्य लाग्ने नारा लिएर विश्व वातावरण दिवस (जुन ५) हामीमाझ आइपुगेको छ । यो वर्षको नाराले बोल्छ, प्रकृतिका लागि समय अर्थात् टाइम फर नेचर । हामीले प्रकृतिलाई समय दिन सकेनौं । हाम्रो समय प्रकृतिकै विनाशमा खर्च भइरहेको छ । फलस्वरूप जलवायु परिवर्तन, जैविक विविधतालगायत जीवनका आधारभूत प्राकृतिक स्रोत र साधनहरूको ह्रास र हालमा आएर कोभिड१९ को महाव्याधीबाट मानव जाति स्तब्ध छ । अब प्रकृतितिर फर्कनुबाहेक अरू विकल्प छैन भन्ने सोचविचार अधिक मानिसमा पलाउन थालेको छ । तर, प्रकृतिलाई कसरी बुझ्ने र प्रकृतिसम्मत विकासको बाटोमा कसरी फर्कने भन्ने कुरा ज्यादै जटिल हुन आउँछ । पृथ्वीको प्रकृति र वातावरणको कुरा गर्दा हामी अक्सर रूखबिरुवा र हरियालीको चर्चा गर्दछौं । रूखलाई नै प्रकृति भन्ने सम्झन्छौं । रूखको त्यो स्वरूपमा उसका स्वभावहरूलाई प्रकृति भनेर बुझ्नुपर्छ । रूखले हामीलाई छहारी दिन्छ । त्यो उसको प्रकृृति हो । हरिया पातले हामीलाई सास फेर्न अक्सिजन वायु दिन्छ । हामीले उत्सर्जन गरेको कार्बन डाइअक्साइड वायु सोसेर लिन्छ । त्यो उसको प्रकृति हो । हरिया पातले सूर्यको प्रकाशको सहायतामा खाद्यवस्तु निर्माण गर्छ । त्यो पनि रूखको प्रकृति हो । वास्तवमा पृथ्वीभरका सबै प्राणीका लागि खाद्यवस्तुको आधार बिरुवाहरूको हरियालीबाट प्राप्त हुने हो । त्यो पालनहार प्रकृतिलाई हामीले भुल्नु हुँदैन । तिनका अतिरिक्त पानीको वर्षा गराउने, जमिनलाई रसिलो राख्नेलगायत विभिन्न पशुपक्षी, कीटपतंगलाई सुरक्षित बासस्थानको व्यवस्था गर्ने आदि रूखका प्रकृतिलाई हामीले सम्मान गर्ने र समय दिने कुरालाई उपरोक्त नाराले इंगित गर्दछ । प्रकृतिलाई समय दिनु भनेको पृथ्वीको जल, स्थल, वायु, आकाश र प्रकाशलगायत यहाँका जीवमण्डलको कल्याणमा समय दिनु हो । पृथ्वीको स्वरूपलाई नियाल्यौं भने यसको बाहिरी सतह ५० करोड ९७ लाख वर्गकिलोमिटर नापिन्छ । त्यसको ७१ प्रतिशत सतही भाग सागर, महासागर र समुद्रले ओगटेको देखिन्छ । जमिनको भूभाग मात्र २९ प्रतिशत पर्न आउँछ । गत वर्ष सन् २०१९ को एउटा अन्तर्राष्ट्रिय विज्ञ समूहको प्रतिवेदनअनुसार पृथ्वीको भूखण्डमा रहेको ७५ प्रतिशत भूभागलाई मानवीय क्रियाकलापले तिनको प्राकृतिक स्वरूपलाई बदलेर अन्य प्रयोजनमा ल्याउने काम भएको छ । त्यस्तै जलखण्डको ६६ प्रतिशतमा विभिन्न प्रदूषण र प्रयोजनका कारण नकारात्मक प्रभाव परेको छ । नैरक्षिक प्रदेशका उष्ण वन क्षेत्रबाट सन् २०१० र सन् २०१५ को ५ वर्षभित्र ३ करोड २० लाख हेक्टर वन विनाश भएको छ । स्मरण गर्नुपर्छ कि ब्राजिलको यस्तो वन क्षेत्रको २ वर्गकिलोमिटर क्षेत्रमा ३०० विभिन्न प्रजातिका वृक्ष भेटिन्छन् । यस्तै गरेर विश्वका सिमसार क्षेत्रमध्ये ८५ प्रतिशत नष्ट भएको अनुमान छ । सिमसारहरू जलचर, नभचर र स्थलचर सबै प्राणीहरूको संगमस्थल पनि हो । जैविक विविधताको दृष्टिले तिनको प्रकृति अद्वितीय हुन्छ । विश्वमा मानव ज्ञानले भेट्टाएका जीव वनस्पति प्रजातिको संख्या १५ लाखको हाराहारीमा छ । तीमध्ये मानिस स्वयं पनि एक प्रजाति हो । तिनै मानिसको क्रियाकलापबाट प्रत्येक दिन सयौं अन्य जीवप्राणीहरू लोप हुन थालेका छन् । आउँदो १० वर्षभित्र १० लाख अरू प्रजाति लोप हुने खतरामा पुगेको छ । जैविक विविधताको यस्तो ह्रास हुनुबाट पृथ्वीको प्रकृतिमा फेरबदल हुने कुरा नकार्न सकिन्न । मानव क्रियाकलापको अर्को वितण्डा वातावरण प्रदूषण र जलवायु परिवर्तन अझ टड्कारो बनेको छ । पृथ्वीको तापमान दिनदिनै बढ्दो छ । सन् २०१५ मा फ्रान्सको पेरिसमा सम्पन्न अन्तर्राष्ट्रिय सम्मेलनले पारित गरेअनुरूप पृथ्वी सतहको औसत तापमानलाई औद्योगिक विकासको प्रारम्भ अवस्थाभन्दा १५ डिग्री सेल्सियसभन्दा माथि जान नदिने सहमति भएको थियो । विश्वमा सबै औद्योगिक राष्ट्रहरूले आफ्नो उद्योग, व्यापार र आर्थिक विकासको ढाँचामा आमूल परिवर्तन नगरी त्यो लक्ष्य पूरा हुँदैन । र, त्यसमा अमेरिकाले साथ दिएको अवस्था छैन । चीनले भने आफ्नो नीतिमा परिवर्तन ल्याउँदो छ । संसारभरि गुड्ने विद्युतीय कारको ४५ प्रतिशत चीनमा गुड्ने गरेको छ । त्यस्तै विद्युतीय बसको त ९९ प्रतिशत अंश चीनले ओगटेको छ । नेपालको सन्दर्भमा भने हालै जारी भएको आर्थिक वर्ष २०७७७८ को बजेटले विद्युतीय सवारीसाधनमा करको भार बढाइदिएको छ । विश्व वातावरण दिवसको सन्दर्भमा हेर्ने हो भने नेपाल सरकार प्रकृतिलाई समय र साथ दिने काममा उदासीन देखिन्छ । प्रकृतिमाथि मानवको दानवीय प्रहार रोक्न असफल रहेको अवस्थामा कोरोना विषाणुको अनायास उद्भव भएबाट विश्वको वातावरणीय प्रकृतिमा सकारात्मक प्रभाव पर्न थालेको केही उदाहरणहरू उजागर हुँदै छन् । कलकारखाना, उद्योगधन्दा तथा यातायातका साधनहरूमा इन्धन खपत न्यून हुन थालेकाले हावा स्वच्छ बन्ने क्रममा छ । मानिसहरू लकडाउन को बन्दाबन्दीले वन र हरियाली क्षेत्रको पुनरावृत्तिलाई बल पुगेको छ । ध्वनि प्रदूषण न्यून छ । पशुपक्षीहरू सहरबजारमा पनि निर्बाध चलखेल गर्न थालेका छन् । सामुद्रिक तटहरूमा जलप्राणीहरू सलबलाउन थालेका छन् । समग्रमा भन्नुपर्दा प्रकृतिले मुहार फेर्ने समय पाएको छ । तर कतिन्जेल ?संसारभरका मानिसहरूलाई कोरोना विषाणुले गर्दा आफ्नो जीवनशैलीमा नयाँ परिवर्तन गर्नुपर्ने अवस्था खडा भएको छ । हाम्रो नेपालमा पनि यस राष्ट्रको भूस्वरूप र प्रकृतिअनुसार गाउँ र बस्तीहरूको पुनःसंरचना गर्नुपर्ने बाध्यता हाम्रासामु छ । विश्व खाद्य कार्यक्रमलगायत खाद्य, कृषि एवं आर्थिक व्यवस्थाका विज्ञहरूबाट खाद्य संकटको चेतावनीहरू आउन थालेका छन् । किनभने हाम्रा आर्थिक स्रोतका मुहानहरू सुक्न थाले । भारतलगायत विश्वका थुप्रै देशहरूका काम र माम वा ख्याति र सम्मानको खोजीमा गएका नेपाली युवाहरू घर फर्कने क्रम जारी छ । उनीहरूको स्वास्थ्य सुरक्षा र उनीहरूका कारण भित्रिने संक्रमणको रोकथाम अहिले ठूलो चुनौती बनेको छ । त्यसभन्दा ठूलो र दीर्घकालीन चुनौती उनीहरूलाई काम, माम र सम्मानका साथ पुनःस्थापन गर्नु हुन आउँछ । अधिकांश नेपालीले अब महसुस गर्न थालेका छन् कि हाम्रो अबको जीवन आधार आफ्नै भूमिमा खोज्नुपर्छ र खेतीपाती एवं कृषि नै एउटा अपरिहार्य विकल्प बन्ने स्थिति बनेको छ । तसर्थ यो बेला हाम्रो कृषि पारिस्थितिकीय प्रणालीतिर घोत्लिनुपर्छ । हाम्रो समथर तराई मधेस एवं पर्वतीय परिवेशमा सम्पूर्ण विश्वका विभिन्न जनवायु प्रतिविम्बित छ र विश्वका प्रायः सबै प्रकारका अन्नबाली, दलहन, फलफूल, तरकारी, जडीबुटीलगायत पशुपक्षी नेपालको माटोमा खेती गर्न सकिन्छ । जलाशयमा माछाखेती गर्न सकिन्छ । यो वर्ष विश्व वातावरण दिवसको नाराले हाम्रो परम्परागत सोचअनुरूप उत्तम खेती, मध्यम व्यापार र निर्घृण चाकरी (सेवा) भन्ने उक्तिलाई स्मरण गराउँछ । वर्तमान नेपालको अर्थतन्त्रमा सेवा क्षेत्र (चाकरी) विशेष गरेर वैदेशिक रोजगार एवं पर्यटन सेवाले सबैभन्दा ठूलो हिस्सा उत्तम स्थान ओगटेको छ भने कृषि क्षेत्र निर्घृण अवस्थामा कायम छ । चामल, दाल, गहुँ, मकैजस्ता दैनिक उपभोग्य खाद्यसामग्री पनि विदेशबाट आयात गर्नुपर्ने अवस्था छ । अहिले कोभिड१९ को प्रभावले गर्दा वैदेशिक रोजगारीमा गएका युवा शक्तिको ठूलो जमात (लगभग ४५ लाख) तथा प्रतिवर्ष यत्तिकै थपिने अर्को चारपाँच लाख युवा शक्ति काम र मामको खोजीमा नेपालभित्रै भौंतारिने स्थिति खडा भएको छ । देशभित्र उद्योग, वाणिज्य, पर्यटन एवं यातायात आदि व्यवसायमा लागेका श्रमशक्ति पनि बेरोजगार हुन थालेका छन् । यस अवस्थामा पहिलो कदम पारिवारिक वा सामुदायिक आत्मनिर्भरतातिर नै चाल्नुपर्ने हुन्छ । त्यसका लागि आफ्नो स्थानविशेषको प्राकृतिक स्रोतसाधन तथा परम्परागत ज्ञान र सीपको सहायता निकै उपयोगी हुन्छ । कृषि विकासको सन्दर्भमा नेपालले पहिलेदेखि अपनाई आएको अवधारणाअनुसार तराई मधेसमा अन्न बाली, पहाडमा फलफूल र हिमाली क्षेत्रमा पशुपालनमा जोड दिने हो । हावापानीको दृष्टिले तराई भावर क्षेत्र उष्ण कटिबन्धमा पर्न आउँछ । यो क्षेत्रको उचाइ समुद्र सतहबाट १००० मिटरसम्म भेट्छ । तर, यो उष्ण कटिबन्ध भएका जिल्लाको संख्या ६८ पुग्न आउँछ (काठमाडौं, ललितपुर, भक्तपुर, हुम्ला, जुम्ला, डोल्पा, मुगु र मनाङलाई छोडेर) । तनहुँ जिल्लाको ८० प्रतिशतले उष्ण हावापानी भेट्छ । डडेलधुरा जिल्लाको २५ प्रतिशत र संखुवासभाको १० प्रतिशत भूभाग पनि उष्ण प्रदेशभित्र पर्छ । तसर्थ यी क्षेत्रमा तराई मधेसकै कृषिबाली विस्तार गर्न सकिन्छ । तसर्थ कृषि व्यवसाय र विकासका लागि प्रत्येक जिल्लामा त्यहाँको स्थानविशेषअनुसार विशेषतः उचाइको आधारमा धरातलअनुसार काम हुनुपर्छ । यस्तो अवधारणा अवलम्बन गरेमा हाम्रो नेपाल भुइँदेखि ५ तला उठेको घरमा हिउँको छानो भएको भवनको रूपमा देखा पर्छ । त्यस भवनको उत्तरी मोहडामा बार्दलीझैं भोट प्रदेश कायम हुन्छ । त्यस घरमा सबै नेपाली र हाल घर फर्केका सबै परदेशी छोराछोरी अटाउनेछन् । र, पेट पाल्न कतै कुनै समस्या हुँदैन किनभने नेपाल उर्वरा छ ।"
प्रतिपक्षको बैठक,"कैयौं हप्ताको निस्तब्धता पछि एक अपराहृन पार्टी मुख्यालयको टेलिफोन घन्कियो । नजीकै सुतिरहेको कार्यालय सहायक झस्केर उठ्यो र हतारहतार फोन उठायो । नमस्कारको सट्टा भन्ने गरिएको जय नेपाल भनिसक्न नपाउँदै नेताजीको आदेश पायो, भोलि मीटिङ हुन्छ, तयारी गर्नू । पार्टी ठूलो थियो । सबैभन्दा पुरानो । पुरानो कोट जस्तै । शानदार इतिहास भएको तर वर्तमानमा साइज नमिलेको । बेडरूम बाट स्टोररूम मा पुगेको । नेताहरू पनि त्यही कोट जस्ता थिए । मुख्यालयले तिनको मुख देख्न औंसीपुर्ने कुर्नुपर्थ्यो । त्यतिन्जेल माकुरा, मूसा र साङ्लाले राजकाज चलाउँथे । नेताजीको फोन पछि कार्यालय सहायकले कुचीकार, जमदार, चौकीदार सबैलाई बोलाएर आदेश जारी गर्यो, भोलि बैठक छ, बिहानै आएर अफिस सफा गर्ने । नेताहरू आइपुग्दा दिन ओरालो लाग्दैथियो । बिहानको खानपीन अर्थात् लन्च सकेर एक निद्रा सुतेपछि एक कप चिया खाएर ढीला नगरी आउँदा त्यति समय त भइहाल्थ्यो । सामान्य भलाकुसारी पछि बैठक शुरू भयो । शुरूमै सभापतिले भने, यो निर्णय गर्न बोलाइएको बैठक हो । आज हामीले ऐतिहासिक निर्णय गर्नुपर्छ । अब निर्णय गरौं ।छलफलै भएको छैन, के निर्णय गर्ने ? गर्नुपर्ने निर्णयबारे थाहा पाइसकेका र त्यही निर्णय गर्न तयार भएर आएका नेता नम्बर दुईले प्रश्न गरे । उनको उद्देश्य प्रश्न गर्नु नभएर आफूले सभापतिलाई टक्कर दिएको देखाउनु थियो । शुरूमै छलफलतिर लाग्दा आज निर्णय गर्न भ्याइँदैन । त्यसैले पहिला निर्णय गरिहालौं । छलफल त्यसपछि गरौंला सभापतिले सहमहामन्त्रीलाई अह्राए, निर्णय लेख्नोस् त !के लेख्ने दाइ ?सत्तारूढ दलले निर्णय गरिसक्यो । हामीले पनि त्यही निर्णय गर्ने हो । त्यही लेख्नोस् न !मैले बुझिनँ तिलचामले दारीवाल युवा नेता कस्सिए, हामी प्रमुख प्रतिपक्षी दल । सत्तापक्षले निर्णय गरिसकेको कुरा हाम्रो निर्णय कसरी हुन्छ ? यसलाई निर्णय भनिन्छ कि समर्थन ?यो यस्तै हो भाइ दार्शनिक नेताले सम्झाउन खोजे, उहिलेउहिले हामी निर्णय गर्थ्यौं, अरू पार्टी विरोध अथवा समर्थन गर्दै हाम्रा पछि लतारिन्थे । आज समय फेरिएको छ । निर्णय अरूले गर्छन्, हामी तिनको पछि लतारिन्छौं । विरोध गरे पनि समर्थन गरे पनि त्यो क्रिया नभएर प्रतिक्रिया मात्र हो । तर त्यसलाई निर्णय भनिदिंदा अलिक गहकिलो सुनिन्छ क्या १ कुरा बुझ न ।के बुझ्नु ? प्रतिपक्षको काम सरकारको समर्थन मात्र गर्ने हो ? हामीले आन्दोलन गर्न पाउनुपर्दैन ? दारीवाल रन्किए, बिहान हामी आन्दोलन घोषणा गर्छौं, साँझ हाम्रा नेता महाराजको दर्शनभेटमा जान्छन् र आन्दोलन तुहाइदिन्छन् ।हामी रचनात्मक प्रतिपक्षको उदाहरण प्रस्तुत गर्दैछौं सभापतिले बचाउ गरे, देशको जिम्मा महाराजले लिएका छन्, विरोधको जिम्मा पनि उनकै पार्टीले लिएको छ । जे गर्छन्, गरून् । हामीले बेकारमा किन टाउको दुखाउने ?ठीक भन्नुभो । रचनात्मक प्रतिपक्ष भनेको कुम्भकर्णको अवतार हो । छ महीना सुत्यो, एक दिन उठेर आँ गर्यो, रावणले पेटभरि आहारा हालिदिन्छ, ढ्याउअ डकार्यो, अनि फेरि सुत्यो । होइन त ? नेता नम्बर तीनले व्यंग्य गरे । बैठकमा हाँसो छायो । सभापति झर्किए, नकराऊ यार । त्यो त्रेतायुगको कथा हो । कलियुगको रावणलाई त छ महीनामा एकचोटि भेट्नु पनि लंका जिते जस्तो हुन्छ । कति कुरा मिलाउनुपर्छ, तिमीहरूलाई के थाहा ? पार्टी चलाइदिएकै छु, चूप लागेर बस न ।यसरी हुँदैन नि दाइ, तपाईं पो भाउजूले भनेपछि गएर कुरा मिलाउनुहुन्छ र ढुक्क छ । हाम्रो त बिजोक छ । आम्दानीको बाटै सुकिसक्यो एक नेतापुत्रले गनगन गरे । फूलमाला सहित फोटो टाँगिने नेताहरूका आधा दर्जन जति सन्तान बैठकमा उपस्थित थिए, जसले आफ्ना बाबुको नाममा गैसस चलाउँथे र सरकारबाट वर्षेनि मोटो अनुदान कुम्ल्याउँथे । सभापतिले तिनलाई एकमुस्ट सम्बोधन गरे, तिमीहरूका आआफ्नै पसल छन्, झन् कसैले त सुपरमार्केट नै चलाएका छौ । अरू कति चाहियो ?उहाँहरूको मात्र कुरा होइन, हामीलाई पनि संकट छ लहरै बसेका आठजना पूर्वमन्त्रीमध्ये एकले मुख फोरे, अब त व्यापारीउद्योगपतिले हाम्रो फोन पनि उठाउन छाडे । न कतैबाट चन्दा आउँछ, न कमिशन । कसैले पत्याउँदैन । अरू त अरू, पत्रकारले धरी फोन गर्दैनन् । यस्तो भएपछि आन्दोलन नगरी हुन्छ ?भ्रष्टाचारीलाई कार्वाही गर्न खोज्दा राजीनामा दिन बाध्य पारिएका पूर्वमन्त्री अर्को लहरमा थिए । उनले झम्टिए, अरू कोही नभएर तपाईंहरूका लागि पार्टीले आन्दोलन गरिदिनुपर्ने ? अलिकति त लाज मान्नोस् ।मेरो एउटा सुझाव छ धार्मिक क्षेत्र हेर्ने वयस्क नेताले आन्दोलनको विकल्प सुझाए, हामी एउटा भव्य महायज्ञ गरौं । मान्छेहरू मेरो सम्पर्कमा छन् । इन्डियाबाट पनि बाबाहरू आउनुहुन्छ । सारा व्यवस्थापन मेरो जिम्मामा हुन्छ । पार्टीले एक पैसा खर्च गर्नुपर्दैन । महायज्ञ पछि सम्पूर्ण ग्रहदशा समाप्त हुन्छन् । शत्रुको विनाश हुन्छ र पार्टीको भाग्य चम्किन्छ ।कुरो त ठीकै हो । घरबाट पनि मलाई यस्तै सुझाव आएको थियो । तर कोरोना चम्केको वेला महायज्ञ गर्दा मान्छेले के भन्लान् ? सभापतिले नरम भाषामा अस्वीकार गरे । आन्दोलन पनि नगर्ने, महायज्ञ पनि नगर्ने । केही नगर्ने भए पार्टीको नाम नै झखापा राखिदिऊँ न त ६८ वर्षीय युवा नेताले छेड हाने, झखापा अर्थात् झर्ला र खाउँला पार्टी ।बैठकमा हाँसोको विस्फोट भयो । सभापति चाहिं गम्भीर थिए, आफूले झार्न सकिंदैन क्यारे । झरेपछि नै खाने त हो नि । बाहिर पो भन्न हुँदैन १यो पनि एउटा नीति हो । खास गरी अहिलेको अवस्थामा हाम्रा लागि यो नै सबैभन्दा महत्त्वपूर्ण नीति हो सभापति निकट बौद्धिक नेता झर्ला र खाउँला को सिद्धान्तीकरण गर्न अघि सरे, यसको सूत्र हो लक्ष्य स्पष्ट हुनुपर्छ, अर्जुनदृष्टि राखेर बस्नुपर्छ र धैर्य गर्नुपर्छ । भाग्यले साथ दिए जे पनि हुन्छ । एउटा नीतिकथा सुन्नोस्एकपल्ट एउटा सपेराले सर्प समातेछ र काठको सानो डिब्बामा हालेर बन्द गरिदिएछ । हलचल गर्न नसकिने र सास फेर्न पनि गाह्रो हुने त्यो डिब्बामा भोकैप्यासै एक हप्ता बिताएपछि सर्प अधमरो भएछ । चारैतिरबाट निराश भएर उसले बाँच्ने आशा समेत गुमाएछ । त्यही वेला एउटा मूसो खानेकुरा खोज्दै डिब्बामा प्वाल पारेर भित्र पसेछ । अकस्मात् आफ्नो मुखमा आइपुगेको मूसालाई सर्पले झटपट आहारा बनाएछ र उसैले पारेको प्वालबाट सुलुलुलु बाहिर निस्केर आफ्नो दुलोतिर लागेछ । यसबाट लिनुपर्ने शिक्षा हो झार्छु र खान्छु भनेर चुरीफुरी गर्नेको हालत मूसाको जस्तो हुन्छ । भाग्यमा भए आहारा तपाईंको मुखमै आइपुग्छ । आफैं झरे पनि, अर्काले झारिदिए पनि खाने तपाईंले नै हो ।हाम्रा लागि कसले झारिदेला र ? नम्बर दुईले सुस्केरा हाले । हेर्दै जानोस्, के हुन्छ !अहिल्यै भन्देको छु, अब त मैले खान पाउनुपर्छ मुख मिठ्याउँदै नम्बर दुईले सभापतिको अनुहारमा हेरे । खूब खाउला सभापतिले जिस्क्याए, मलाई ज्योतिषीले छपल्ट खान पाउँछस् भनेको छ । चारपल्ट खाइसकें, अझै दुईपल्ट बाँकी छ ।कहिले झर्ने, कहिले खाने उनले ओठ लेप्र्याए । के थाहा, यसपालिको दशैं खर्च मेरै हातबाट पाउने हौ कि ? सभापतिले जिस्क्याउन छोडेनन् । खर्चले मात्र कहाँ हुन्छ ? दशैंमा घर जान एउटा राम्रो गाडी पनि चाहिन्छ, नम्बर दुईले मौका छोपे । उनलाई लाग्यो, आज सभापतिलाई दुईचोटि टक्कर दिएँ ।ल अब बैठक टुंग्याऊँ । साँझको तलतल लाग्ने वेला भो सभापतिले आदेश दिए, आजको निर्णय सुनाउनोस् त ।के विषयमा के निर्णय गरियो भन्ने थाहा नपाएका सदस्यहरूले आफ्नो निर्णय सुन्न कान ठाडा पारे । सहमहामन्त्रीले निर्णय सुनाए : हाम्रो पार्टी आफ्नो देशको नक्शा आफैं बनाउने सत्तापक्षको निर्णयप्रति सहमत हुने निर्णय गर्दछ ।पछाडि बसेकी महिला नेत्रीले हाँसो रोक्न सकिनन् । खितखिताउँदै भनिन्, देशको नक्शा त पाँच कक्षामा पढ्ने मेरी छोरीले पनि आफैं बनाइरहेकी छ नि । यस्तो कुरा पनि यत्रो बैठक बसेर निर्णय गर्नुपर्छ ?सभापति बाहिर निस्किसकेका थिए ।"
भिल्लको देशमा मिल्किन्छन् रत्न,"रत्नशमशेर थापा अर्थात् मेरा निम्ति रत्न दाइ भन्नेबित्तिकै अधिकांश नेपाली श्रोतालाई अनायास सम्झना आउने गीत हो घुम्तीमा नआऊ है । यो गीत रेडियोमा घन्किन थालेपछि तन्नेरीहरूले आफ्नो मनको आवाज भेटे, रत्नशमशेरका भाव र प्रेमध्वजको आवाजमा । विरहको आशङ्का र विछोडको सङ्केतले रुझेको गीत भए पनि यस गीतलाई युवाहरूले रोम्यान्टिक गीत ठाने । यही गीत गाएर धेरै नेपाली युवाहरूले आफ्नो समयमा प्रेम प्रस्ताव राखेका होलान् भन्ने मेरो अनुमान छ । घुम्तीमा भन्ने गीत सुन्दा रत्नशमशेरसँग मेरो चिनाजानी थिएन । गीतमार्फत एकोहोरो परिचय थियो । उहाँको पहिलो गीत सुनेको चाहिँ नारायण दाइले गाउनुभएको स्वर्गकी रानी, मायाकी खानी भन्ने नै हो । त्यसपछि विभिन्न गायकगायिकामार्फत अनेकौं गीत सुनियो, तिनको सूची लामै छ । तर, एउटै सहरको करिब एउटै भागमा रहेर पनि हाम्रो भेट निकै पछि भयो । हामी रमाउने जमघटमा उहाँ रम्नुभए पनि त्यसमा जम्नुहुन्नथ्यो । सायद त्यसैले होला, हाम्रो भेट धेरै ढिला भयो । मैले कुनै बेला पाकिस्तानी फिल्म इन्डस्ट्रीसँग मिलेर नेपालमा बनाइने संयुक्त लगानीका सिनेमामा पनि काम गरेँ । उर्दूमै सुटिङ हुने चलन थियो । गीतका शब्दहरू पनि उर्दूबाट शाब्दिक उल्था हुन्थे । तर, मैले काम गरेको सिनेमा भने नेपालीमै सुटिङ भयो । र, हामीले बनाएको सिनेमामा गीत पनि धुनमा लेखिए । उल्था नगरी स्वस्फूर्त लेखिएका ती गीत बडा हृदयस्पर्शी बने । र, मैले लेखेको थिइनँ त्यस सिनेमामा । हो, म कविता लेख्थेँ, गीत पनि लेख्थेँ । तर, आफूलाई बहुमुखी प्रतिभा भनाउने रुचि मसँग थिएन । संवाद र सहनिर्देशनको भूमिका मेरै भइसकेकाले गीतकारको खोजी भयो । गीतकार मात्र होइन, धुन सुनेर लेखिदिने गीतकार चाहिएको थियो हामीलाई । एकपटक नायक विस्व बस्नेतले कुरा उठाएका थिए, धुनमा लेख्न त रत्न दाइलाई मान्नैपर्छ । र, रत्नशमशेरको खोजी भयो । उहाँले हाम्रो सिनेमाका लागि गीत लेखिदिनुभयो, जसका लागि ज्यादा समय पनि लागेन । र, माथि नै भनिसकेँ गीत हृदयस्पर्शी बने । तर, सिनेमाको दौरान पनि उहाँसँग सामान्य परिचयमै सीमित रह्यो सम्बन्ध । अम्बर गुरुङले जति पनि क्यान्टाटा वा क्वायर गर्नुभयो, त्यसका धुन अगावै बन्थे । शब्द पछि हालिन्थे, जसका लागि रत्नशमशेर नै छानिनुहुन्थ्यो । धेरै समयसम्म अम्बर गुरुङसँग मेरो अन्तरङ्ग सङ्गत रह्यो । तर, त्यहाँ पनि रत्नशमशेरसँग मेरो आक्कलझुक्कल मात्रै भेट भयो । उहाँ लघु भेटहरूमै घुलमिल हुने स्वभावका नहुनुभएकाले पनि धेरै समय लाग्यो हामीबीच समीपको सम्बन्ध बन्न । अघि नै भनिसकेँ, हाम्रो रमाइलोमा उहाँ रम्नुहुन्थ्यो, तर जम्नुहुन्नथ्यो । मानिसहरू हच्किन्थे उहाँसँग । बडो खरो हुनुहुन्थ्यो रत्नशमशेर, पातलो ज्यान तर विचार दह्रो । धक नमानी आफ्ना कुरा राख्नुहुन्थ्यो उहाँ । तर, गीत भने अति मृदु । जमघटमा र छलफलमा आफ्नो धारणा राख्न मानिसहरूसँग जब आँट हुँदैनथ्यो, त्यहाँ उहाँ अघि सर्नुहुन्थ्यो । र, आफ्ना धारणा सहजै बडो रोबदार आवाजमा प्रस्तुत गर्नुहुन्थ्यो । उहाँको ब्रह्मले अन्याय र विभेद कहिल्यै स्वीकार गरेन । त्यसैले कूटनीतिक मानिसहरू उहाँसँग डराउँथे । स्पष्ट वक्ताको शक्ति नै सत्य हुन्छ, तर उहाँ त्यो शक्तिको उन्मादमा कहिल्यै मात्तिनुभएन । गीत र कविताकै संसारमा रमाउने उहाँ त्यसैमा रमिरहनुभयो । सकेसम्म लो प्रोफाइल मा बस्न रुचाउनुहुन्थ्यो उहाँ । कसले कहाँ सम्मान गर्यो र कुन प्रतिष्ठा उहाँले हासिल गर्नुभयो, त्यसको चासो उहाँलाई कहिल्यै रहेन । बरु लेखनको जुन तह थियो उहाँको, त्योभन्दा मुनि ओर्लिएर लेख्न चाहनुभएन । बजारे लोकप्रियता खोज्न उहाँलाई कुनै पनि हौसलाले प्रेरित गर्न सकेन । रत्नशमशेर जुन कालखण्डको समाजमा बाँच्नुभयो, त्यही समाजभित्र तत्कालीन समयमा चलेका विम्बहरू उहाँका गीतहरूमा भेटिन्छन् । हरेक कविहरूले बारम्बार दोहोर्याइरहने अलग विम्बहरू हुन्छन् । एकाधलाई छाडेर उहाँका प्रायःजसो गीतहरूमा पनि प्रकृतिसम्बन्धी विम्बहरू बारम्बार दोहोरिएका छन् या भनूँ त्यसकै सेरोफेरोमा उहाँका गीतहरू बुनिएका छन् । तर, जति दोहोरिए पनि तिनले पृथक् अर्थ बोकेका छन् र अलग भाव प्रस्तुत गरेका छन् । उहाँले लेखेका असङ्ख्य गीतमध्ये कुञ्जमा गुन्जियो स्वर कोयलीको मेरा लागि रचना र प्रस्तुति दुवै हिसाबले अद्भुत गीत हो । प्रकृतिसँग सम्बद्ध शब्द संयोजनको यस्तो युगल गीत नेपाली गीताकाशमा दुर्लभ छ, विरलै बन्छ ।आज जब उहाँको अवसानपछि उहाँबारे लेख्दै छु, मनमा एक प्रकारको खिन्नता छ । मलाई लाग्छ, उहाँले जति लेख्नुभयो त्योभन्दा धेरै उहाँले लेख्नुपर्थ्यो । एउटा लामो समय नेपाली समाजमा बाँचेको मान्छे, सामाजिक, राजनीतिक र आर्थिक रूपान्तरण देखेको कविबाट त्यो अपेक्षा राख्नु ज्यादा अपेक्षा राखेको नमानिएला । कुनै पनि व्यवस्थासँग सरकारी सामल नलिईकन सदा अलग कित्तामा उभिएको मान्छेबाट यति आस गर्नु आसे भएको पनि नठहरिएला । तर, उहाँबाट त्यस्ता गीत हामीले यथेष्ट पाउन सकेनौँ । उहाँले जुन चेतले विभिन्न आयाममा जति लेख्नुपर्ने थियो त्यति लेख्न नपाउनु हाम्रो वाङ्मयका लागि खति हो । त्यसो हुनुमा दुईवटा कारण हुन सक्छन् । पहिलो उहाँ सन्तोषी हुनुहुन्थ्यो, जीवन र लेखन दुवैसँग । अर्कोचाहिँ उहाँलाई गीत लेखाउनेहरूको उदासीनता । हाम्रो मुलुकमा बन्ने सिनेमाहरूमा गीतको आफ्नै महत्त्व छ । तर, तिनले रत्नशमशेर थापालाई विरलै सम्झिए । अन्त्यानुप्रास मिलाएर गीतको साँचोमा शब्द थुपारे पुग्छ भन्ने चेतना बोकेका अधिकांश निर्मातानिर्देशकहरूले रत्नशमशेरलाई खोजेनन् । अर्को उहाँको ढिपी पनि थियो होला । एउटा वा दुईवटा गीत मात्रै हो भने सिनेमाका लागि नलेख्ने सर्त । तर, धेरैले थाहा पनि पाएनन् कि उहाँ जति कडा हुनुहुन्थ्यो उति नै कोमल पनि । नत्र विस्व बस्नेत र कलाकार सम्राट सापकोटाका लागि जनही एउटा मात्र गीत लेख्नुहुने थिएन होला । नेपाली सङ्गीत जगत्मा सबैभन्दा बेवास्ता गरिएको पक्ष हो गीत । यो रत्नशमशेरको ठम्याइ थियो । त्यसो त गीतकारकवि बन्ने मोह नेपाली समाजमा प्रबल छ । गीत वा कविताको ढाँचामा जे लेखे पनि हुन्छ भन्ने अधिकांशको सोच छ । गीतमा काव्य हराएको, थट हराएको दशकौँ भइसक्यो । यो दोहोरिएर पुरानै ठाउँमा पुग्न मुस्किल छ र गीतप्रतिको वर्तमान सोच सहजै बद्लिने पनि छैन । जोसँग काव्यचेत छ, र जो गीत लेख्न सक्षम छन्, त्यस्ता गीतकारहरूको गीत नखोजिएको दशकौँ भइसक्यो । रत्नशमशेरका गीतहरू नेपाली सङ्गीत र सिनेमाका क्षेत्रमा उहाँ ज्युँदै हुँदा नखोजिनुलाई त्यसैले आश्चर्य मान्ने कुरा पनि आएन । आज हामीसँग हजारौँ नेपाली गीतको भण्डार होला । छानीछानी सुन्न पाउँछौँ । तर, कुनै बेला यस्तो थियो नेपाली गीतहरू पर्याप्त रेकर्ड नै भएका थिएनन् । त्यस्तो प्रारम्भिक कालमा गीत लेखेर नेपाली गीतको जग निर्माण गर्ने सचेत गीतकारमध्ये एकका रूपमा सम्झिन्छु म रत्नशमशेरलाई । कुनै जमानामा केही लेखेकै भरमा कालान्तरमा वरिष्ठ कविगीतकारको दर्जा पाउने प्रचलन हाम्रो समाजमा छ । सिर्जनाको संसारमा कोही कनिष्ठ र वरिष्ठ हुँदैन भन्ने हाम्रा सर्जक र समाज दुवैले बिर्सिएका छन् । सर्जक कुनै सरकारी कार्यालयको कर्मचारी होइन बढुवा हुने, सर्जक त जीवन रहुन्जेल आफ्नो सिर्जना त्यसरी नै गर्छ जसरी पहिलो सिर्जना गर्दा उसले आफ्नो पहिलो हरफ कोरेको थियो । रत्नशमशेरलाई म त्यस्तै कविगीतकारका रूपमा सम्झिन्छु, जो जीवनको उत्तरार्द्धमा पनि लेखनमा सक्रिय थिए । रत्न दाइसँग मेरो अन्तिम भेट पलेंटी शृङ्खलामा भएको थियो, जहाँ उहाँकै भतिजा (जो पेसाले आँखाका नामी डाक्टर हुन्) डा सुमन थापाको एकल गायन कार्यक्रम थियो । रत्नशमशेरको रचना सुमनले गाइरहँदा मैले दुईचारपटक उहाँलाई लुकीलुकी हेरेको थिएँ । ज्याज शैलीमा बनेको गीतको संयोजन हृदय छुने खालको थियो । गीत सुनिरहँदा उहाँको सजल नयनमा चमक देखेँ । त्यो चमक के कारण देखियो, थाहा छैन । बस्, यतिखेर त्यो सजल नयन झलझल आउँदै छ मेरो स्मृतिपटमा । कार्यक्रमपछि एकपटक उहाँसँग अन्तरङ्ग भेट गर्ने मेरो मनसुवा अधुरो रह्यो । रत्न दाइ बितेको खबर सुनेँ । यो जेठको गर्मीमा मानौं जाडो यामको सबभन्दा चिसो सिरेटोले मनलाई सरक्क छोएर गयो । सम्झना सिनेमाको रिलझैं सर्रर चल्यो । केही धमिला र केही प्रस्ट छवि प्रकट भए । ट्विटरमा सरकारी समवेदना पढें । सरकारले रत्नशमशेरलाई कसरी चिनेछ भन्ने कौतूहल जाग्यो । उहाँ त कहिले पनि कुनै पनि सरकारको समीप रहनुभएन । उहाँको सामीप्य उहाँकै भाव, शब्द, परिवार र सीमित साथीहरूसँग रह्यो । हक्की हुनुहुन्थ्यो, चाप्लुसी, चाकडी उहाँको स्वभावमा थिएन, त्यसैले पञ्चायतकाल, प्रजातन्त्र, लोकतन्त्र र गणतन्त्रमा समेत उहाँले कुनै सरकारी पदको र सुविधाको इनाम पाउनुभएन । इच्छा पनि त थिएन ।"
बेच्न ठिक्क तरकारी बारीमै असरल्ल,"बोरिङ छ, सिँचाइ हुँदैनसय बिघा जग्गामा सिँचाइका लागि करोडौं रुपैयाँ खर्चेर सिरहाको तरकारी पकेट क्षेत्र झुट्कीमा सरकारी तवरमा दुईवटा डिप बोरिङ जडान गरिएको छ । तर ती दुवै बोरिङ बिग्रिएर थन्किएका छन् । मर्मतका लागि सरकारी कार्यालयमा निवेदन दिए पनि कुनै सुनुवाइ नभएको किसानको गुनासो छ । सय बिघा जग्गामा सिँचाइ हुने बोरिङ छ तर सिँचाइ हुँदैन, झुट्कीका ६१ वर्षीय किसान श्रीलाल महतोले भने, बोरिङ बिग्रेर थन्केको छ । चापाकल, ससाना विद्युतीय मोटरबाट सिँचाइ गर्नुपरेको छ । घरैपिच्छेका किसान तरकारी खेतीमा आबद्ध भएपछि लहानस्थित भूमिगत जलस्रोत सिँचाइ विकास डिभिजन कार्यालय लहानले ०५५ सालमा पहिलोपटक झुट्कीमा डेढ करोड रुपैयाँ खर्चेर डिप बोरिङ जडान गरेको थियो । त्यतिखेर थन्किएको बोरिङ अहिलेसम्म चालु हुन नसकेको महतोले सुनाए ।मेसिन नबन्ने भएपछि सिँचाइ डिभिजनले २ करोड ३० लाख लागतमा सय मिटर दूरीमा ०६१ सालमा अर्को डिप बोरिङ जडान गरेको थियो । त्यो पनि ६ महिनामात्र सञ्चालनमा आएर बिग्रियो । बोरिङ बिग्रिएर तरकारी बालीमा सिँचाइ गर्न नसकेपछि किसानले एकदेखि डेढ लाखका दरले रकम उठाएर आफैंले साना बोरिङ गाडेर सिँचाइ गरेको किसान कमल यादव सुनाउँछन् । गाउँगाउँमा सिँचाइका लागि जडान गरिएको डिप बोरिङ बिग्रिएको निवेदन लिएर कार्यालयमा किसान आउने गरेका छन् । तर मर्मत शीर्षकमा बजेट नआएपछि काम गर्न कठिनाइ भएको भूमिगत जलस्रोत सिँचाइ विकास डिभिजन कार्यालय लहानका प्रमुख सुदर्शनप्रसाद अधिकारीले बताए ।"
महानगरले बनायो छानबिन समिति,"होला कारबाही ? उपभोक्ता मञ्च कास्कीका अध्यक्ष कपिलनाथ कोइराला तरकारी गाड्ने कार्य गैरकानुनी भएको बताउँछन् । जनप्रतिनिधिले कानुन हातमा लिएर व्यवसायी र नागरिकको अधिकार छिन्नभिन्न पारेको उनको आरोप छ । कालोबजारी हो भने त्यहीं कानुनअनुसार छानबिन भएर कारबाहीको प्रक्रियामा लैजानुपर्थ्यो, उनी भन्छन्, नागरिककको हक सुरक्षित गर्ने दायित्व बोकेका जनप्रतिनिधि आफैं अराजक भए । तरकारी पुर्ने वडाध्यक्ष, टोल विकास संस्था, युवा क्लब, आमा समूह र कृषि बजार व्यवस्थापन समितिका प्रतिनिधिलाई कारबाहीको दायरामा ल्याउनुपर्ने उनी बताउँछन् । तरकारी पुर्नमा मिडियाकर्मीले पनि उक्साएको देखियो, उनले भने, संलग्न सबैलाई कारबाही नभए झनै अराजकता बढ्छ ।"
जोखिम बाँड्ने सहमतिमा कोरोना बिमा पुनः सुरु,"सरकारले पनि जोखिम बहन गर्ने भएपछि कोभिड१९ को जोखिम सुरक्षणका लागि ल्याइएको कोरोना बिमा पुनः सुरु भएको छ । कम्पनीहरूको पुँजीभन्दा दायित्व बढी भएकाले जोखिम बढेको भन्दै बिहीबार केही समयका लागि कोरोना बिमा स्थगन गर्न बिमा समितिले निर्देशन दिएको थियो । शुक्रबार बिमा समिति, बिमा कम्पनी, सरकार र पुनर्बिमा कम्पनी सबैले जोखिम बाँड्ने सहमति भएपछि पुनः बिमालेख बिक्री पुनः सुरु गर्न समितिले निर्देशन दिएको छ । कोरोना बिमालेख जेठ २३ गतेदेखि केही समयका लागि स्थगित गरिएकोमा साविककै बिमालेख आजकै मितिदेखि लागू हुने गरी सुचारु गर्न सबै निर्जीवन बिमा कम्पनीहरूलाई निर्देशन गरिएको छ, समितिको विज्ञप्तिमा भनिएको छ ।कोरोना संक्रमितको संख्या उच्च दरले बढिरहेका बेला बिमा बन्द गरेको भन्दै चौतर्फी आलोचना भएको थियो । पर्याप्त तयारीबिनै बिमालेख जारी गर्न निर्देशन दिएको, बिमितको संख्या बढ्ने अनुमान पनि नगरिएकोलगायत कमजोरीका कारण बिमा बन्द गर्नुपरेको आरोप बिमा विज्ञहरूले लगाएका थिए । विरोध धेरै भएपछि समितिले शुक्रबार नै सहमति गरेको हो । सहमतिअनुसार कोरोना बिमामा परेको दाबीमध्ये पहिलो १० हजारको दाबी भुक्तानी बिमा कम्पनीहरूले नै भुक्तान गर्नेछन् । त्यसपछिको थप १० हजार दाबी भुक्तानी नेपाल पुनर्बिमा कम्पनीले, थप ५ हजार दाबी भुक्तानी बिमा कम्पनीहरूको महाविपत्ति कोषबाट बेहोरिने सहमति भएको छ । हरेक बिमा कम्पनीले आफ्नो नाफाबाट निश्चित प्रतिशत रकम महाविपत्ति कोषमा राख्नुपर्छ । अहिले त्यही कोषको रकम पनि उपयोग गर्न लागिएको हो । उल्लिखित २५ हजारपछिको थप १० हजार दाबी भुक्तानी बिमा समितिले बेहोर्नेछ । त्यसभन्दा माथिको दाबी भुक्तानीबापतको सबै दायित्व (रकम) सरकारले व्यहोर्नेछ । यसरी जोखिम बाँडफाँट गर्न सबै पक्ष सहमत भएपछि बिमा कम्पनीहरू कोरोना बिमालेख बिक्री गर्न मन्जुर भएका हुन् । कोरोना पनि एक प्रकारको महामारी भएकाले पुनर्बिमाका लागि कम्पनी नपाइएपछि बिमा कम्पनीहरू आत्तिएका थिए । संक्रमणसँगै बिमितको संख्या पनि बढिरहेकाले कम्पनीहरूको पुँजीभन्दा बढी दायित्व भएको थियो । सरकारले पनि जोखिम बेहोर्ने गरी कार्यक्रम सञ्चालन गर्न निर्देशन दिएको छ, समितिका कार्यकारी निर्देशक राजुरमण पौडेलले भने, चरणबद्ध रूपमा सरकार, बिमा समिति, पुनर्बिमा र बिमा कम्पनीहरूले दाबी भुक्तानीबापतको दायित्व बहन गर्ने सहमति भएको छ । कोरोना संक्रमण बढिरहेकाले अब कुल मोडालिटीबाट अघि बढ्ने भन्ने टुङ्गो लगाउन पनि केही समय स्थगन गर्नुपरेको उनले दाबी गरे । हिजो पनि बिमा बन्द गर्ने कुरा भएको थिएन, कम्पनीको दायित्व धेरै भएको र सरकारले ल्याएको कार्यक्रमलाई पनि समायोजन गर्नु थियो, उनले भने, सबै पक्षबीचको सहमतिमा शुक्रबारदेखि नै पूर्ववत् अवस्थामा बिमा सुरु भएको छ । अप्ठ्यारो परिस्थितिमा नागरिकको आर्थिक जोखिम सुरक्षणका लागि बिमालेख जारी गरिएकाले निर्धक्क भएर बिमा गर्न उनले आग्रह गरे । शुक्रबार बिमालेख कायम हुने अवधि भने कही परिमार्जन गरिएको छ । परिमार्जित व्यवस्थामा कोरोना बिमाको समयावधि ०७७ चैतसम्म मात्र हुनेछ । यसअघिको बिमालेखमा कोरोना बिमाको समयावधि बिमा भएको मितिले एक वर्षसम्म कायम रहने व्यवस्था थियो । यसअघि कोरोना बिमाको जोखिमबापतको दायित्व लघुबिमाको पुल अन्तर्गत राखिएको थियो । यसअन्तर्गत नेपाल पुनर्बिमा कम्पनीको २० प्रतिशत र बाँकी ८० प्रतिशत निर्जीवन बिमा कम्पनीले भाग लगाउने व्यवस्था थियो । यसैबीच बिहीबारसम्म ३ लाख ३९ हजार ७ सय ७४ जनाले कोरोना बिमा गरेका छन् । कोभिड१९ को जोखिम सुरक्षणका लागि गत वैशाख ७ देखि बिमालेख बिक्री सुरु गरिएको थियो । उक्त बिमामा १८ करोड ६८ लाख २३ हजार रुपैयाँ बिमा शुल्क संकलन भएको छ । सो अवधिमा २९ हजार ९ सय ९१ वटा बिमालेख बिक्री भएको समितिले जनाएको छ । सञ्चालनमा रहेका २० निर्जीवन बिमा कम्पनीले उक्त बिमालेख बिक्री गरिरहेका थिए । कोरोना बिमालेखमा एक लाख र ५० हजार गरी दुई प्रकारको बिमांक तोकिएको छ । व्यक्तिगत, सामूहिक (परिवार, कार्यालयका कर्मचारी आदि) रूपमा पनि यो बिमा गर्न सकिन्छ । एक लाख रुपैयाँको बिमाका लागि व्यक्तिले एक हजार रुपैयाँ प्रिमियम (बिमा शुल्क) तिर्नुपर्छ । तर सामूहिक रूपमा घर परिवार वा कार्यालयका कर्मचारीको बिमा गर्दा प्रतिव्यक्ति ६ सय रुपैयाँ तिरे पुग्छ । यस्तै, ५० हजार रुपैयाँ बिमांकका लागि बिमा गर्दा प्रतिव्यक्ति ५ सय र सामूहिक रूपमा प्रतिव्यक्ति ३ सय रुपैयाँमा बिमा गर्न सकिन्छ । अस्पतालबाट कोरोना संक्रमण भएको पुष्टि भएलगत्तै दाबी भुक्तानी पाइन्छ । कोरोना भाइरस बिमाको व्यवस्थापन लघुबिमाअन्तर्गत गर्ने र बिमालेख जारी गर्दा हाल कृषि बिमा तथा घुम्ती बिमाका लागि तोकिएका जिल्लामा कार्यरत बिमा कम्पनीले अनिवार्य यो बिमालेख बिक्री गर्नुपर्ने व्यवस्था छ ।"
फौजी कीराबाट मकै जोगाउन मुस्किल,"मकैमा अमेरिकी फौजी कीराको प्रकोप बढेपछि किसान चिन्तित भएका छन् । गोड्ने भएका मकैमा फौजी कीराले आक्रमण गरेपछि बाली उत्पादनमा ह्रास हुने चिन्ता बढेको छ । कीराले गुबो खाइदिएपछि बोट बढ्न नपाएको किसानको गुनासो छ ।प्रत्येक बोटभित्र कीरा छन् । गुबो र पात खाइदिएका छन्, राप्ती गाउँपालिका२ का किसान इन्द्र चौधरीले भने, बोटहरू बढ्ने अवस्थामा छैनन् । गोड्ने भएका मकै हेर्नलायक छैनन् । कीराले सबै सखाप पारिसक्यो । सबैतिर फैलिएकाले कीरा नियन्त्रणमा समस्या भएको किसानले बताए । कीरा यसरी फैलियो भने त अहिले मकै खान पाइएला जस्तो छैन, बंगलाचुली१ का किसान रामवीर नेपालीले भने, केही गर्दा पनि मरेको छैन । सबै बोट नष्ट गरिसक्यो ।जिल्लाका सबैजसो क्षेत्रमा फौजी कीरा प्रकोपका रूपमा फैलिएको कृषि ज्ञान केन्द्र दाङका प्रमुख सन्देश धितालले बताए । सबैतिर प्रकोपका रूपमा देखिएको छ । यसबाट मकै बचाउन तीनचार प्रकारका विषादी प्रयोग गर्न अनुरोध गरेका छौं, उनले भने, सञ्चार माध्यमबाट यसबारे प्रचार पनि गरिरहेका छौं । किसानलाई सहज रूपमा विषादी उपलब्ध गराउन स्थानीय तहसँग समन्वय पनि गरेका छौं । यो आयातित अमेरिकी फौजी कीरा भएको धितालले बताए । केही वर्ष भारतमा देखिएको र गत वर्ष नेपालमा छ भन्ने पुष्टि भएको उनको भनाइ छ ।यसले मकैलाई जतिबेला पनि क्षति पुर्याउन सक्छ । तर पनि मकै तीनचार पाते हुँदा र धानचवँर हुने बेला बढी सताउने धितालले बताए । लार्भाले विस्तारै पात र गुबो खान थाल्छ । त्यसपछि मकैमा क्षति पुग्छ, उनले भने, यसका लागि पटकपटक विषादी प्रयोग गर्नुपर्छ । यो व्यापक रूपमा फैलिने भएकाले किसानहरू सचेत भइरहनुपर्छ । फौजी कीराले जिल्लाभर करिब १ हजार ८ सय हेक्टरमा लगाइएको मकै बालीमा क्षति पुर्याएको उनले बताए । यसले बोट नै नष्ट गर्ने भएकाले उत्पादनमा असर पर्न सक्ने धितालले बताए । कीराको प्रकोप बढेपछि स्थानीय तहले पनि औषधि वितरणमा सहुलियत दिइरहेको उनको भनाइ छ । औषधि प्रयोग भएका ठाउँमा कीरा मर्न पनि थालेको उनले जानकारी दिए ।किसानलाई हैरानीरूपन्देहीको तिलोत्तमा१०, बेंवरीका शंकर ज्ञवालीले विगत दुई वर्षदेखि डेढ बिघा खेत अँधिया गर्दै आएका छन् । खेतबाट भएको उब्जनी खेतधनी र आफूले आधाआधा बाँड्छन् । तर, यसपालि उनलाई अनिकालले सताउने चिन्ता छ । किनभने, पूरै जग्गामा फट्यांग्राको प्रकोप छ । ज्ञवालीले नजिकैको भेटेनरीमा गई गुनासो गरे । भिटामिन र रासायनिक विषादी ल्याए । तर, त्यसले काम गरेन । विषादीको गन्ध छउन्जेल हराएजस्तो गर्ने र गन्ध हट्नासाथ कीरा उही संख्यामा फेरि बोटमै आउने उनले बताए । विषादीकै लागि १५ सय खर्च गरे पनि प्रकोप नरोकिएको उनले सुनाए । मकैको एक घोंघासमेत चाख्न नपाएका शंकरले धानको बीउ छरेको ब्याडमा समेत कीराको बिगबिगी रहेको बताए । भर्खरै पलाएको बीउको मुन्टो खाइदिएकाले उक्त बीउ रोप्नलायक नरहने उनले गुनासो गरे । मकैको घोंघै चाख्न नपाई सखाप भयो, ज्ञवालीले थपे, बीउ पनि खाइदिएपछि धान रोपाइँ कसरी गर्ने ? मकै छरेदेखि धानको बीउ रोपुन्जेल ३० हजार रुपैयाँ खर्च भइसकेको र उक्त खर्चको आम्दानी त परै जाओस्, साँवा पनि उठाउन नसकेको ज्ञवालीको भनाइ छ ।१५ वर्षदेखि बेंवरीमा बस्दै आएका इन्द्रबहादुर सुनारी मगरले आफ्नो ४५ वर्षको उमेरमा पहिलो पटक यस्तो समस्या भोगे । जम्माजम्मी १४ कट्ठा जमिन छ, उनले भने, सात कट्ठामा लगाएको मकै कीराले खाएर सकियो । कीराको डरले धानको बीउसमेत नराखेको उनले बताए । विषादी ल्याएर दुई पटक छर्किए पनि पानीले बगाएपछि राख्नै छोडेको सुनारीले सुनाए । मकैमा जमरा लागेपछि देखिएको फट्यांग्रा अहिले गाउँभरि फैलिएका छन् ।उनीहरूको जस्तै पीडा उक्त गाउँका गणेश पोख्रेल, माधव पोख्रेल, लक्ष्मण पाण्डे, श्याम खरेललगायत सबै किसानको छ ।"
भन्सारमा फेरि बिचौलियाको अवरोध,भैरहवा (कास) भन्सार सहयोगी भनिने बिचौलियाको समूहले सीमावर्ती भारतको सुनौलीतर्फ तैनाथ रहेर नेपालतर्फ हुने सम्पूर्ण आयातलाई शुक्रबारदेखि फेरि अवरोध गरेको छ । अवरोधका कारण शुक्रबार बिहानैदेखि कुनै पनि मालसामान नेपाल आउन सकेनन् । भारतको सुनौली भन्सारमा काम गर्ने आधिकारिक भन्सार एजेन्टलाई उनीहरूले प्रभावमा पारेर पेनडाउन गर्न लगाई भन्सार जाँचपास अवरुद्ध पारी नेपालतर्फ हुने आयात रोकेका हुन् । लकडाउनका कारण भारतबाट नेपालतर्फ आएर काम गर्न असहज भएकाले पूर्ववत् अवस्थामा झैं काम गर्न पाउनुपर्ने माग राख्दै उनीहरूले गत मंगलबार यसरी नै अवरोध गरेका थिए । उनीहरूले आफ्ना माग पूरा गराउन मंगलबार भैरहवा भन्सार प्रमुखलाई भेटेका थिए । भन्सार प्रमुख कमलकुमार भट्टराईले यसका लागि नेपालका भन्सार क्लियरिङ एजेन्टले कुन व्यक्ति आफ्नो कर्मचारी तथा सहयोगी हो भन्नेबारे आधिकारिक परिचयपत्र जारी गरिनुपर्ने र त्यसका आधारमा भन्सार परिसरमा काम गर्न पाइने जवाफ दिएपछि उनीहरू फर्केका थिए । त्यसपछि सुनौलीबाट आयात पुनः सुरु भएको थियो ।
भाइबरको नयाँ कल सेवा,काठमाडौं (कास) राकुटेन भाइबरले एकसाथ २० जनासम्म ग्रुप भिडियो कल गर्न मिल्ने सुविधा सुरु गरेको छ । मोबाइल तथा डेस्कटप दुवैबाट भाइबर एपमार्फत ग्रुप कल गर्न सकिने कम्पनीले जनाएको छ । कल सञ्चालनसँगै स्क्रिन सेयर र भिडियो प्रसारणसमेत गर्न सकिने कम्पनीले बताएको छ ।
कोषमा महासंघको २७ लाख,"काठमाडौं (कास) राष्ट्रिय सहकारी महासंघले सरकारले स्थापना गरेको कोरोना भाइरस संक्रमण रोकथाम, नियन्त्रण तथा उपचार कोषमा २७ लाख १ हजार ७ सय ६४ रुपैयाँ जम्मा गरेको छ । महासंघका अध्यक्ष मीनराज कँडेलले शुक्रबार उपप्रधान तथा रक्षामन्त्री तथा कोभिड १९ संक्रमण, रोकथाम तथा नियन्त्रण उच्चस्तरीय समितिका संयोजक ईश्वर पोखरेललाई उक्त रकम बराबरको चेक हस्तान्तरण गरे ।"
मौद्रिक नीतिबाट निजी क्षेत्रका माग सम्बोधन गर,काठमाडौं (कास) नेपाल उद्योग परिसंघले निजी क्षेत्रले उठाएका अन्य माग मौद्रिक नीतिबाट सम्बोधन हुनुपर्ने माग गरेको छ । परिसंघले अर्थसचिव शिशिरकुमार ढुंगानासमक्ष आर्थिक वर्ष ०७७७८ को बजेटबारे धारणा राख्दै उद्योगहरूको डिमान्ड चार्ज मिनाहा गर्ने सम्बन्धमा भएको व्यवस्था पुनरावलोकन गर्न पनि आग्रह गरेको छ । निजी क्षेत्रले उठाउँदै आएको विद्युत् महसुललगायतका विषयमा बजेट सन्तुलित एवं व्यावहारिक रहेको जनाएको छ ।
सीजीको प्रसूति केन्द्रलाई सहयोग,"काठमाडौं (कास) चौधरी ग्रुपअन्तर्गतको चौधरी फाउन्डेसनले सुरक्षित मातृत्व सञ्जाल महासंघलाई स्वास्थ्य सामग्री सहयोग गरेको छ । फाउन्डेसनले ६० थान पीपीई, ७ हजार ५ सय थान मास्क, ६ हजार थान पन्जा, ३० थान थर्मल गन, १ सय ६० लिटर सेनिटाइजर, १ हजार ६ सय ८० थान सेनिटरी प्याड र ६ सय थान हातधुने साबुनलगायतका सामग्री वितरण गरेको जानकारी दिएको छ । महासंघले उक्त सामग्री प्रदेश २ का विभिन्न ३० प्रसूति गृहमा वितरण गरिने बताएको छ ।"
जसले चुनौतीलाई अवसरमा बदले,"भनिन्छ, हरेक चुनौतीले अवसरको सिर्जना गर्छ । तर उक्त चुनौतीलाई अवसरमा परिणत गर्न सक्ने क्षमता भने हुनुपर्दछ । खासगरी यस्तो कार्यक्षमताको अपेक्षा देश हाँकिरहेका नेताहरूबाट हुनु अझ स्वाभाविक नै हो । यस्तै चुनौतीलाई अवसरमा सिर्जना गरेर अस्ट्रेलियाका प्रधानमन्त्री स्कट मरिसनले देशलाई कोरोनामुक्त मात्र बनाएनन् कि गिर्दै गएको आफ्नो साखलाई आफ्ना जनतासमक्ष अझ दरिलो रूपमा पेस गर्नसमेत सफल भए । एक वर्षअघि प्रधानमन्त्रीका रूपमा निर्वाचित भएका उनले यो समयमा आफ्ना नागरिकबाट अनेकौं लज्जास्पद घटनाको सामना गर्नुपर्यो । करिब ५ महिनासम्म लागेको आगलागीका कारण समस्यामा रहेका पीडित भेट्न जाँदा उनीहरूले हात मिलाउन मानेनन् भने सामाजिक सञ्जालमात्र नभएर सामुन्ने गालीसमेत खानुपर्यो । आगलागीको समयमा परिवारसँग बिदा मनाउन गएको तस्बिर सार्वजनिक भएसँगै उनले राष्ट्रिय रूपमा नै आलोचनाको सिकार हुनुपर्यो । उनको एप्रुभल रेटिङ समेत खस्केको थियो । तर यही एक वर्षको बीचमा उनले आफ्नो त्यो गिरिरहेको लोकप्रियतालाई उचाइमा मात्र पुर्याएनन् कि विश्वमा संकटका रूपमा बढिरहेको कोरोना भाइरसको संक्रमणलाई करिब नियन्त्रण गर्न सफल भइसकेका छन् । त्यतिमात्र नभएर कोराना भाइरसलाई नियन्त्रणमा लिन सक्ने विश्वका सफलमध्येका एक नेता बनेका छन् । विश्वका अधिकांश क्षेत्रमा संक्रमण दर बढिरहेको सन्दर्भमा यहाँ ७ हजार १ सय संक्रमितमध्ये ६ हजार ६ सय निको भइसकेका छन् भने २१ जनामात्र अस्पतालमा छन् । गत वर्षको सेप्टेम्बरदेखि लागेको आगलागीले पुर्याएको अर्बौं डलर बराबरको आर्थिक क्षतिको हिसाब हुन नपाउँदै मार्चदेखि देखिएको संक्रमणले अस्ट्रेलियाको अर्थतन्त्रलाई असर त पुर्याएको थियो नै नेतृत्वलाई समेत दबाब परेको थियो । यद्यपि उनले अस्ट्रेलियाका ६ राज्य तथा दुई टेरिटोरीका प्रमुख र मुख्य स्वास्थ्य अधिकारीसँगको सहकार्यमा संक्रमण देखिएको ३ महिनाको अवधिमा नै यसलाई नियन्त्रणमा लिन सफल भए । अस्ट्रेलियास्थित मेडिकल एसोसिएसनका अध्यक्ष टोनी बार्टनले बीबीसीलाई बताएअनुसार स्वास्थ्य महामारीका बेलामा स्वास्थ्य विज्ञसँग सल्लाह लिँदा अधिक आर्थिक क्षति हुने भए पनि प्रधानमन्त्री मरिसनले हुन सक्ने आर्थिक समस्याका बाबजुद गम्भीर र सही निर्णय लिएका थिए । मरिसनले स्वास्थ्यविज्ञ छनोट गरे, सल्लाह लिए र चुनौतीका बाबजुद कडा रूपमा लागू गरे । प्रधानमन्त्री मरिसनले भाइरस संक्रमणको सुरुवाती चरणमै हवाई यातायातमा प्रतिबन्ध लगाउन गरेको निर्णय सही र महत्त्वपूर्ण भएको विज्ञहरूले विश्लेषण गरेका छन् । मुख्य गरेर प्रमुख स्वास्थ्य अधिकारी डा ब्रेन्डन मर्फी लगायतका स्वास्थ्य सल्लाहकारको भूमिका यो भाइरस नियन्त्रणका लागि महत्त्वपूर्ण रहेको स्वयं प्रधानमन्त्री मरिसनले नै बताएका छन् । अस्ट्रेलियाले भाइरस नियन्त्रणका लागि आंशिक लकडाउन गरे पनि ठूला सुपरमार्केट, अत्यावश्क सामग्रीका पसल, यातायात सुचारु नै राखेका थिए । यद्यपि ठूलो संख्यामा बेरोजगार संख्या बढेको थियो भने आर्थिक संकटसमेत बढेको थियो । उनले आंशिक लकडाउन र सामाजिक दूरीलाई कडा रूपमा लागू गराए पनि जनतालाई के खाने के लाउने समस्याको समाधानसमेत तत्कालै दिएका दिए । त्यतिमात्र नभएर उनले हरेक दिन मुख्य स्वास्थ्य अधिकारीसँगै दैनिक रूपमा भाइरस संक्रमणका लागि गरिरहेको कामका बारेमा जनतासँग उपस्थित भएर जानकारी दिनेमात्र नभएर जनतालाई हौसला दिने गरेका थिए । सरकारले समस्या सिर्जना गरिदिएपछि त्यसको समाधान पनि सँगसँगै दिनुपर्छ र मात्र नेतृत्वप्रति विश्वास र भरोसा पलाउँछ, अन्तर्रास्ट्रिय विषयमा ग्रिफिथ युनिभर्सिटीबाट विद्यावारिधि गरिरहेका विक्रम तिमिल्सिना भन्छन् । उनी प्रधानमन्त्री मरिसनले समेत कोरोना भाइरस नियन्त्रणका लागि जनताको मन जित्न र आफ्नो नियम पालना गराउन यही उपाय अपनाएको दाबी गर्छन् । प्रधानमन्त्री मरिसनले लकडाउन सँगसँगै अर्बौं डलर बराबरको नगद सहायता प्याकेज आफ्ना नागरिकलाई तत्कालै उपलब्ध गराएका थिए । जागिर गुमाएकालाई जबकिपर र जागिर नभएकालाई जबसिकर कार्यक्रमअन्तर्गत पाक्षिक रूपमा जीवन धान्न पुग्ने आर्थिक सहयोग पुर्याएका थिए । यसका साथै भाइरसका कारण आफ्नो व्यवसाय बन्द गरेका व्यवसायलाई सहुलियत ऋण, आर्थिक सहायताका प्याकेजसमेत तत्कालै ल्याएर कार्यान्वयन गरेका थिए । तिमिल्सिना अन्तर्रास्ट्रियस्तरमा हेर्ने हो भने महामारी वा संकटका समयमा देश सञ्चालन गर्ने सरकार प्रमुखले सबैभन्दा पहिला आफ्ना जनतालाई विश्वास लिन सक्नुपर्ने र त्यसका लागि वातावरण समेत बनाइदिनुपर्ने संस्कार रहेको सुनाउँछन् । जुन मरिसनले कुनै ढिलासुस्तीबिना गरेका थिए ।राजनीति गर्ने व्यक्तिलाई कुनै समयमा समस्या नआउने भन्ने होइन, तर त्यसलाई कसरी आफूले रिकोभर गर्नुपर्छ भन्ने मरिसनले अन्तर्रास्ट्रिय नेतृत्वलाई नै उदाहरण दिएका छन्, अस्ट्रेलियास्थित सञ्चारविज्ञ डा भरतराज पौडेल सुनाउँछन् । आगलागीका बेला उनीप्रति सुरु भएको अविश्वासलाई धेरै टिक्न दिएका थिएनन् । उनले सम्पूर्ण राज्यका प्रिमियरसँग छलफल गरेर विभिन्न राहतका कार्यक्रम ल्याएर आफूविरुद्धको बढ्दो जनमतलाई आफ्नो पक्षमा पारेका थिए । जनताको दैनिक जीवनयापनको समस्यालाई समयमै समाधान गरेर ६ महिनासम्म घर बाहिर ननिस्कँदा हुने सहज अवस्थाको सिर्जना गरिदिएर सबै जनतालाई विश्वासमा लिएका थिए । पौडेल अस्ट्रेलियाजस्ता देशका नेतृत्वबाट केही सिक्नेभन्दा पनि हाम्रा नेपालका राजनीतिज्ञले भने विषयवस्तुको गहिराइमा केन्द्रित नभई राजनीतिक भाषामा सबै समस्यालाई गोलमटोल गरिदिएर समाधानभन्दा पनि थप समस्या सिर्जना गर्ने गरेको अनुभव सुनाउँछन् । प्रधानमन्त्री मरिसन सामाजिक सञ्जालमा समेत उत्तिकै सक्रिय रहन्छन् भने आफ्ना दैनिक क्रियाकलापलाई समेत समयसमयमा जनतासमक्ष सेयर गर्ने गरेका छन् । पछिल्लो समयमा उनको नेतृत्वप्रतिको एप्रुभल रेटिङ जसले लोकप्रियतालाई मापन गर्ने मानिन्छ त्यो पनि दशककै उच्च रहेको सञ्चारमाध्यमले जनाएका छन् । अस्ट्रेलियाका राजनीतिक विश्लेषकले त मरिसनको नेतृत्वलाई शताब्दीमा एकपटक आउने आर्थिक संकटका लागि उपयुक्त नेतृत्व समेत भनेका छन् ।"
अढाई महिनादेखि पानीजहाजको बास,"कोरोना भाइरस (कोभिड१९) का कारण नेपालमा लकडाउन नगरिएको भए बैतडीका हर्क बोहोरा यतिबेला परिवारसँग दुःखसुख साटिरहेका हुन्थे । तर विडम्बना, अस्ट्रेलियाको सिड्नीबाट गत मार्च २० मा नेपाल उड्न विमानस्थल पुगेका उनी त्यहीं रोकिए । फ्रान्सको सी क्रुजेजमा कार्यरत बोहोराले सिड्नीबाट काठमाडौंका लागि मलेसियन एयरलाइन्सको टिकट लिएका थिए । तर विमानस्थलका कर्मचारीले नेपालमा लकडाउन सुरु भइसकेकाले जहाज नजाने भन्दै त्यहींबाट फर्काइदिए ।विमानस्थलबाट फर्किएर बोहरा एक साता सिड्नीस्थित होलिडे इनमा बसे । त्यति बेला सिड्नी पनि कोभिड१९ कारण लकडाउनमा थियो । बाहिर घुमघाम, साथीभाइ भेटघाटको सम्भावना थिएन । क्रुजका साथीहरूसँग बिदा भएर निस्किएको थिए, विमानस्थलबाटै फर्कनुपर्यो । हाल बेलायतको साउथह्याम्पटनस्थित बन्दरगाहमा फसेका बोहराले भने, म त नेपाल जान नसक्ने भएँ भनेर कम्पनीमा फेरि सम्पर्क गरें । उनीहरूले पर्थ आउनू, २६ मार्चमा अर्को क्रुज जाँदै छ भनेपछि एजेन्टमार्फत पर्थ गएँ ।पर्थबाट पानीजहाज चढ्नेबित्तिकै उनी १४ दिन आइसोलेसनमा बस्नुपर्ने भयो । कोरोना संक्रमण भए फैलन सक्छ भनेर उनलाई एक चिकित्सकले नै छैटौं तलाको बन्द कोठामा लगेर छाडेका थिए । कतै छुन नमिल्ने, कतै निस्कन नमिल्ने । एक जना डाक्टर र बटलर (खाना ख्वाउने) आउँथे, अरूलाई प्रवेश अनुमति थिएन, बोहराले सुनाए, बाहिरबाट ढोका लक गरिदिएका थिए तर आपत्कालीन अवस्थामा तोड्न मिल्ने खालको थियो ।पानीजहाजभित्र टीभी, वाईफाई र खानेबस्ने, सुत्ने सबै व्यवस्था थियो । तर होम सिक र कोरोनाको त्रासले उनी तड्पिरहे । कहिले क्याप्टेन, कहिले एचआर त यदाकदा साथीभाइसँग सम्पर्क गर्दै दिन बित्थ्यो ।जहाज पर्थबाट १७ दिनमा दक्षिण अफ्रिकी सहर केपटाउन पुग्यो । त्यहाँ १ सय ८० जना क्रु मेम्बरका लागि खानेकुरा किन्यौं । सबै सामान सेनिटाइज गरेर ४८ घण्टा फ्रिजरमा राख्थ्यौं, बोहरा सम्झिन्छन् ।केपटाउनबाट जहाज स्पेनको टेनेरिफ पुग्यो । एउटै कम्पनीका ५ वटा जहाज त्यही आए । तिनमा रहेका सबैलाई एउटै जहाजमा राखेर स्पेनबाट बेलायतको साउथह्याम्पटनको यात्रा सुरु भयो ।मे १० मा साउथह्याम्पटन आइपुगेका बोहरा र उनका साथी सुजन सुवेदी नेपाल सरकारले कहिले विमान चार्टर गर्ला भनेर बाटो हेरिरहेका छन् । नेपाल जान पाउने भए कम्पनीले विमानस्थलसम्म छाडिदिने नत्र भित्रै बस्नुपर्ने बाध्यता छ । आफ्नै कम्पनीको जहाजमा ट्रान्सफर हुन पनि नमिल्ने उनी बताउँछन् । उनीहरूको दिनदिनै तापक्रम जाँचिने गरेको छ ।बोहरा नेपालछँदा धनगढी प्रिमियर लिग (डीपीएल) मा हस्पिटालिटी हेर्थे । उनी हस्पिटालिटी क्षेत्रमा लागेको ६ वर्ष बितिसकेको छ । दोहाको कतारमा ग्रान्ड हायात, चीनको ग्लोरी सी डायमन्ड क्रुजमा काम गरेपछि उनले सेप्टेम्बर २२ देखि फ्रान्सको बुर्डोबाट सिल्भर सी क्रुजेजमा जागिर थालेका हुन् । करिब ९ महिनामा विश्वका ६० वटा जति देश पानीजहाजमै यात्रा गरिसकेका छन् ।मार्च २० देखि बिनातलब बस्नुपरेको छ । अझै कति लामो बस्नुपर्ने हो, मानसिक तनाव भइसक्यो, बोहराले कान्तिपुरसँग भने, ७५ दिन भइसक्यो जहाजभित्र थुनिएको । सरकारले उद्धार गरे बरु लागेको पैसा खर्च र नियम पालना गर्न राजी छौं । स्वदेश फर्कन लन्डनस्थित नेपाली दूतावासमा नाम टिपाइसकेका उनको प्रश्न छ, मातृभूमि टेक्न कहिले पाइएला कुन्नि ?"
बेलायतबाट फर्कन चाहने ३५० जना,"लन्डन (कास) कोरोना भाइरस (कोभिड१९) को विश्वव्यापी महामारीका कारण बेलायतमा फसेका ३ सय ५० जना नेपाली स्वदेश फर्कन इच्छुक देखिएका छन् । बेलायतस्थित नेपाली दूतावासले स्वदेश फर्कन चाहनेका लागि सूचना जारी गरेसँगै नाम टिपाउने क्रम बढेको जनाएको छ । शुक्रबार साँझसम्म ३ सय ५० जनाले नाम दर्ता गराइसकेका दूतावासका उपनियोग प्रमुख शरदराज आरनले जनाए । उनका अनुसार सूचीमा गैरआवासीय नेपाली संघ बेलायतले संकलन गरेको विवरण पनि समावेश गरिएको हो । दूतावासले इमेल र वेबसाइटबाट पनि नाम दर्ता गर्न सकिने व्यवस्था मिलाइएको थियो । नेपाल फर्कन चाहनेमा विश्वविद्यालयका विद्यार्थी, घुम्न आएकाहरू, प्रशिक्षणका लागि आएका अर्धसरकारी कर्मचारी, परीक्षाका लागि आएका चिकित्सक, घरेलु कामदारलगायत छन् ।विद्यार्थीले आफ्नो काम गुमेको र पढाइ पनि अनिश्चितकालसम्मका लागि स्थगित भएपछि आत्तिएका छन् । पानीजहाजमा कार्यरत करिब २ दर्जन नेपाली पनि लकडाउनका कारण फसेका बताइएको छ ।हामी संकलित सबै विवरण सरकारलाई पठाउँछौं । लन्डनबाट सिधा चार्टर उडान गर्ने वा ट्रान्जिटसम्म आफ्नै तरिकाले गएर कनेक्टिङ पोइन्टबाट नेपाल लैजाने भन्ने विकल्पबारे छलफल भइरहेको छ, आरनले भने ।नेपाल सरकारले जेठ १२ गते कोभिड१९ का कारण विदेशबाट फर्कनै पर्ने अवस्थामा रहेका नागरिकलाई फिर्ता ल्याउने निर्णय गरेको थियो । यसैका लागि दूतावास अहिले बेलायत, आयरल्यान्ड र माल्टामा रहेका नेपालीको तथ्यांक संकलनमा जुटेको हो । फर्कन चाहनेले उडान निश्चित भएपछि कोभिड संक्रमण नभएको स्वास्थ्य परीक्षणको प्रमाण पेस गर्नुपर्नेछ भने नेपाल पुगेपछि १४ दिन आफ्नै खर्चमा क्वारेन्टाइनमा बस्नुपर्नेछ ।विमानस्थल पुगेपछि प्रत्येक यात्रुलाई काठमाडौं उपत्यकामा रहेका होल्डिङ सेन्टरमा राखी आवश्यक प्रक्रिया पूरा भएपछि सम्बन्धित जिल्लामा रहेका क्वारेन्टाइनमा पठाइनेछ । यस्तो परिस्थितिमा टिकटसमेत निकै महँगो पर्ने भएकाले आपत्कालीन अवस्थामा रहेका बाहेकलाई सकभर नफर्कन सुझाव दिइएको उपनियोग प्रमुख आरनले बताए ।"
हाइअल्टिच्युड ट्रेनिङ सेन्टर किन ?,"जुम्लाका हरिबहादुर रोकाय नेपाली एथलेटिक्समा लामो दूरीका धावक रहे । सन् १९९२ को बार्सिलोना ओलम्पिकमा म्याराथन दुरी पूरा गरेका उनले आंशिकमात्र सफलता पाए । उनको खास परिचय हाइअल्टिच्युडमा पाएको सफलताले दियो । आफ्नो खेलजीवन टुंगाउने क्रममा उनी एकाएक विश्व कीर्तिमानी खेलाडी बने । सन् १९९७ देखि २००१ सम्म तीन पटक एभरेस्ट म्याराथन जितेर उनी विश्व कीर्तिमानी खेलाडी बनेका हुन् । यही परिचयले उनलाई स्थापित बनायो । जुम्लाका डाँडाकाँडा र त्यसको फेदमा दैनिक अभ्यास गरिरहने उनलाई नाम्चेको बेसक्याम्पमा पाएको सफलता कुनै नौलो भने थिएन । ५ सय मिटरको फरकमा एभरेस्ट म्याराथन जितेको विगतले उनी अहिले पनि तरंगित हुन्छन् । जुम्लाको पहाडी भेगमा गरेको प्रशिक्षणले रोकायलाई हाइअल्टिच्युडमा ठूलो सफलता दिलाएको थियो । संसद्मा तीन साताअघि प्रस्तुत आर्थिक वर्ष २०७७७८ का लागि सरकारको नीति तथा कार्यक्रममा खेलकुदको ५ क्षेत्रलाई समेट्दै यसपल्ट उच्च पर्वतीय (हाइअल्टिच्युड) खेलकुद तालिम केन्द्र स्थापना गर्ने लक्ष्यले पहिलोपल्ट स्थान पायो । यसले उच्च पहाडी क्षेत्रमा ट्रेनिङ सेन्टर विकास हुने सम्भावना देखाएको छ । सरकारको नीति तथा कार्यक्रममा पर्नुअघि आफूले प्रत्येक पटक काठमाडौं आउँदा जुम्लालगायत हाइअल्टिच्युड क्षेत्रमा ट्रेनिङ सेन्टर बनाउनुपर्ने बारे घच्घचाएको रोकाय स्मरण गर्छन् । नेताको गाउँमा भएको भए उहिल्यै बजेट आइसक्थ्यो होला । यहाँ त अहिलेसम्म केही आएको छैन । जुम्लामा भए धेरै सुविधा हुन्छ, अर्ग्यानिक खाना पाउँछन् । फाइदा पनि धेरै छ । हाइअल्टिच्युड ट्रेनिङ सेन्टर जहाँ बने पनि राम्रो हो, जुम्लामा बने धेरै राम्रो हुन्छ, रोकायले कान्तिपुरसँग भने, यसको स्थापना हुनाले अक्सिजनको फाइदा हुने भएर समग्र नेपाली खेलाडी नै फाइदा छ । हाइअल्टिच्युड ट्रेनिङ सेन्टर निर्माण गर्नुअघि खेलाडी उत्पादन कहाँबाट भइरहेको छ त्यसको निर्क्यौल गरी स्थान टुंगो लगाउन सुझाउँछन् । यसो गर्दा जुम्लाका खेलाडीहरूले पाएका पछिल्ला सफलताहरूले नै धेरै छर्लङ्ग हुने उनी बताउँछन् । हङकङमा सुनमाया बुढा ५ किलोमिटर अल्ट्रामा पहिलो भइन्, विष्णु बुढाले पछि त्यही सफलता दोहोर्याइन् । रेजिना भण्डारीले स्विट्जरल्यान्डमा ६४ किलोमिटर जितेकी थिइन् । पूर्णलक्ष्मी न्यौपानेले स्विट्जरल्यान्डले ५५ किलोमिटरको दौड नै जितिन् । यी सबै जुम्लामै प्रशिक्षित खेलाडी हुन् । त्यसपछि विश्वरूपा बुढा आइन् । उनी अहिले राष्ट्रियस्तरमा जमेकी खेलाडी हुन् । दुर्गाबहादुर बुढा पनि जुम्लाकै उत्पादन हुन् । उनी भारतीय सेनामा आबद्ध भएर क्षेत्रीय प्रतियोगिता जितेका छन् । ठूलो प्रतियोगिता खेल्न जानुअघि दुर्गा प्रशिक्षण गर्नका लागि जुम्ला नै आउने रोकाय बताउँछन् । लामो समयदेखि चर्चामा रहेको हाइअल्टिच्युड तालिम केन्द्रको स्थापना परियोजनालाई राखेपको हरेक नेतृत्वले अभियानका रूपमा अगाडि बढाए पनि कार्यान्वयनमा सधैं ओझेल पर्दै आएको थियो । हाइअल्टिच्युड ट्रेनिङ सेन्टर निर्माणका लागि अध्ययनका साथै निर्माण प्रक्रिया पनि अगाडि बढिरहेको राष्ट्रिय खेलकुद परिषद्का सदस्यसचिव रमेशकुमार सिलवाल बताउँछन् । जुम्लामा कभर्डहल बन्यो । हाइअल्टिच्युड जस्तो सबै भएको छैन । खेल्ने कभर्डहल बनेको छ । हाइअल्टिच्युडमा बनेको छ । हाइअल्टिच्युडमा बनेको र हाइअल्टिच्युड फरक छ । त्यसैगरी कास्कीको घान्द्रुकमा निर्माणको क्रममा छ । मेलम्ची र सैलुङमा पनि बनाउने सोचेका थियौं, लकडाउनका कारण यो पटक सम्भव भएन, सिलवालले भने, साँच्चै भन्नुपर्दा हामीसँग हाइअल्टिच्युड ट्रेनिङको विज्ञता भएको जनशक्ति कमी छ । त्यसमा डिजाइन गर्नुपर्ने इन्जिनियरहरू कम छन् । रोकाय उच्चस्तरको हाइअल्टिच्युड ट्रेनिङ सेन्टर बनाउन जुम्ला तयार रहेको जनाउँछन् । उनका अनुसार बीचमा केन्द्रले ७५ लाख बजेट पठाउने भनेको तर आएन। त्यसअघि एकपल्ट ७ लाख आयो र डीपीआर बनाउन त्यसपछि २५ लाख आए पनि झारो टार्ने काममात्र भएको छ । यसरी फुटकर बजेट आएर हुँदैन । एकै पटक बनाउनुपर्छ भनेर राखेपमा भनेका छौं, अहिले सरकारको नीति तथा कार्यक्रममै परेको हुनाले केही आशा जागेको छ, रोकायले भने, सदरमुकाम खलङ्गा बजारको राजासिम भन्ने सार्वजनिक स्थानमा ४ सय मिटर ट्र्याक बन्ने जग्गा अधिकरण गर्न मिल्छ । माथि लोडचौर स्कुलको जग्गा छ, त्यहीं डीपीआर बनाएको छ । त्यो जग्गा स्कुलको नाममा छ । विशेष गरी लामो दूरीका धावकले हाइअल्टिच्युड प्रशिक्षणको फाइदा उठाउने गरेका छन् । समुद्र सतहदेखि २ हजार ५ सय मिटरभन्दा माथिका क्षेत्रमा अक्सिजनको मात्रा कम हुन्छ । खेलाडीहरूले कम अक्सिजन भएको ठाउँमा प्रशिक्षण गरी कम उचाइमा आउँदा रक्तकोषिकाहरू बढ्ने र सहनशक्तिमा सुधार हुने भएकाले खेलकुदलाई प्राथमिकतामा राखेका देशमा हाइअल्टिच्युड प्रशिक्षणलाई महत्त्व दिने गरिएको छ । एथलेटिक्सका पूर्व मुख्य प्रशिक्षक सुशील नरसिंह राणा उदाहरण खोज्न धेरै टाढा जान नपर्ने बताउँछन् । नेपालमा सबैभन्दा पहिला हाइअल्टिच्युडमा आफैंले प्रशिक्षण गराएको दाबी उनको छ । उनी सन् १९९४ को हिरोसिमा एसियाली खेलकुदका लागि टीका बोगटीलाई म्याराथनका लागि दोलखाको चरिकोटमा क्याम्प राखेको स्मरण गर्छन् । त्यो प्रशिक्षणको नतिजा अलिकति राम्रै आएको थियो । हिरोसिमा समुद्री सतहमा जस्तो थियो । उचाइमा अभ्यास गरेर तल गएर खेल्दा त्यसको फाइदा धेरै छन्, राणाले भने, हिरोसिमा एसियाडमा हामी दक्षिण एसियाली सबै राष्ट्रलाई उछिन्दै कुल आठौं भएका थियौं । भारत, श्रीलंकाका खेलाडीलाई पछाडि पार्दा हाम्रो मनोबल अर्कै भएको थियो । त्यसको अर्को वर्ष टीकाले मद्रासको सातौं दक्षिण एसियाली खेलकुदमा स्वर्ण जितेका थिए । त्यसको मतलब के हो भने हिरोसिमामा हामीले मनोवैज्ञानिक रूपमा पनि दक्षिण एसियाली राष्ट्रमाथि धावा बोलिसकेका थियौं । त्यसको प्रभाव साग नतिजासम्म रह्यो ।१३ औं दक्षिण एसियाली खेलकुदमा पनि हाइअल्टिच्युडको प्रभाव रहेको उनी जनाउँछन् । प्रतिस्पर्धा गर्न आएका ६ मध्ये ५ राष्ट्रसामु एउटा प्रमुख समस्या काठमाडौंको चिसोलाई झेल्नु र हाइअल्टिच्युडमा खेल्नु थियो । काठमाडौंको त्यतिखेरको तापक्रम न्यूनतम ७ र अधिकतम १४ डिग्री सेल्सियस थियो । त्यो समयमा भुटानको राजधानी थिम्पुको न्यूनतम तापक्रम ३ डिग्री सेल्सियस, बंगलादेशको ढाकाको न्यूनतम तापक्रम २२, कोलम्बोको २६, भारतको दिल्लीको १६ र माल्दिभ्सको २८ डिग्री सेल्सियस थियो । समुद्री सतहबाट काठमाडौं १४ सय मिटर उचाइमा छ । श्रीलंका ४ सय देखि ५ सय मिटर, भारतको दिल्ली २ सय मिटर, ढाका ४ मिटर र माले १५ मिटरमात्र समुद्री सतहबाट माथि छ । थिम्पु २२ सय मिटर माथि छ । मैदानमा प्रतिस्पर्धा गर्नुअघि नै नेपाल र भुटानबाहेकका राष्ट्रहरू चिसो र हाइअल्टिच्युडले पिरोलिसकेका थिए । नेपालले अहिलेसम्म साग इतिहासमै सबैभन्दा बढी ५१ स्वर्ण जित्नुको कारण नै त्यही भएको आरोप लगाउन पछि परेनन् सार्कका अन्य राष्ट्रहरू । सागमा खेल्न आउने टोलीका केही खेलाडीले हाइअल्टिच्युडमै गएर अभ्यास पनि गरेका थिए । भुटान सागको इतिहासमा पहिलो पटक फुटबल फाइनलमा पुगेको थियो । त्यसका केही आधार हाइअल्टिच्युडमा खेल्नुले पनि पारेको थियो । स्वर्ण पदक प्रतिस्पर्धामा नेपालसँग पराजित भए पनि भुटानको यो अहिलेसम्मकै ठूलो सफलता थियो । यसको फाइदा नेपालले फुटबलको विश्वकप छनोटमा पनि उठाएको थियो । कुवेत सिटीमा भएको पहिलो लेगमा नेपाललाई कुवेतले ७० ले पराजित गरेको थियो । दोस्रो लेग खेल्न कुवेत काठमाडौं आउनुअघिसम्म दशरथ रंगशालाको पुनर्निर्माण जारी नै थियो । त्यसैले नेपालले आफ्नो घरेलु मैदानको खेल भुटानको थिम्पुमा खेल्ने निधो गरेको थियो । यसको कारण त्यहाँको अल्टिच्युडमा कुवेतले खेल्न सक्दैन भन्ने नै थियो । समुद्री सतहबाट करिब ३ सय मिटरको उचाइमै छ कुवेत सिटी । समुद्री सतहबाट झन्डै २ हजार मिटर माथि गएर नेपाल जस्तो कमजोर टोलीसँग खेल्न कुवेतलाई हम्मे परेको थियो । नेपाल १० ले पराजित भए पनि ठूलो अन्तरले पराजित हुनु नपरेकाले नेपालका लागि त्यो जितसरह थियो । राखेप सदस्यसचिव सिलवाल पनि यसमा सहमत छन् । १३ औं सागमा आफ्नो गृह जिल्लाका खेलाडीको प्रदर्शन नै हाइअल्टिच्युडको उदाहरण मान्छन् । १३ औं सागमा सहभागी धादिङका ११ खेलाडीमध्ये तीन खेलाडीले स्वर्ण, तीन रजत र तीन कांस्य पदक जिते । दुई खेलाडीले केही पनि जितेनन् । सिलवालले भने, तीन स्वर्ण जित्ने उत्तरी भाग (उच्च पहाडी क्षेत्र) र रजत ल्याउने बीचका क्षेत्रका छन् । सडक छेउका दुई जनाले कुनै पदक जित्न सकेनन् । हाइअल्टिच्युडमा मेरो विश्लेषण जन्म, त्यसभित्रको हावापानी र हुर्काइले फरक पार्दोरहेछ भन्ने हो । वैज्ञानिक हिसाबमै नहुन सक्छ । विज्ञहरूले हाइअल्टिच्युडको प्रदर्शनले फरक पर्छ भनेका छन् । १३ औं सागमै कराते स्पर्धालाई मनाङ लैजाउँ भन्ने मेरो एउटा सोच थियो । करातेको आफ्नै विवादका कारण लैजान सकिएन । उच्च पहाडी क्षेत्रमा एक पटक लगेर हेरौं भन्ने हो, सिलवालले पछाडिको कारण दिए, १३ औं सागकै लामो दुरीको दौड जुम्लामा गर्नु भनेको थिएँ । ५ हजार मिटर माथिको दौडलाई त्यहाँ विशेष प्रशिक्षण दिउँ भन्ने थियो । तर हाम्रो सोच के रहेछ भने जुम्ला पठायो भने खेद्यो भन्दा रहेछन् । मैले चाहिँ त्यहाँ प्रतियोगिता आयोजना गर्दा प्रदर्शनमा कति फरक आउँछ भनेर जाँच्न खोजेको थिएँ । रिसर्च जस्तो पनि हुन्थ्यो । खेलाडी, प्रशिक्षकले यसलाई सहज रूपमा नलिएपछि मैले दबाब दिइनँ । अन्तिम समयमा आएर उहाँहरूले हुन्छ पनि भन्नुभएको थियो, त्यतिखेरसम्म समय घर्किसकेको थियो । सदस्यसचिव सिलवाल सरकारले हाइअल्टिच्युडमा लगानी गर्नुका कारण यही भएको जनाउँछन् । एथलेटिक्स प्रशिक्षक राणा लामो दूरीको प्रशिक्षणका लागि काठमाडौं बाहिर विकल्प हेर्ने बेला आइसकेको सुनाउँछन् । हाइअल्टिच्युड ट्रेनिङ सेन्टर निर्माणले कम्तीमा लामो दूरीको प्रशिक्षणलाई नयाँ दिशा देखाउन सक्छ ।"
हाइअल्टिच्युड तालिम केन्द्र र यसको महत्त्व,"मेक्सिको ओलम्पिकमा अल्टिच्युडका कारण ढलेका खेलाडी । फाइल तस्बिरहाइअल्टिच्युड ट्रेनिड सेन्टरको बहस चलिरहँदा यो दुई प्रकारको विधिबाट चयन गर्न सकिन्छ । पहिलो विधि जुन एकदमै सान्दर्भिक र प्राकृतिक विधि हो । जुन सैद्धान्तिक हिसाबले सामुद्रिक सतहबाट २ हजार मिटर देखि २५ सय मिटर (६५६१ देखि ८२०२ फिट) सम्म उचाइमा सेन्टरको स्थापना गर्न सकिन्छ किनकि यस प्रकारको उचाइमा उपत्यका वा समथल पहाडी भागलाई विशेषत समेट्न सकिन्छ यसका लागि खेल सामग्री, जिमसहितको अत्याधुनिक सिन्थेटिक ट्र्याक, स्वास्थ्य वैज्ञानिक प्रयोगशाला, खेलाडी होस्टेल, मेस, खेलविज्ञको व्यवस्था, स्तरीय होटलको व्यवस्थासहित सानो बजार, यातायातको राम्रो पहुँच, आपत्कालीन एयर लिफ्ट गर्न सकिने वा एयरपोर्टको सुविधा हुनु राम्रो मानिन्छ ।दोस्रो विधि भनेको कृत्रिम विधि हो । विशेष वैज्ञानिक उपकरणको प्रयोग गरी आफ्नो अनुकूल ठाउँमा विज्ञ प्राविधिकको प्रत्यक्ष निगरागीमा आफ्नो अनुकूल रगतमा अक्सिजनको कमी गरी गराइने क्लिनिकल प्राक्टिसलाई हाइपोक्सिया उपचार विधि वा हाइपोक्सिया ट्रेनिङ भनिन्छ । कृत्रिम तबरले बनाइएको यस प्रकारको च्याम्बरमा आफूलाई अभ्यस्थ बनाउन महिनौं बिताउँदा मानसिक रूपमा पनि खेलाडीलाई असर पर्ने हुँदा प्रशिक्षणका लागि खुला पहाडी प्राकृतिक वातावरण नै हाइअल्टिच्युड ट्रेनिङ गर्नेहरूको रोजाइमा पर्छ ।हाल दक्षिण एसियाली मुलुकमा रहेका प्रमुख दुई हाइअल्टिच्युड ट्रेनिङ सेन्टरको कुरा गर्दा २०१० मा भारतको हिमाञ्चल प्रदेशको सिमलाको सिलारो भन्ने ठाउँमा करिब ८००० फिट (२४३७ मिटर) उचाइमा ७८ एकड क्षेत्रफलमा स्थापना भएको नेताजी सुभाष हाइअल्टिच्युड ट्रेनिड सेन्टरलाई लिन सकिन्छ, जसमा हाइअल्टिच्युड ट्रेनिङ सेन्टरका लागि आवश्यक विश्वस्तरीय सुविधाहरू उपलब्ध छन् । त्यसयता भारतका मध्यम र लामो दूरीको नतिजा हेर्दा यसले ठूलो छलाङ मारेको देखिन्छ । ती इभेन्टसहरूमा एसियामा स्वर्ण पदक मात्र नभै धेरै खेलाडी आगामी ओलम्पिक र विश्व एथलेटिक्स प्रतियोगितामा समेत योग्य भई छनोट हुन सफल भइरहेका छन् ।यसैगरी दक्षिण एसियाको सानो मुलुक भुटानको थिम्पुमा सन् २०१५ मा भुटान एमेच्योर एथलेटिक्स एसोसिएसनद्वारा स्थापना भएको हाइअल्टिच्युड ट्रेनिङ सेन्टरलाई लिन सकिन्छ । ७३७५ फिट (२३३४ मिटर) को उचाइ तथा उत्कृष्ट प्राकृतिक वातावरणमा अवस्थित यो सेन्टरको स्थापनासँगै भुटानका खेलाडीहरूले लामो दूरीमा नयाँ नयाँ कीर्तिमान बनाउन थालेका छन् । हाल यो सेन्टर अल्टिच्युड ट्रेनिङका लागि दक्षिण एसियालगायत एसियाका खेलाडीहरूको रोजाइमा पर्छ । (लेखक अन्तर्राष्ट्रिय एसोसिएसन अफ एथलेटिक्स महासंघका प्रशिक्षक एवं लेक्चरर हुन्)"
सफलताको आधार,"हाइअल्टिच्युड ट्रेनिङ सेन्टर निर्माणका लागि विस्तृत अध्ययन भएको छैन । अहिले हामी यही अध्ययन गर्न खोज्दैछौं । ५ वर्षदेखि हाइअल्टिच्युडमा बजेट निकासा भएको रहेछ, तर पूर्वाधार बनेको केही छैन । अहिले केही ठाउँमा सुरुआत भएको छ । मनाङमा मैदान सम्याउने काम सम्पन्न गरेका छौं र कभर्डहल बनाउन सुरु गर्दैछौं । मुस्ताङको जग्गा प्राप्तिको क्रममा छ । मुस्ताङको स्थिति विचित्र रहेछ । त्यहाँ जोमसोमअगाडि कभर्डहल बनिरहेको छ । कालीगण्डकीको किनारमा पर्खाल लगाउने काम भएको छ । मुक्तिनाथ मन्दिरसँगै बनाउने भनेर ठाउँ छुट्याइएको छ । तर कित्ताकाट भएको छैन । व्यक्तिको जग्गाबाहेक सिंगो एकमुष्ट सरकारी जग्गा रहेछ । कित्ताकाटका लागि नेपाल सरकारमा फाइल पुगेको छ । त्यो फाइनल भएर आइपुगेको छैन । हाइअल्टिच्युड ट्रेनिङको निर्माणमा पहिला के गर्ने भन्ने थाहा पाउँदा एउटा खेल मैदान, एथलेटिक्स ट्र्याक र कभर्डहल आवश्यक पर्दोरहेछ । पौडीपोखरी, साउना ज्याकुजी, स्टिम बाथ, साइक्लिङ, हर्स राइडिङ आवश्यक रहेछ । यसका पनि तीनवटा सिद्धान्त हुने रहेछ, एउटा हाइअल्टिच्युड उच्च प्रदर्शन, लो अल्टिच्युड उच्च प्रदर्शन र हाइअल्टिच्युड लो प्रदर्शनमा आधारित । यसैमा आधारित रहेर प्रशिक्षण गराउनुपर्ने रहेछ । यसबाहेक फिजिकल फिटनेस, अस्पताल यसका आवश्यकता रहेछन् । हाइअल्टिच्युड ट्रेनिङ सेन्टर नजिक होटल र आवासको राम्रो व्यवस्थासहित हेलिप्याड हुनुपर्छ । यसका आधारभूत आवश्यकता यही हुन् । यसैमा अन्य आवश्यकता के के छन् भनेर बनाउन एउटा जिम्मा दिइएको छ । मेरो सोच पहिला अलिकति धेरै जग्गा भएको स्थान हेरौं भन्ने हो । मेलम्चीमा पनि जग्गा धेरै भएको स्थान पाइएको छ, तर लकडाउनका कारण त्यहाँ हेर्न जान पाइएको छैन । त्यहाँ जग्गा विवाद छ भन्ने सुनेका छौं । सैलुङमा स्थानीय तहले ५ रोपनी जग्गा दिएको छ । त्यो जग्गा थोरै हुने भएकाले सैलुङमा तेक्वान्दो कभर्डहल बनाउने सोचेका छौं । लुक्लामा पनि १७१८ रोपनी जग्गा पाइएको छ । विस्तृत नक्सा बनाएर त्यसको आवश्यकता हेरेर अर्को स्थानमा जाने भन्ने हो । मनाङमा एउटा बहुउद्देश्यीय कभर्डहल र अर्को फुटबल मैदानबाहेक बनाउन सकिँदैन । नेपाल सरकारले यसलाई प्राथमिकता दिएको छ । काम गर्दै जाउँ बजेट पुगेन भने थप्दै जाने हो । बजेटले सम्बोधन गरेको कर्णालीमा खेलकुद पूर्वाधार बनिसकेपछि हाइअल्टिच्युड खेल आयोजना गर्न सकिन्छ । वैज्ञानिक हिसाबमा प्रमाणित भएको के हो भने एउटा खेलाडीले समुद्री सतहमा खेल्नु, त्यसपछि मध्यमा खेल्नु र हाइअल्टिच्युडमा खेल्नुमा अल्टिच्युटकै राम्रो प्रदर्शन रहेको पाइयो । कारण फोक्सो ठूलो हुने, शरीरले अक्सिजन पाउने, खेलाडीहरू ध्यान एकीकृत भएर खेल्न सक्ने हुनाले प्रदर्शन भएको छ । हाइअल्टिच्युड ट्रेनिङको परिकल्पना गरिएको पनि धेरै भएको छैन । नेपालको सन्दर्भमा हेर्ने हो भने हरिबहादुर रोकाय, विश्वरूपा बुढालगायत जुम्लाका खेलाडीले राम्रो नतिजा दिइएको पाइएको छ । मीरा राई, स्व सञ्जय पण्डितजस्ता खेलाडीको प्रदर्शन पनि हाइअल्टिच्युडले गर्दा राम्रो पाइएको थियो । सम्भव भएको स्थानमा हाइअल्टिच्युड ट्रेनिङ सेन्टर बनाउँदै जाने हो । तर कर्णाली प्रदेशमा त्यसका लागि जग्गा नै भेटिँदैन । जग्गा भएको स्थानबाट प्रस्ताव आएको छैन, प्रस्ताव आएको स्थानमा जग्गा छैन । जुम्लाको एक स्थानमा म उद्घाटन नै गर्न जाँदैथिएँ, लकडाउनले रोकियो । रारा ताल नजिक पनि जग्गा छ भनेको छ, त्यहाँ पनि गएर हेर्नेछु । डोल्पामा जग्गा किनिएको छ, नपुग जग्गा व्यवस्थापन गर्नेछौं । हामीले हाइअल्टिच्युड ट्रेनिङ सेन्टर बनाएर मार्केटिङ गर्न सक्यौं भने विदेशी टिम, खेलाडी आएर यहाँ प्रशिक्षण गर्न सक्छन् । त्यसको दुई कारण छन् । कतिपय देशले हाइअल्टिच्युड प्रशिक्षण दिएको जानकारी दिन खोज्दैनन् रहेछन् । १०११ वर्षअगाडि दक्षिण कोरियाको यू१९ को २३ सदस्यीय टोली प्रशिक्षण गर्न नेपाल आएको थियो । मैले र दिवाकरलाल अमात्यले त्यसको सहकार्य गरेका थियौं । उनीहरूले यहाँ झन्डै ३५ दिन दशरथ रंगशालामा अभ्यास गरे । जुन स्थानमा गएर उनीहरू खेल्दै थिए त्यसको हावापानी सबै नेपालसँग मिल्थ्यो । त्यस्तो वातावरण कोरियामा मिल्दैनथ्यो । यसले राम्रो प्रदर्शन दिन्छ भनेर उनीहरू नेपाल आएका थिए । उनीहरूले नतिजा पनि राम्रो ल्याएको सुनियो । हाइअल्टिच्युडमा उच्च प्रदर्शन दिन्छ भन्ने एउटा आधार पनि भयो । व्यावसायिक खेलाडी हाइअल्टिच्युड मात्र हेरेर आउँदैनन् । उनीहरूलाई होटलसहित खानेबस्ने सुविधा त्यहीअनुसार हुनुपर्छ । स्वास्थ्यमा सचेत हुन्छन् । अस्पतालमा हामीले ध्यान दिन सक्नुपर्छ । जिमलगायतका सुविधा राम्रो हुनुपर्यो । राम्रो सुविधा बनाएर मार्केटिङ गर्न सक्यौं भने मात्र विदेशी खेलाडी र टिम आउँछन् । सबैभन्दा राम्रो र ठूलो जग्गा देखिएको मुस्ताङमा हो । स्थानीय विद्यालयले मैदान उपलब्ध गराइदिन्छ । मुक्तिनाथको नजिक होटल बनाउनुपर्दैन । त्यहाँ राम्रो होटल सुविधा छ । खानपिनको पनि समस्या छैन । हेलिकप्टर राख्न पनि समस्या छैन । जिमको लागि सामाग्री खरिद गरेर लान सकिन्छ । त्यहाँ एउटा देखिएको छ । एकै वर्षमा सबै नसकिएला, तर प्रारूप तयार बनायौं भने क्रमशः हामीले त्यसलाई विकास गर्दै लान सक्छौं । झन्डै ३४ महिना हिउँ पर्ने भएकाले त्यहाँ खेल्न सकिन्न । अरू समयमा प्रशिक्षण गर्न सकिन्छ । स्वास्थ्यको हिसाबले पनि धेरै बुझेर यो प्रक्रिया अगाडि बढाउनुपर्छ । विनोद पाण्डेसँग कुराकानीमा आधारित"
