शीर्षक,विवरण
एयरलाइन्स विवाद नमिल्दा विदेशबाट उद्धारमा ढिलाइ,"(काठमाडौं)  सरकारका चार निकायबीच समन्वय नहुँदा कोरोना भाइरसबाट सिर्जित समस्याका कारण विदेशमा अलपत्र परेका नेपालीहरू झन् बिचल्लीमा परेका छन् । विदेशमा रहेका नेपालीहरूलाई राष्ट्रिय ध्वजावाहक नेपाल एयरलाइन्समा ल्याउने कि निजी क्षेत्र वा विदेशी एयरलाइन्सलाई पनि उद्धार गर्न दिने भन्ने विषयमा विवाद नमिल्दा उद्धार कार्यमा ढिलाइ भएको छ ।उपप्रधान तथा रक्षामन्त्री ईश्वर पोखरेल नेतृत्वको कोभिड१९ रोग रोकथाम तथा नियन्त्रण उच्चस्तरीय समन्वय समितिअन्तर्गतको कोभिड१९ संकट व्यवस्थापन केन्द्र (सीसीएमसी), परराष्ट्र मन्त्रालय, संस्कृति, पर्यटन तथा नागरिक उड्डयन मन्त्रालय र श्रम, रोजगार तथा सामाजिक सुरक्षा मन्त्रालयबीच विदेशमा रहेका नेपालीहरूलाई कसरी ल्याउने भन्ने सन्दर्भमा एकमत नहुँदा समस्या उब्जिएको हो । सरकारले कोभिड१९ महामारीका कारण विदेशमा अलपत्र नेपालीलाई उद्धार गर्न विस्तृत कार्ययोजना बनाएको थियो । उक्त कार्ययोजनाअनुसार उद्धार गरेर ल्याउन तय गरिने सबै कामको सञ्चालन, अनुगमन, नियन्त्रण र निर्देशन सीसीएमसीअन्तर्गत हुनेछ । र, रक्षा मन्त्रालय, गृह मन्त्रालय, स्वास्थ्य तथा जनसंख्या मन्त्रालय, प्रदेश र स्थानीय तहले सहयोगीको भूमिका खेल्ने छन् । उनीहरूले विदेशबाट नेपाल आएपछि मात्र काम गर्नेछन् । तर, विदेशमा रहेका नेपालीलाई त्रिभुवन अन्तर्राष्ट्रिय विमानस्थलसम्म ल्याउन उच्चस्तरीय समिति, परराष्ट्र मन्त्रालय, पर्यटन मन्त्रालय र श्रम मन्त्रालय बीचमा सहमति हुन आवश्यक हुन्छ ।जेठ २३ मा म्यानमारबाट २६ जना र यूएईबाट एक सय ६९ जना नेपालीलाई उद्धार गरिएको थियो । तर, ती नेपालीलाई नेपाल एयरलाइन्समा ल्याइएको होइन । नेपालको सरकारी संयन्त्र बीचको समन्वयको अभावले गर्दा यूएईमा नेपाल फर्किने सूचीमा रहेकाहरू उतै छुटेका थिए । एयर अरेबियाले टिकट तिरेर आउन सक्नेलाई मात्र आफ्नै पहलमा ल्याएको थियो । विदेशबाट उद्धार गर्न थालिएको तीन दिन भइसक्दासमेत अब अरूलाई कहिले उद्धार गर्ने भन्ने सम्बन्धमा निर्णय हुन सकेको छैन । स्रोतका अनुसार पर्यटनमन्त्री योगेश भट्टराई नेपाल एयरलाइन्समै विदेशबाट नेपालीहरूलाई उद्धार गर्नुपर्ने र विदेशी कम्पनीहरूले कामदारको टिकटलाई तिर्ने भाडा नेपाल एयरलाइन्सले नै लिनुपर्ने अडानमा छन् । अन्य मन्त्रीहरू भने निजी र सम्बन्धित मुलुकका अन्य एयरलाइन्सलाई पनि नेपालीलाई उद्धार गर्न दिँदा समस्या नहुने बताइरहेका छन् ।विदेशबाट नागरिकहरूलाई उद्धार गर्न सरकारले १५ प्राथमिकता पनि बनाइसकेको छ । परराष्ट्र मन्त्रालयले आफ्ना ३० दूतावास र ६ महावाणिज्य दूतावासबाट संकलन गरेको तथ्यांकअनुसार ३३ मुलुकका २४ हजार एक सय ४८ जना नेपाली प्राथमिकताका आधारमा नेपाल ल्याउनु पर्ने सूचीमा छन् ।"
रुकुम घटना छानबिन गर्न संसदीय समिति,"काठमाडौं (कास) रुकुम पश्चिममा ६ जना युवाको ज्यान जाने गरी दुई साताअघि भएको घटनाको छानबिन गर्न नेकपाका सांसद देवेन्द्र पौडेलको संयोजकत्वमा ९ सदस्यीय संसदीय विशेष समिति गठन भएको छ । प्रतिनिधिसभाको सोमबारको बैठकले छानबिन समिति गठन गरेको हो । समितिका सदस्यहरूमा सांसदहरू महेश्वरजंग गहतराज, एकवाल मियाँ, पार्वती बिशुन्के, विमला विक, मीनबहादुर विश्वकर्मा, प्रकाश रसाइली, रामसहायप्रसाद यादव र दुर्गा पौडेल छन् । प्रमुख प्रतिपक्ष कांग्रेस र सत्तापक्षकै केही सांसदहरूले संसदीय समिति गठनको माग गर्दै आएका थिए । समितिलाई प्रतिवेदन पेस गर्न ३० दिनको समय दिइएको छ । समितिले सभामुख अग्निप्रसाद सापकोटाको निर्देशनमा कार्यविधि तय गरी छानबिन अघि बढाउनेछ । जाजरकोटका युवक नवराज विक आफ्नो प्रेमिकासँग विवाह गर्ने भन्दै साथीहरू लिएर गत १० गते रुकुमको चौरजहारी गएका बेला केटी पक्षले उनीहरूमाथि आक्रमण गरेका थिए । चौरहजारी नगरपालिका सोतीका मल्ल थरकी केटी पक्षका गाउँलेले नवराजको टोलीलाई लखेटेर हत्या गरेको आरोप पीडित पक्षको छ । घटनामा नवराज, टीकाराम नेपाली, गोविन्द शाही, लोकेन्द्र सुनार, सञ्जु विक र गणेश बुढामगर भेरी नदीमा मृत फेला परेका थिए । घटनामा संलग्नताको आरोपमा सोही नगरपालिकाका वडाध्यक्षसहित २५ जनालाई पक्राउ गरिएको छ । पक्राउ पर्नेमा प्रेमिका भनिएकी किशोरी पनि छिन् ।"
संक्रमण रोक्न असफल : कांग्रेस,"(काठमाडौं)  कोभिड१९ संक्रमण नियन्त्रणलगायतमा देखिएका बेथिति र सरकारको अकर्मण्यताविरुद्ध मौन बसेको भन्दै आलोचना बढिरहेका बेला कांग्रेसले स्वास्थ्य क्षेत्रमा भएका अनियमिता र दस अर्ब रुपैयाँ खर्चको विषयमा संसद्मा सशक्त आवाज उठाउने निर्णय गरेको छ । कोरोना महामारीका सन्दर्भमा सरकारको गैरजिम्मेवारपन, अकर्मण्यता, अक्षमता र भ्रष्टाचारविरुद्धमा संघीय संसद्, प्रदेशसभा र सबै जिल्लामा सक्रिय र सशक्त रूपले प्रस्तुत हुने निर्णय सोमबारको कांग्रेस बैठकले गरेको छ । पार्टीले संसद्मा प्रभावकारी रूपमा आवाज उठाउन संसदीय दलको नेतालाई निर्देशन दिएको छ । कोभिड१९ संक्रमण नियन्त्रणमा सरकार असफल हुनुका ९ कारण कांग्रेसले उल्लेख गरेको छ । उसले सरकारले तत्काल लिनुपर्ने कदमबारे पनि सुझाव दिएको छ । कांग्रेसले सरकारको कमीकमजोरी औल्याउँदै लिनुपर्ने पहलकदमीबारे ध्यानाकर्षण गराउन प्रधानमन्त्री केपी शर्मा ओलीलाई ज्ञापनपत्र बुझाउने निर्णय गरेको छ । त्यसका लागि केन्द्रमा वरिष्ठ नेता रामचन्द्र पौडेलको नेतृत्वमा प्रधानमन्त्रीलाई र जिल्लामा जिल्ला सभापतिको नेतृत्वमा प्रमुख जिल्ला अधिकारीमार्फत ज्ञापनपत्र बुझाउने तय भएको छ । राष्ट्रिय विपतका बेला स्वास्थ्य सामग्री खरिद जस्तो विषयमा निरन्तर भ्रष्टाचार भइरहनु निर्लज्जताको पराकाष्ठा भएको कांग्रेसको भनाइ छ । कोभिड१९ नियन्त्रण गर्न सरकारले १० अर्ब खर्च भएको भनिरहेको छ । नेपाली कांग्रेस त्यो खर्चको सम्पूर्ण विवरण सार्वजनिक गर्न माग गर्छ, कांग्रेसले निर्णयमा लेखेको छ, हालसालै पनि स्वास्थ्य सामग्री खरिदमा अनियमितता भएको सार्वजनिक भएको छ । यस सम्बन्धमा पनि तत्काल सार्वजनिक रूपमा जानकारी गराउन सरकारसँग माग गर्छ । कोरोना भाइरस नियन्त्रणका लागि सरकारले खर्च गरेको दस अर्ब रुपैयाँ र स्वास्थ्य क्षेत्रमा भएका अनियमिताका विषयमा छानबिन गर्न संसदीय छानबिन समिति गठन गर्न बैठकमा माग भएको थियो । वरिष्ठ नेता पौडेल, केन्द्रीय सदस्यहरू रामशरण महत, महेश आचार्य, प्रदीप गिरी, चित्रलेखा यादव, गगन थापा, प्रदीप पौडेललगायतले स्वास्थ्य क्षेत्रमा भएका अनियमिताको विषयलाई सशक्त उठाउँदै छानबिनका लागि सरकारलाई बाध्य पार्नुपर्ने बताएका थिए । उनीहरूले सरकारले तीनवटा भेन्टिलेटर र २५ हजार परीक्षण किट किनेबाहेक अधिकांश स्वास्थ्य उपकरण अनुदानमा प्राप्त भएको र स्थानीय तहको सक्रियतामा स्थापित क्वारेन्टाइनमा संघीय सरकारको योगदान नभएको दाबी गरेका थिए । प्रमुख प्रतिपक्ष र अन्य सबैको निरन्तरको साथ, सुझाव र दबाबका बावजुद सरकार कोरोनाविरुद्धको संघर्षको सक्षम ढंगले नेतृत्व गर्न, कोभिड१९ को महामारी नियन्त्रण गर्न र देश र जनतालाई विपद्बाट सुरक्षित राख्न पूर्ण असफल भएको कांग्रेसले उल्लेख गरेको छ । कांग्रेसले सरकारले स्वास्थ्य क्षेत्रमा लगाउन लागेको संकटकालको समेत विरोध गरेको छ । बैठकमा कोभिड१९ को संक्रमणको एजेन्डामात्रै राखिएकाले अन्य विषयमा बोल्न दिइएको थिएन । पार्टी सभापति शेरबहादुर देउवाले यसैमा केन्द्रित रहेरमात्रै धारणा राख्न केन्द्रीय सदस्यहरूलाई २ मिनेट समय दिएका थिए । एमसीसी सम्झौता र आठ जना सांसदले संसद् सचिवालयमा दर्ता गराएको संविधान संशोधनको विषयमा छलफल भएन ।"
लकडाउन खुकुलो बनाउने गृहकार्य अन्तिम चरणमा,"काठमाडौं (कास) कोरोना संक्रमणको जोखिम बढ्न नदिने स्थितिलाई विस्तार गर्दै स्वास्थ्य र सुरक्षाको मापदण्ड अपनाएर विस्तारै सहजीकरण गर्ने गृहकार्यको सरकार अन्तिम चरणमा पुगेको छ । त्यसका लागि ५ चरणमा लकडाउनलाई खुकुलो बनाउन अघि सारिएको प्रस्तावमाथि अन्तिम गृहकार्य भइरहेको बताइएको छ । असार १ बाट लागू हुने गरी अघि सारिएको उक्त प्रस्तावलाई स्वास्थ्य क्षेत्रका प्राविधिक तथा चिकित्सकहरूले अध्ययन गरिरहेका प्रधानमन्त्री तथा मन्त्रिपरिषद् कार्यालयका सचिव नारायण विडारीले जानकारी दिए ।उपप्रधान एवं रक्षामन्त्री ईश्वर पोखरेलको नेतृत्वमा रहेको कोभिड१९ रोग रोकथाम तथा नियन्त्रण उच्चस्तरीय समन्वय समितिले तयार पारेको ५ चरणको लकडाउन मोडालिटीलाई आइतबार प्रधानमन्त्री केपी शर्मा ओलीसमक्ष पेस गरिएको थियो । प्रधानमन्त्री निवास बालुवाटारमा प्रधानमन्त्रीसहित सबै सुरक्षा अंगका प्रमुखहरू र विभिन्न मन्त्रीहरूबीच उक्त प्रस्तावलाई लिएर छलफल भएको थियो । छलफलका आधारमा ५ चरणको लकडाउन खुकुलो बनाउने मोडालिटीलाई थप परिष्कृत गर्न लागिएको सचिव विडारीले जानकारी दिए ।आर्थिक, स्वास्थ्य र सुरक्षालाई मुख्य आधार बनाएर लकडाउनलाई खुकुलो बनाउन उच्चस्तरीय समितिले सुरुमा तीन चरणको मोडालिटी अघि सारे पनि अहिले ५ चरणको नयाँ मोडालिटीलाई नै अघि बढाउने लक्ष्य राखिएको छ । सचिव विडारीले आइतबार मोडालिटीको मस्यौदा प्रधानमन्त्रीसामु प्रस्तुत भएपछि आएका सुझावहरूका आधारमा संशोधन गरेर अन्तिम रूप दिन लागिएको बताए । ५ चरणमा लकडाउन खुकुलो बनाउने मोडालिटीमा हरेक दुई सातामा स्वास्थ्य र सुरक्षालाई ध्यानमा राखेर आर्थिक र सामाजिक गतिविधिलाई व्यवस्थित रूपमा अघि बढाउँदै लैजाने उल्लेख छ । प्राविधिक टोलीले अध्ययन गरिरहेको कारणले गर्दा कहिले नै कुन चरणमा के हो भन्नु कुरा भन्न सकिन्न, सचिव विडारीले भने, प्राविधिक कुराहरू संशोधन गर्न चिकित्सक तथा स्वास्थ्य प्राविधिकहरू खटिइरहनुभएको छ । उक्त कार्य छिट्टै टुंगिन्छ ।स्रोतका अनुसार आइतबार बसेको बैठकमा प्रधानमन्त्री ओलीसामु एक मन्त्रीले सरकारले कोरोना भाइरस रोकथाम र नियन्त्रणको सवालमा राजनीतिक रूपमा सफल नेतृत्व गर्न नसकेको गुनासो गरेका थिए । तर, प्रधानमन्त्री ओलीले राजनीतिक नेतृत्वमा नभई सरकारी निकायहरूबीचमा राम्रो समन्वय नहुँदा मात्र केही समस्या देखा परेको बताएका थिए ।"
'क्वारेन्टाइनबारे सीडीओले सही रिपोर्टिङ गर्दैनन्',"कोभिड १९ नियन्त्रणका लागि प्रदेश सरकारले अहिले के गरिरहेको छ ?लकडाउन सुरु हुनुभन्दा पहिलेदेखि हामीलाई लागेको थियो खुला सीमाना छ, यो प्रदेशबाट भारत गएका कामदारको संख्या सबैभन्दा बढी छ । कोरोनाको नेपालमा प्रभाव पर्यो भने हामीलाई धेरै अप्ठ्यारो पर्छ । त्यसैले सुरुमै हामीले आन्तरिक मामिला तथा कानुन मन्त्रालयमार्फत विपत् व्यवस्थापनका लागि भनेर ५०५० लाख रुपैयाँ पठायौं । हामीसँग त्यस्तो कुनै संयन्त्र छैन, कुनै आधार खडा भएको छैन तर पनि हामीले प्रदेश प्रहरी, सशस्त्र र जनपद प्रहरी पठाएका थियौं । सुरुदेखि नै नेपाली सेनासँग पनि समन्वय गर्यौं । प्रदेशमा संक्रमणको संकट देखा नपरोस् भनेर सशस्त्र प्रहरीलाई २०२० लाख दियौं । जिल्लामा रहने जनस्वास्थ्य कार्यालयलाई पनि सहयोग पठायौं । लकडाउनपूर्व नै हामी तयारीमा थियौं । आफ्नोतर्फबाट गर्नुपर्ने काम गरिरहेका छौं । तयारी त तपाईंहरूले केन्द्र सरकारले भन्दा पहिलेदेखि गर्नुभएको हो तर त्यसअनुसार काम भएको देखिँदैन नि ?अहिले जुन किसिमका संयन्त्र छन्, तिनको काम गर्ने जुन तरिका छ, त्यो सुरुदेखि आफ्नै ढंगले चलिरहेको छ । स्वास्थ्यको अवस्था हेर्ने हो भने यो प्रदेशमा सबैभन्दा पीडादायी छ । कुनै पनि जिल्लामा अस्पतालमा आवश्यक पर्ने संयन्त्र र संरचना आजको भोलि हुने कुरा हैन । यसले समय लिन्छ । त्यसका लागि हामीले पैसा पनि वितरण गर्यौं तर पैसा खर्च गर्ने निकायहरू, विशेषगरी जिल्लास्तरका अस्पतालको हातमा कहिल्यै पनि बढी पैसा आएन । हामीले त पठायौं, उनीहरू खर्च गर्नै डराउने भयो । हामीले ५०५० लाख दिएर प्रमुख जिल्ला अधिकारीकै अगाडि सकेको गर्नुस् है भनेका हौं । तैपनि पैसा खर्च गर्न सकेनन् । हामीले छोटो बाटोबाट सामान खरिद गर्न प्रक्रिया सुरु गरेका थियौं तर चाहेअनुसार गर्न सकेनौं ।क्वारेन्टाइनहरू अस्तव्यस्त छन्, त्यहाँ बस्नेहरूले न्यूनतम सुविधा पनि नपाएको बताइरहेका छन् । व्यवस्थापन किन चुस्त हुन सकेन ?क्वारेन्टाइनहरू स्थानीय पालिकाहरूले तयार पारे । पालिकास्तरमा स्कुल, सार्वजनिक धर्मशाला, सामुदायिक भवनबाहेक संरचनारू छैनन् । तिनीहरूको अवस्था राम्रो छैन, शौचालय पनि छैन । अब ल्याएर उनीहरूलाई ल्याएर कहाँ राख्ने ? राख्ने भनेको त्यही स्कुल, सामुदायिक भवन र सार्वजनिक ठाउँ हुन् । ती संरचनाको अवस्था त आफैंमा दयनीय छ । गाउँपालिका, नगरपलिकाले गर्न सकेनन्, ठीक छ । दायित्व त हाम्रो पनि हो, संघीय सरकारको पनि हो । जुन किसिमको संरचना बन्नुपर्ने हो, त्यसका लागि हामीले स्थानीय प्रशासनसँग सम्पर्क गर्ने हो । तथापि सहकार्यमा कहीं न कहीं कमजोरी देखियो । यो परिस्थितिमा एउटा बलियो युनिट नै बनाउनुपर्ने हो । केन्द्रीय सरकारबाटै यस्तो युनिट आउनुपर्थ्यो । प्रदेश सरकारले पनि संयन्त्रका लागि मान्छे थपेर प्रत्येक गाउँपालिकामा क्वारेन्टाइन बनाएर जानुपर्थ्यो, त्यो हुन सकेन । क्वारेन्टाइनमा के कमी छ, प्रदेश सरकार दिन तयार छ । अरू कहाँकहाँ के कुराको कमी छ, त्यहाँ दिन प्रदेश सरकार तयार छ । स्थानीय सरकारले भूमिका खेल्नुपर्थ्यो । कुनै पनि पालिकामा गएर सोध्नुस्, केन्द्र सरकारले एउटा सुको पनि पठाएको छैन । केमा उहाँहरूको खर्च भइरहेको छ, मैले त बुझ्नै सकिरहेको छैन ।उसो भए तपाईंको गुनासो केन्द्र सरकारसँग हो ?अहिले संघीय सरकारले हामी सबैको अभिभावकत्व लिएर काम गर्नुपर्ने हो । हामीले गुनासो हुँदा कहाँ राख्ने ? त्यहाँको सम्बन्धित मन्त्रालयले यसमा नेतृत्व लिनुपर्थ्यो । त्यो कुन ठाउँमा देखियो ? केन्द्र सरकारका जोसुकैसँग पनि सम्पर्क मैले गर्नुपर्छ । उहाँहरू यति ठूलो हुनुहन्छ कि कहिलेकाहीँ यसो कुनै आवश्यकता फिल भयो या कुनै सन्दर्भ पर्यो भने मात्रै हामीलाई सम्झिनुहुन्छ । यो सन्दर्भमा कुन टोली आएर त्यहाँ मोनिटरिङ गरेको छ त ? पालिका, प्रदेश या संघ सबैको पैसा एउटै हो । तर पालिकाले जनताको चाहनाअनुसार विकासनिर्माणका काम गर्ने एउटा पक्ष छ भने यो महामारीमा आफ्नो पालिकाको रक्षा गर्नु र आफ्ना नागरिकको जीवन रक्षा गर्नु उसको अर्को दायित्व हो । यहाँ बेरोजगार युवाका लागि के व्यवस्था भयो ? क्वारेन्टाइनमा बस्नेका लागि उनीहरूले के गरे ? स्थानीय सरकारले त प्रदेश र केन्द्र दुवैबाट अपेक्षा गर्छ नि । संघीय सरकार जुन भूमिकामा हुनुपर्थ्यो, त्यो त देखिएन । अहिले त हेर्नुस् न क्वारेन्टाइन संक्रमण फैलाउने थलो भइसकेका छन् । बाथरुम एउटै हुन्छ, सँगै बस्छन्, खान्छन्, हात मिलाउँछन्, अँगालो हाल्छन् । संक्रमण नभएको मान्छेलाई पनि क्वारेन्टाइनमा संक्रमण हुन्छ । बरु आफ्नो घर गएर परिवारसँग अलग भएर बस्दा सुरक्षित हुन्थ्यो । क्वारेन्टाइनको नाममा स्कुललाई प्रयोग गरियो । त्यहाँ उनीहरूको बिजोग छ । त्यसका लागि के गरियो त ?के गरियो त ? यही प्रश्न तपाईंलाई हाम्रो पनि हो । हामीले सुरुमा काम त गर्यौं नि १ राहतका लागि भनेर प्रदेश २ का सबै पालिकामा पैसा पठायौं । गाउँपालिकालाई १०, नगरपालिकालाई १५, उपमहानगरपालिकालाई २० र महानगरपालिकालाई २५ लाखका दरले पठायौं । त्यहाँ पनि हेर्यौं कि जो पाउनुपर्ने हो, उनीहरूले पाएनन् । पछि ८ जिल्लामा २ करोडका दरले राहत पठायौं । तर राहत लिन धनी मान्छे पनि आए । एउटा पालिकामा जसलाई बढी आवश्यकता छ, त्यसलाई किन नदिने ? तर जसरी हामीले दियौं त्यसैगरी संघ सरकारसँग पनि स्थानीय सरकारले अपेक्षा त गर्छ । हामीले स्रोत साधनले भ्याउनेजति गरेकै छौं ।तर तपाईंहरूले पठाएको राहत पाउनुपर्नेको हातमा पुगेको छैन । हामीले नै विभिन्न ठाउँमा साता१५ दिनदेखि खान नपाएका थुप्रै नागरिक भेटेर आयौं ।हामी आफैं त बाँड्ने हैन नि १ हामीसँग संयन्त्र छ कि छैन भन्ने हो । हामीसँग स्थानीय तहले हामी आफैं राहत बाँड्छौं भन्छन् । सरकारले बनाएको संयन्त्र छ नि । पालिका छन्, वडा छन्, राजनीतिक दलका प्रतिनिधि छन्, उनीहरू सबैलाई एकै ठाउँमा राखेर पठायौं । त्यस्तो खालकै निर्देशिका बनाएर पठायौं । कतिपय पालिकाले धेरै राम्रोसँग पैसा मिलाएर बाँडे पनि । केहीमा त समस्या छ नै । हाम्रो समाजको जुन संरचना छ, त्यसमा त राजनीतिक स्वार्थसहित विभिन्न कारणहरू छन् नि । हो, योमुसिबतबाट हामी सबै अलिकति माथि उठ्नुपर्छ । दिउँसो खाएपछि साँझ के खाने भन्ने समुदायलाई स्थानीय तहले प्राथमिकतामै राखेनन् । यताबाट पैसा खन्याइरहने तर पाउनुपर्ने ठाउँसम्म नपुग्नुमा कमजोरी कहाँनिर भयो त ?संघीय सरकार र प्रदेश सरकारको सीमितता छ । संघीय सरकारको कुनै पदाधिकारी, कुनै अधिकारी कुनै मन्त्री गएर वडामा बाँड्ने भन्ने हुन्न नि । संघीय सरकारले त्यही टुल प्रयोग गर्नुपर्छ, हामीले पनि गर्नुपर्छ । सप्तरीकी राधादेवी सदाजस्ता परिवार जो छन्, उनीहरूलाई एकदमै धेरै समस्या छ । राहतको आवश्यकता उनीहरूलाई धेरै छ । लकडाउनमा त उनीहरूलाई बाहिर निस्किनै अप्ठ्यारो भयो । मैले भनें नि, यत्रो ७४७५ दिनको लकडाउनले जसको आर्थिक अवस्था कमजोर छ, पक्कै पनि त्यो त प्रभावित हुन्छ । त्यसैले मलाई के लाग्छ भने आफ्नो तर्फबाट हाम्रो प्रयास रहन्छ । यस्तोमा पूरै संयन्त्र र संरचनाहरू नै संघीय सरकारको हुन्छ । संघीय सरकारले निर्णय गरेपछि प्रभावकारी हुनुपर्ने हो तर अहिले पनि विवादास्पद निर्णयहरू भइरहेको हुन्छ । अहिले अस्पतालको अभाव छ, आइसोलेसन बनाउनुपर्ने छ । तर निजी अस्पताललाई प्रयोग गर्नुपर्छ भन्ने कुरामा निर्णय गर्न किन खुट्टा कमाइरहेको छ संघीय सरकार ? विपत्का बेला त सबै सम्पत्ति सरकारको हो नि १यो अवस्थालाई संघीयताको अभ्यास गर्ने मौकाको रूपमा हेरिएको थियो । प्रदेश सरकारको पनि आफ्नै दायित्व त होला नि १ कि केन्द्र र स्थानीय तहको थाप्लोमा दोष थुपार्ने मात्रै हो ?कानुनी र संवैधानिक रूपले पनि प्रदेश र पालिकालाई जोडिएको छैन । तपाईंले हेर्ने हो भने हामीले पालिकालाई निर्देशन, नियन्त्रण र कारबाही गर्न सक्दैनौं । अहिले क्वारेन्टाइनको अवस्था राम्रो छैन भनेर कसले स्विकारेको छ ? केन्द्र सरकारले क्वारेन्टाइनको अवस्थाबारे रिपोर्टिङ गर्ने जिम्मेवारी प्रमुख जिल्ला अधिकारी (सीडीओ) लाई दिएको छ तर कुनै पनि प्रमुख जिल्ला अधिकारीले सरकारलाई सही रिपोर्टिङ गर्दैनन् । उनीहरूको पनि बाध्यता छ, यो ठाउँमा यस्तो भो उस्तो भो भन्दाखेरि आफैंलाई अप्ठ्यारो पर्ने ठान्छ । तर किन संघीय मामिला मन्त्रालय आफ्नो पोलिसी बनाउँदैन ? किन गृह मन्त्रालयले स्पेसल टास्क फोर्स बनाउँदैन ? किन मेडिकल कलेज र नर्सिङ होमलाई कोभिड१९ उपचारका लागि प्रयोग गर्न सकिएको छैन ? कसले रोकेको छ ? सधैं मिटिङ गर्ने, मिटिङका नाममा मिटिङ गर्नेमात्रै छ संघीय सरकारको काम । संकटको यो घडीमा तीन तहका सरकारको सहमति र समन्वय मजबुत हुनुपर्थ्यो । तर भएको छैन । यो प्रदेशका धेरै नागरिक रोजगारीका लागि भारत र तेस्रो मुलुकमा छन्, उनीहरू फर्किएपछि अवस्था त झन् भयावह हुने प्रक्षेपण भइरहेको छ । प्रदेश सरकारको तयारी के छ ?संघीय सरकारले पैसा कम दिएको छ । हामीलाई २ करोड ७७ लाख दिइएको छ भने गण्डकीलाई १ अर्ब ४९ करोड, कर्णालीलाई १ अर्ब २६ करोड रुपैयाँ दिइएको छ । अरू प्रदेशलाई झन् बढी दिइएको छ । कुन आधारमा यसरी दिइयो ? जनसंख्याकै कुरा गर्ने हो भने प्रदेश २ मा सबैभन्दा बढी छ । एचडीआई (मानव विकास सूचकांक) मा पछि छ । शिक्षा, स्वास्थ्य, रोजगारी र गरिबीमा सबैभन्दा पछाडि छ । तर, किन ? अलग्गै समुदायको मानिस बसोबास गरेकाले । राज्यले दुईवटा चस्मा लगाएर देशलाई हेर्छ भने त्योभन्दा ठूलो दुर्भाग्य के हुन्छ ? विभेदकारी नीति छ । प्रधानमन्त्रीलाई बैठकमा मैले भन्ने गरेको छु कि जनसंख्या र एचडीआईलाई आधार मान्नुस्, शिक्षा, स्वास्थ्य बेराजागारीसहितको अवस्था हेर्नुस् । कतै अर्बौं दिने, कतै २ करोड दिने ? यो निर्लज्जताको पराकाष्ठा हो ।"
'हामीले छोएको पैसा चल्दैन',"(दैलेख)  जेठ महिना बित्न लागे पनि गुराँसेको मौसम चिसै छ । टिनको छानो भएको विद्यालयमा सिमेन्टको भुइँमा पातलो ओछ्यान लगाइएको छ । ओछ्यान नजिकै आगो ताप्नका लागि चुलो बनाए पनि आगो बलेको छैन । भारतको गढवालबाट मजदुरी गरेर फर्किएका डुंगेश्वर गाउँपालिका६ का लालबहादुर खत्री सुत्केरी श्रीमती र शिशुसहित यस्तै अवस्थाको क्वारेन्टाइनमा दिन काटिरहेका छन् । उनीसँग तत्कालका लागि आफूलाई चाहिनेजति रुपैयाँ छ । तर, मजदुरी गरेर बचत गरेको रकम दुई दिनकी सुत्केरी श्रीमतीका लागि खर्च गर्न सकेका छैनन् । बच्चा र आमालाई सेक्नका लागि तेलसमेत नपाइएको लालबहादुरले गुनासो गरे । बाहिर गएर दाउरा ल्याउने अवस्था छैन, तेल पनि किन्न पाइएको छैन, उनले भने, आमाछोरालाई चिसोबाट जोगाउन पनि गाह्रो होलाजस्तो छ ।परिवार र सन्तानका लागि भनेर कमाएको रकम उनीहरूका लागि नै खर्च गर्न नपाएकोमा उनी चिन्तित छन् । यसो हेर्दाखेरि गाउँमा भाले देखिन्छन्, किनेर खुवाउन त मन लाग्छ, गुराँसेस्थित गुराँस आधारभूत विद्यालयको क्वारेन्टाइनमा रहेका उनले भने, तर हामीले छोएको पैसा चल्दैन, कसरी किन्नु ? श्रीमती सुत्केरी हुन्थिनन् भने सायद खल्तीको नगदले उनलाई यति पीडा दिन्थेन होला । बरु बचत भएकोमा खुसी नै हुन्थे कि १ पैसा चाहिने भनेकै यस्तै बेला हो, अहिले खर्च नगरेर कहिले गर्ने ?, उनले भने, मिठोमसिनो र पोसिलो खुवाउनुपर्ने बेला पैसा भएर पनि खुवाउन नपाउँदा मन अमिलो हुँदोरहेछ ।४२ वर्षीय लालबहादुर गढवालमा एसएस नामक एक सेक्युरिटी कम्पनीमा काम गर्थेर् । श्रीमती गर्भवती भएपछि मंसिरमा उनले आफूसँगै लगेका थिए । तर, कोरोना प्रकोप बढ्दै गएपछि कार्यरत कम्पनीले छुट्टी दियो । त्यसपछि उनी २६ जनाको समूहमा मिसिएर वनबासा हुँदै बिहीबार नेपाल प्रवेश गरे । भारतबाट आइसकेपछि उनी श्रीमतीलाई घर (डुगेश्वर) मै सुत्केरी गराउन चाहन्थे । तर, गाडीले गुराँसेमा ल्याएर झारिदियो । गाउँपालिकाले पनि गर्भवतीलाई गाह्रो हुन्छ भनेर यहीँको क्वारेन्टाइनमा बस्न भन्यो, त्यसपछि घर जाने कुरा भएन, उनले भने, यहाँ आएकै दिन सुत्केरी भइन्, छोरा जन्मियो । तर क्वारेन्टाइनमा पाएको दुःखले खुसी हुन दिएको छैन ।३५ वर्षीया गंगाको यो चौथो सन्तान हो । गुराँस गाउँपालिकाले आफ्नो मापदण्डअनुसार उनलाई खानाको व्यवस्था गरेको छ । गाउँपालिकाका स्वास्थ्य संयोजक निराजन विष्टले सुत्केरीका लागि मासु भने व्यवस्था नगरिएको बताए । उनका अनुसार आमा र शिशुको अवस्था सामान्य छ । हामीले लामो समय क्वारेन्टाइनमा राख्नुभन्दा घरमै गएर होम क्वारेन्टाइन मा बसाल्ने व्यवस्था मिलाउन सम्बन्धित गाउँपालिकालाई सुझाव दिएका छौं, उनले भने, घरमा जान पाउनुभयो भने आमा र शिशु दुवैलाई राम्रो होला । सुत्केरी र उनका श्रीमान्को आरडीटी परीक्षण गरेर घरतिर पठाउने तयारी भइरहेको उनले बताए ।लालबहादुर पनि सक्दो छिटो सुत्केरी श्रीमतीलाई घरमा पुर्याउन चाहन्छन् । त्यहाँ गयो भने पैसा नचले पनि पोसिलो खानेकुराको अभाव नहुने उनको भनाइ छ । गाउँका मान्छेले हाम्रो पैसा लिन नमाने पनि भाले त खान देलान् नि, उनले भने, आफ्नो गाउँघरजस्तो बाहिर कहाँ हुन्छ ? भारतमा दुई पटक स्वाब र आरडीटी परीक्षण गराएर आएकाले आफूमा कोरोना संक्रमण नभएकामा उनी विश्वस्त छन् । तर, नेपालमा आइसकेपछि परीक्षण नभएकाले आफूहरूमाथि शंका गर्ने गरिएको उनको भनाइ छ ।नाम ॅकोभिडगुराँसेका स्वास्थ्यकर्मी र कर्मचारीले गंगा क्वारेन्टाइनमै सुत्केरी हुने निश्चित भएपछि शिशुको नाम के राख्ने भन्ने सल्लाह गरेका थिए । इन्जिनियर सरोज दाहालका अनुसार छोरा जन्मिए कोभिड र छोरी जन्मिए कोरोना नाम राख्ने सल्लाह भएको थियो । आफ्नो सन्तानको नाम राख्ने अधिकार त उहाँहरूमै छ, भोलि जे नाम पनि राख्न सक्नुहुन्छ, उनले भने, तर हामीले अहिलेको अवस्थालाई स्मरणीय बनाउन यस्तो नाम राखिदिएका छौं ।नगद नचल्दाको सकसभारतबाट आएकाहरूको पैसा नचल्दा सुत्केरीमात्र होइन, अन्यलाई पनि निकै सकस हुने गरेको छ । दैलेखका अधिकांश क्वारेन्टाइनका वरिपरि पसलहरू छन् । त्यहाँका पसलेहरूले नोटबाट कोरोना सर्ने डरले व्यापार गर्न मान्दैनन् ।क्वारेन्टाइनमा मापदण्डअनुसार दिनमा दुईपटक खाना र दुईपटक खाजा दिइन्छ । तर, त्यत्तिले उनीहरूको भोक मेटिँदैन । त्यसमाथि अम्मलीहरूलाई सुर्ती, चुरोट, गुट्खादेखि रिचार्ज कार्ड आवश्यक परिरहन्छ । हामीले डबल पैसा दिन्छौं भन्दा पनि सामान दिन मान्दैनन्, सरस्वती माविको क्वारेन्टाइनमा रहेका एक संक्रमितले भने, नोटबाट कोरोना सर्छ कि सर्दैन भन्ने त थाहा छैन, तर यस्तो अछूत व्यवहार हुँदा दुःख लाग्दोरहेछ । पसलबाट किन्न नपाइने भएपछि कतिपयले घरका मान्छेमार्फत सामान किन्ने गरे पनि टाढा घर हुनेहरू समस्यामा पर्ने गरेका उनले बताए ।समुदायबाट यस्तो व्यवहार संक्रमण पुष्टि नभएकाहरूले पनि व्यहोरिइरहेका छन् । केही दिनअघि नारायण क्याम्पसको क्वारेन्टाइनमा पानी पुर्याउन गएकी लायन्स क्लबकी क्षेत्रीय प्रमुख बासना थापाले भारतबाट आएकाहरूको नगद नचल्दाको सकसपूर्ण अवस्था देखेकी थिइन् । मैले पानीको बोतल दिँदा कतिपयले पानी चाहिँदैन, बरु सुर्ती र गुट्खा दिनुहोस् भनेर अनुनय गरे, उनले भनिन्, त्यो चिजको सेवन त राम्रो होइन, तर अम्मलीलाई खान नपाउँदा कस्तो भयो होला भनेर मेरो मनमै सकस भयो ।कर्णाली प्रदेश अस्पतालका निर्देशक डा डम्बर खड्का नोटबाट कोरोना सर्ने सम्भावना भए पनि सावधानी अपनाएर चलाउन सकिने बताउँछन् । पैसासँग डराएर कारोबार नै बन्द गर्नु त भएन, एकदुई घण्टासम्म नोट घाममा सुकायो भने भाइरस निर्मूलीकरण हुन सक्छ, उनले भने, त्यसैले पैसासँग धेरै डराउन आवश्यक पनि छैन ।"
जोलहनपुर्वामा फर्कियो खुसी,"(बाँके)  नेपालगन्जको त्रिभुवन चोकदेखि दुई सय मिटर दक्षिण छिरेर पूर्वतर्फ मोडिएपछि महेन्द्र पार्क आउँछ । यही पार्कसँगै जोडिएको जोलहनपुर्वामा गत वैशाख १९ गते अनौठो सन्नाटा छायो । बाँकेमै पहिलोपल्ट जोलहनपुर्वाको मदरसामा बस्ने ६० वर्षीय व्यक्तिमा कोभिड१९ संक्रमणको पुष्टि भएको थियो । त्यसपछि टोलमा मात्रै होइन जिल्लाभरि त्रास फैलियो । पहिलो संक्रमित देखिएलगत्तै अरूमा परीक्षण गर्दा यही टोलका ७ जनामा पनि कोभिड१९ पाइयो । त्यसपछि संक्रमित व्यक्तिको क्षेत्र र उनको बाक्लो आउजाउ रहेको जोलहनपुर्वामा ट्रेसिङ गरी ५६ जनाको स्वाब संकलन गरियो । त्यसक्रममा जोलहनपुर्वाका ७ वर्षीया बालिकासहित १८ जनामा संक्रमण पुष्टि भयो । यो खबर जोलहनपुर्वामा डढेलोझैं सल्कियो । छिमेकी टोल र सिंगो बाँकेमै जोलहनपुर्वाको चर्चा मात्रै भएन, यस टोल र छिमेकी टोलका मान्छे पनि अरूको शंकाको नजरमा परे । जोलहनपुर्वाका २६ जनामा क्रमशः संक्रमण पुष्टि भएपछि स्थानीयको अनुहारमा भयको गाढा रङ टाँसियो । के हुने हो, कसो हुने हो भन्ने डरले र कोभिड१९ बारे फैलिएका अफवाहले स्थानीय औधि डराएका थिए । तर डरको यस्तो रङ जोलहनपुर्वामा बिस्तारै हराउँदै गएको छ । जेठ ९ गते २१ जना, २३ गते १ र २४ गते ४ जना संक्रमित निको भएर घर फर्किएका छन् । कोरोना त्रासले गतिविधि ठप्प बनेको जोलहनपुर्वामा अहिले पुरानै रौनक देखिन थालेको छ । शनिबार मध्याह्न जोलहनपुर्वा पुग्दा ससाना बाबुनानी टोल छेउछाउ खेलिरहेका थिए । केही पिङमा मच्चिरहेका थिए । पाका मान्छे पनि घरका पिँढीमा बसेर गफिइरहेका थिए । जोलहनपुर्वासँगै जोडिएको जसगढ टोलका केही मानिस भने घाँस बिक्री गर्ने तयारीमा जुटिरहेका थिए । घर बाहिर निस्केकाहरू पनि दूरी कायम गरेर आपसमा कुराकानी गरिरहेका थिए । जोलहनपुर्वाजसगढ टोल भएर सर्वसाधारण बिनाहिचकिचाहट आउजाउ गरिरहेका थिए ।एकपछि अर्कोमा संक्रमणको पुष्टि भएसँगै दुवै टोललाई सिलबन्दी गरिएको थियो । टोल छिर्ने नाकामा प्रहरी र सेनाको टोली खटिएको थियो । यी दुई टोलका बासिन्दालाई छिमेकी पनि प्रश्नवाचक दृष्टिले हेर्थे । यस्तो लाग्थ्यो, जोलहनपुर्वामा ठूलै केही घटना भइरहेको छ तर यस्तो दिन धेरै समय रहेन । संक्रमित सबै निको भएर टोल फर्किएपछि जोलहनपुर्वा पुरानै लयमा फर्किंदै छ । स्थानीयको अनुहारमा चमक बौरिँदै छ ।कोरोना संक्रमणका सुरुवाती दिनमा जस्तो शंकाको डढेलो अहिले जोलहनपुर्वामा छैन । डर र अफवाहको हावा पनि टोलबाट बाहिरिइसकेको छ । बरु संक्रमण देखापरेपछिको घटनाक्रमले टोलवासीमा भौतिक दूरी कायम गरेर बस्ने, बाहिर हिँड्दा मास्क लगाउने र भीड जम्मा नगर्ने बानी विकास गराएको छ । पहिलेजस्तै हिजोआज अन्य टोलबाट पनि जोलहनपुर्वामा नातेदार भेट्न आउँछन् । कोरोना जितेर फर्किसकेका जोलहनपुर्वाकै फैयाद अली अन्सारीले संक्रमणको सुरुवाती दिनमा आफूहरूप्रति छिमेकीको नजर फेरिए पनि संक्रमणमुक्त भएपछि सबैसँग पुरानै सम्बन्ध भएको सुनाए । उनले भने, सबकुछ ठीकठाक है । टोलपरोसी लोग मिल्ने आते हैं । अन्सारीका श्रीमती र एक वर्षीय छोरा पनि संक्रमित भएका थिए । उनीहरू सबै घर फर्किसके । उनीहरूसँगै गाउँलेको पुरानो विश्वास र स्नेह पनि फर्कियो । भारतको बाबागन्जबाट फर्किएका पहिलो संक्रमित नेपालगन्जस्थित महेन्द्र बहुमुखीको क्वारेन्टाइनमा बस्न नसक्ने भन्दै घर फर्किएका थिए । त्यसपछि उनी मदरसा आउजाउ गर्थे र जसगढ टोल तथा जोलहनपुर्वाका घरघरमै गएर उर्दू भाषा पढाउँथे । उनी आउजाउ गरेका क्षेत्र र उर्दू भाषा पढाउने बालबालिका र घरका व्यक्तिहरूमा कोभिड१९ संक्रमण देखिएपछि दुवै टोल अशान्त बनेका थिए । टोलवासी डरले घरमै बसे । अवस्था यस्तोसम्म भयो कि संक्रमित व्यक्तिहरूसँग मानिस बोल्नसमेत डराए । केही स्थानीय त संक्रमितको ट्रेसिङले आफूहरूलाई पनि समस्यामा पारेको भन्दै रिसाए । संक्रमितहरूको पहिलो ट्रेसिङमा पान पसल, टाँगा स्टेसनका किराना पसल सञ्चालक, आउजाउ गरेको त्रिभुवन चोक, जसगढ टोलका बासिन्दा परेपछि उनीहरू आक्रोशित बनेका थिए । उनीहरूको आक्रोश थियो, कोरोना संक्रमितहरूले हामीलाई फसाए ।कोरोनाकै कारण टोलमा लागेको अविश्वास र शंकाको तुवाँलो त्यतिबेला हट्यो जब टोलका २६ जानै संक्रमित निको भएर घर फर्किए । ७ वर्षीया छोरी र श्रीमतीसहित आइसोलेसन बसाइपछि कोभिड१९ लाई जितेर घर फर्किएका जोलहनपुर्वाकै इस्राइल अन्सारीको खुसीको सीमा छैन । संक्रमित भएको खबर गाउँमा फैलिएका बखत उनीसँग मात्रै होइन, परिवारकै अन्य सदस्यसँग पनि छिमेकी बोल्न डराएका थिए । त्यतिबेला आफू विभेदमा परेको महसुस उनले गरेका थिए । तर अहिले उनी त्यो समय सम्झेर मन दुःखी पार्न चाहँदैनन् । संक्रमणमुक्त भएर फर्किएपछि सबै स्थानीयले उनलाई खुलेरै स्वागत गरे । अनि त उनको मनको चिन्ता सबै दूरदूर भयो । उनले आफ्नै भाषामा भने, कोरोना रोग लगा है सुनकर अप्ने लोग हमारे घर आने छोडदिया । आजकल मुलाकात कर्ने आते हैं, । नेपालगन्ज ४ सल्यानी बंगलाकी नाजमा खातुन सल्मानी र इस्राइलकी श्रीमती साथी हुन् । संक्रमणमुक्त भएपछि साथीको परिवारलाई भेट्न नाजमा फलफूल लिएर गइन् र संक्रमण जितेर आएको भन्दै बधाई दिइन् । नाजमाले भनिन्, साथीलाई कोरोना लागेको सुनेपछि निकै दुःख लागेको थियो । उनले कोरोनाको लडाइँ जितेकी छन् । त्यसैले खुसी साटेकी हुँ । कोभिड१९ जितेर घर फर्किएकालाई जोलहनपुर्वाका बासिन्दाले ढोल, बाजा बजाएर भव्य स्वागत गरेका थिए । स्थानीय अगुवाले संक्रमित र परिवारलाई विभेद नगर्न सन्देश पनि दिए । टोलवासीको स्वागतले कोभिड१९ को त्रासले मानसिक रूपमा गलेका उनीहरूलाई राहत मिलेको छ । जोलहनपुर्वाकै बासिन्दा तथा नेपालगन्ज उपमहानगरपालिकाका पूर्वउपप्रमुख सम्सुद्दिन सिद्दिकीले जोलहनपुर्वामा कोभिड१९ को त्रास घटेको बताए । कोरोनाबारे अनेक भ्रम छ । एक जनालाई कोरोना रोग देखिँदा पूरा परिवारप्रति दृष्टिकोण फरक पर्यो, उनले भने, तर उनीहरू ठीक भएर आएपछि डर कम भएको छ । उनीहरूको घरमा आउजाउ पनि हुन थालेको छ । यी दुवै टोल रहेको वडाका अध्यक्ष सुरेन्द्र गुप्ता वैश्यले संक्रमण देखिएका सुरुवाती दिनमा नगरभरि नै त्रास फैलिएको बताए । आफूलाई पनि डर लागेको उनले सुनाए । हाम्रो टोलमै नजानू भनेर हल्ला फैलाइएको थियो, उनले भने, अहिले टोल पुरानै अवस्थामा फर्किसकेको छ । फेरियो दिनचर्या शनिबार मध्याह्न भेट्दा जोलहनपुर्वाका जगदीश तमौली मास्क लगाएर टोलछेउमा निस्किएका थिए । कोरोना भाइरस हाच्छिउँ र खोकीबाट सर्ने भएकाले आफूले मास्क लगाएको उनले बताए । त्यसो त सुरुवाती चरणमै ठूलो संख्यामा संक्रमण पुष्टि भएपछि जलहनपुर्वाका धेरैले आफ्नो बानी बदलेका छन् । संक्रमणबाट जोगिन मास्क लगाउन र समय समयमा मिचिमिची हात धुन र सरसफाइ अति आवश्यक छ भन्ने बुझेका छन् । हिजोआज तमौलीमात्रै होइन, जोलहनपुर्वाका सर्वसाधारण दूरी कायम गरेरमात्रै कुराकानी गर्छन् । अरूलाई पनि त्यसरी नै व्यवहार गर्न सुझाएका छन् । तमौलीले भने, कोरोना ने बहुतकुछ सिखाया है । दिन मे तीनचार बार साबुन से हाँत धोते हैं । मास्क भि लगाते हैं । नेपालगन्ज उपमहानगरपालिकाकी पूर्वउपप्रमुख सिद्दिकीले यहाँका बासिन्दाले एकले अर्कालाई भेट्दा भौतिक दूरी कायम गर्ने बानी बसाउन थालेको बताए । संक्रमण फैलिन्छ कि भनेर मुस्लिम बाहुल्य रहेको टोलवासी अगुवाले टोलमै रहेको मदरसामा पढाइ बन्द गरेका छन् । सामूहिक रूपमा नमाज पढ्न स्थगित गरेका छन् । सिद्दिकीले भने, कोरोनाको महामारीले स्थानीयमा धेरै चेतना ल्याएको छ ।"
"जोखिम बढ्यो, सावधानी छैन","(बझाङ)  भारतबाट आएर दौलीचौर मावि क्वारेन्टाइनमा बसेका एक जना बिहीबार राति कुटपिटमा परे । मदिरा सेवन गरेर पसेका एक जना स्थानीयले उनलाई कुटपिट गरेका थिए । क्वारेन्टाइनमा रहेकाको सम्पर्कमा गएको भन्दै प्रहरीले ती स्थानीयलाई पनि क्वारेन्टाइनमा राख्यो । त्यसको केहीबेरपछि कुटिने पक्षका ११ जना आफन्त गाउँबाट आए । क्वारेन्टाइनमा पसेर कुट्नेलाई खोजे, जाइलागे । गाउँबाट ठूलो संख्यामा मानिस आएर झगडा गर्न थालेपछि त्यहीं रहेका अरूले छुट्याउने प्रयास गरे । झगडा साम्य भइसकेपछि ती ११ जनालाई पनि प्रहरीले क्वारेन्टाइनमै राखेको छ । यो घटना सुर्मा गाउँपालिकाको हो । मष्टा गाउँपालिकाले जानकी आधारभूत विद्यालयको क्वारेन्टाइनमा रहेका पाँच जना गाउँको एक पसलमा गएर दैनिक मदिरा सेवन गरिरहेको खबर पाएर प्रहरीले उनीहरूलाई धपाउन खोज्दा सामान्य तनाव भयो । उनीहरू रक्सी खान पाउनुपर्छ भन्दै प्रहरीविरुद्ध गालीगलौजमा उत्रिएपछि प्रहरीले केहीलाई लाठी नै हान्नुपरेको थियो । यो शुक्रबारको घटना हो ।खप्तड छान्ना गाउँपालिकामा कोरोना पुष्टि भएका एक जना पुरुष संक्रमण पुष्टि हुनुपूर्व क्वारेन्टाइनबाट भागेर दुई दिन आफ्नो घरमा बसेका थिए । काठमाडौंबाट केही दिन पहिला गाउँ फर्केका उनी घरमात्रै गएनन् । केही आफन्त र साथीहरू बोलाएर कुखुरा काटेर रक्सी पार्टीसमेत गरेको स्थानीय शैलेन्द्र रोकायाले बताए । यसबीचमा उनले छरछिमेकका २० जनाभन्दा बढी मानिससँग भेटघाट गरेको उनको भनाइ छ । खप्तड छान्नामै कोरोना पुष्टि भएका अर्का व्यक्ति पनि क्वारेन्टाइनबाट भागेर घर गएको र उनी स्थानीयसँग मिलेर रोपाइँ गर्नसमेत गएको बुझिएको छ, खप्तड छान्ना गाउँपालिकाका अध्यक्ष बर्क रोकायाले भने । बझाङको क्वारेन्टाइनमा भएका घटनामध्ये यी बढी चर्चामा आएकामात्रै हुन् । जिल्लाका अधिकांश क्वारेन्टाइनमा बस्नेहरूले त्यहाँ बस्दा पालना गर्नुपर्ने आचारसंहिता उल्लंघन गरेको विषय सामान्य जस्तै हुन थालेका छन् । शुक्रबार तल्कोट गाउँपालिकाको दुर्गा भवानी उच्च मावि क्वारेन्टाइन पूरै खाली थियो । त्यहाँ रहेका १२ जना मानिस अरू स्थानीयसँग मिलेर माछा मार्न खोलातिर गएको स्थानीय रमेश विष्टले बताए । उनका अनुसार यहाँका सबैजसो क्वारेन्टाइनमा बसेकाहरू साँझ खाना खाएर सुत्न घर जाने र बिहानै उठेर फेरि क्वारेन्टाइनमा फर्कने गरेका छन् । गाउँपालिका अध्यक्ष लालबहादुर विष्टले भने त्यसो गरिएको भए प्रहरी परिचालन गरेर कडाइ गरिने बताए । स्वास्थ्य कार्यालय बझाङले गतसाता संकलन गरेर पठाएका १७ वटा नमुना परीक्षण गर्दा ७ जनामा कोरोनाको संक्रमण पुष्टि भयो । यीमध्ये ६ जना भारतबाट आएका र एक जना काठमाडौंबाट केही दिनअघि बझाङ फर्किएका हुन् । संक्रमण पुष्टि भएसँगै जिल्लामा जोखिम बढ्दै गएको भए पनि सावधानी भने पर्याप्त नभएकामा चिन्ता गर्न थालिएको छ । क्वारेन्टाइनमा राखिएकाहरू दिनभर गाउँ घुम्छन् । गाउँलेसँग तास खेल्ने, रक्सी खाने गरिरहेका छन्, खप्तड छान्नाका स्थानीय कलक खत्रीले भने, कोही राति सुत्न घर गएर फेरि खाना खान क्वारेन्टाइनमा आइरहेका छन् । यो के चाला हो ? यसैबीच खप्तड छान्ना गाउँपालिकाले व्यवस्थापनमा समस्या भएको भन्दै अब आउने कसैलाई पनि क्वारेन्टाइनमा नराख्ने निर्णय गरेको छ ।"
प्रतिस्पर्धा र पारदर्शिताबाट नभागौं,"सञ्चार तथा सूचना प्रविधि मन्त्रालयको समेत पदभार सम्हालेपछि अर्थमन्त्री युवराज खतिवडाले गत फागुनमा भनेका थिए, बिनाप्रतिस्पर्धा जीटूजीमार्फत सरकारले खरिद गर्ने तयारी गरेका सेक्युरिटी प्रेस र स्याटेलाइटजस्ता महँगा परियोजना अब प्रतिस्पर्धामार्फत अघि बढ्नेछन् । पूर्वाधार निर्माणसम्बन्धी जति पनि खरिद छन्, ती सबै पूर्ण प्रतिस्पर्धाको आधारबाट पारदर्शी ढंगले हुने उनको उद्घोष थियो । असल मनसायले खरिद गर्दा पनि बारम्बार विवादमा पर्ने अनुभव उल्लेख गर्दै उनले स्पष्ट विधि अपनाएर प्रतिस्पर्धी र पारदर्शी ढंगले काम अघि बढायौं भने त्यो सबैलाई स्वीकार्य हुन्छ र हामी पनि विवादरहित हुन्छौं भनेका थिए । तर, अर्थमन्त्री खतिवडाको उक्त प्रतिबद्धताप्रतिकूल हुनेगरी सरकारले गत साता अर्को देशको सरकार वा सरकारी लगानी रहेको निकायमार्फत प्रतिस्पर्धाबिनै सोझै ठूलो खरिद गर्न सक्ने प्रावधानसहित सार्वजनिक खरिद ऐन, २०६३ संशोधनका लागि संसद्मा पेस गरेको छ । सरकारले सरकारसँग अर्थात् जीटूजी मोडलमा भइरहेको खरिद सधैंजसो विवादमा पर्ने गरेका छन् । विदेशी मुलुकका सरकारको थोरै हिस्सा रहेका कम्पनीसितको खरिदका हकमा पनि यो मोडलको दुरुपयोग हुँदै आएको छ । त्यही कारण, सरकारी खरिदको व्यापक आलोचना हुने गरेको हो । त्यस्तो आलोचना आधारहीन नभएको स्वीकारोक्ति मन्त्री खतिवडाको त्यतिबेलाको प्रतिबद्धताले पुष्टि गर्छ । तैपनि सरकारले त्यस्तो आलोचनाबाट बच्न प्रतिस्पर्धा र पारदर्शिताको बाटो नरोज्नु विडम्बनापूर्ण छ । उसले उल्टो आफूले गर्ने गैरप्रतिस्पर्धात्मक खरिदलाई सजिलो तुल्याउने गरी ऐन नै संशोधन गर्न चाहेको छ । सरकारद्वारा प्रस्तावित विधेयकमा नेपाल सरकारले कुनै अन्तर्राष्ट्रिय अन्तरसरकारी संस्था वा कुनै विदेशी मुलुकको सरकार वा त्यस्तो मुलुकको सार्वजनिक निकायसँग त्यस्तो संस्था, सरकार वा निकायबाट निर्धारित मूल्यमा नबढ्ने गरी सोझै खरिद गर्नुपरेमा प्रतिस्पर्धाबिना गर्न सकिने प्रावधान थपिएको छ ।संशोधन विधेयकमा ऐनबमोजिम प्रक्रिया नपुर्याई खरिद गर्न सकिने प्रावधान रहेको दफा ६७ मा यस्तो उपदफा थपिएको हो । यही दफामा थपिएको अर्को उपदफा तत्काल आपूर्ति गर्नुपर्ने अत्यावश्यक खोप वा जीवनरक्षक औषधि सोझै खरिद गर्न सक्ने विषय अहिलेको परिस्थितिमा औचित्यपूर्ण देखिए पनि जीटूजी मोडललाई थप परिभाषित गरिएको विषय सन्देहको घेरामा छ । किनभने, सेक्युरिटी प्रेस र स्याटेलाइट खरिदलाई कानुनी रूपमै आधार तयार गर्न यस्तो व्यवस्था गर्न लागेको जानकारहरूको आशंका छ । यस्तो शंकामा बल किन छ भने, मुलुकमा सार्वजनिक खरिदसम्बन्धी प्राविधिक ज्ञान राख्ने तथा अहिलेसम्म भएगरेका समस्या र थप्नुपर्ने प्रावधानबारे आधिकारिक परामर्श दिन सक्ने सरकारी निकाय सार्वजनिक खरिद अनुगमन कार्यालयलाई यस विधेयकबारे कुनै जानकारी छैन । सोझै, प्रधानमन्त्री तथा मन्त्रिपरिषद् कार्यालयले गत १९ गते संसद्मा यसलाई दर्ता गराएको हो । आफूले चाहेका संस्थालाई ठेक्का दिन वा ठेकेदार रिझाउन विगतमा पनि मन्त्रिपरिषद् कार्यालयबाटै खरिद नियमावली संशोधन गरिएका दृष्टान्त छन् ।वस्तुगत औचित्य र आवश्यकताका आधारमा ऐन संशोधन गर्न खोजिएको भए पक्कै पनि संसद्मा दर्ता गर्नुअघि यसबारे सार्वजनिक विमर्श गरिन्थ्यो, गरिनुपर्थ्यो । कम्तीमा यससम्बन्धी काम गर्ने सरकारी निकायसित त पक्कै परामर्श हुनुपर्थ्यो । आवश्यक विमर्शबिनै संसद् पुर्याइएको यो ऐनमा अब सांसदहरूले आफ्नो विवेक पुर्याउन आवश्यक छ । त्यहाँ यसबारे उचित छलफल गरिनुपर्छ । प्रतिस्पर्धात्मक र पारदर्शी ढंगले खरिद हुन सक्ने विषयलाई प्रक्रियाबाहिर पार्ने छुट सरकारलाई दिइनु हुन्न । त्यसबाट सार्वजनिक स्रोतको हिनामिना हुने सम्भावना बढी हुने भएकाले सांसदहरूले यसतर्फ विचार पुर्याउनुपर्छ ।संशोधित प्रावधान जस्ताको तस्तै पारित भएमा पहिल्यैदेखि विवादित जीटूजी खरिद थप विवादित बन्ने निश्चित छ । जीटूजी भनिए पनि यस्ता खरिद कुनै एजेन्ट को संलग्नताबिना किन्न सम्भव छैन । यसअघि सेक्युरिटी प्रेस खरिदमा एजेन्टहरूमार्फत संवाद भएको त प्रमाणित भइसकेको छ । स्विट्जरल्यान्डका एक कम्पनीका प्रतिनिधिसित प्रेस खरिदका लागि घूसबारे लेनदेन गरेको अडियो सार्वजनिक भएपछि तत्कालीन सञ्चार तथा सूचना प्रविधिमन्त्री गोकुल बाँस्कोटाले पदबाट राजीनामा दिनुपरेको थियो । सुरक्षण मुद्रण स्थापना गर्न प्रस्ताव हालेका फ्रान्सेली र जर्मन दुवै कम्पनीमा सम्बन्धित देशको थोरैथोरै लगानी छ । त्यतिबेला जीटूजीमार्फत खरिद गर्ने भनिए पनि दुवै देशका सरकारसँग नभई कम्पनीसँग सम्झौता गर्न लागिएको भन्दै अर्थमन्त्री खतिवडाले तत्कालीन सञ्चारमन्त्री बाँस्कोटाको ऋण स्वीकृतिको प्रस्तावलाई अस्वीकार गर्दै आएका थिए । तर अबको संशोधनले पहिले जे गर्न लागिएको थियो, त्यसैका लागि बाटो खोल्नेछ । त्यसैले, सरकारले प्रस्ताव गरेअनुसारकै व्यवस्थालाई संसद्बाट अनुमोदित गरेर सांसदहरू विवादको सारथि नबनून् ।विधेयकमा अर्को महत्त्वपूर्ण प्रस्ताव ठेकेदारहरूलाई कालोसूचीको समय थप गर्ने हो । ऐनमा भएको काम नगर्ने ठेकेदारलाई १ देखि ३ वर्षसम्मका लागि कालोसूचीमा राख्न सकिने प्रावधानमा थप गरी ३ देखि ५ वर्षसम्म राखिएको छ । यो सकारात्मक भए पनि पर्याप्त भने छैन । यतिले मात्र ठेकेदारलाई ढिलासुस्ती गर्न निरुत्साहित गर्दैन । उनीहरूले पहिलेजस्तै चोर बाटो अपनाएर अर्को कम्पनी खोलेर काम गर्न रोक्ने छैनन् । त्यसैले सरकारले सम्बन्धित कम्पनीलाई मात्र होइन, व्यक्तिलाई नै निगरानीमा राख्ने प्रावधान ल्याउनुपर्छ । ठेकेदारले प्रयोग गर्न सक्ने छिद्रहरू जति छन्, तिनलाई टाल्ने व्यवस्था गर्नुपर्छ । विधेयकका यी पक्षहरूमा सांसदहरूले ध्यान पुर्याई ऐन संशोधनको औचित्य स्थापित गर्नुपर्छ । संशोधन अग्रगमनका लागि हुनुपर्छ, यथावस्थामा रहन र पश्चगमनका लागि हुनु हुँदैन ।"
महँगी बढ्न नदिऔं,"संघ, प्रदेश र स्थानीय सरकार जनताको करबाट चलेका छन् । जनप्रतिनिधिहरूको खर्च जनताले बेहोरिरहेछन् । विकास गर्ने पैसा सबै हाम्रो पाखुराको कमाइ हो । व्यक्ति र व्यवसायीबाट कर असुलेर त्यसको सही व्यवस्थापन सरकारले गर्नुपर्छ । कोरोना महामारीले गर्दा दैनिक उपभोग्य वस्तुहरूको अभाव छ । कति ठाउँमा त जनता भोकै मरिरहेको समाचार बाहिर आइरहेको छ । पिठो, चामल, दाल, चिनी, नुन, तेल, तरकारीजस्ता दैनिक अत्यावश्यक सामग्रीहरू टोलटोलमा रासन कार्डमार्फत सस्तोमा बेच्न सके जनताले गणतन्त्र महसुस गर्न सक्थे । यस्ता सामग्रीहरू स्थानीय खाद्य पसलबाट वितरण गर्न सकिन्छ । यसले महँगी बढ्न दिँदैन र जनताको पैसाको बचत पनि हुन्छ । यसतर्फ आआफ्नो क्षेत्रमा सम्बन्धित जनप्रतिनिधिहरूले पहल गर्न सक्नुपर्छ । नत्र गणतन्त्र, हात्ती आयो हात्ती आयो फुस्सा भनेजस्तो हुन्छ । बलराम थापा, क्षेत्रपाटी, काठमाडौं"
किनारमा भट्टराई,"जनता समाजवादीमा नेकपा मोडेल समाचारमा समाजवादीका नेताहरूको वरीयता नमिलेको प्रसंग छ । वैशाख दोस्रो साता राष्ट्रिय जनता पार्टी र समाजवादी फोरमबीच एकता भयो । त्यतिबेला आफ्नो पार्टी विघटन गरेर मधेसवादी दलसँग मिल्न पुगेका बाबुराम भट्टराईको यी दुई पार्टीको एकीकरण प्रक्रियामा पनि खास भूमिका छ । अहिले तिनै भट्टराईलाई कुँडेभरि तताएको दूधमा परेको झिँगालाई सिन्काले छेउ लगाएझैं किनारा लगाउन खोजिएको छ । धेरै नेता भएकाले जनता समाजवादीको मोडल नेकपाको जस्तो हुन पुगेको छ । जोजो अध्यक्ष हुने होलान् भनी आकलन गरिएको थियो तिनै भए । भट्टराई भने तत्कालीन एमाले परित्याग गरेर मधेस झरेका अशोक राईको भन्दा तल्लो तहमा खेदिएका छन् । भट्टराईलाई अध्यक्ष बनाउनुपर्थ्यो भन्न खोजेको होइन तर उनको योगदानको कदर हुनुपर्थ्यो । उनले जनमोर्चाबाट राजनीति सुरु गरे । तत्कालीन माओवादीबाट लडेर प्रधानमन्त्री बने । आफ्नै दल बनाएर पार्टी अध्यक्ष बने । कांग्रेसको सद्भाव र सहयोगमा संघीय सांसद बन्न भ्याए । उनी पार्टी अध्यक्षदेखि प्रधानमन्त्रीसम्म भइसकेका छन् । उनमा पदको भोक छैन होला । चरम महत्त्वाकांक्षा बोकेकाको भीडमा भट्टराईले आफूलाई अग्लो देखाउन खोज्नु र मधेसको मसिहा ठान्नु केटाकेटीपन हो । जनता समाजवादीको वरीयतामा एक नम्बरमा नपर्ने देखेपछि संघीय परिषद्को अध्यक्ष अस्वीकार गरेका भट्टराई चौथो दर्जामा आइपुगे । समाचारअनुसार राईपछिको दर्जामा बस्न उनी आफैंले प्रस्ताव गरेका हुन् । भट्टराईको यो प्रयासलाई योगदान सम्झने कि स्खलन ? श्यामसुन्दर कुइँकेल, काठमाडौँ"
हातमा मसाल थमाएजस्तै,"कोरोना संक्रमितलाई लक्षणविहीन भएको तीन दिनभित्र कुनै परीक्षण नै नगरी डिस्चार्ज गर्नू भन्ने सरकारी निर्देशन आश्चर्यजनक छ । यो भनेको संक्रमितलाई आफ्नो समुदायमा गएर संक्रमण फैलाउन हातमा मसाल थमाएजस्तै हो । हालसम्म संक्रमणबाट मृत्यु भएका १३ मध्ये ११ व्यक्तिको मृत्युपश्चात्को परीक्षणबाट रिपोर्ट पोजेटिभ देखिनु चरम लापरबाहीकै परिणाम मान्नुपर्ने हुन्छ । सरकारको आरडीटी परीक्षणप्रतिको मोह र पीसीआर परीक्षणप्रतिको कञ्जुस्याइँ देख्दा विकराल परिस्थितिको संकेत देखा पर्छ । जनसंख्याको २ प्रतिशतको संक्रमण परीक्षण गरिनेछ भन्ने सरकारको प्रतिबद्धता पूरा हुने कहिले ? घर बलिसकेपछि खरानीमा पानी खन्याउनुको कुनै प्रयोजन रहन्न भन्ने कुरा समयमै सबैले बुझ्नु जरुरी छ । महेशप्रसाद ढुंगाना, नयाँ वानेश्वर, काठमाडौं"
एमसीसीको अध्ययन संसद्ले गर्नुपर्छ,"कोरोनाको बढ्दो सन्त्रास र लिपुलेक अतिक्रमणलाई कसरी समाधान गर्न सकिन्छ भनेर राष्ट्रिय स्तरमा छलफल भइरहेको बेला एमसीसी आइपुगेको छ । यसबारे नेताहरूले मिडियामा अनेकथरीका दृष्टिकोण राखिरहेका छन् । जनताले पनि सामाजिक सञ्जालमा सहमति र असहमतिका तर्कहरू लेखिरहेछन् । सरकार र सबैजसो दलमा एमसीसीबारे पक्षविपक्षमा छलफल भइरहेछ । प्रधानमन्त्री केपी शर्मा ओली कहिले जसरी पनि संसद्बाट पास गराउने कुरा गर्छन् त कहिले सहमति ढुंगाको अक्षर नभएकाले परिमार्जन गर्न सकिन्छ भन्छन् । कहिले उनको पार्टीले पेस गरेको प्रतिवेदनअनुसार गर्ने भन्छन् त कहिले निर्णय संसद्को हातमा रहेको बताउँछन् । उनको बोली एकनासको छैन । प्रधानमन्त्री, मन्त्रीहरू, राजनीतिक दल र आमजनता कोही पनि एमसीसीबारे प्रस्ट छैनन् । यो यसरी अल्मलिरहने विषय पनि हैन । सर्वसम्मत या बहुमतका आधारमा यसको निष्कर्षमा पुग्नपर्छ । सही विधि नखोजी आआफ्नै डम्फु बजाएर बसे समाधान निस्कँदैन । एमसीसी सरकार या कुनै निश्चित दलको मात्र जिम्मेवारी र सरोकार होइन । यो राष्ट्रिय बहस र चासोको विषय हो । त्यसैले यसको निर्क्योल गर्न पनि राष्ट्रिय स्तरको साझा बाटो अवलम्बन गर्न आवश्यक छ । सत्तारूढ दलले प्रस्ट दृष्टिकोण दिएको भए त्यसैको आधारमा अन्य दलसँग सहमति खोज्न र निकास दिन सहज हुन्थ्यो । यस्तो अलमलको स्थितिमा एमसीसीको अध्ययन संसदीय समितिमार्फत गर्नु उचित हुन्छ । सत्तारूढ दलले गठन गरेको कार्यदलले आफ्नो प्रतिवेदन बुझाइसकेको छ । तर, उक्त प्रतिवेदनप्रति सत्तारूढ दल एकमत छैन । यस्तो अवस्थामा प्रधानमन्त्री ओलीको भाषणले मात्रै निकास दिँदैन । अन्य नेता या जनतामाझ भइरहेको अमूर्त बहसको पनि कुनै तुक छैन । महाकाली सन्धि र अरुण तेस्रोको सम्झौताले नेपालमा पारेको प्रभाव बारेका अध्ययनहरू कम भए । भएका पनि कमजोर छन् । हतारमा कसैको स्वार्थवश गरेका यस्ता सम्झौताले देशले अपूरर्णीय क्षति बेहोर्नुपरेको तथ्य सबैलाई थाहा छ । यही परिप्रेक्ष्यमा एमसीसीबारे पनि अधुरो र अपुरो अध्ययनका आधारमा निर्णय लिनु घातक हुन सक्छ । प्रधानमन्त्री या सरकार या कुनै एक दलको बुझाइ र व्याख्याका आधारमा अघि बढ्नुभन्दा राज्यको सर्वोच्च जनप्रतिनिधि संस्था संघीय संसद्लाई नै यसको अध्ययनको जिम्मा दिनुपर्छ । सर्वपक्षीय संसदीय समितिको गठन गरी उक्त समितिको सुझावका आधारमा अघि बढ्नुपर्छ । कुनै दल विशेषले तयार पारेको अध्ययन प्रतिवेदन र विज्ञहरूको सुझावलाई आवश्यकताअनुसार संसदीय समितिले अनुसन्धान सामग्रीका रूपमा उपयोग गर्छ । उक्त समितिले राष्ट्रिय एकता, साझा विचार र सर्वसम्मत दृष्टिकोणका आधारमा एमसीसीको छिनोफानो गर्न सक्छ । राष्ट्रिय महत्त्वको विषयमा सरकार र विपक्षीले संसदीय समितिको सुझावलाई अवलम्बन गर्न तयार हुनुपर्छ । यस्तो विषयमा दलीय या अन्य स्वार्थको गन्ध पटक्कै आउनु हुँदैन । संसदीय समितिको सुझावअनुसार सम्झौता हुबहु लागू गर्ने या परिमार्जन गर्ने या अस्वीकार गर्ने निर्णय सरकारले लिन सक्छ । यो विधिबाट अघि बढ्दा राष्ट्रिय सहमतिको दृष्टिकोणलाई सम्झौताको अर्को पक्षमाझ राख्न र निर्णय प्रक्रियालाई विवादरहित बनाउन सरकारलाई सहज हुन्छ । त्यस्तै यो विषयले राष्ट्रिय सहमतिको स्वरूप पनि प्राप्त गर्न सक्नेछ । र, यो विधि नै देश र जनताका लागि हितकर हुनेछ । जगन निरौला, सिकागो, अमेरिका"
अमेरिकामा सप्तरंगी विद्रोह,"कोरोना महामारीले थलिएकै बेला ७०० भन्दा बढी अमेरिकी सहर कैयौं दिनदेखि नस्लवादविरुद्ध आन्दोलित छन् । मलाई सास फेर्न गाह्रो भो, कालाहरूको जीवन पनि जीवन हो (ब्ल्याक लाइभ्स म्याटर) र न्याय छैन, शान्ति पनि हुन्न (नो जस्टिस, नो पिस) जस्ता नाराहरूले यहाँको आकाश गुञ्जायमान छ । यसको तात्कालिक कारण, मिनियापोलिस सहरमा चार प्रहरीले जर्ज फ्ल्वोइड नामक निहत्था काला युवकलाई हात पिठ्युँपछाडि लगेर हतकडी लगाई, भुइँमा घोप्टो पारेपछि तीमध्ये एक गोरा प्रहरीले घुँडाले लगभग नौ मिनेटसम्म घाँटी थिचेर मार्नु भए पनि, अमेरिकाको स्थापनामै रहेको मानिसको नैसर्गिक समानता र व्यक्तिगत स्वतन्त्रताबीचको द्वन्द्व हो यो, जसका दुई ध्रुवमा काला र गोरा छन् । कालागोरा, बूढाअधबैंसेजवान अमेरिकीहरूद्वारा सर्वत्र प्रतिरोधको स्वर यतिका दिनसम्म घन्काइरहनुमा कालाहरूमाथि अमेरिकी प्रहरी ज्यादतीको लामो नस्लवादी इतिहासले पनि काम गरेको छ । साथै कालागोरासहित सबै मूलका अनगिन्ती अमेरिकीमा कालाहरूमाथि अत्याचार अति भयो भन्ने दायित्वबोध, करुणा र आक्रोशको मिश्रित भावनाको विस्फोटन पनि हो यो । सन् १९९१ मा लस एन्जलस सहरमा प्रहरीद्वारा रोड्नी किङको नृशंस पिटाइ र त्यसपछि कालाहरूले गरेको हूलदंगाबाट विरोधको थालनी भए पनि कालाहरूमाथि नस्लीय विभेद, अत्याचार, दमन भने अमेरिकामा सन् १६१९ मै सुरु भएको हो । यही वर्ष तिनलाई प्रथमपटक अफ्रिकाबाट दास बनाई अमेरिका ल्याइयो । युरोपेली मूलका (गोरा) हरूको स्वामित्वमा रहेको अपरिमित जग्गाजमिनमा तमाखु, कपासजस्ता नगदेबाली लाउन अफ्रिकाबाट दासहरू ल्याउने प्रथाका कारण सुरु भयो यो । दुई सय वर्षभन्दा बढीको दासत्वपछि अब्राहम लिंकनको नेतृत्वमा दक्षिणका दासप्रथाका हिमायती कन्फेडरेट राज्य र उत्तरका दासमुक्त युनियन राज्यबीच पाँचवर्षे (१८६०६५) गृहयुद्ध भयो । त्यसपछि लिंकनले अफ्रिकी मूलका कालाहरूलाई दासमुक्त घोषणा (१८६३) गरे । तर तिनीहरूलाई ४० एकड जमिन र एउटा खच्चर उपलब्ध गराउने वाचा लिंकनको हत्यापछि प्रतिगामी राजनीतिक शक्तिहरूको उदयका कारण पूरा हुन सकेन । बाह्रवर्षे पुनर्निर्माणकाल (१८६५७७) का दौरान संविधानको तेह्रौं, चौधौं र पन्ध्रौं संशोधनमार्फत कालाहरूले दासताबाट मुक्त भई बराबरीको नागरिक हक पाए । तर, राजनीतिक दाउपेचले गर्दा त्यसपछि एकएक गरी दक्षिणी राज्यका गोराहरूले प्रादेशिक कानुन बनाएर ती सबै अधिकार कालाहरूबाट खोसे अनि पृथक्तावाद र दमनको दुश्चक्र प्रारम्भ गरे । श्वेत वर्चस्ववादी आतंककारी संगठन कुकल्क्स क्लान (केकेके) ले कालाहरूलाई सानो गल्तीमा पनि (खास गरी गोरा महिलाहरूमाथि आँखा लाएको आरोपमा) रूखमा झुन्ड्याउने वा जलाउने, कालाहरूका घरबार र चर्चमा आगो लाउनेसहित विभिन्न किसिमका चरम अत्याचारबाट आतंकित बनाए । गोराले मुखमा कालो पोतेर कालाहरूको खिल्ली उडाउने जिमक्रो नामक काल्पनिक पात्रका नाममा पृथकीकरणको जिमक्रो कानुन बनाएर कालाहरूलाई पाइसकेको मताधिकार र राज्यका स्रोतसाधनबाट वञ्चित पारे । यिनै अत्याचारबाट आजित र आतंकित भएर हूलका हूल कालाहरू अवसरको खोजीमा अमेरिकाको उत्तरमा रहेका औद्योगिक सहरहरूमा बसाइँ सरे । यसलाई अमेरिकी इतिहासमा ग्रेट माइग्रेसन (१९१६७०) भनिन्छ । त्यतिन्जेल दक्षिणी प्रदेशमा गाउँले जीवन बिताइरहेका, अधियाँ र मजदुरी गरिरहेका मुक्त दासका सन्तानहरू बसाइँसराइपछि उत्तर र पश्चिमका औद्योगिक सहरहरूमा कोच्चिएर बस्न बाध्य भए । तर उदार, सहरी र औद्योगिक उत्तरमा राज्यले कानुन बनाएर उनीहरूमाथि नस्लीय विभेद नगरे पनि श्वेतबहुल समाजले सामाजिक विभेद कम गरेन । सहरहरूका जुनजुन भागमा कालाहरू हजारौंहजारको संख्यामा बसाइँ सरे, त्यहाँ पहिलेदेखि नै बसिरहेका युरोपका विभिन्न मुलुकका गोराहरू सहरका छुट्टै भागमा सर्न थाले । सिकागो, टल्सा, न्युयोर्कको हार्लेम, डेट्रोइट, फिलाडेल्फिया, लस एन्जलसजस्ता उत्तर र पश्चिमका सहरमा गोराहरूले कालाहरूमाथि आक्रमण गरी दंगा गरे । दुई सय वर्षको दास प्रथाले पिल्सिएका कालाहरू पहिलेदेखि नै निपट गरिब थिए, हाम्रा मुक्त कमैयाजस्तै । दास प्रथामा कानुनी विवाह वर्जित हुनु, दास आमाबाबु र बालबच्चालाई सम्पत्तिका रूपमा गाईगोरुजस्तै बेचबिखन गरिनु आदिले यी बसाइँ सर्ने कालाहरूको, जसलाई त्यतिखेर निग्रो भनिन्थ्यो, पारिवारिक स्थिति पनि कमजोर थियो । तर अब सहरका एकै ठाउँमा घनीभूत भएर बस्न बाध्य भएपछि बाँच्नका लागि यस्ता भित्री सहरहरूमा तिनले निर्धनता र विभेदका कारण चोरी, लुटपाट, लागूपदार्थको कारोबार, हत्या, सामूहिक मारकाटजस्ता आपराधिक घटना गर्न थाले । स्थानीय करले चल्ने भएकाले र ती क्षेत्रमा व्यापारव्यवसाय पनि नभएकाले विद्यालय, स्वास्थ्य, पुस्तकालय आदिको व्यवस्था हुन सकेन । फलस्वरूप गरिबीसँगै अशिक्षा र अशिक्षासँगै बेरोजगारी पनि त्यत्तिकै बढ्न थाल्यो ।यस्तो परिस्थितिमा कालाहरू बस्ने सहरका भित्री भाग एकातिर अपराध जन्माउने थलो बने भने, अर्कातिर तिनै ठाउँबाट खाँटी अमेरिकी पहिचान दिने संगीत, कला र साहित्यको पनि जन्म भयो । न्युयोर्लिन्सबाट ज्याज, सिकागोबाट ब्लुज र र्याप, न्युयोर्कको हार्लेमबाट साहित्य, संगीत र कलाको मिश्रणसहितको हार्लेम रेनेसान्स नामक सांस्कृतिक आन्दोलन जन्म्यो । बास्केटबल, अमेरिकी फुटबल, बेसबलजस्ता खेलबाट कालाहरू वर्जित थिए । तर, ६० को दशकको समावेशी कानुनपछि यिनै सहरहरूबाट माइकल जोर्डन, टाइगर उड्सजस्ता खेलाडी अनि माइकल ज्याक्सन र ओप्रा विन्फ्रीजस्ता गायक र कलाकार निस्के । कला र खेल क्षेत्रमा नामी भई केही कालाले निकै दाम कमाए । ६० को दशकमा भएको भियतनाम युद्धको विरोधसँगै रूढिवाद, पितृसत्ताविरुद्ध नारीमुक्ति आन्दोलनजस्ता आम अमेरिकी विद्रोहका साथै ब्ल्याक पावर मुभमेन्ट र ब्ल्याक आर्ट्स मुभमेन्ट ले कालाहरूमा एउटा नयाँ आत्मविश्वास उब्जाइदिए । हार्लेम रेनेसान्सले गोराहरूलाई कालाहरूको गीतसंगीत, नृत्य र कलासाहित्यप्रति आकर्षित गराई कालाहरूको संस्कृति अमेरिकाको मूलधारमा प्रवेश गरायो । ब्ल्याक पावर मुभमेन्टले कालाहरूमा हामी आफ्नै जनजीवनमा आधारित पृथक् संस्कृति निर्माण गर्न सक्छौं भन्ने आत्मविश्वास जगाइदियो । आत्मरक्षाका लागि ब्ल्याक प्यान्थर भन्ने सशस्त्र जत्थाको पनि जन्म भयो । पहिले अभिशाप बनेको गरिबी र उत्पीडनको पीडाबाट महान् साहित्य, संगीत र कलाको जन्म पनि भयो । उदाहरणका लागि, सन् २००५ मा हरिकेन कट्रिनाले न्युयोर्लिन्सलाई ध्वस्त पारेपछि कालाहरू बसोबास गर्ने त्यहाँको वडा नम्बर ९ बाट उनीहरूको उठीबास भयो । त्यहीँबाट जन्मेको ज्याज संगीतको भविष्य अब के हुन्छ भन्न थाले टिप्पणीकारहरूले । तर गरिबी त गरिबी नै हुन्छ । गरिबीले गरिबी जन्माउँछ । गरिबीले अपराध जन्माउँछ र अपराधले अपराध । इसाई धर्मले, खास गरी जिजस क्राइस्टले भोगेको दुःखको उदाहरणले दासकालदेखि नै कालाहरूमा दुःख सहने प्रेरणा जाग्यो र भविष्यप्रतिको आशा मर्न दिएन । त्यही धार्मिक आशलाई लिएर मार्टिन लुथर किङले दक्षिणमा रहेको रंगभेदमा आधारित पृथकीकरणको विरोध गर्न ६० को दशकमा अहिंसात्मक मार्ग अपनाए । उता, मेलकम एक्सले इस्लाम धर्म अपनाउँदै इँटाको जवाफ पत्थरले दिने भन्ने नेसन अफ इस्लाम अँगाले र गोराहरूलाई (नीला आँखा भएकाले) नीलो सैतान (डेभिल) भन्न थाले । यी दुई धारमध्ये मार्टिन लुथरको मध्यमार्गलाई अमेरिकी सत्ताले बढी रुचायो र उनकै नेतृत्वमा नागरिक अधिकारका लागि भएको संघर्ष सफल भयो । दक्षिणी राज्यमा काला जातिलाई मतदानको अधिकारबाट वञ्चित गर्ने कानुन अमेरिकी राष्ट्रपति लिन्डन जोन्सनले खारेज गरे । फलस्वरूप, सन् १९६५ मा कालाहरूका लागि प्रथमपटक मताधिकार पाएको सय वर्षपछि मताधिकार कानुनमार्फत विभेदबिनाको मताधिकारको पुनर्बहाली भयो । साथै तिनको संघर्षकै परिणामस्वरूप अश्वेतहरू (काला, एसियाली, नेटिभ अमेरिकन, ल्याटिन अमेरिकन) को बहुतर्फी योगदान (साहित्य, संगीत, संस्कृति आदि) बारे स्कुल, कलेज र युनिभर्सिटीमा औपचारिक अध्ययन सुरू भयो ।६० को दशकमा भएका आन्दोलन र उथलपुथलले यी उपलब्धि त हात परे, तर अमेरिकाको सहरी माहोलमा र आर्थिक ढाँचामा खासै परिवर्तन भएन । लागूपदार्थको सेवन, बेचबिखन, अपराध, सामूहिक भिडन्तका कारण एकातिर समानान्तर अदृश्य अर्थव्यवस्था चल्न थाल्यो भने, अर्कातिर कालामाथि हिंसा महामारीका रूपमा बढ्यो । यस्तो तीव्र अपराधीकरणले कानुन व्यवस्थालाई पनि चर्को बनायो । प्रहरीकरण बढ्यो । प्रहरीको सैनिकीकरण हुन थाल्यो । सिकागोकी ग्वेन्डलिन ब्रुक्स नामकी कवयित्रीले हामी मस्त (वी कुल) कवितामार्फत यस भित्री सहरको युवा निहिलिज्म (विनाशवाद) लाई यसरी उजागर गरेकी छन् पुल खेलाडीहरूसुन कोदालो बारमाहामी मदमस्तस्कुल छाड्यौंछाडी अबेरसम्म घातमा बस्छौं हामीसीधा ठोक्छौं हामीपाप गाउँछौंठाडै पिउँछौं हामीसोझै बजाउँछौंछिटै मर्छौं हामी । यसरी ठूला सहरका भित्री भागमा कालाहरू बसोबास गर्ने ठाउँ दशकौंदेखि युद्ध क्षेत्र बनेका छन् । फुड डेजर्ट (सागसब्जी पसलविहीन क्षेत्र) बनेका छन् । स्थानीय कर दिने गरिब भएपछि आर्थिक कमजोरीका कारण त्यहाँ स्कुल निम्नस्तरका हुन्छन् । अशिक्षाले बेरोजगारी जन्माएको छ र बेरोजगारीले मरता क्या नहीं करता अपराध । सरकारले कानुन व्यवस्था कडा पार्न प्रहरी त खटाउँछ, तर त्यहाँको आर्थिक ढाँचामा परिवर्तन गर्दैन । दोस्रो विश्वयुद्धपछि ध्वस्त भएका युरोप र जापानको पुनर्निर्माण अमेरिकाले मार्सल प्लानअन्तर्गत गर्यो । तर आफ्नै भित्री सहरहरूमा प्रहरी लगाउनुबाहेक केही गरेन । यहाँसम्म कि, बाराक ओबामाले पनि केही गरेनन्, प्रथम काला राष्ट्रपति भएबापत वाहवाही पाएर पनि । संरचना, विचार र व्यवहारमा अलिअलि सुधार भए पनि नस्लवादी विभेद रहिरह्यो ।सन् १९९२ मा बिल क्लिन्टन राष्ट्रपति भए । उनी कालाहरूप्रति उदार त थिए, तर चुनावमा बहुसंख्यक गोराहरूको समर्थन आफूतिर पार्न आफूलाई ल एन्ड अर्डर प्रेसिडेन्ट घोषित गरी कडा कानुन ल्याए, अपराध नियन्त्रण गर्न । तीनचोटि गैरहिंसात्मक अपराधमा भेटिए जेल जानैपर्ने व्यवस्था, प्रोफाइलिङ (अनुहार हेरी कसलाई चेक गर्ने, कसलाई नगर्ने) व्यवस्था ल्याए । यी सबको मार स्वतः कालाहरूमाथि बढी पर्यो । दासमुक्त भए पनि, आफूलाई निग्रोबाट काला, कालाबाट कलर्ड र अहिले महान् विरासत जनाउनका लागि अफ्रिकीअमेरिकी कहलिए पनि कानुन र न्याय व्यवस्थाले उनीहरूलाई नस्लीय पूर्वाग्रहका कारण काला हुनु अपराधी हुनु बराबर ठान्छ, रूढिगत (स्टेरियोटाइप) धारणाले गर्दा । यही दृष्टिकोणलाई युरोप र एसियाबाट आउने आप्रवासीहरूले पनि सापट लिने गरेका कैयौं उदाहरण छन् । तर कतिपय आफ्नो चेतनास्तर बढाई यसलाई तोड्न पनि सफल भएका छन् । नेपाली मूलका फेसन डिजाइनर प्रबल गुरुङको वासिङ्टन पोस्ट मा भर्खरै प्रकाशित लेखले यो कुरालाई उजागर गरेको छ । एक दशकअघिको कुरा हो । लस एन्जलसछेउ एक नेपाली सज्जनको घरमा भएको जमघटमा अमेरिकी कालाहरूमा अपराध बढी हुने कुरा उठ्दा म यसको ऐतिहासिक पृष्ठभूमिबारे बोल्दै के थिएँ, स्मार्टफोन भिरेका, बैंकमा काम गर्ने र हाउभाउले आफूलाई अमेरिकाको रैथाने ठान्ने तीसपैंतीसका अर्का नेपाली सज्जनले प्याच्च भनिहाले, यिनीहरू उही हाम्रा कामीदमाईजस्ता त हुन्छन् नि ! खत्तम ! यिनीहरू यस्तै हुन्छन् । म स्तब्ध भएँ र मुखबाट अंग्रेजीको वाट द फ यु आर टकिङ निस्की त गयो ! फेरि आफूलाई सम्हाल्दै भनें, म अमेरिकामा किन यस्तो भयो भनेर भन्दै छु, तर तपाईं ? कति जना कामीदमाईसँग तपाईंको भेट भएको छ ? फलानो, फलानो, फलानोको नाम सुन्नुभएको छ ? मैले नाम लिएकामध्ये कोही विद्यावारिधि थिए त कोही विद्वान् लेखक । मैले यसरी कुरा गरेको सुनेर घरबेटीको अनुहार पनि नीलोकालो भयो । किन म रिसाएँ भन्ने लाग्यो होला उनलाई । त्यसैले अहिलेका अमेरिकी प्रहरीहरूमा कोही राम्रा छन् त कोही कालाहरूप्रति नस्लीय पूर्वाग्रह बोकेका । सत्ता र शक्तिको विरासत र बहुसंख्यकको पहिचान भएपछि कालाहरूप्रति नस्लीय पूर्वाग्रह पाल्नु सजिलो भएको छ । तर पूर्वाग्रहविरुद्ध जागृत चेतनाको अभावमा विरलै त्यस्ता व्यक्ति हुन्छन्, जो मानिसलाई पूर्वाग्रहरहित भएर हेर्छन् । त्यसैले अहिले जर्ज फ्ल्वोइड हत्यापछिको आन्दोलनमा कालागोरापहेंला सप्तरंगी अमेरिकी सामेल भएका छन् । किनभने अमेरिकी नयाँ पुस्तामा चेतना र न्याय भावना जाग्दो छ । आशा छ, यस आन्दोलनले दृष्टिकोण, संरचना र व्यवहारमा परिवर्तन ल्याउन सफल हुनेछ र अमेरिका आफ्नो स्थापनाकालमै परिकल्पित अझ पूर्ण गणतन्त्र बन्न सफल हुनेछ ।"
न्युजिल्यान्ड कोरोनामुक्त,"सोमबार न्युजिल्यान्डका चिकित्सकले कुनै पनि सक्रिय संक्रमणका बिरामी नभएको खबर प्रधानमन्त्री आर्डर्नलाई सुनाएका थिए । सोमबारै आयोजित पत्रकार सम्मेलनमा न्युजिल्यान्डकी प्रधानमन्त्री आर्डर्नले मैले आज खुसीले केहीछिन नाचेँ भन्दै आफ्नो देश कोरोना भाइरसमुक्त भएकोमा अत्यन्तै खुसी भएको बताएकी थिइन् । उनले देशलाई कोरोनामुक्त बनाउनका लागि आफुहरूले मात्र नभएर देशमा रहेका सबै ५० लाख जनताको एक टिमले काम गरेका कारण सफल बनेको बताएकी थिइन् । विश्वमै सफल नेतृका रूपमा नाम कमाएकी उनले भाइरस नियन्त्रणका लागि गरेको सबै कार्यलाई सम्पूर्ण जनताले प्रशंसा मात्र गरेका थिएनन् कि अन्तिमसम्म साथ दिएका थिए ।न्युजिल्यान्डका स्थानीय समाचारमाध्यमले उनमा असहज परिस्थितिलाई सामना गर्न आवश्यक सबै क्षमता भएको बताएका छन् । द कन्भर्सेसन मा प्रकाशित एक रिपोर्टका अनुसार प्रधानमन्त्री आर्डर्नमा एक सफल नेतामा हुनुपर्ने मुख्य तीन गुण भएको उल्लेख गरिएको छ । उनमा एक नेताले आफ्ना जनतासँग गर्न चाहिने सञ्चारका सबै सीप भएको, जनतालाई परिवर्तनसँग अभ्यस्त हुन सक्षम बनाउने र सही कामका लागि सबैलाई सहमत गराउन सक्ने क्षमता भएको बताएको छ । भलै यहाँ सबै कुरा उत्कृष्ट नभएका होलान् तर हामीले आर्डर्नको नेतृत्वलाई अन्य पश्चिम नेतासँग तुलना गर्दा अवश्य आभारी हुनुपर्छ, रिपोर्टमा भनिएको छ ।प्रधानमन्त्री आर्डनले भाइरस नियन्त्रणका लागि तत्काल चालेको कदमलाई न्युजिल्यान्डका ९० प्रतिशतभन्दा बढी जनताले समर्थन गरेका थिए । त्यति मात्र नभएर उनी रुचाइएको प्रधानमन्त्रीको रेटिङसमेत बढेर ५९५ प्रतिशत पुगेको समाचारमा जनाइएको छ । गतवर्ष क्राइस्ट चर्चको मस्जिदमा भएको आक्रमणपछि उनले चालेको कदमका कारण उनको नेतृत्वले विश्वव्यापी चर्चा कमाएको थियो । समाचारमाध्यमले प्रधानमन्त्री आर्डर्नले कोरोना भाइरस नियन्त्रणका लागि चालेको छिटो गरौं प्रभावकारी गरौं भन्ने रणनीति नै सफल बनेको बताएका छन् । विशेष गरेर सञ्चारमाध्यमसँग मैत्रीपूर्ण मानिने आर्डर्नलाई कोरोना भाइरस नियन्त्रणपछि विश्वका सञ्चारमाध्यमले खुलेर प्रशंसा गरेका छन् । कोरोना भाइरसको संक्रमण परेर पनि नियन्त्रणमा सफलता पाउने विश्वकै पहिलो देश भएको समेत दाबी गरिएको छ । आर्डर्नले न्युजिल्यान्डमा संक्रमण दर कम मात्र गरिनन् कि यसलाई दबाउन सफल बनिन् ।"
बेलायतबाट फर्कन चाहनेको विवरण पठाइयो,"बेलायतस्थित नेपाली दूतावासले नेपाल फर्कन चाहेकाको सूची सरकारलाई पठाएको छ । कोभिड१९ महामारीका बेला विदेशमा अलपत्र परेका र फर्किन चाहने नेपालीहरूलाई फर्काउने सरकारी नीतिअनुसार दूतावासले बेलायतबाट नेपाल फर्किनैपर्ने अवस्था रहेका ३ सय ९१ जनाको विवरण सोमबार काठमाडौं पठाएको हो । लकडाउनका कारण रोकिएका र नेपाल फर्किनुपर्ने जरुरी अवस्थामा रहेकाहरूले दूतावासमा नाम दर्ता गरेका थिए । जसमध्ये विवरण बुझाएका मध्ये विभिन्न अवस्थाले प्राथमिकतामा परेकाको नाम सरकारलाई पठाइएको दूतावासका प्रवक्ता शरदराज आरनले बताए । दूतावासले पठाएको सूचीमा भिसाको म्याद समाप्त भएका, रोजगारी गुमाएर बिचल्लीमा परेका, अध्ययन क्रममा आएर हाल पूरा गर्न असमर्थ रहेका, तालिमका लागि आएका सरकारी कर्मचारी, सेना, चिकित्सक र अन्य कर्मचारी एवं पारिवारिक तथा अन्य कारणले नेपाल फर्किनुपर्नेलाई समेटिएको छ ।आरनका अनुसार सबैभन्दा बढी भिसाको म्याद समाप्त भएर लामो समयदेखि रोकिइरहेका र यही महिना भिसा समाप्त हुन लागेका १ सय ५४ जना नेपाली छन् । अध्ययनका लागि आएका विद्यार्थीमध्ये हाल अध्ययन पूरा गर्न असमर्थ भएका, अध्ययन पूरा गरिसकेका तथा रोजगारी नपाएका ५० जना छन् । सो सूचीमा परीक्षा तथा तालिमका लागि आएका चिकित्सक र अन्य कर्मचारी २१ जना, तालिमका लागि आएका नेपाली सेनाका अधिकृत तथा अन्य कर्मचारी ५ जना छन् । बेलायतमा रोजगारी गुमाएर बिचल्लीमा परेका ९६ जना, रोजगारी गुमाएका माल्टा र केम्यान आइल्यान्डका क्रमशः ५ र ५६ जना पनि सूचीमा छन् । पारिवारिक तथा अन्य कारणले फर्किनुपर्ने ६५ जना छन् । नेपाल सरकारले विदेशबाट नेपाल फर्किन चाहनेलाई फर्काउने नीति लिए पनि कहिलेबाट त्यो कार्यान्वयन हुन्छ भन्ने कुरा अहिल्यै यकिन भइसकेको छैन । प्रवक्ता आरनले नेपाल नाम पठाइएका नागरिकका लागि कहिलेसम्म स्वदेश फर्कने उडान व्यवस्था हुन्छ भन्न सकिने अवस्था नरहेको बताए ।"
ट्रम्प संविधानदेखि टाढिए,"वासिङ्टन (एजेन्सी) अमेरिकाका पूर्वविदेशमन्त्री कोलिन पावेलले राष्ट्रपति डोनाल्ड ट्रम्प संविधानदेखि टाढिएको बताएका छन् ।प्रहरी नियन्त्रणमा एक अश्वेत नागरिकको हत्या भएपछि अमेरिकामा जारी रंगभेदविरोधी प्रदर्शनप्रति ट्रम्पको भूमिकाको उनले कडा आलोचना गरेका हुन् । रिपब्लिकन नेता पावेल सेवा निवृत्त चारतारे जर्नेलसमेत हुन् । ट्रम्पले प्रदर्शनहरूलाई दबाउनका निम्ति सेना परिचालन गर्नेलगायतका चेतावनी दिएका थिए । सीएनएनको एक अन्तरवार्ताका क्रममा पावेलले भने, हामीसँग एउटा संविधान छ र हामीले त्यसलाई मान्नुपर्छ । तर राष्ट्रपति संविधानदेखि टाढिएका छन् । पावलले ट्रम्पले झूट बोल्ने गरेका र जनताप्रति अनुत्तरदायी भएको बताए । उनी झूट बोल्छन् र त्यसबाट फुत्किन्छन् । किनकि मानिसले उनलाई जवाफदेही बनाउँदैनन्, ट्रम्पलाई इंगित गर्दै पावलले भने ।अमेरिकी लोकतन्त्रका लागि ट्रम्पका अभिव्यक्तिहरू खतरनाक भएको भन्दै पावलको भनाइ छ । पावलले आगामी नोभेम्बरमा हुने राष्ट्रपतीय चुनावमा आफूले ट्रम्पलाई सहयोग गर्न नसक्ने बताए । यस पटक चुनावमा म राष्ट्रपति ट्रम्पलाई निश्चित रूपमा कुनै प्रकारको सहयोग गर्न सक्दिनँ, उनले भने । अन्तरवार्ताका क्रममा पावेलले अगामी चुनावमा डेमोक्र्याटिक उम्मेदवार जो बाइडेनलाई मत दिने समेत बताए । सामाजिक र राजनीतिक हिसाबले म जो बाइडनसँग निकै नजिक छु । मैले उनीसँग ४ दशक काम गरेको छु । अहिले उनी उम्मेदवार छन् र म उनलाई मत दिनेछु, पावेलले भने । मध्यमार्गी रिपब्लिकनका रूपमा चिनिने पावलले सन् २०१६ को चुनावमा पनि ट्रम्पलाई मत दिएका थिएनन् । आफ्नो अन्तरवार्तामा उनले पछिल्ला दिनमा ट्रम्पको आलोचना गरेका सैनिक नेतृत्वप्रति समेत समर्थन पनि जनाए । पावेलको प्रतिक्रियापछि ट्वीट गर्दै ट्रम्पले उनलाई आवश्यकताभन्दा बढी महत्त्व दिइएका व्यक्ति को संज्ञा दिएका छन् । प्रदर्शन दमन गर्ने कदमका कारण ट्रम्पको विभिन्न नेताहरूकाले आलोचना गर्दै आएका छन् ।"
बचाउमा मन्त्रीहरू,अर्को आवभित्र जयनगरजनकपुर रेल आगामी आवभित्र भारतको जयनगरदेखि जनकपुरको कुर्थासम्म रेल सञ्चालनमा आउने भौतिक पूर्वाधार तथा यातायातमन्त्री वसन्तकुमार नेम्वाङले बताए । उक्त खण्डमा सञ्चालन हुने दुईवटा रेल सेट खरिद प्रक्रिया सकिएको उनको भनाइ छ । अन्य धेरै नयाँ आयोजनालाई बजेटमा समेट्न नसकिएको उनले प्रस्ट्याए । आगामी दिनमा यसलाई समेट्ने प्रयत्न गरिने उनको भनाइ छ । गौरवका आयोजनालाई निर्धारित समयमा सक्ने गरी यथोचित बजेट विनियोजन गरिएको उनले बताए । सांसदले १ सय ३४ किमिको दार्चुलातिंकर सडकलाई छुटै आयोजना बनाउनुपर्ने माग गरेपछि मन्त्री नेम्वाङले महाकाली करिडोरको गड्डाचौकीदेखि तिंकरसम्म सडकलाई महत्त्वसाथ लिइएको प्रतिक्रिया दिए । आगामी आवका लागि प्रस्तावित बजेट तथा कार्यक्रममाथि १३ वटा मन्त्रालयको छलफल सकिएको छ ।
संक्रमण र डरबीच पसल खोल्छन् व्यवसायी,"कुनै पसलको सटर आधा खुला छ । कोही पसलले सटर खोल्ने सुरसार गर्दै छन् । पसल खोलिसकेका व्यवसायीको ध्यान भने आफ्नो सटर बाहिर छ । खुलिसकेका सटरबाट कोही बाहिर निस्केर वरपर बाटोमा के हुँदै छ, अरू कुन पसल खुले भनी हेर्छन् । साथै कतै प्रहरीले पसल बन्द गर्न लगाएको छ कि छैन भनेर पनि आँखा डुलाउँछन् । काठमाडौंका न्युरोड, सुन्धारा, इन्द्रचोक, असन र विशाल बजार आसपासका पसलमा सोमबार देखिएको दृश्य हो, यो । तिनैमध्येका व्यवसायी टीकाराम चापागार्इं भन्छन्, हामी व्यवसायीलाई डर र बाध्यता दुवै छ । आज पहिलो पटक पसल खोलेको हुँ । पुलिस आएर कतै बन्द गरिदिन्छन् कि भन्ने चिन्ताले पनि बाहिर हेरिरहनुपर्छ । धेरै समय बन्द रहेपछि पसलको अवस्था बुझ्न खोलेको उनको भनाइ छ । उनले न्युरोडस्थित ब्रदर्स मोबाइल हब सञ्चालन गर्दै आएका छन् । व्यवसाय धान्न र अर्थतन्त्र चलाउन सरकारले निश्चित समय तोकर पसल खोल्न दिनुपर्ने उनको भनाइ छ । बिहान ८ देखि १२ बजेसम्म पसल खोलिने उनले बताए । लकडाउनको साढे दुई महिनासम्म चुप लागेर बसे पनि अब व्यवसाय ठप्प पारेर बस्न नसकिने व्यवसायीहरूको भनाइ छ । न्युरोडकै व्यवसायी श्रीराज महर्जनले व्यवसायीहरूको सल्लाहमा पसल खोलेको जानकारी दिए । एकातिर कोभिड१९ को संक्रमण र भाइरसबाट मृत्यु हुनेको संख्या बढिरहेको छ भने अर्कोतिर व्यवसायी आफैंले सरकारको निर्देशनबाहिर रहेर पसल खोलिरहेका छन् । अहिले लकडाउन गर्नुपर्नेमा सरकारले अगाडि नै गरिसकेको उनीहरूको गुनासो छ । पसलबाटै गुजारा चलाउनुपर्ने भएकाले धेरै समयसम्म बन्द गरेर बस्न सक्ने स्थिति नभएको व्यवसायी बताउँछन् । सरकारले अचानक लकडाउन गर्ने घोषणा गर्यो । अब पसलको सबै हिसाबकिताब बुझाउनुपर्छ । पसलको भाडा, कर्मचारीहरूलाई तलब र बैंकलाई ऋणको ब्याज सबै तिर्नुपर्छ, उनले भने, यो सबै गरेर महिनामा ४ लाख रुपैयाँ नोक्सान भइरहेको छ । सुरक्षाका उपाय अपनाएर निश्चित समय तोकी सबै पसल सञ्चालन गर्न पाउनुपर्ने व्यवसायीको माग छ । कोभिड१९ को संक्रमण बढी देखिएका स्थानलाई सिल गरेर अन्य ठाउँमा लकडाउन खुकुलो बनाउँदै जानुपर्ने उनीहरूको सुझाव छ । यता महानगरीय प्रहरी वृत्त विशालबजारका प्रमुख एवं डीएसपी सुनिलजंग शाहले भने धेरै समयदेखि पसल बन्द रहेकाले त्यसको रेखदेखका लागि केही समयसम्म खोल्न दिइएको बताए । पसलका सामानको रेखदेख र सरसफाइका लागि पसल खोल्न दिनुहोस् भनेर अनुरोध गरिसकेपछि बिहान केही समय अनुमति दिएका हौं, उनले भने, व्यवसायीले ड्यामेज सामान बाहिर निकालिरहेको र फोहोर सफा गरिरहेको पाएका छौं । सरकारले अहिलेसम्म लकडाउनसम्बन्धी कुनै निर्णय नगरेकाले व्यवसायीलाई केही दिन धैर्य गरिदिन अनुरोध गरेको उनको भनाइ छ । लकडाउनको ७७औं दिनसम्म चुप लागेर बसिदिनुभयो । यसमा सरकारले निजी व्यवसायी र विज्ञसँग छलफल गरिरहेको छ, उनले भने, अब केही दिन सरकारको निर्णय मान्न आग्रह गरेका छौं । सरकारले कुनै निर्णय गर्न नसकेपछि व्यवसाय जोगाउनकै लागि पसल खोलेको न्युरोडस्थित ससम्बु ट्रेड कन्सर्नका सञ्चालक भीमसेन थापाले बताए । सरकारले कुनै निर्णय गर्न सकेन । परिवार, स्टाफ सबै पसलबाट हेर्नुपर्छ, ४२ वर्षदेखि पसल चलाइरहेका उनले भने, अहिलेसम्म धैर्य गर्यौं । सटरको भाडा १ लाख रुपैयाँ छ । व्यापार नगरी त्यो पैसा कसरी तिर्नु ? न्युरोड, सुन्धारातिरका मोबाइल, घडी, मिठाई, चस्मा, स्टेसनरी, कपडा व्यवसाय र खुद्रा पसल सोमबार खुलेका थिए । असन, इन्द्रचोक र विशाल बजार क्षेत्रका कपडा, सुनचाँदी, भाँडा र केही कस्मेटिक्स पसल पनि सञ्चालनमा थिए । अहिलेसम्म धेरै सामान बिग्रिएछन् । नोक्सान पनि उत्तिकै भयो, न्युरोडस्थित उन्नति फुड प्रडक्टका सञ्चालक सञ्जय चित्रकारले भने, लकडाउनले ८ लाख रुपैयाँबराबरको घाटा भयो । इन्द्रचोक हंस तामा पित्तल पसलका सञ्चालक दीपक बानियाँले पनि व्यावसायिक संघसंगठनले भनेपछि पसल खोलेको जानकारी दिए । घरमा थुनेर मात्र समस्याको समाधान हुँंदैन । लकडाउनले मझौला व्यवसायीलाई धेरै असर पारेको छ, उनले भने ।"
मल माग्दै किसानको प्रदर्शन,"मकवानपुर (कास) मल नपाएको भन्दै आक्रोशित किसानले हेटौंडामा सरकारविरुद्ध प्रदर्शन तथा नाराबाजी गरेका छन् । सोमबार हेटौंडा बजारको बिक्री केन्द्रमा आएका किसानले मल नपाएपछि बुद्धचोकमा जम्मा भएर सरकारविरुद्ध नाराबाजी गरे । तत्काल पर्याप्त मल उपलब्ध गराउन उनीहरूको माग छ । कृषि सामग्री कम्पनी लिमिटेड र साल्ट ट्रेडिङ कर्पोरेसनले सहुलियत अनुदानको युरिया मल सहकारीमार्फत किसानलाई बिक्री गर्दै आएको छ । सहकारी संस्थाले भने कृषि सामग्री कम्पनी लिमिटेड र साल्ट ट्रेडिङ कर्पोरेसनले नै कम मल उपलब्ध गराएका कारण कृषकको आवश्यकताअनुसार मल वितरण गर्न नसकिएको जनाएका छन् । अहिले मकै बालीमा मल हाल्ने समय हो । बारीमा मकैको पहेंलिन थालिसक्यो । मल पाएका छैनौं, हेटौंडा११ का किसान बबिम बर्तौलाले भने, यसै वर्ष मकैमा फौजी कीरासमेत लागेको छ । हामी किसानलाई जहिल्यै समस्या । मलको पर्खाइमा धेरै दिनदेखि बजार धाएको तर मल नपाएपछि बाध्य भएर नाराबाजी गरिएको किसानको भनाइ छ ।"
निर्मम खर्च कटौतीपछि मात्रै ऋण,"कोभिड१९ ले मानवीय तथा आर्थिक दुवै संकटलाई एकसाथ निम्त्याएको छ । यी संकट टार्न ठूलो धनराशिको आवश्यकता छ । कोभिड१९ को चपेटामा परेका नागरिकको उद्धार तथा शिथिल अर्थतन्त्रलाई चलायमान गराउन राहत प्याकेज अपरिहार्य छ ।स्वास्थ्य तथा आर्थिक समस्या टार्न, आवश्यक वित्तीय साधन जुटाउन साधारण र कम प्राथमिकताको पुँजीगत खर्च कटौती गर्ने, राजस्व परिचालन गर्ने, वैदेशिक अनुदान लिने तथा आन्तरिक तथा बाह्य ऋण लिने चार विकल्प छन् । यीमध्ये मन्दीको अवस्थामा राजस्व बढाउने त्यति गुन्जायस देखिँदैन । सबै मित्रराष्ट्र पनि कोभिड१९ बाट प्रभावित भएकाले वैदेशिक अनुदान बढी परिचालन हुने सम्भावना पनि कम छ । यसैले यतिखेर फजुल खर्च निर्मम रूपमा कटौती गर्ने र आन्तरिक तथा बाह्य ऋणबाट साधन जुटाउने दुई विकल्प बढी सम्भव देखिन्छन् ।कोभिड१९ ले सन् १९३० को आर्थिक मन्दीपछिको सबभन्दा ठूलो मन्दी निम्त्याउने अनुमान गरिएको छ । यो मानव जातिको ठूलो अदृश्य शत्रुको चपेटाबाट कहिले मुक्ति पाइन्छ भन्ने यकिन छैन । कोभिड१९ पछिको आर्थिक पुनरुत्थानको स्वरूप भी, यू, डब्लू वा एल कुन आकारको हुन्छ भन्न सकिने स्थिति छैन । यो असाधारण अवस्थामा वित्त व्यवस्थापन पनि असाधारण किसिमले गरिनु आवश्यक छ । यति मात्र नभई यो संकटलाई नेपालको वित्त व्यवस्थामा हुने गरेका फजुल खर्चलगायतका विकृति तथा विसंगति हटाउने अवसरका रूपमा लिइनुपर्छ । सर्वप्रथम त फजुल खर्च निर्मम रूपमा कटौती गरेर वित्तीय अवसर (फिस्कल स्पेस) बढाउनुपर्छ । यसका लागि अत्यावश्यकबाहेक नयाँ सवारीसाधन खरिद नगर्ने र खरिद गर्नैपर्ने भए पनि महँगा सवारी नगर्ने, विद्युतीय सवारीसाधनको प्रयोग बढाउने, महँगा फर्निचरलगायतका कार्यालय सामान खरिद नगर्ने तथा सरकारी भवन निर्माण तथा सञ्चालनसम्बन्धी मापदण्ड बनाई कडाइसाथ लागू गर्नुपर्छ । यस सन्दर्भमा संघीय सरकारले नमुना देखाएमा ७ प्रदेश तथा ७ सय ५३ स्थानीय सरकारले पनि अनुसरण गर्ने हुँदा सिंगो नेपालका दृष्टिले ठूलो रकम बचत हुने सम्भावना छ ।नेपाल जस्तो गरिब मुलुकमा वर्तमान तथा पूर्वपदाधिकारीलाई दर्जनौं सुरक्षाकर्मी, विलासी सरकारी गाडी, अर्दली, भान्से, बगैंचे जस्ता अनावश्यक सुविधा प्रदान गर्न शोभनीय छैन । वर्तमान संकटको मौका छोपी सामन्तवादी प्रकृतिका त्यस्ता प्रावधानलाई कटौती गर्नुपर्छ । निजामती, न्यायिक, सुरक्षालगायतका सबै निकायमा रिक्त दरबन्दी पूर्ति नगर्ने, नयाँ दरबन्दी सिर्जना नगर्ने, अनावश्यक पद बिस्तारै घटाउने तथा वैतनिक सल्लाहकारलगायत राजनीतिक नियुक्ति नगर्ने नीति अपनाई सार्वजनिक क्षेत्रलाई चुस्त तथा मितव्ययी बनाइनुपर्छ । विशेष परिस्थितिमा विषयविज्ञ मात्र रहने सानो आयोगबाहेक अस्थायी आयोग, समिति तथा कार्यदल गठन नगर्ने नीति अपनाउनुपर्छ । सयौं अनावश्यक आयोग, समिति, कोष तथा सार्वजनिक संस्थानलाई खारेज गरेर बढी आवश्यक तथा उत्पादक क्षेत्रका लागि साधनको जोहो गर्न सकिने सम्भावनाबारे निकै चर्चा भइसकेकाले यो सम्भावनाको उपयोग गरिनु जरुरी छ ।मुलुकको कानुन निर्माण गर्नुपर्ने सांसद स्थानीय पूर्वाधार विकास साझेदार कार्यक्रममा संलग्न हुने प्रथा शक्तिको पृथकीकरण र संघीयताको मान्यताविपरीत छ । एकथरी सांसदले यस्तो सुविधा पाउने तर अर्कोथरी सांसदले नपाउने भएकाले यो असमान भएको र यसको उपयोगबारे प्रश्न खडा हुने गरेको सन्दर्भमा यो कार्यक्रम खारेज हुनुपर्छ भन्ने सर्वत्र माग भइरहेकाले यस संकटको घडीमा यसलाई खारेज गरेर त्यसका लागि छुट्याइएको रकम कारोना भाइरस रोकथाममा प्रयोग गर्नुपर्छ ।कोभिड१९ ले शिथिल बनाएको अर्थतन्त्रलाई चलायमान गर्न विगतमा भन्दा केही बढी ऋण परिचालन गर्नुपर्छ । नेपालको वर्तमान कुल ऋण कुल गार्हस्थ्य उत्पादनको एकतिहाइ जति मात्र भएकाले विश्वका विभिन्न देशको तुलनामा स्वस्थ वित्त व्यवस्थापनाको दृष्टिले पनि नेपाललाई बढी ऋण परिचालन गर्न सक्ने मौका छ । विभिन्न मित्रराष्ट्र तथा बहुराष्ट्रिय संस्थाबाट वैदेशिक अनुदान लिने प्रयासलाई पनि निरन्तरता दिनुपर्छ ।कोभिड१९ बाट कम प्रभावित क्षेत्रले कर सहज रूपमा तिर्न सक्ने वातावरण बनाउनुका साथै मूल्य अभिवृद्धि करअन्तर्गत दिइएका विभिन्न छुटको व्यवस्थालाई समीक्षा गरेर राजस्व परिचालन बढाउने प्रयास गरिनुपर्छ । कोभिड१९ का कारण विद्युतीय माध्यमको प्रयोगमा वृद्धि भई त्यसबाट बहुराष्ट्रिय कम्पनीको आयमा वृद्धि भएको छ । भारतलगायतका विभिन्न मुलुकले लागू गरेको समानता शुल्क लगाउनेतर्फ विचार गर्नुपर्छ । बहुराष्ट्रिय कम्पनीहरूबाट आयकर राजस्व प्रभावकारी रूपमा संकलन गर्न कर छल्ने किसिमले गरिने ब्याज कटौतीको सीमा निर्धारण गर्ने, दोहोरो कर मुक्ति सम्झौताका सुविधाको दुरुपयोग रोक्ने, विदेशी स्थायी संस्थापनसम्बन्धी व्यवस्थालाई फराकिलो बनाउने र ट्रान्सफर प्राइसिङसम्बन्धी प्रावधानलाई बलियो बनाउने जस्ता उपाय अवलम्बन गर्नुपर्छ ।कोभिड१९ बाट उत्पन्न स्वास्थ्य तथा आर्थिक संकट चुनौती मात्र नभई अवसर पनि हो । पूर्वअमेरिकी राष्ट्रपति जोन एफ केनेडीले चाइनिज भाषामा संकट लेख्दा प्रयोग हुने दुई ब्रस स्ट्रोकमध्ये एकले खतरा संकेत गर्दछ भने अर्कोले अवसर । संकटकालमा खतराबाट सावधान भई अवसरलाई आत्मसात् गर्नुपर्छ भनेका थिए । विश्वमा संकटले सुधार जन्माएका विभिन्न उदाहरण छन् । कोभिड१९ बाट उत्पन्न संकटलाई हामीले पनि मुलुक रूपान्तरित गर्ने मौकाका रूपमा लिनुपर्छ । त्यसका लागि सिंगो मुलुक एक ढिक्का भई कोभिड१९ विरुद्ध लड्ने र संयुक्त रूपमा विकास गर्ने माहोल सिर्जना गर्न अपरिहार्य छ ।"
पहिलो उडानमै मापदण्ड फेल,"चार्टर होइन, नियमित उडान गरौंसरकारले अर्को व्यवस्था नभएसम्म चार्टर उडान मात्र गर्न पाउने नियम बनाएको छ । तर, नियमित उडानलाई नै खुला गर्नुपर्ने पक्षमा दूतावासहरू छन् । दूतावासहरूका अनुसार स्वदेश फिर्न चाहने भीडलाई चार्टर उडानले मात्रै थेग्न सक्दैन । मलेसियामा मात्रै स्वदेश फिर्न चहानेको संख्या ६ हजार ३ सय ४३ छ । जसमा बिरामी र गर्भवती महिला २ सय १, रोजगारीको करार समाप्त भएका ३ हजार ६ सय ७५, कम्पनी बन्द भएर रोजगारी गुमाएका १ हजार ३६, राजीनामा दिएर घर जान चाहेका ९ सय २२ र लामो बिदा लिई मुलुक फिर्न चाहने १ सय ५ जना छन् । यसबाहेक डिपोर्टेसन सेन्टरमा २ सय ४६ जना छन् । मलेसियाका लागि नेपाली राजदूत उदयराज पाण्डेले फिर्ता हुन चाहनेको सजिलोका लागि नियमित उडानलाई नै खुला गरिदिनुपर्ने बताउँछन् । मलेसियामा दुई नेपालीसमेत ४ वटा विमानले नियमित उडान गरिरहेका थिए । उडान स्वीकृति दिएमा उनीहरूबीच प्रतिस्पर्धा हुन्छ । यसले धेरै खालको जटिलता हुँदैनथ्यो, उनले भने ।उनी यसअघि धेरै कामदारले टिकट लिएर राखेकाले पनि चार्टर उडानमा थप समस्या हुने तर्क गर्छन् । उनका अनुसार चैत ११ पछिका लागि टिकट बेचेका सबै एयरलाइन्स कम्पनीले टिकटको पैसा फिर्ता गरिसकेका छैनन् । उल्टै समय थपिदिएका छन् । यस्तो अवस्थामा चार्टर उडान गर्दा नयाँ टिकट लिनुपर्छ । पुरानो टिकट फिर्ता गर्न कम्पनीहरू तयार नहुन सक्छन्, उनले भने, चार्टर उडानका लागि २ हजार रिंगेट अर्थात् ६० हजार रुपैयाँ पर्न सक्छ । महामारीका बेला कामदारलाई फेरि टिकट किन्नपरे थप आर्थिक भार निम्तिन्छ । यसमा हामी सचेत हुनुपर्छ । कतारका लागि नेपाली राजदूत नारदनाथ भारद्वाजले यसअघि नै काटिसकेको टिकटलाई फिर्ता गराएर नयाँ टिकट दिलाउन कठिन रहेको बताए । यसअघि काटिएका टिकट रोजगारदाता कम्पनीले नै उपलब्ध गराएका हुन् । उनीहरूलाई टिकट फिर्ता गरेर अर्को टिकट लिइदिन कठिन छ, उनले भने, फेरि चार्टर उडान महँगो हुन्छ । नियमित उडान खुलेपछि मात्रै पठाइदिन्छौं भन्ने पनि छन् । नेपालीलाई मात्रै बोक्न अनुमति दिइएमा पहिला टिकट लिइसकेको स्थितिलाई सहजीकरण गर्न सकिन्थ्यो ।उनका अनुसार कतारबाट मात्रै ७ हजार जनालाई पठाउन सकिए अहिलेको समस्यालाई सम्बोधन गर्न सकिन्छ । कोही ८ महिनाका गर्भवती छन् । कतिपय आपत्कालीन रूपमा शल्यक्रिया गर्नुपर्ने अवस्थाका छन् । यहाँका अस्पतालले अहिले कोरोनाबाहेकका बिरामीलाई हेरिरहेका छैनन् । यस्तो अवस्थामा पीडा खेपेर बसिरहेकाहरूलाई चार्टर र नियमित दुवै उडान गरेर मात्र तत्काल नेपाल पठाउन सकिन्छ, उनले भने ।राजदूतहरूले चार्टर उडानकै अनुमति दिए भाडादरमा विचार पुर्याउन सुझाएका छन् । यहाँबाट अन्य देशले आफ्ना नागरिक लैजाँदा तय गरेको भाडादर पनि हेर्नुपर्छ । भारतको चेन्नई उडान गर्दा ८ सय रियाल, अन्यमा जान १३ सय रियाल लाग्छ भने बंगलादेशले १६ सय रियालसम्म लिएको छ । हामीले पनि त्योभन्दा बढी लिन मिल्ने अवस्था छैन, उनले भने, हामी आफैं टिकट बेच्न सक्दैनौं, केवल यात्रुको पहिचान गर्ने हो । संकट लम्बिँदै गर्दा रोजगारदाता कम्पनीहरू कामदारलाई खाना र बस्नको व्यवस्था मिलाउन बोझ मानिरहेका छन् । आफ्नै खर्चमा तत्काल कामदारलाई नेपाल पुर्याइदिन पाइयोस् भनेर पहल गरिरहेका छन् । त्यसकारण पनि ढिलासुस्ती नगरी घर फिर्ती प्रक्रिया सुरु गर्न दूतावासलाई दबाब छ । १२ वर्ष खाडीमा बस्यौं । हामीले यसअघि कहिल्यै पनि सरकारलाई खोजेनौं । अहिले आपत् पर्दा नहेर्ने दूतावास हामीलाई चाहिँदैन, बुढाथोकीले भने ।"
"फरक परिस्थिति, फरक चुनौती","नोउ क्याम्प रंगशाला, बार्सिलोना"
प्लुन्केट अमेरिकाबाट खेल्न सक्ने,"लन्डन (एजेन्सी) कुनै समय यस्तो थियो इंग्ल्यान्डको राष्ट्रिय क्रिकेट टोली दक्षिण अफ्रिकी मूलका खेलाडीले भरिएको हुन्थ्यो । दक्षिण अफ्रिकामा जन्मिएका जोनाथन ट्रट, म्याट प्रिरोर, केभिन पिटरसन, एन्ड्रयु स्ट्राउस खेल्दा इंग्ल्यान्ड टोलीले प्रदर्शनमा धेरै सुधार गरेको थियो । उनीहरू नै इंग्ल्यान्डबाट खेल्दै दक्षिण अफ्रिकाबाट आएका पहिलो पुस्ता होइनन् ।दक्षिण अफ्रिकामा जन्मिएका एलन ल्याम्ब, रोबिन स्मिथले ९० को दशकमा इंग्ल्यान्डबाट खेल्दै राम्रो प्रभाव पारेका थिए । इंग्ल्यान्डलाई गत वर्ष एकदिवसीय विश्वकप दिलाउँदाका प्रमुख खेलाडी इयान मोर्गन र जोफ्रा आर्चर पनि इंग्ल्यान्डबाहिर जन्मिएका खेलाडी हुन् । मोर्गनले आयरल्यान्डको प्रतिनिधित्व गरिसकेका थिए भने आर्चर वेस्ट इन्डिजबाट यू१९ मा खेलिसकेका खेलाडी हुन् ।इंग्ल्यान्डले पहिलो पटक विश्वकप जित्दा मोर्गन कप्तान थिए भने आर्चरको तीव्र गतिको बलिङले इंग्ल्यान्डको प्रमुख प्रतियोगितामा सफलताको खडेरी मेटाउन ठूलो भूमिका खेलेको थियो । अहिले यो प्रसंग किनभने अब यस्तै अप्रवासी भएर इंग्ल्यान्डबाट खेल्ने खेलाडी नभएर जान लागेका खेलाडीबारे चर्चा गर्न लागिएको हो ।मोर्गन र आर्चरसँगै गत वर्ष लर्डसमा इंग्ल्यान्डले विश्वकप जित्दाका सदस्य लिएम प्लुन्केट अहिले अमेरिकाबाट खेल्ने मनसाय बनाइरहेका छन् । इंग्ल्यान्डलाई विश्वकपको उपाधि दिलाएयता उनले राष्ट्रिय टोलीबाट खेलेका छैनन् । न्युजिल्यान्डसँगको फाइनलमा उनले ४२ रन खर्चेर ३ विकेट लिएका थिए । इंग्ल्यान्डले गत साता प्रशिक्षणमा फर्कन भनेका ५५ खेलाडी सूचीमा ३५ वर्षे प्लुन्केटको नाम समावेश छैन ।इंग्ल्यान्डबाट १३ टेस्ट, ८९ एकदिवसीय अन्तर्राष्ट्रिय र २२ ट्वान्टी२० अन्तर्राष्ट्रिय खेलेका प्लुन्केटकी श्रीमती अमेरिकन नागरिक हुन् । हालैमात्र प्लुन्केटले अमेरिकाबाट भविष्यमा खेल्ने विषयमा आफू खुला रहेको जनाएका थिए । भविष्यमा मैले त्यहाँ गएर केही क्रिकेटमा आबद्ध भएँ भने राम्रै हुनेछ, प्लुन्केटले भने, मेरो बच्चाहरू अमेरिकन हुन्, त्यसैले मैले इंग्ल्यान्ड र अमेरिकाबाट खेलेको थिएँ भनेर भोलिका दिनमा बताउँदा रमाइलो हुनेछ ।अमेरिकाले २०१९ मा एकदिवसीय अन्तर्राष्ट्रिय मान्यता पाएको थियो । वेस्ट इन्डिजका पूर्व ब्याट्सम्यान जेभिर मार्सल, ह्याम्पसायरका अलराउन्डर इयान हल्यान्ड र दक्षिण अफ्रिकाका पूर्व तीव्र बलर रस्टी थेरोन अहिले अमेरिकाबाटै खेल्छन् । फेब्रुअरीमा यी तीनै खेलाडी क्रिकेट विश्वकप लिग२ खेल्न नेपाल आएका थिए ।प्लुन्केटले आफू अमेरिकामा स्थापित हुने सम्भावना रहेको जनाए । तीन वर्ष त्यहाँ स्थायी रूपमा बसेपछि उनी अमेरिकाबाट खेल्न योग्य हुनेछन् । म इंग्लिस हुँ र सधैं इंग्लिस रहनेछु, तर म फिट भइराखेमा र माथिल्लो स्तरमा खेल्ने अवसर आएमा मैले त्यसलाई किन नलिने ?, सरेका बलर प्लुन्केटले माइकल भोनसँगको बीबीसीको एक कार्यक्रममा भनेका छन् ।यदि म त्यहाँ गएर अमेरिकी नागरिक बन्छु वा मसँग ग्रिनकार्ड हुन्छ भने म विकास गर्न सहयोग गर्नेछु । म जस्तो इंग्ल्यान्डबाट भर्खरै खेलजीवन सकाएका खेलाडी आबद्ध हुनु राम्रो पनि हो, प्लुन्केटले भनेका छन् । आफुलाई राष्ट्रिय टोलीका छनोटकर्ता इड स्मिथले प्रशिक्षणमा बोलाइएका ५५ खेलाडीमा समावेश नगर्नुको कारण सुनाएको जनाए । इंग्ल्यान्डलाई विश्वकप जिताउन महत्त्वपूर्ण भूमिका खेले पनि इंग्ल्यान्ड टोलीमा नराखिएको उनले निराशा पोखे ।विश्वकपपछि व्यवस्थापनसँग मेरो छोटो कुराकानी भएको थियो, त्यसमा उनीहरूले मलाई समावेश गर्दिनँ भनेर केही भनेका थिएनन् । ट्वीटरबाट म टोलीमा छैन भनेर थाहा पाउँदा निश्चय पनि दुःख लागिहाल्छ, प्लुन्केटले भने, यदि कसैले तिमी टोलीमा छैनौं । युवा खेलाडीका लागि यसरी बाटो बनाएका छौं । अर्को वर्षको विश्वकपसम्ममा तिमी टोलीमा नहुन सक्छौं भनेको भए म खुसी हुने थिएँ । त्यसै पनि लामो समयपछि मैले इंग्ल्यान्डको टोलीमा पुनरागमन गरेको थिएँ ।"
ब्रेमनमाथि रेलिगेसन डर,"बर्लिन (एएफपी) जर्मन बुन्डेसलिगामा आइतबार वोल्फसबर्गसँग १० ले पराजित भएपछि भेरडाआ ब्रेमन रेलिगेसनतर्फ अग्रसर भएको छ । युनियन बर्लिनले भने साल्केसँग ११ को बराबरी खेलेपछि टिम सुरक्षित स्थानतर्फ अगाडि बढेको छ । यस्तै औग्सबर्ग र कोल्नले पनि ११ को बराबरी खेले ।डच खेलाडी वट वेगरस्टले ओल्फसबर्गका लागि निर्णायक गोल गरे । टिम जितपछि लिगतालिकाको छैटौं स्थानमा उक्लेको छ । अब टोलीले युरोपा लिगका लागि प्रयास गर्न सक्नेछ । ब्रेमन भने सन् १९८० यता पहिलोपल्ट रेलिगेसनमा पर्ने निश्चितजस्तै देखिएको छ । हारपछि ब्रेमन कप्तान निकलस मोइस्यान्डरले भने, हामी निकै निराशा छौं, तर बचाउका लागि सबै प्रयास गर्नेछौं ।लिगमा चार चरणका खेल बाँकी छँदा फ्लोरेन कोहफेल्डको टिम पुछारबाट दोस्रो स्थानमा छ र यो सुरक्षित स्थानबाट ६ अंकको दूरी हो । यस्तै रेलिगेसन प्लेअफबाट ब्रेमन अझै ३ अंकले पछाडि छ । यो टिमको घरमा लगातार दोस्रो हार हो । यो सिजन ब्रेमन घरमा एकै अवसरमा मात्र विजयी छ ।अर्को साता ब्रेमन अन्तिम स्थानमा रहेको पार्डाबोनको भ्रमणमा निस्कने छ । यो खेलको नतिजाले रेलिगेसन पर्ने सम्भावित टिमको स्थिति स्पष्ट पार्नेछ । कोरोना भाइरस संक्रमणको महामारीबीच फेरि सुरु भएको बुन्डेसलिगाका सुरुआती खेलमा लगातार हार बेहोरेको साल्केलाई बराबरीले पनि राहत साबित भएको छ । तर उसले लिगका पछिल्ला १२ खेलमा जित निकाल्न सकेको छैन ।"
