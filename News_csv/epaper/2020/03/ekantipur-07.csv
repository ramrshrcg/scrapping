शीर्षक,विवरण
कोइलाखानीको सुरुङभित्र,"केमा प्रयोग हुन्छ ?पहाडी भेगका खानीबाट उत्खनन गरिएको कोइला घोराहीको कपासीबगियामा संकलन गरिन्छ । त्यहाँबाट विभिन्न इँटाभट्टामा बिक्री हुन्छ । अधिकांश बाहिरी जिल्लामा लगिन्छ । राम्रो गुणस्तरको कोइला विद्युत् निकाल्न, खाना पकाउन र विभिन्न उद्योगमा इन्धनका रूपमा प्रयोग हुन्छ । दाङको कोइलामा गुणस्तर कम भएकाले इँटाभट्टामा अन्य देशबाट ल्याएको कोइलामा मिसाएर प्रयोग गरिन्छ । कोइलामा हुनुपर्ने ऊर्जाशक्ति ३ हजार क्यालोरी हुनुपर्नेमा यहाँ १ हजार ८ सय मात्र रहेको कोइला व्यवसायी संघका अध्यक्ष रोशन दाहालले बताए । बजार र कामदार अभावले उत्पादन कम हुँदै गएको छ । दाङमा ५ वटा कम्पनीले उत्खनन गरिरहेका छन् । एक कम्पनीले वार्षिक सरदर १ हजार २ सय मेट्रिक टन उत्पादन गर्ने दाहालले बताए । असम, भुटानतिर सिकेका मानिसले नेपालमा उत्खनन गर्न थालेका थिए । करिब २५ वर्षअघि काठमाडौंका जाङ्बो शेर्पाले दाङमा उत्खनन सुरु गरेका थिए । भारतको बिरला कम्पनीले नेपालमा खानी सर्वेक्षण गर्दा राखेको अभिलेखका आधारमा दाङमा पनि कोइलाखानी भएको थाहा पाएपछि शेर्पा दाङ आएका थिए । उनले असममा काम गर्दाको अनुभवलाई यहाँ प्रयोग गरेका थिए । त्यसपछि विस्तारै अन्य कम्पनी पनि कोइला उत्खननमा लागेका थिए । अहिले शेर्पा छैनन् तर पनि जोखिमपूर्ण अवस्थामा उत्खननले निरन्तरता पाइरहेको छ ।"
कतार प्रहरीमा नेपाली,"(काठमाडौं)  खरानी रङको सर्ट र नीलो पाइन्ट । यो कतार प्रहरीको पोसाक हो । अब यो पोसाक नेपालीले पनि लगाउनेछन् । कतारमा कार्यरत नेपालीले गैरकानुनी काम गरे पक्राउ गर्न नेपाली नै आइपुग्न सक्छन् । कतार प्रहरीको तीनमहिने आधारभूत तालिम एक सय ७९ जना नेपालीले बिहीबार सकेका छन् । उनीहरूलाई त्यहाँको आन्तरिक मन्त्रालयले कार्यक्षेत्र तोकेर खटाउनेछ । उनीहरूलाई कुन विभागको जिम्मेवारी दिइनेछ भन्ने खुलाइएको छैन । कतारमा आप्रवासी कामदार हेर्ने खोज तथा अनुसन्धान विभाग, सार्वजनिक सुरक्षा, सामुदायिक प्रहरी, सार्वजनिक क्षेत्र, रंगशालाको सुरक्षा हेर्ने विभाग छन् । कतारले नेपालीलाई प्रहरी सेवामा भर्ना गर्ने नीति भर्खरै लिएको हो । छनोट भने नेपालका पाँच म्यानपावर कम्पनीमार्फत गरिएको छ । उनीहरूलाई कतारमा काम गर्न वैदेशिक रोजगार विभागले श्रमस्वीकृति दिएको छ । नेपाली दूतावासका अनुसार कतारको आन्तरिक मन्त्रालयले कामदार ल्याउने सबै प्रक्रिया पूरा गरेको जनाएको छ । सन् २००५ मा नेपाल र कतारबीच भएको श्रम सम्झौताको सर्तअनुसार सरकारी सुरक्षा सेवामा नेपाली लगिएका हुन् । सेनाबाहेकका सेवामा नेपालीलाई लैजान यो सम्झौताले बाटो खुला गरेको छ, कतारका लागि पूर्वराजदूत सूर्यनाथ मिश्रले भने, अन्य सरकारी सेवामा नेपालीले रोजगारी पाइसकेका छन् ।प्रहरी सेवामा रोजगारी पाएका नेपालीले पाउने सुविधा आकर्षक छ । उनीहरूले तालिम अवधिभर तीन हजार रियाल (९० हजार रुपैयाँ) र कार्यक्षेत्रमा खटिएपछि मासिक ६ हजार रियाल (एक लाख ८० हजार रुपैयाँ) पाउनेछन् । कतारले उच्च माध्यमिक शिक्षा उत्तीर्ण गरेका ३५ वर्ष मुनिकालाई प्रहरी सेवामा लिएको हो । तत्कालका लागि दुईवर्षे करारमा लगिए पनि यो निरन्तर हुने सम्भावना छ । तालिम समापनका अवसरमा सम्बोधन गर्न पुगेका नेपाली दूतावासका उपप्रमुख लक्ष्मण खनालले नेपाली जनताको छविलाई थप उचाइमा पुग्ने गरी दायित्व निर्वाह गर्न आग्रह गरेका थिए । कतारले प्रहरी सेवामा यसअघि सुडान र पाकिस्तानका नागरिकलाई मात्रै अवसर दिँदै आएको थियो । नेपालका लागि कतारी राजदूत युसुफ विन मोहम्मद अल हलीले भने थप नेपालीलाई भर्ती गर्ने वा नगर्ने विषयमा अहिले कुनै जानकारी आइनसकेको बताए । पूर्वराजदूत मिश्रका अनुसार कतारी अमिर दिवान (अमिरसहित राजपरिवारका सदस्यलाई दिने सुरक्षा विभाग) भित्र पनि नेपाली सुरक्षा गार्ड कार्यरत छन् । कतारको राजपरिवारका सदस्यको निजी सुरक्षा गार्ड पनि नेपाली नै छन् । कतारको बलेदिया (नगरपालिका) मा सरसफाइ गर्ने काममा दुई हजारभन्दा बढी नेपाली छन् । त्यस्तै न्यायालय, संस्कृति, सहरी विकास र श्रम मन्त्रालयअन्तर्गतका सरकारी क्षेत्रमा पनि नेपाली कार्यरत छन् । कतारमा सन् १९८६ देखि नेपाली कामदार लगिएको हो । हालसम्म झन्डै १५ लाख नेपालीले कतार जान श्रमस्वीकृति लिइसकेका छन् । नियमित काम गर्नेको संख्या झन्डै चार लाख छ । जुन कतारी नागरिक बराबर हो । यो कतारका कुल मानिस (आप्रवासीसहित) को झन्डै १२ प्रतिशत हो ।"
औषधिले ६ महिना पुग्छ,"भारतले औषधि रोक्दैन ः स्वास्थ्यमन्त्रीस्वास्थ्यमन्त्री भानुभक्त ढकालले भारतले नेपाल निर्यात गर्ने औषधि र त्यसको कच्चा पदार्थ नरोक्ने जानकारी दिएका छन् । कोरोना भाइरस फैलिएसँगै भारतले औषधि र कच्चा पदार्थमा रोक लगाएको छ । सरकारले कूटनीतिक रूपमा कुरा गरेपछि पहिले उपलब्ध गराएअनुसारै भारतले औषधि पठाउने वचन दिएको मन्त्री ढकालले दाबी गरे । तत्कालका लागि औषधि अभाव नभएको उनको भनाइ थियो । १ सय ५५ वटा आइसोलेसन वार्ड तयार गरेको जानकारी दिँदै उनले आवश्यक परे सरकारले स्वास्थ्य संकटकाल घोषणा गरेर सार्वजनिक भवनमा उपचारको व्यवस्था मिलाइने बताए । विश्व स्वास्थ्य संगठन (डब्लूएचओ) ले आर्थिक सहयोग दिन खोजेको प्रसंग जोड्दै उनले बहुराष्ट्रिय सहकार्यमा ध्यान दिने बताए । सरकार मात्र होइन, कोरोना रोकथामका लागि आमनागरिकको सहभागिता जरुरी छ, शुक्रबार प्रतिनिधिसभा बैठकमा बोल्दै उनले भने । तीनै स्तरको सरकारको प्रतिनिधित्व हुने गरी सीमामा थप योजना बनाएर अघि बढिरहेको पनि उनले जानकारी दिए ।"
एसईई निर्धारित तालिकामै,"काठमाडौं (कास) शिक्षा, विज्ञान तथा प्रविधि मन्त्रालयले चैत ६ मा तोकिएको एसईई निर्धारित समयमै हुने भन्दै हल्लाको पछाडि नलाग्न विद्यार्थी र अभिभावकलाई आग्रह गरेको छ । कोराना भाइरसको संक्रमणबारे सचेतना अपनाइएको र सरकार सतर्क पनि रहेकाले परीक्षा हुनेमा ढुक्क हुन मन्त्रालयले आग्रह गरेको हो । कोरोना भाइरसले विश्वव्यापी आतंक मच्चाएको साँचो हो तर नेपालमा आजसम्म उल्लेख्य घटना भएको छैन, शुक्रबार कान्तिपुरसँग कुरा गर्दै मन्त्री गिरिराजमणि पोखरेलले भने, सरकारले सम्भावित परिस्थितिलाई गम्भीर ढंगले विश्लेषण गरेको छ । मन्त्रालयले चालु शैक्षिक सत्रको परीक्षा लिन निर्देशन दिएअनुसार कक्षा १९ को परीक्षा हुनेछ । एसईई पूर्वनिर्धारित तालिकामै सञ्चालन हुन्छ ।सरकारले भाइरस भित्रिन नदिने, शंकास्पद घटनाको परीक्षण गर्ने र आम जनतालाई सचेत तुल्याउने तीनबुँदे रणनीति अघि सारेको उनले जानकारी गराए । छिमेकी मुलुकमा भाइरस देखिएपछि परिस्थिति बदलिएको छ, उनले भने, त्यस किसिमको परिस्थिति आएमा घटना भएको एक घण्टाभित्र निर्णय लिनुपर्ने हुन सक्छ । मिडियाद्वारा जथाभावी भ्रम नफैलाइयोस् र सामाजिक सञ्जालमा अनावश्यक हल्ला नगरियोस् । सरकारले कोरोना नियन्त्रणका लागि उपप्रधानमन्त्रीको संयोजकत्वमा विशेष समिति र मुख्य सचिवको संयोजकत्वमा कार्यटोली गठन गरेको छ । स्वास्थ्य मन्त्रालयले गर्दै आएको निगरानीका आधारमा सरकार अघि बढ्ने मन्त्री पोखरेलले बताए । हामी शैक्षिक सत्रको अन्तिम महिनामा छौं, उनले भने, ५६ लाख विद्यार्थीलाई सचेत तुल्याएर उनीहरूको शैक्षिक भविष्य गुज्रिन नदिन सबै पक्षको सकारात्मक भूमिका हुन जरुरी छ । मन्त्रालयले शुक्रबार विज्ञप्ति जारी गर्दै पूर्वनिर्धारित तालिकाअनुसार एसईई र कक्षा १९ को परीक्षा हुने प्रस्ट पारेको छ । कोरोना भाइरसका कारण उत्पन्न वर्तमान परिस्थितिको विश्लेषण गरेर कक्षा १ देखि ९ सम्मका परीक्षा चैत ५ गतेभित्र सम्पन्न गरिसक्न मन्त्रालयले यसअघि नै आह्वान गरिसकेको छ, मन्त्रालयका प्रवक्ता दीपक शर्माद्वारा जारी विज्ञप्तिमा भनिएको छ, चैत ६ गतेदेखि हुने एसईई परीक्षा यथावत् रूपमै सञ्चालन हुनेछ । परीक्षा सरेको वा विद्यालय बन्द गरिएको भन्ने गलत सूचनाको भ्रममा नपर्न पनि मन्त्रालयले आग्रह गरेको छ ।"
प्रधानमन्त्रीको अस्पताल बसाइ लम्बिने,"(काठमाडौं)  प्रधानमन्त्री केपी शर्मा ओलीलाई करिब १० दिन त्रिवि शिक्षण अस्पतालको लिभर ट्रान्सप्लान्ट आईसीयूमा राखिने भएको छ । धपेडी नहुने र सुरक्षितसाथ उच्च चिकित्सकीय निगरानीमा बस्ने वातावरण हुने भएकाले प्रधानमन्त्रीको अस्पताल बसाइ लम्ब्याउने मनस्थितिमा उपचारमा संलग्न चिकित्सकहरू रहेका हुन् ।६९ वर्षीय प्रधानमन्त्री ओलीलाई शुक्रबार आईसीयूमा हिँडडुल गराइएको थियो । भात र मासुको झोल दिइएको छ । बिहान उनले चियाबिस्कुट खाएका थिए । यस्तो शल्यक्रियामा नियमित प्रक्रियाअन्तर्गत नै बिरामीलाई हिँडडुल गराइन्छ । यही गतिमा सुधार हुँदै गयो भने ७ देखि १० दिनसम्ममा उहाँलाई डिस्चार्ज गर्छौं, प्रधानामन्त्रीकी निजी चिकित्सक प्राडा दिव्यासिंह शाहले भनिन्, उहाँको स्वास्थ्य स्थिति ठीक छ । स्थिर छ । प्रधानमन्त्रीको शरीरले मिर्गौला प्रत्यारोपणपछिको शरीरले देखाएको प्रतिक्रिया र सुधारको गति सन्तोषजनक रहेको डा शाहले बताइन् ।प्रधानमन्त्री ओलीले शल्यक्रियापछि पहिलो पटक शुक्रबार चिकित्साकर्मीबाहेकका सँग फोनमा कुराकानीसमेत गरेका छन् । डा शाहले नै आफ्नो फोनमा प्रधानमन्त्री र प्र्रमुख राजनीतिक सल्लाहकार विष्णु रिमालबीच कुराकानी गराएकी थिइन् । करिब दुई मिनेटको कुराकानीमा प्रधानमन्त्रीले आफूलाई ठीक रहेको जानकारी दिँदै आफू छिट्टै काममा फर्किने बताएका थिए । अस्पतालमा भएको बिरामीको प्रोटोकलअनुसार प्रधानमन्त्री ओलीलाई हाल मोबाइल फोन दिइएको छैन । बिरामीले के गर्ने के नगर्ने प्रोटोकललाई प्रधानमन्त्री ओलीले समेत पालना गरिरहेको डा शाहले बताइन् । करिब ३ महिनाअघि एपेन्डिसाइटिसको शल्यक्रिया हुँदा समेत प्रधानमन्त्रीलाई थप केही दिन आइसोलेसनसरहको स्थितिमा मनमोहन कार्डियोथोरासिक भास्कुलर र ट्रान्सप्लान्ट सेन्टरको आईसीयूमा राखिएको थियो । यसले उनमा सुधारको गति बढेको थियो । हाल प्रधानमन्त्री अन्य बिरामीभन्दा पृथक् अत्याधुनिक आईसीयूमा भएकाले अस्पताल बसाइ अलि लम्ब्याउँदा अस्पतालजन्य संक्रमणको जोखिम नरहने चिकित्सकले बताएका छन् । प्रधानमन्त्रीलाई दुखाइनाशक औषधि बन्द गरिएको छ । प्रत्यारोपणको दिन बुधबार उच्च मात्रामा दिइएको दुखाइनाशक औषधिमा कमी ल्याउँदै तेस्रो दिन बन्द गरिएको हो । संक्रमण नियन्त्रण रणनीतिअन्तर्गत प्रधानमन्त्री ओलीलाई हालै बनाइएको परिष्कृत लिभर ट्रान्सप्लान्ट आईसीयूमा राखिएको छ । मिर्गौला प्रत्यारोपण भएका बिरामीलाई रेनल ट्रान्सप्लान्ट युनिट मा राख्ने गरिन्छ । जबसम्म हाम्रा चिकित्सक विश्वस्त हुँदैनन्, तबसम्म प्रधानमन्त्रीलाई आईसीयूमै राखिन्छ, अस्पतालका कार्यकारी निर्देशक प्राडा प्रेमकृष्ण खड्गाले भने, यो आइसोलेसन जस्तै भएकाले अस्पतालजन्य संक्रमणको सम्भावना अत्यन्त न्यून छ । अस्पतालले प्रधानमन्त्रीका सबै महत्त्वपूर्ण सूचक सामान्य अवस्थामा रहेको समेत जनाएको छ । एक चिकित्सकका अनुसार प्रधानमन्त्रीको मिर्गौलाले पिसाब बनाउने मात्रासमेत अपेक्षित नै देखिएको छ । हाल प्रतिघण्टा २०० देखि २५० मिलिलिटर पिसाब बनिरहेको छ । उनको सामान्य अवस्थाको रक्तचाप माथि १५० र तल ६० देखि ८० रहने गरेको छ । उनको अक्सिजनको सेचुरेसन ९४९५ प्रतिशत छ । करिब आठ महिनादेखि ओली मिर्गौलाको समस्यासम्बन्धी विभिन्न परीक्षणसँगै उपचार प्रक्रियामा थिए ।"
'सञ्चारसम्बद्ध विधेयक परिमार्जन गर्न तयार',"(काठमाडौं)  सञ्चार तथा सूचना प्रविधिमन्त्री युवराज खतिवडाले सरोकारवालासँग छलफल गरेर सञ्चारसम्बद्ध विधेयक परिमार्जन गर्न प्रतिबद्धता व्यक्त गरेका छन् । मन्त्रालयमा शुक्रबार नेपाल पत्रकार महासंघका पदाधिकारीसहितको टोलीसँग गरिएको अन्तर्क्रियामा मन्त्री खतिवडाले मन्त्रालय र महासंघबीच कायम संवादहीनता अन्त्य गर्दै सञ्चारसँग सम्बन्धित विषयमा छलफल गरेरै अगाडि बढ्ने बताए । कतिपय विधेयक संसद्को प्रक्रियामा छन्, केही मन्त्रालय र केही मन्त्रिपरिषद्मा पुगेका छन् । संसद्मा रहेका विधेयकमा त्यहींको प्रक्रियाअनुसार तथा मन्त्रालयमै रहेका विधेयकमा दफादफा छलफल गरौं । ठाउँ भएसम्म विधेयकलाई परिमार्जन गर्न तयार छौं, उनले भने । गोकुलप्रसाद बाँस्कोटा सञ्चारमन्त्री रहेका बेला ल्याइएका सूचना प्रविधि, मिडिया काउन्सिल र विज्ञापनलगायत विधेयकका कारण सरकारको आलोचना हुँदै आएको छ । ती विधेयकको मस्यौदा तयार गर्दा सरोकारवालासँग सुझाव नलिइएको भन्दै नेपाल पत्रकार महासंघलगायत पत्रकारका संघसंस्था असन्तुष्ट छन् । आमसञ्चारसम्बन्धी छाता विधेयक तथा सार्वजनिक प्रसारणसम्बन्धी विधेयक संसद्मा पेस गर्ने तयारीमा मन्त्रालय छ ।महासंघका अध्यक्ष गोविन्द आचार्यले यसअघि जसका लागि कानुन बनाउन लागिएको उसैलाई थाहा नदिने चरित्र मन्त्रालयले देखाएको गुनासो सञ्चारमन्त्रीसँग गरे । समग्र सञ्चार क्षेत्रको अभिभावक मन्त्रालयले त्यस्तो भूमिका नै खेल्न सकेन, मन्त्रालयले ५ वटा विधेयक तयार पार्यो, त्यसमध्ये ३ वटा संसद्मा पुगे, उनले भने, तर एउटामा पनि हामीसँग परामर्श लिइएन । उनले सबै सरोकारवालासँग पर्याप्त छलफलपछि मात्रै विधेयक तयार पार्न सञ्चारमन्त्री खतिवडासँग आग्रह गरे । लोकतन्त्र र मानव अधिकारका लागि सँगै लडेका पत्रकारले सरकारबाट निर्बाध काम गर्ने वातावरणको अपेक्षा राख्नु अस्वाभाविक नभएको समेत अध्यक्ष आचार्यले बताए । लोकतान्त्रिक सरकार बनेपछि अब अधिकारका लागि लड्नुपर्नेछैन भन्ने लागेको थियो तर सरकारले आफ्नै पार्टीको घोषणा पत्र र दस्ताबेजमा उल्लिखित अवधारणाविपरीत कानुन ल्याउन थालेपछि चिन्तित भएका छौं, उनले भने । सरकारले प्रेसलाई स्वतन्त्र रूपमा काम गर्ने वातावरण दिनुपर्ने जनाउँदै उनले आफ्नो दायित्व र मर्यादा प्रेस जगत् आफैंले निर्धारण गर्ने उल्लेख गरे । महासंघले सञ्चारसम्बन्धी सबै कानुनमा प्रेस तथा अभिव्यक्ति स्वतन्त्रताको ग्यारेन्टी गर्न, मस्यौदाकै चरणमा सरोकारवालासँग छलफल चलाउन, राष्ट्रिय आमसञ्चार नीति २०७३ कार्यान्वयनमा ल्याउन, पत्रकारलाई तोकिएको न्यूनतम पारिश्रमिक दिलाउन, ५ वर्ष लगातार काम गरिसकेका स्ट्रिन्जरलाई स्वतः स्थायी गराउन र सबैलाई नियुक्ति पत्र दिलाउन मन्त्रीको ध्यानाकर्षण गराएको छ । पत्रकारको स्वास्थ्य तथा जीवन बिमा र सरकारी अस्पतालमा उपचार खर्चमा ५० प्रतिशत छुटको यसअघि घोषित कार्यक्रमलाई कार्यान्वयनमा ल्याउनसमेत माग गरिएको छ । महासंघले विज्ञापनको समानुपातिक वितरण, क्लिन फिड कार्यान्वयन र मिडिया सेवालाई उद्योगका रूपमा मान्यता दिन पनि माग गरेको छ । महासंघले बुझाएको ज्ञापनपत्रमा महासंघको सदस्यता परिचयपत्रका आधारमा पत्रकारलाई सिंहदरबारमा प्रवेशको व्यवस्था मिलाउन पनि आग्रह गरिएको छ । ज्ञापनपत्र बुझ्दै मन्त्री खतिवडाले एउटा परिवार पाल्न चाहिने न्यूनतम खर्च मिडिया हाउसले पत्रकारलाई दिनैपर्ने मान्यता सरकारको रहेको बताए । यो मिडिया हाउससँग जोडिएको विषय पनि हो, उहाँहरूसँग पनि छलफल गर्नेछु, उनले भने, मिडियालाई सबल बनाउँदै थप सेवा सुविधा लिनेतर्फ सञ्चारकर्मीको पनि भूमिका रहनुपर्छ । उनले पत्रकारलाई न्यूनतम ज्याला नदिने सञ्चार गृहका लागि सरकारी सेवासुविधाका सम्बन्धमा के गर्ने भन्ने पनि छलफलको विषय रहेको उनले बताए ।"
प्रदेश २ ले संघीय सरकारविरुद्ध फेरि मुद्दा हाल्दै,"(जनकपुर)  वीरगन्ज चिनी मिलको जग्गा बेच्ने संघीय सरकारको निर्णयविरुद्ध प्रदेश २ सरकारले संवैधानिक इजलासमा मुद्दा हाल्ने भएको छ । प्रदेश मन्त्रिपरिषद्ले शुक्रबार चिनी मिलको जग्गा बिक्री रोक्न र सरकारी कार्यालय आफ्नो मातहत ल्याउन संघीय सरकारलाई विपक्षी बनाएर सर्वोच्च अदालतको संवैधानिक इजलासमा मुद्दा हाल्ने निर्णय गरेको हो ।संघीय मन्त्रिपरिषद्ले फागुन ५ मा वीरगन्ज चिनी कारखानाको ६ बिघा जग्गा बिक्री गर्ने निर्णय गरेको थियो । मुख्यमन्त्री लालबाबु राउतले संविधानको अनुसूचीमा रहेका अधिकार कानुनी लडाइँमार्फत प्राप्त गरिछाड्ने दाबी गरे । प्रधानमन्त्रीसितको भेटमा धेरै पटक यी मुद्दामा कुरा भए पनि संघीय सरकारको रवैया फेरिएन, उनले भने, प्रदेश २ मा थुप्रै सरकारी जग्गा छ । प्रदेशलाई हस्तान्तरण गर्न संघीय सरकार तयार छैन । उल्टै प्रदेश सरकारलाई थाहै नदिई खुसुखुसु जग्गा बेच्न थालिएको छ । संघले नै चलाइरहेका सिंचाइ, मत्स्य विकास र कृषिका ठूला कार्यालय पनि प्रदेश सरकार मातहत ल्याउन संवैधानिक इजलासमा मुद्दा हाल्ने निर्णय पनि प्रदेश मन्त्रिपरिषद्ले गरेको छ । सडक, कुलो र विकासका अन्य काम त हुँदै गर्ला । अब संवैधानिक अधिकार थुत्नमै केन्द्रित हुन्छु, मुख्यमन्त्री राउतले कान्तिपुरसँग भने । गत वर्षको ८६ करोड रुपैयाँको भुक्तानी संघीय सरकारकै इसारामा प्रदेश सरकारका सचिवहरूले अड्काइदिएको भन्दै मुख्यमन्त्री राउत चिढिएका छन् । उनले पुरानो भुक्तानीका सम्बन्धमा पनि शुक्रबारको मन्त्रिपरिषद् बैठकले केही थप निर्णय गरेको बताए तर उनले त्यो निर्णयबारे खुलाउन चाहेनन् । वीरगन्जको चिनी मिलको जग्गा बिक्री सम्बन्धमा होली पर्वपछि मुद्दा हालिने प्रदेशका मुख्य न्यायाधिवक्ता दीपेन्द्र झाले बताए ।यसअघि सर्लाही, रौतहट र महोत्तरी जिल्लासम्म ओगेटेको सागरनाथ वन परियोजना संघले आफ्नो मातहत लगेपछि प्रदेश २ सरकारले गत वर्ष चैत ६ मा संवैधानिक इजलासमा मुद्दा हालेको थियो । मुख्य न्यायाधिवक्ता झाका अनुसार सागरनाथ वन परियोजना व्यवस्थापनका लागि प्रदेश सरकारको तयारीबारे संवैधानिक इजलासलाई जानकारी गराउने तयारी भइरहेको छ । प्रदेश २ सरकारले जिल्ला वन अधिकृत (डीएफओ) लाई पनि संघ मातहत तानेपछि अर्को मुद्दा हालेको थियो । यो मुद्दामा फागुन ३० को पेसी तोकिएको मुख्य न्यायाधिवक्ता झाले बताए । मन्त्रिपरिषद् बैठकले मुख्यमन्त्री बेटी पढाउ, बेटी बचाउ कार्यक्रमअन्तर्गत अति विपन्न दलित र मुस्लिम छात्रालाई महिनाको ५ सय रुपैयाँ प्रोत्साहन भत्ता दिने कार्यविधि पारित गरेको छ । कक्षा १ देखि ८ सम्म अध्ययनरत मुस्लिम र दलित छात्रालाई बैंकमार्फत प्रोत्साहन भत्ता उपलब्ध गराइने भएको हो । सप्तरीको मलेठमा गरिबदलित बस्ती निर्माणको जिम्मा नेपाली सेनालाई दिने निर्णय पनि मन्त्रिपरिषद् बैठकले गरेको छ । प्रदेश सरकारले सप्तरीको मलेठमा १० करोड रुपैयाँ लागतमा दलितगरिब बस्ती बनाउन राजविराज नगरपालिकाले १ बिघा जग्गा उपलब्ध गराएको छ । मन्त्रिपरिषद्ले जनकपुर प्रादेशिक अस्पताललाई स्वास्थ्य विज्ञान प्रतिष्ठान बनाउन स्वीकृति दिएको छ ।"
आफैं सजग,शब्द तस्बिर ः दीपक केसीकान्तिपुर
अपहरणको नाटक !,"काठमाडौं  ललितपुर भैंसेपाटीका सुन्दर केसी (३०) ले गत फागुन १५ गते राति १० बजेतिर श्रीमती मञ्जु बस्नेत (केसी) लाई फोन गरे र भने, म अपहरणमा परेँ, कसैलाई खबर पनि नगर्नू, प्रहरीलाई खबर गरे जे पनि हुन्छ भनेका छन् ।सुन्दरले भैंसेपाटीस्थित आवास क्षेत्रबाट आफू अपहरण परेको र चोभार भन्ज्याङस्थित बसलादेवी मन्दिर नजिकैको जंगलमा राखिएको जानकारी पनि गराए । मञ्जुले अत्तालिँदै तत्काल महानगरीय प्रहरी परिसर ललितपुरलाई खबर गरिन् । प्रहरी खोजीमा निस्कियो । आफन्त र नातेदार खोजबिनमा खटिए । प्रहरी र आफन्तले राति १०ः३० बजे सुन्दरलाई नातेदार अम्बिका केसीको घरनजिकै बेहोस अवस्थामा फेला पारे । प्रहरीले उनलाई परिसरमा ल्यायो र अनुसन्धान थाल्यो । प्रहरीले सुन्दरकी श्रीमती मञ्जु, सुन्दरका चिनेजानेका साथी र आफन्त अनुप कार्की, उज्ज्वल दाहाल, जयश्वर बस्नेत, अम्बिका केसी, कमल केसी, रेणुका खड्का (केसी) लगायतसँग बयान लियो । सुन्दरकी काकी गंगा तथा ठूलो बुबाहरू कमल र उत्तम केसीले जब सुन्दरको विगतबारे प्रहरीलाई जानकारी गराए, अपहरण योजनबद्ध नाटक रहेको खुल्यो । सुन्दरले अपहरणको नाटक गरेका रहेछन्, यसअघि पनि पटकपटक यस्तै किसिमको नाटक गरेको भेटियो, महानगरीय प्रहरी परिसर ललितपुरका एसएसपी टेकप्रसाद राईले भनेसुन्दर त्यस दिन दिउँसो साढे १२ बजे नख्खुमा पसल गर्नका लागि सटर खोज्न भन्दै घरबाट निस्किएका थिए । प्रहरीलाई मञ्जुले दिएको बयानअनुसार उनले साढे २ बजे मञ्जुलाई आफू घर आउन लागेको जानकारी गराएका थिए । तर त्यही समयमा उनी आइपुगेनन् । मञ्जुले ३ बजेतिर कल गर्दा फोन उठेन । त्यसपछि दाजु जयश्वर बस्नेतलाई मञ्जुले खबर गरिन् । जयश्वरले सुन्दरलाई कल गर्दा पनि फोन उठेन । त्यसपछि मोबाइल फोन कहिले व्यस्त हुने, कहिले बन्द हुने र खुल्ने क्रम चलेको थियो । ललितपुरका एसएसपी टेकप्रसाद राईले सुन्दरले किन अपहरणको नाटक गरेर सबैलाई दुःख दिए भन्नेबारे अनुसन्धान गरिरहेको बताए । अदालतबाट समेत अनुमति लिएर प्राविधिक पक्षबारे छानबिन गरिरहेका छौं, उनले भने । हुँदै नभएको अपराधमा पीडित बनेर अरूलाई दुःख दिनु पनि अपराध हो । प्राविधिक अनुसन्धान पूरा गरेपछि उनलाई कारबाही गर्छौं, उनले भने । हाललाई भने सुन्दरलाई कागज गराएर साधारण हाजिरी जमानतमा छाडिएको छ । सुन्दरकी काकी रेणुका खड्काले प्रहरीमा बताएअनुसार उनीसँग घर बनाउँदाको ऋण धेरै छ । यसभन्दा पहिला पनि उनी एक वर्ष हराएका थिए । घटनाको दिन सुन्दरका भाइ सुजन केसीले पनि पहिलाको जस्तै केस भयो भन्दै खोज्न जानुपर्यो भनेर आफन्तलाई सम्पर्क गरेको पनि खुलेको छ । सुन्दरका ठूलो बुबाद्वय कमल र उत्तमले पनि ऋण धेरै भएपछि अपहरणको नाटक गरेको बयान दिएका छन् । उनकी अर्की काकी गंगा केसीले पनि त्यही कुरा बताएकी छन् ।"
घरघरमा जनचेतना जगाउन निर्देशन,"काठमाडौं (कास) काठमाडौं महानगरपालिकाले कोरोना भाइरस र डेंगु नियन्त्रण गर्न ३२ वडाकै जनप्रतिनिधि र स्वयंसेवीलाई निर्देशन दिएको छ । महानगरका मेयर विद्यासुन्दर शाक्यले घरघरमा गएर महानगरवासीलाई जनचेतना जगाउन आग्रह गरे । कोरोना भाइरसको महामारीबाट डराउनेभन्दा पनि त्यसको व्यवस्थापन कसरी गर्ने भन्नेतिर ध्यान दिन आवश्यक छ, उनले भने, सामाजिक सञ्जालमा आएका अनावश्यक हल्लाले बढी सन्त्रास फैलिएको छ । सही सूचना प्रवाह हुन नसक्दा आम नगरिकमा डर पैदा भएको छ । गर्मी बढ्दै गएपछि अब विस्तारै डेंगुको समेत महामारी फैलिने भन्दै शाक्यले महानगरका सबै स्वयंसेविकालाई घरघरमा पुगेर जनचेतनामूलक कार्यक्रम सञ्चालन गर्न पनि निर्देशन दिए ।स्वास्थ्य सेवा विभागका महानिर्देशक महेन्द्रप्रसाद श्रेष्ठले सरकारले उच्च सतर्कता देखाएको भन्दै अहिले नै आत्तिहाल्नुपर्ने अवस्था नरहेको दाबी गरे । केही छैन भनेर ढुक्क बस्ने होइन, सकेसम्म त्यो महामारीलाई आउनै नदिने गरी आम नागरिकले सतर्कता अपनाउन आवश्यक छ, उनले भने, अब कोरोनाका कारण नाकाबन्दी भयो भने हामी जस्तो परनिर्भर मुलुकका लागि त्यो भयावह हुनेछ । नेपालको हकमा अहिलेसम्म दुई सय १२ जनाको र्याल परीक्षण गर्दा एक जनामा मात्र पोजिटिभ देखिए पनि उपचारपछि ठिक भएकाले भयावह आवस्था नभएको इपिडेमियोलोजी तथा रोग नियन्त्रण महाशाखाका निर्देशक डा वासुदेव पाण्डेले बताए ।"
सवारी ठोक्किँदा १५ घाइते,"भक्तपुर (कास) अरनिको राजमार्गअन्तर्गत सूर्यविनायक चुनदेवीमा १० वटा सवारीसाधन ठोक्किँदा १५ जना घाइते भएका छन् । सूर्यविनायक नगरपालिका५ चुनदेवीस्थित सडकमा सूर्यविनायकबाट सल्लाघारीतर्फ जाँदै गरेको काठमाडौं वर्ल्ड स्कुलको भ्यानले टाटा मोबाइललाई ठक्कर दिँदा दुर्घटना भएको प्रहरीले जनाएको छ । प्रहरीका अनुसार टाटा मोबाइलमा मोटरसाइकल र त्यसमा बस ठोक्किएका थिए । त्यस पछाडि कार, मोटरसाइकल, स्कुटर, भ्यानसमेत एकअर्कामा ठोकिएको प्रहरीले जनायो ।"
ब्युरो सदस्यद्वारा आत्मसमर्पण,"सिन्धुली (कास) सरकारद्वारा प्रतिबन्धित नेत्रविक्रम चन्द नेतृत्व समूहका जनकपुर अञ्चल ब्युरो सदस्य कपिल भनिने शेरबहादुर वाइबाले बिहीबार जिल्ला प्रशासन कार्यालयमा सिन्धुलीमा आत्मसमर्पण गरेका छन् । संगठित अपराध, आगजनी, बम विस्फोट मुद्दामा धरौटीमा छुटेका हरिहरपुरगढी गाउँपालिका ३ गुरुजी घर भएका वाइबा समूहका जिल्ला सहइन्चार्ज पनि थिए ।"
जग बसाउनै ठिक्क,"देवनारायण साह (विराटनगर), अजित तिवारी (जनकपुर), सुवास बिडारी (हेटौंडा), लालप्रसाद शर्मा (पोखरा), घनश्याम गौतम (बुटवल), कलेन्द्र सेजुवाल (सुर्खेत) र चित्रांग थापा (धनगढी) को रिपोर्ट"
"संघीयता, महोत्सव र हेजिमोनी","धनगढीमा भएको विश्व नेपाली साहित्य महोत्सव (फागुन १४२०, २०७६) ले नेपालको संघीय रचनामाथि एउटा मैले कहिल्यै विचार नगरेको सैद्धान्तिक रूपले महत्त्वपूर्ण कुरा उजागर गरेको छ । आफू यहाँ प्रस्तुत सबै ५२ वटा सत्रमा सामेल हुन नसके पनि छलफल भएका शीर्षक, आमसञ्चारमा आएका तिनका विश्लेषण, तिनमा सहभागी व्यक्तिहरूका नामको आधारमा हेर्दा यो एउटा अभूतपूर्व साहित्यिक र वैचारिक भेला भएको थियो । मेरो यो लेखमा विशेष छलफलहरूका सार प्रस्तुत गर्न ठाउँ भएन । तर यो साहित्यिक भेलामा आफू सहभागी भएको सत्रको कुरा राख्न चाहन्छु । त्यसलाई डा अर्चना थापाले सञ्चालन गरेकी थिइन्, जसमा डा गोविन्दराज भट्टराई र मैले विश्व आकाशमा कहाँनेर छ, नेपाली साहित्य ? भन्ने विषयमा छलफल गरेका थियौं । मेरो उत्तर थियो, तपाईंले रचना गरिरहेको गतिलो रचना जहाँ छ, त्यहीं छ, विश्व साहित्यमा नेपाली साहित्य । प्रत्येक लेखकले आफ्ना भाषामा लेखेका रचना स्तरीय छन् भने ती विश्व साहित्यका अंग हुन् । तिनको अनुवाद हुनु र नहुनुसँग यसको खासै सम्बन्ध छैन भन्ने मेरा धारणा छ । योभन्दा अलिक भिन्न धारणा थियो, डा भट्टराईको । उनको विचारमा गतिलो अनुवादद्वारा विश्वमा साहित्य पुर्याउनुपर्छ र त्यो सानै मात्रामा पनि भइरहेको छ । वैश्विक परिवेशमा नेपाली साहित्य कति अनुदित छ भन्ने चित्र दिए, डा भट्टराईले । दर्शकदीर्घाबाट आएका सटिक विचारमा भाग लिंँदै मैले भनेंँ सबैभन्दा ठूलो र अहं प्रश्न लेख्नु हो । हामी लेख्नु भन्नाले सहज कर्मलाई मात्र लिनलागेका छौं र सायद तिनै कुरा रत्यात्मक रूपले दोहोर्याई बसेका छौं कि त भन्ने पनि मेरो शंका छ । अहिले साहित्य लेखिएको छ, तर नलेखिएको र मौन पनि छ । हामी लेखन विश्वासले गर्दैछौं र असजिलो अवस्था भोग्दैछौं भन्ने बुझ्नु नै हामी विश्व साहित्यको मर्म अनुसार लेख्दैछौं भन्नु हो । त्यसक्रममा मैले फ्रान्सेली लेखक अल्बेर कामु (१९१३६०) ले उप्सला विश्वविद्यालयमा डिसेम्बर १९५७ मा दिएको प्रवचन क्रिएट डेन्जरस्ली भन्ने आलेखको प्रसङ्ग ल्याएँ । यस प्रवचनलाई शंकर लामिछाने दाइले सिर्जना गर, खतरनाक रूपबाट शीर्षकमा अनुवाद गरेर उत्तम कुँवरले सम्पादन गरेको रूपरेखा साहित्यिक पत्रिकाको समालोचना विशेषाङ्कमा प्रकाशित गरेका थिए । कामुको विचारमा, बोल्न नसक्नेको निम्ति चुनौतीपूर्ण किसिमले बोल्नु लेखकको दायित्व हो । उनले भने, आज मौनताका पनि खतरनाक अर्थ बोल्छन् । आज लेख्नु भनेको खतरनाक रूपले सिर्जना गर्नु हो । यो भनेको लेखकले बोध गर्ने चुनौती हो, जसलाई वरण गरेर लेख्नु उसको दायित्व हो । कता पुग्यौं भन्ने चाहना राख्नु स्वाभाविक हो । तर ए कत्ति पुगिनछु (वैरागी काइँलाको कविता) मात्रै भनिबस्नु पनि आत्मवञ्चना हो । कामुले भनेको फेरि सम्झिन्छु, कुनै पनि प्रकाशन एउटा कर्म हो, अनि यो कर्मले केही कुरालाई पनि क्षमा नदिने युगको प्यासन बुझाउँछ ।यो बृहत साहित्य भेला नेपाली वाङ्मयको इतिहासमा एउटा अभूतपूर्व घटना मान्छौं । केही महिना अघि मलाई भेटेर निम्तो दिन काठमाडौंको एउटा कफी हाउसमा दुईजना उज्याला व्यक्ति आएको सम्झिन्छु । ती थिए, यज्ञराज उपाध्याय र रामलाल जोशी । उनीहरूको न्यारेटिभले किञ्चित चकित परेको थिएँ । तिनीहरूले एक वर्षदेखि बर्मादेखि लिएर नेपालका सबैजसो लेखक र संस्थासँग सम्पर्क गरिरहेको सुनाए । यो भेलामा गएपछि त्यो काल्पनिकीलाई यी एक दर्जनजति मानिसले साकार गरेको थाहा पाएँ । त्यताका कलेजहरूमा पढाउने मेरा पूर्वविद्यार्थीहरू दीपक जोशी, तपेन्द्र सिंह, नारायण अवस्थी र नरेन्द्र एयरले त्यो कसरी सम्पन्न भयो भन्ने सुनाएपछि मलाई नेपालको केन्द्रमुखी संघीयताका परिकल्पनाको विडम्बना मोफसलका क्षेत्रहरूको ताजा, सिर्जनशील चेतनासँग कहीं नमिल्ने कुरा बोध भयो । नेपाल अहिले संघीयताको कखरा पढ्न व्यस्त छ । अहिलेसम्म यो त्यति गम्भीर पाठ भैनसकेको अवस्था छ । संघीयता कि त एउटा इतिहासले सोझै जन्माएको पद्धति हो, कि त विचार गरेर पोखरीको अचल पानीजस्तो जमेको जलराशि हल्लाएर त्यसलाई नयाँ गति दिने चाहनाले तयार गरिएको योजना हो । पहिलो किसिमको संघीयता भारतको हो भने दोस्रो किसिमको संघीयता नेपालको हो । नेपालको संघीयता अढाई शताब्दी पुरानो राजतन्त्र विघटनसँग सोझै सम्बन्ध राख्छ । यसको अर्थ हो, राजाको नाममा तथाकथित जोडिएका अनेकौं विपरीत अवयवहरू, पहिचान र भूगोलहरूलाई संवैधानिक स्वायत्तता दिएर संघीयताको रचना गर्नु । यस अनुसार नेपालको संविधानले सातवटा प्रदेशको व्यवस्था गरेर संघीय प्रणाली बनाएको हो । त्यसमा असन्तुष्टिहरू छन्, जुन संशोधन गर्दै गएर समाधान गरिने हुन् । तर नेपाल वा काठमाडौं, किम्बा शासनको बागडोर लिएर केन्द्रबाट शासन गर्न चाहने औतारीहरूबाट मुक्त हुन नसकेको अवस्थामा नेपालको संघीयता पनि बनेको छ भन्ने कुरा अहिले हामीलाई लगभग थाहा भैसकेको अवस्था हो । काठमाडौं उर्फ राजधानी एउटा यस्तो चुम्बक मानिएको छ यो मुलुकमा, जसलाई कब्जा गरेर शासन गर्नेमात्र होइन, धन कमाउने र हैकम चलाउने सामन्ती सोच धेरैमा पाइन्छ । जङ्गलमा वर्षौं बसेर ग्रामीण आधारस्तम्भको आधारमा क्रान्ति गर्नेहरूदेखि लिएर व्यापारबन्द, भौतिक सुविधाभोग गर्ने लिप्सा हुनेहरू सबैका गति राजधानी केन्द्रित भन्ने अभिव्यक्तिबाट निर्देशित भएको देखियो । राजधानी केन्द्रित क्रान्ति गर्ने दल माओवादीको आह्वानमा २०१० मे दिवस पारेर लाखौं मानिसका जुलुसहरूले राजधानी ढपक्कै ढाकेको अनि त्यसको व्यवस्था हुन नसकेपछि अनि यहाँका मानिसहरूले सहयोग नगरेपछि फिर्ता भएको उदाहरण हामीसँग ताजै छ । त्यो राजधानी केन्द्रित राजनीतिक कार्यक्रमको एक उत्कर्ष भएकोले एकमात्र उदाहरण यहाँ राखेको हुँ । त्यो बेला मैले कान्तिपुरमा प्रकाशित लेखमा तिनीहरूको नजिक गएर देखेका कुरा यसरी राखेँंम मे एक तारिखदेखि हरेक दिन यिनका नाचगान र र्यालीहरूमा पुगेको छु । यिनका भिडमा चेपिएको छु । यिनीहरूसँग कुरा गरेको छु । यिनका गीतका गेडाहरू टिपेको छु । आफू पनि मादल बजाउने मानिस भएकोले यिनका मादलका द्रुतविलम्बित छन्द सुनेर नक्कल गरेको छु । यीसँग कुरा गरेको छु । यी सपनाको कुरा गर्छन् । यी सोझै प्रधानमन्त्रीको राजीनामा नआएसम्म सडकमा आइरहने भन्छन् । यी मकै छर्ने बेला भएकोले, खानपिनको व्यवस्था राम्रो नभएकोले फर्केर जाने भन्छन् । यी बिमारी भएर निको भएका छन् र फेरि सडकमा आएका छन् । तिनीहरू केही दिनपछि सबै गाउँ फर्के । त्यसो त तिनले राजधानी आएको अर्थ खासै बुझेका थिएनन् । यो मोफसलका जनताको काठमाडौं महायात्रा र जुलुस एउटा प्रयोग थियो । मेरो विचार र अनुभवमा त्यसले खासै केही भएन । तर त्यो नेपाली राजनीतिक इतिहासको एउटा घटना थियो, जसले आज अएर धेरै अर्थहरू बुझाएको छ । यहाँ छलफलको निम्ति ठाउँ भएन । तर नेपालमा संघीयताको चेतना हेजिमोनीबाट मुक्त भएको छैन । त्यो हेजिमोनी केन्द्रमा शासनको वागडोर लिने र शासन गर्ने ग्रन्थिले निर्देशित छ । त्यस ग्रन्थिबाट दलहरू र तिनका प्रशासनहरू कोही पनि मुक्त छैनन् । धनगढी भेलाजस्ता उत्कर्षले त्यसलाई चुनौती दिन्छ । तर त्यो चुनौती दिने मोफसल वा प्रदेशका चाहना पनि केन्द्रसँग सम्बन्ध राख्ने चाहनाले बनेका छन् । हेजिमोनीले बाध्यता सिर्जना गर्छ । राष्ट्रपतिले उद्घाटन नगरी त्यो फोकसमा आउँदैन, केन्द्रीय दलहरूलाई खुसी नपारी आयोजना गर्न सकिंँदैन भन्ने कुरा कति सत्य छन्, मलाई थाहा छैन । तर यति कुरा प्रस्ट छ, यो महोत्सवले राष्ट्रमा आज हामीले भनिआएका विषयहरूलाई नै छलफलमा ल्याएर फेरि तिनैमाथि सोच्न लगाएको छ । सबैतिर घुमिहिँड्ने, लगभग त्यस्तै विषयमाथि साहित्य उत्सवहरूमा गइबस्ने हामी रैथानेहरूकै बाहुल्य त थियो, त्यहाँ पनि । तर यो भेला गराउनेहरूले तिनै तिम्रा पुनरावृत्ति भइरहने विचारहरूमा अब के सोच्न र जोड्न सक्छौं भन्ने हामी सबैलाई चुनौती दिएको कुरा थियो त्यहाँ । हामीसँग पनि इतिहास छ, जुन नेपाल राष्ट्रको इतिहाससँग जोडिएको छ भन्ने उनीहरूको ब्रसरमा छापेका यी हरपले प्रस्ट पार्छन् यो भूमि अमर सहिद दसरथ चन्द, भीमदत्त पन्त, वीराङ्गना द्वारिकादेवी ठकुरानी, मानवतावादी विचारक जयपृथ्वीबहादुर सिंह र साहित्यकार पहलमानसिंह स्वाँर जस्ताकोजन्मस्थल पनि छ ।काठमाडौंमा यी विविध विषयमा छलफल हुन र यसरी महोत्सव हुनसकेको देखिँंदैन । तर यो धनगढीले गरेको चेतना प्रवाह नेपालको संघीयताको हेजिमोनीलाई चुनौती दिने एउटा बलियो उदाहरण हो । सानो मात्रामा अन्त पनि भइआएका छन् । लेखक कलाकारदेखि राजनीतिमा बौद्धिकता कमजोर भएर जाँदैछ कि भन्ने विषयमा चिन्तित भएर छलफल गर्ने राजनीतिज्ञहरूसम्मका चेतनाका अभियन्ताहरूले गम्भीर भएर सोच्ने समय यही हो । लेखौं, अनि के लेखौं, कसले लेख्तैछौं र यसरी लेखेको बाहिर कसरी पुर्याउने भन्नेजस्ता चिन्ताका तरङ्गहरूले पल्लवित भएको छँदो म विचारशील भएको छु ।"
बहुआयामिक आशावादी,"नाम भलै चतुर्भुज होओस् तर कामका हिसाबले उहाँ चतुष्पाद हुनुहुन्थ्यो । चतुष्पाद किनभने उहाँको कलामा मुख्य भूमिका पाद अर्थात् खुट्टाको हुने गर्थ्यो । सिर्जना र साधनाको संसारमा उहाँको प्रवेश नृत्यकारका रूपमा भएको थियो । उहाँमा नृत्यको जुन वैशिष्ट्य तथा छरितोपना देखिन्थ्यो त्यसले सहज एउटा प्रश्न जन्माउँथ्यो, साधारण मानिसले दुई खुट्टाका भरमा यस्तो नृत्य गर्न सक्छ ? यद्यपि आज नृत्य वा अन्य जुनसुकै विधाको उचाइ जहाँ पुगिसकेको छ, त्यहाँ प्रायः सबै पुराना धारणाहरूको भञ्जन भइरहेको छ । आजभन्दा ५६ दशकअघि माथिका वाक्य अतिशयोक्ति लाग्दैनथ्यो होला । त्यसमा पनि लगभग सय किलोग्राम बढ्ता वजनको शरीरलाई नचाउन सक्ने खुट्टाका सन्दर्भमा यो जायज थियो । २०२३ सालतिर रूसमा यस्तो भीमकाय शरीरका साथ उहाँले घन्टौँ नाचेको देखेर मञ्चबाट सोझै अस्पताल लगेर परीक्षण गरिएको थियो । आखिर यति विशाल शरीरमा यस्तरी र यतिन्जेलसम्म नाच्न सक्ने स्टामिना कहाँबाट आयो ? परीक्षणको क्रममा त्यस्तो अस्वाभाविक केही पाइएन । उहाँका हजुरबुबा सितारवादक हुनुहुन्थ्यो भन्ने थाहा पाएपछि रूसी चिकित्सकहरू यो वैशिष्ट्य वंशानुगत गुणका आधारमा प्राप्त भएको निर्क्योलमा पुगेको उहाँका जेठा छोरा प्रचण्ड पौडेल बताउँछन् ।यो प्रसङ्ग हो, सांस्कृतिक अभियन्ता, नृत्यकार, निर्देशक र मैथिली नाटककार चतुर्भुज आशावादीको । संगीत, नृत्यनाटक, अभिनयनिर्देशन र सांस्कृतिक अनुसन्धानमा उहाँको संलग्नता पाइन्थ्यो । यी सबै काम समाजप्रतिको दायित्वबोधका कारण स्वयंसेवी प्रकृतिका हुन्थे । त्यसैले परिवारको भरणपोषणका निम्ति फाट्टफुट्ट व्यापार र जागिर गर्नुहुन्थ्यो । नामको पछिल्तिर आशावादी झुन्डेकाले निराशाका लागि ठाउँ थिएन । उहाँको जीवन सफल हुनुमा सकारात्मक सोचको प्रमुख हात थियो ।मिथिला क्षेत्रमा फागु आनन्दको उत्सवको रूपमा मनाइन्छ र यस पर्वमा कुनै किसिमको बन्धन हुँदैन । जात, धर्म, समुदाय, लिङ्ग, अर्थ आदि कुनै कुराले यस उत्सवको आनन्दमा भाँजो हाल्दैन । समाजमा बिद्यमान छुवाछूत तथा जातीय विभेदजन्य कुरीतिहरूमा प्रहार गर्नका निम्ति अनेकौं अभियन्ताले यस पर्वलाई अझ फराकिलो ढङ्गले उपयोग गरेको इतिहास पाइन्छ । मैथिलीका प्रसिद्ध जनकवि वैद्यनाथ मिश्र यात्री (हिन्दीमा नागार्जुन) आफ्नो जीवनकालमा प्रायःजसो होली खेल्न डोम जातिको बस्तीमा पुग्थे । यसैगरी चतुर्भुज आशावादीले विराटनगरमा फागु पर्वलाई विशेष उत्सवको रूपमा मनाउने गर्नुहुन्थ्यो । साहित्यकला क्षेत्र, नागरिक समाज र राजनीतिक क्षेत्रका व्यक्तित्वको सहभागिता यसमा हुन्थ्यो । उहाँको जन्म २००१ साल मंसिर १ गते र मृत्यु २०५९ साल साउन ४ गते भएको हो । तथापि चतुर्भुजको फागुप्रतिको प्रेमका कारण जन्म जयन्ती फागुनमा मनाइन्छ भन्ने जानकारी उहाँको पत्नी माया पौडेलले दिनुभयो । आशावादी उपनामले सकारात्मक सोचलाई दर्शाउथ्यो । जातपातको भावनाभन्दा माथि रहन सकियोस् भनेर उहाँले आफ्नो थरको ठाउँमा आशावादी लेख्नु भयो । नयाँ कलाकार खोज्ने र तिनलाई प्रशिक्षण दिनमा उहाँ सधैँ तत्पर हुनुहुन्थ्यो । र, जीवनको धेरै समय प्रतिभाको खोजीमा लाग्नुभयो । यसै क्रममा दलित समुदायका गरिब प्रतिभाहरूलाई घरमै राखेर सिकाउने गर्नुहुन्थ्यो । दलितलाई उहाँको भान्साकोठा मात्र नभई पूजा कोठासम्मै सहज प्रवेश हुन्थ्यो । परिवारको सदस्य बनेर उनीहरू सँगै बस्थे । यस्तो कार्य त्यसबेलाको समाजमा सहज थिएन । यसै कारण आफन्तहरू टाढिँदै गएका थिए । बाहुन भएर पनि पवित्र भइनस् भन्ने दोष उहाँलाई लाग्थ्यो । तर उहाँले यसको पर्वाह गर्नुहुन्नथ्यो । जातीय भेदभाव उहाँबाट कहिल्यै भएन । उहाँसँग चिनजान भएको धेरै समयसम्म पनि उहाँ पहाडी हो कि मधेशी भन्ने मैले थाहा पाउनसकेको थिइनँ । यस अर्थमा उहाँ समुदायगत रूपमा पनि निरपेक्ष हुनुहुन्थ्यो । तत्कालीन समयमा अन्तर्राष्ट्रिय मैथिली नाटक सम्मेलन उहाँले सात पटकसम्म गर्नुभयो । अन्तर्राष्ट्रिय मैथिली नाटक सम्मेलनको तयारीमा लागिरहेकै बेला उहाँले संसार छोड्नुपर्यो । उहाँको कामकाजमा धेरथोर मेरो पनि सहयोग र संलग्नता थियो । चतुर्भुजमा हरेकजसो विधामा दक्ष भए पनि लेखाइको काममा झिँझो मान्नुहुन्थ्यो । त्यसैले केही लेख्नुपर्यो भने मलाई डाक्नुहुन्थ्यो ।२०४९ सालतिर मेरो मैथिली कविलेखकको परिचय बनिसकेको थियो । जोशैजोशमा मैले पल्लव पत्रिकाको सुरुआत गरेको थिएँ । पल्लवले २४ अंकसम्मको यात्रा गर्यो । यसले मलाई मैथिली साहित्य र साहित्यकारमाझ भिजायो । चतुर्भुजकै संगतमा मैले नेपालका परम्परागत संगीत र नृत्यबारे केही बुझ्ने अवसर पाएको थिएँ । सल्लाह लिनुपर्दा आँखा अगाडि चतुर्भुजको छवि आज पनि नाच्न थाल्छ । चतुर्भुज बित्नुभएको १७ वर्ष भइसक्यो । उहाँलाई मैथिली लोककला र समुदायले अझै सम्झिरहेका छ ।"
किताबमाथिको करको विकल्प,"आयात गरिने किताबमा १० प्रतिशत भन्सार महसुल लगाउने सरकारको निर्णय विरुद्ध किताब प्रकाशक, किताब बिक्रेता र बौद्धिकहरू असन्तुष्ट छन् । अधिकांश प्रकाशन उद्योगी र किताब बिक्रेताहरूको व्यवसाय पूर्णतः पारदर्शी नरहेको चर्चा चलिरहेको सन्दर्भमा उनीहरूले किताबमाथि कर लगाउने सरकारको निर्णय विरुद्ध सशक्त नैतिक दबाब सिर्जना गर्न सकेनन् । स्थानीय प्रकाशन उद्योगलाई संरक्षण र सम्बर्द्धन गर्ने बहानामा अर्थ मन्त्रालयले आयात गरिने किताबको अंकित मूल्यमा भन्सार महसुल लगाएर अपारदर्शी ढंगले व्यवसाय गरिरहेका किताब बिक्रेता तथा प्रकाशन उद्योगीहरूको कलनशा समात्न खोजेको छ । तर यसको घानमा आमपाठक परेका छन् । यसले विदेशबाट आउने पुस्तकलाई महँगो बनाएको छ । यही कुरा महसुस गरेर बौद्धिक वृत्त किताबमाथिको करविरुद्ध मुखरित भएको छ । आम पाठक र बौद्धिकहरूको विशृङ्खलित आवाज पाटन दरबार परिसरमा क्रमशः संगठित हुँदै गएको छ । यसले काठमाडौं उपत्यका बाहिर पनि संगठित आन्दोलनको सम्भावनाका मसिना धर्सा कोरिरहेको छ । किताबमाथि लगाइएको करप्रति व्यवसायीहरूको असन्तुष्टि विशुद्ध मुनाफासँग जोडिएको छ । आम पाठकहरूका तर्फबाट व्यक्त भइरहेको चिन्ताचाहिँ देशको साक्षरता र बौद्धिक जागरणतर्फ परिलक्षित छ । त्यसैले सरकारले पाटन दरबार परिसरमा गुञ्जिरहेको आवाजलाई बेवास्ता गर्न मिल्दैन । किताबमाथि लगाइएको करलाई निरन्तरता दिने पूर्वअठोटमा टिकिरहने निश्चय गर्नुअघि सरकारले एकपटक यस विषयमा पुनर्विचार गर्न आवश्यक छ ।कुनै समय नेपालको मिथिला क्षेत्र विद्याको केन्द्र थियो । नेपालका एकाध व्यक्तिले इतिहासका विभिन्न कालखण्डमा भारतका प्रतिष्ठित शैक्षिक केन्द्रहरूमा सम्मानित स्थान पाएका थिए । यद्यपि ती घटना नेपाली बौद्धिकताको प्रतिनिधि उदाहरण नभएर अपवाद थिए । यस्ता एकाध प्रसंगलाई एकछिन बिर्सिदिने हो भने नेपालको बौद्धिक परम्परा कहिल्यै पनि अरूका निम्ति प्रेरक बन्न सक्नेगरी सशक्त भएन । बरु उल्टो बौद्धिक दृष्टिले दरिद्र मुलुकको परिचय नेपालले हासिल गर्यो । उदाहरणका लागि नेपालको स्वर्णकाल भनी चिनिएको लिच्छविकालताका नेपाल भ्रमण गरेका चिनियाँ यात्रु युआन च्वाङ (सन् २०६६६२) ले लेखेको विवरणलाई लिन सकिन्छ । राजा अंशुवर्माको पालामा युआन च्वाङ नेपाल आएका थिए । अंशुवर्माले शब्दविद्याशास्त्र नामक ग्रन्थको रचना गरेको भन्दै उनले आफ्नो यात्रा विवरणमा अंशुवर्माको विद्वताको प्रशंसा मुक्तकण्ठले गरेका छन् । कालिगढीमा निपुण भनी नेपालीहरूको तारिफ गरे पनि उनले यहाँका मानिस अपठित र अविश्वसनीय छन् भनी टिप्पणी गरेका छन् । लिच्छविकालताका कपिएका शिलालेखका व्याकरण र बान्की प्राञ्जल रहेकाले र त्यस समयका प्रत्यक्षदर्शीहरूले नेपाली कलाकौशल तथा वास्तुशिल्पीको वर्णन गर्न किञ्चित कञ्जुस्याइँ नगरेकाले लिच्छविकाललाई नेपाली इतिहासको स्वर्णकाल मानिएको हो । स्वर्णकालताका त नेपालीलाई विदेशीले अपठित मान्थे भने शैक्षिक स्तर क्रमशः खस्कँदै गएको त्यसपछिको अवस्थामा नेपालको बौद्धिक स्थिति कस्तो दयनीय थियो होला भन्ने अनुमान सहजै लगाउन सकिन्छ । यस्तो अनुमानलाई बल प्रदान गर्ने विवरणहरू इतिहासमा यत्रतत्र भेटिन्छन् । काठमाडौंमा इस्ट इन्डिया कम्पनीको आवासीय प्रतिनिधिका हैसियतले रहेका ब्रायन हज्सनले सन् १८३७ मा कलकत्तास्थित कम्पनी सरकारलाई लेखेको एउटा औपचारिक पत्रमा उल्लेखित विवरण पनि चिनियाँ यात्रुको वृत्तान्तभन्दा धेरै भिन्न छैन । पत्रमा हज्सनले लेखेका छन्, (नेपालअंग्रेज) युद्धपछिका २० वर्षमा हामीले (काठमाडौंमा) सैन्य अभ्यास र परेड बाहेक केही देखेका छैनौं, हातहतियार र बन्दुक साध लगाउँदाखेरी आउने आवाज बाहेक अर्को कुनै आवाज सुनेका छैनौंयिनी (नेपाली) हरूको ध्यान हतियारबाट विमुख गराउनेगरी यिनीहरूसँग न कला छ, न साहित्य छ, न व्यापार छ, न त उब्जाउ हुने जमिन नै छ । कलकत्तालाई नेपाल विरुद्ध कडा रवैया अपनाउन प्रेरित गर्ने अभिप्रायले लेखिएको हज्सनको टिप्पणीमा अन्य संस्कृतिलाई निम्नकोटीको मान्ने पश्चिमी औपनिवेशिक चिन्तनको प्रभाव स्पष्टसँग गोचर हुन्छ । यद्यपि लिखित साहित्यमा नेपाल अत्यन्तै विपन्न छ भन्ने उनको टिप्पणी असत्य थिएन भन्ने कुरा त्यतिबेलाको साहित्यको अवस्था हेर्दा पनि स्पष्ट हुन्छ । हज्सनकै जस्तो टिप्पणी जंगबहादुरको शासनकालताका नेपालको बेलायती रेसिडेन्सीमा चिकित्सक भएर काम गरेका डेनियल राइटले पनि दोहोर्याएका छन् । गोर्खाली (नेपाली) हरूको स्वभावबारे चर्चा गर्ने क्रममा राइटले आफ्नो किताब हिस्ट्री अफ नेपालमा लेखेका छन्, गोर्खालीहरू आफूलाई कसरी व्यस्त राख्छन् र के गरेर रमाइलो गर्छन् भन्ने मैले अहिलेसम्म बुझ्नसकेको छैन । सैनिक बन्नु बाहेक उनीहरूसँग अर्को कुनै काम छैन, घर बाहिर खेल्ने उनीहरूसँग कुनै खेल छैन तराई गएको बेलामा बाहेक उनीहरू कहिल्यै सिकार गर्दैनन् र घरभित्रै आफूहरूलाई व्यस्त राख्नेगरी उनीहरूसँग कुनै साहित्य छैन । सारमा भन्नुपर्दा फुर्सदिलो समय व्यतित गर्नर् उनीहरूसँग कुनै चिज छैन, त्यसैले उनीहरू कुरा कथुर्ने, जुवा खेल्ने र दैहिक ऐयाशीमा डुब्ने क्रियाकलापमा निर्लिप्त हुने गर्छन् ।नेपालप्रतिको नियत निको नभएका यी दुई बेलायती कूटनीतिज्ञहरूले गरेको नेपालको शैक्षिक अवस्था सम्बन्धी टिप्पणीलाई पूर्वाग्रही संज्ञा दिएर ठाडै नकार्न मिल्दैन । जतिबेला युरोपका विचारकहरूले आफ्ना विद्वत रचनाद्वारा समाजलाई तरंगित तुल्याइरहेका थिए, त्यतिबेला नेपालमा राणाका सन्तानहरूलाई पढाउन भनेर पहिलोपटक विद्यालय (दरबार हाइस्कुल) खुलिरहेको थियो । बेलायतीहरूले भारतमा स्थापना गराएका विश्वविद्यालयहरूबाट दीक्षित हुने भारतीयहरूको संख्या बढिरहेको बेला नेपालमा पहिलो क्याम्पस (त्रिचन्द्र कलेज) खोल्न बाध्य हुनुपर्दाको पीडाले प्रधानमन्त्री चन्द्रशमशेर रन्थनिरहेका थिए । त्रिचन्द्र कलेज उद्घाटन गरेर फर्किने क्रममा चन्द्रशमशेरले आज मैले आफ्नो खुट्टामा आफै बञ्चरो हानेँ, यो हाम्रो विनाशको आरम्भ हो भनी गरेको भनिएको टिप्पणीबारे बौद्धिक इतिहासका अध्येयता कमलप्रकाश मल्लले गरेको टिप्पणी रोचक छ, सारा पश्चिमी युरोपमा बोल्सेभिक क्रान्ति दन्किरहेको बेला नेपालमा भने स्कुलपछिको आधुनिक शैलीको खस्रो प्रसाधन भर्खरभर्खर जोरिएको थियो । प्रजाहरूलाई शिक्षाबाट वञ्चित राख्ने सुनियोजित चालबाजीलाई प्रश्रय दिने राणाशाही ढल्ने संघारमा पुग्दै गर्दा नेपालमा बौद्धिक अभ्यासले तीव्रता पायो । यस्तो अभ्यास २००७ सालमा प्रजातन्त्र स्थापना भएपछि उत्साहप्रद ढंगले अघि बढ्यो । प्रजातन्त्र स्थापनापछिको शिक्षाले पनि विस्तीर्ण आधार निर्माण गर्नचाहिँ सकेन । काठमाडौंमा स्थायी बसोबास भएका हुनेखाने नेवार र बाहुन (एकाध क्षत्रीसहित) समुदायका व्यक्तिहरूको साँघुरो चौघेरोबाट विद्या साधनामुक्त हुन सकेन । सन् १९६१ को जनगणना अनुसार नेपालका ९२ प्रतिशत व्यक्ति पूर्ण असाक्षर थिए । यसका लागि शिक्षाप्रति राज्यको उदासीनतालाई पनि कमलप्रकाश मल्लले दोषी ठहर्याएका छन् । उनका अनुसार त्यतिबेला नेपालले सम्पूर्ण वार्षिक बजेटको ६५ प्रतिशत हिस्सा शिक्षामा छुट्याउँथ्यो, जबकि एसियाकै अर्को मुलुक थाइल्यान्डले त्यतिबेला शिक्षामा देशको कुल बजेटको २० प्रतिशत खर्च गर्थ्यो । राज्यले शिक्षालाई अपेक्षाकृत कम प्राथमिकता दिए पनि देशभित्र र बाहिरका विश्वविद्यालयबाट दीक्षित नेपालीहरूको विषयगत दख्खल अहिलेका दीक्षितहरूको भन्दा बढ्ता थियो भन्ने कुरा उनीहरूले गरेका प्रकाशनहरूको तुलनात्मक अध्ययन गर्दा पनि स्पष्ट हुन्छ । २०४६ सालमा निर्दलीय पञ्चायती व्यवस्था अन्त्य भएर प्रजातन्त्र पुनःस्थापना भएपछि देशभरि बग्रेल्ती खुलेका शैक्षिक संस्थाहरूले साक्षरता दरमा उल्लेख्य वृद्धि गराउन महत्त्वपूर्ण भूमिका निर्वाह गरे । राज्य पनि साक्षरता दर बढाउने प्राविधिक उपक्रममा लागिपर्यो । यही मेसोमा अलमलिएकाले उसले शैक्षिक जागरणका निम्ति ठोस योजना ल्याउन सकेन । फलस्वरूप शिक्षाको गुणस्तर अभिवृद्धि गर्ने बाटो समात्नबाट नेपाल वञ्चित रह्यो । शैक्षिक र बौद्धिक जागरणको विषय राज्यको प्राथमिकतामा अझैसम्म पर्नसकेको छैन भन्ने कुराको प्रमाणका लागि हामी नेपालमा पुस्तकालयको दयनीय अवस्थालाई लिन सक्छौं । अमेरिकामा झन्डै १ लाख १७ हजार सार्वजनिक पुस्तकालय छन् । त्यहाँ एउटा पुस्तकालयले औसत २८ सय मानिसलाई सेवा दिने अनुमान गरिएको छ । त्यहाँका पुस्तकालयमा किताबहरूको संग्रह भव्य हुन्छ । नेपालमा सार्वजनिक पुस्तकालयको संख्या कति छ भन्ने यकिन छैन । तीन हजारको हाराहारीमा होलान् भनी अनुमान गर्न सकिन्छ । यस हिसाबले नेपालमा एउटा सार्वजनिक पुस्तकालयले करिब १० हजार मानिसलाई सेवा दिनुपर्ने हुन्छ । संख्याका हिसाबले पुस्तकालयको अवस्था नेपालमा चिन्ताजनक छ भन्ने यसबाट स्पष्ट हुन्छ । पुस्तकालयमा रहेका किताब संग्रहको हिसाबकिताब गर्ने हो भने अवस्था अझ चिन्ताजनक देखिन्छ । किताब संग्रहका दृष्टिले अन्तर्राष्ट्रिय स्तरको पुस्तकालय नेपालमा एउटै छैन । औसत संग्रह भएका पुस्तकालय देशभरिमा दुई दर्जनजति होलान् । विभिन्न परियोजना अन्तर्गत काठमाडौं बाहिर सार्वजनिक पुस्तकालय स्थापना गर्ने लहर पछिल्लो समय चले पनि कमिसनको चक्करले अधिकांश पुस्तकालय विशुद्ध नाफाखोर प्रकाशन गृहले पुस्तकालयमा पुस सेल गर्नकै लागि छाप्ने निम्नकोटीका किताबले भरिएका छन् । किताब आयातमा १० प्रतिशत कर लगाउने घोषणाबारे चर्चा गर्दै गर्दा हामीले नेपालमा शैक्षिक गुणस्तरको खस्कँदो अवस्था र नेपालको कमजोर बौद्धिक स्थितिलाई पनि बिर्सिनु हुँदैन । हामीकहाँ पठन संस्कृति शैशवकालमै छ भन्दा पनि हुन्छ । एउटा किताब औसतमा दुई हजार संख्यामा छापिनेगरी बजार विकसित हुन बाँकी नै छ । यसले स्तरीय लेखरचनाको प्रस्फुटन हुने सम्भावनालाई रोकेर राखेको छ । नयाँदेखि पुरानासम्मका सबै किताबको व्यवस्थित संकलन नेपालका सार्वजनिक पुस्तकालयमा उपलब्ध छैनन् । त्यसैले आफूलाई चाहिनेजति सबै किताब खरिद गर्नुपर्ने अतिरिक्त बोझ यहाँका विद्यार्थी र शोधार्थीहरूमाथि आइलागेको छ । यसले विद्या व्यासनलाई असाध्यै महँगो बनाएको छ । यस्तो अवस्थामा किताब आयातमा लगाइएको करले बौद्धिक मन्थन, ज्ञान उत्पादन र देशको समग्र शैक्षिक स्थितिलाई अझ कमजोर बनाउने जोखिम बढेको छ । आयात गरिएका किताबमा कर लगाउने निर्णय गरेर सरकारले किताबलाई विशुद्ध आर्थिक दृष्टिले हेर्ने गरेको छ भन्ने स्पष्ट भएको छ । आयात गरिने वस्तुमा कर लगाउनु असामान्य होइन । तर किताबलाई माग र आपूर्तिको अर्थशास्त्रीय मान्यताबाट मात्र हेरिनु अनुपयुक्त हुन्छ । शैक्षिक र बौद्धिक जागरणका लागि सार्वजनिक पुस्तकालयलाई सम्पन्न बनाउन अझ बढी रकम छुट्याउँदै जानुपर्नेमा सरकारले आयात हुने किताबमाथि कर लगाएर नदीलाई उल्टो बगाउन खोजेको छ । आयात गरिने किताबमाथि कर लगाउँदा राज्यले हालको अवस्थामा वर्षेनि २० करोडभन्दा बढ्ता आम्दानी गर्ने देखिँदैन । यस बापत शैक्षिक क्षेत्र र पठन संस्कृतिले चुकाउनुपर्ने मूल्यचाहिँ चर्को हुने सम्भावना प्रबल छ । करकै कारण अन्तर्राष्ट्रिय स्तरका किताबमाथि नेपाली विद्यार्थी र शोधार्थीको पहुँच कम भई नेपालको बौद्धिक हैसियत अझ खस्कँदै जाने जोखिम उत्पन्न भएको छ । किताबलाई विशुद्ध आर्थिक दृष्टिबाट हेर्ने हो भने पनि किताबमाथि लगाएको करको विकल्पतिर घोत्लिनु सरकारलाई वाञ्छनीय हुन्छ । हरेक शैक्षिक संस्थाले आफ्नो कुल आम्दानीको निश्चित प्रतिशत रकम संस्था अन्तर्गतको पुस्तकालयका लागि किताब खरिद गर्नमा खर्चिनुपर्ने कानुनी व्यवस्था गर्नसके यसबाट देशलाई दोहोरो लाभ मिल्नेछ । पहिलो, यसले नेपालका सार्वजनिक पुस्तकालयलाई सम्पन्न बनाउँदै लैजानेछ । यसबाट देशको शैक्षिक स्तरमा सुधार आउनेछ । दोस्रो, यसबाट प्रकाशन उद्योग, पुस्तक बिक्रेता र लेखकहरूको आम्दानी बढ्नेछ । त्यस्तो मुनाफामा लगाइने करबाट हासिल हुने आम्दानी आयात गरिएका किताबबाट उठ्ने राजस्वझन्दा बढ्ता हुने निश्चित छ ।ट्वीटर ः २कगवष्तबष्लबष्"
दिल्ली दंगाको नालीबेली,"मुख्यमन्त्रीका रूपमा गुजरातमा कमाएको वाहवाहीका आडमा नरेन्द्र मोदी सन् २०१४ मा भारतीय प्रधानमन्त्री चुनिए पनि अपेक्षाकृत रूपमा जम्न सकेनन् । जसका कारण सन् २०१९ को चुनावमा भाजपा ठूलो दबाबमा थियो । यस पटक विकास र समृद्धिको नाराले मात्र काम नगर्ने निर्क्योलमा भाजपा पुगिसकेको थियो । पार्टीभित्र हिन्दुत्वको एजेन्डा अगाडि सार्न दबाब बढ्न थाल्यो । त्यसैबीच फागुनमा जम्मुकश्मीरको पुलवामा ४१ भारतीय सुरक्षाकर्मीको ज्यान जानेगरी आतंकवादी हमला भयो । त्यसले भारतीय राजनीतिको परिदृश्य नै बदलिदियो । भाजपाले चुनावी मुद्दाका रूपमा हिन्दुत्वसँगै राष्ट्रिय सुरक्षालाई पनि सघन बनायो । हिन्दुत्वको एजेन्डासहित उत्तरप्रदेशको मुख्यमन्त्री बनेका योगी आदित्यनाथ प्रमुख प्रचारकका रूपमा खटिए । चुनावी र्यालीहरूमा अयोध्यामा राममन्दिर निर्माणदेखि भारतलाई ढिलोचाँडो हिन्दु राष्ट्र बनाउनेसम्मका घोषणा गरिए । यिनै परिदृश्यका बिच भारतीय मतदाताले पुनः एकपटक मोदाीलाई नै अत्यधिक बहुमतसहित सत्ताको चाबी सुम्पिए । यो जितलाई भाजपाले हिन्दुत्वको अनुमोदनका रूपमा मात्र बुझेको देखियो ।दोस्रो पटकका लागि सत्तासिन भएसँगै मोदी सरकारले हिन्दुत्व र राष्ट्रियताका आफ्ना एजेन्डा कार्यान्वयन सुरु गर्न थाल्यो । चार महिनाभित्रै जम्मुकश्मीरको विशेषाधिकार खारेज गर्यो । जम्मुकश्मीरको निर्णयलाई उसले राष्ट्रियता अखण्डतासँग जोडेर प्रचार गर्यो । जसले गर्दा विपक्षी दलहरू रक्षात्मक बन्न पुगे । यसबाट उत्साहित बन्दै गएको सरकारको मनोबल त्यसको दुई महिनापछि सर्वोच्च अदालतले अयोध्याको राम जन्मभूमिबाबरी मस्जिद मुद्दामा दिएको फैसलाले थप बढायो । अदालतको फैसला स्वीकार गरे पनि यसबाट मुस्लिम समुदायले भित्रैदेखि अन्याय भएको महसुस गरेको थियो । हिन्दु पक्षले भने यसलाई ऐतिहासिक जितका रूपमा अर्थ्याउँदै लग्यो । र, मुस्लिम लगायतका अल्पसंख्यकप्रति उनीहरू थप असहिष्णु बन्दै गए । यसै पनि दमित र पराजित महसुस गरिरहेका मुस्लिम समुदायलाई अयोध्या फैसलाको एक महिनापछि सरकारले सदनबाट पारित गराएको नागरिकता संशोधन ऐन (सीएए) ले थप अर्को झट्का दियो । उक्त ऐनमा ३१ डिसेम्बर २०१४ अघि पाकिस्तान, बंगलादेश र अफगानिस्तानबाट भारत प्रवेश गरेका हिन्दु, शिख, बौद्ध, क्रिस्चियन, जैन, फारसीलाई नागरिकता दिने व्यवस्था गरिएको थियो । ऐनले मुस्लिमलाई मात्र त्यस्तो सुविधा दिएको छैन । त्यसैसँग जोडिएर आयो, राष्ट्रिय नागरिक पञ्जीकरण (एनआरसी) । एनआरसी लागू भएमा सबै भारतीयले आफूलाई नागरिक पुष्टि गर्न आवश्यक प्रमाण बुझाउनुपर्ने हुन्छ । विपन्न र पिछडिएका मुस्लिम लगायतका समुदायले त्यस्ता प्रमाण जुटाउन सम्भव नहुने भन्दै त्यसको विरोध गर्दै आएका थिए । विशेषगरी मुस्लिम समुदायमा एनआरसीले आफूहरूलाई गैरकानुनी घोषित गर्ने बुझाइ छ । त्यही भएर उनीहरू सीएए र एनआरसीको विरुद्धमा विस्तारै संगठित हुनथाले । गृहमन्त्री अमित शाह लगायतको एनआरसी चाँडै लागू गर्ने अभिव्यक्तिले पनि उनीहरूलाई थप चिन्तित बनायो । अनि, भाजपा पक्षधर र मुस्लिम समुदाय बीचको दूरी क्रमशः बढ्दै गयो । यसैबीच दिल्लीको शाहिनवागमा स्थायी रूपमा विरोधमा धर्ना सुरु भयो । मुस्लिम महिला बिहानदेखि साँझसम्म धर्नामा बस्न थाले । लखनऊ, मुम्बई लगायतका सहरमा पनि धर्ना र प्रदर्शन सुरु भए । दिल्लीका जामिया मिलिया इस्लामिया र उत्तर प्रदेशको अलिगढ विश्वविद्यालयमा प्रदर्शनमा रहेका विद्यार्थीमाथि प्रहरीले धरपकड गर्यो । विश्वविद्यालय परिसरभित्रै प्रवेश गरेर प्रहरीले विद्यार्थीहरूमाथि लाठीचार्ज गरेको थियो । त्यसैबीच जवाहरलाल नेहरू विश्वविद्यालय (जेएनयु) मा भाजपा समर्थक विद्यार्थीहरूले विरोधी खेमाका विद्यार्थीमाथि कुटपिट गरेका घटना बाहिर आयो । दिल्ली प्रहरीको सर्वत्र आलोचना भयो । यी घटनाले विरोध प्रदर्शनलाई देशव्यापी बनायो । उत्तर प्रदेशमा प्रहरीको गोली लागेर १८ भन्दा बढी प्रदर्शनकारी मारिए । यी घटनाले अन्तर्राष्ट्रिय रूपमै मोदी सरकारमाथि प्रश्न उठ्यो । भाजपाको विरोधमा देशभित्र र बाहिर जनमत बढाउने काम गर्यो । यसले मोदी सरकार र भाजपाका पुरै पार्टी पंक्तिलाई क्रमशः आक्रोशित तुल्याउँदै लगेको थियो । संघारमै थियो, दिल्लीको विधानसभा चुनाव । लोकसभा चुनावमा अत्यधिक बहुमत हासिल गरेको भाजपा जुनसुकै हालतमा पनि दिल्लीमा जित्न चाहन्थ्यो । त्यसका लागि उसले पुरै जोड लगायो । पार्टीका तर्फबाट चुनाव प्रचारमा खटिएकाहरूले शाहिनवागको सम्बन्ध पाकिस्तानसम्म जोडिएकोसम्म भन्न भ्याए । केन्द्रीय मन्त्रीहरूले नै देशके गद्दारोंको गोली मारो सालों को नाराहरू घन्काए । यसरी दिल्ली चुनावले साम्प्रदायिक रूप धारण गरेको थियो । चुनावमा भाजपाले अनपेक्षित हार व्यहोर्नुपर्यो । फेरि एकपटक आपले अत्यधिक बहुमत हासिल गर्यो । चुनावी परिणामबाट तिलमिलाएको भाजपा र त्यसका समर्थकहरू सीएए र एनआरसीका विरोधीसँग बदला लिन उचित समयको पर्खाइमा थिए । उनीहरूको बुझाइमा शाहिनवाग लगायतका ठाउँमा भएका प्रदर्शनले पुरै मोदी सरकार र पार्टीको नकारात्मक छवि निर्माण गरेको थियो । यसैबीच अमेरिकी राष्ट्रपति डोनाल्ड ट्रम्प पहिलोपटक भारत भ्रमणमा आउँदै थिए । एकातिर भाजपाको नेतृत्व पंक्ति भ्रमणका बेला ठूलो घटना नहोस् भन्ने चाहन्थ्यो भने अर्कातिर कार्यकर्ताहरू भने शाहिनवागको प्रदर्शन चाँडै बन्द होस् भन्ने चाहन्थे ।तर शाहिनवागको समर्थनमा दिल्लीकै पूर्वोत्तर क्षेत्रमा रहेको जाफरावादमा अर्को धर्ना सुरु गरिएको थियो । त्यसपछि भाजपा समर्थकहरू पनि त्यसको केही दूरीमा रहेको मौजपुरबाबरपुर चौकमा धर्ना बसे । दुवै पक्षबीच फाट्टफुट्ट ढुंगा हानाहान भएको थियो । २४ मार्चमा दिल्लीका भाजपा नेता कपिल मिश्रले दिल्ली प्रहरीलाई जाफरावादको धर्ना बन्द गराउन तीन दिनको अल्टिमेटम दिए । त्यतिन्जेल पनि धर्ना बन्द नभए आफूहरूले जे पनि गर्नसक्ने चेतावनी दिए । मिश्रको अभिव्यक्तिले आगोमा घियु थप्ने काम गर्यो । त्यही रातिदेखि नै परिस्थिति पुरै बद्लियो । प्रदर्शनले दंगाको रूपमा लिन थाल्यो । घरेलु हतियार, टुकी बम र ढुंगा बोकेको भिडले मौजपुर, जाफरावाद कर्दामपुरी, चाँदबाघ, गोकलपुरी र दयालपुर क्षेत्रका सार्वजनिक सवारी साधन, घर र पसलहरूमा आगजनी गरेको थियो । त्यस्ता आगजनी र तोडफोडका घटनाका भिडियो र तस्बिरहरू दिनभर नै विभिन्न सञ्चार माध्यम र सामाजिक सञ्जालमार्फत सार्वजनिक भइरहेका थिए । दंगा भड्किएको पहिलो दिन नै तीसभन्दा बढीको ज्यान गयो । सयौं घाइते भए । प्रहरीतर्फ पनि ठूलै क्षति पुगेको थियो । एक प्रहरी अधिकृत र हवल्दारको मृत्यु भयो । भोलिपल्ट पनि दंगाले निरन्तरता पायो । हिन्दु र मुस्लिम पक्ष एकअर्काबीच उत्रिए । केहीलाई ज्युँदै जलाइयो भने केहीलाई हत्या गरेर छेउको नालीमा फालियो । हारगुहारको कुनै अर्थ थिएन । थप दस जनाभन्दा बढीको मृत्यु भयो । नजिकका अस्पताल र क्लिनिकमा घाइतेहरूको भिड लाग्यो । कैयन् परिवारका सदस्यको अवस्था अज्ञात बन्यो । पसल र सवारी साधन केही बाँकी राखेनन् । धार्मिक आस्थाका केन्द्रहरूमा पनि आगजनी र तोडफोड गरियो । हेर्दाहेर्दै रणभूमिमा परिणत भएको थियो, दिल्लीको त्यस क्षेत्र । ढुंगा हानाहानबाट सुरु भएको घटनाले निमेषभरमै साम्प्रदायिक दंगाको रूप लिइसकेको थियो । उक्त पछिल्लो हिंसामा परेर हालसम्म ५३ जनाको मृत्यु भएको छ भने दुई सयभन्दा बढी घाइते विभिन्न अस्पतालमा छन् । घटनाको भोलिपल्ट त्यस क्षेत्रमा पुग्दा दंगाका डोबहरू प्रस्ट देखिन्थ्यो । सडक छेउका घरहरू सायदै कुनै सद्धे थिए । जलाइएका सवारी साधनहरू यत्रतत्र थिए । अधिकांश स्थानीयहरू अपरिचितहरूसँग बोल्न हच्किरहेका थिए । बाहिरबाट काम गर्न आएकाहरू भने आआफ्नो गाउँ जाँदै थिए । उनीहरूको अनुहारमा भय र त्रास प्रस्ट देखिन्थ्यो । भारतका अन्य राज्यमा साम्प्रदायिक र जातीय दंगा बेलाबखतमा हुँदै आए पनि दिल्लीले सन् १९८४ मा मात्र यस किसिमको ध्वंस देखेको थियो । तत्कालीन प्रधानमन्त्री इन्दिरा गान्धीको आफ्नै शिख सुरक्षाकर्मीहरूद्वारा हत्या भएपछि भड्किएको हिंसामा दिल्लीमा मात्रै ३ हजारभन्दा बढी शिखको ज्यान गएको थियो । करिब तीस वर्ष अघिको उक्त घाउलाई आधुनिक पूर्वाधार र विकासको गतिमा अघि बढेको दिल्लीले करिब बिर्सिसकेको थियो । तर पछिल्लो घटनाले फेरि एकपटक साम्प्रदायिक दंगाको त्यो घाउलाई बल्झाएको छ । सामाजिक सद्भाव पहिलेकै अवस्थामा फर्काउन स्थानीय प्रहरी र नागरिक समाजहरू खटिएका छन् । समयक्रममा त्यस क्षेत्रको जनजीवन सामान्य पनि बन्ला, तर पछिल्लो घटनाले भारतीय लोकतन्त्रबारे केही चिन्ता जन्माएको छ । पहिलो चिन्ता भारतजस्तो विविधतापूर्ण मुलुकमा सत्ताधारी दलबाटै अतिवादलाई दिइएको प्रश्रयलाई लिएर गरिएको छ । चुनाव होस् वा अरु बेला सत्ताधारी दलकै नेता तथा कार्यकर्ताहरूले अल्पसंख्यक लक्षित गर्दै सामाजिक सद्भाव भड्काउने अभिव्यक्ति दिँदासमेत उनीहरूमाथि कुनै पनि कारबाही गरिएको छैन, उल्टो बचाउ गरिएको छ । त्यसैगरी शाासन पद्धतिलाई लिएर पनि प्रश्न तेर्सिएको छ, विशेषगरी प्रहरी लगायतका सुरक्षा निकायको भूमिकालाई लिएर । यति ठूलो हिंसाको पूर्वसूचना प्रहरी र खुफिया एजेन्सीलाई थिएन भन्ने कल्पना गर्न सकिँदैन । तर हिंसा रोक्न कुनै सतर्कता अपनाइएको देखिएन । दिल्ली प्रहरीको परिचालनमा लापरबाही देखियो । कतिपय घटनास्थलमा त प्रहरीले उल्टो एउटा पक्षलाई साथ दिएको देखियो । अर्को गम्भीर पाटो हिंसा रोक्न राजनीतिक दलहरूले देखाएको बेवास्ता थियो । भर्खर मात्र दिल्लीको नेतृत्व सम्हालेको आम आदमी पार्टी लगायतका कुनै पनि दलले दंगा रोक्न आफ्ना कार्यकर्ता खटाएनन्, न त उनीहरूले समयमा सुरक्षाकर्मी परिचालनका लागि तदारुकता देखाए । यसले घटनालाई आफ्नो राजनीतिक लाभका लागि उपयोग गर्न उनीहरू उद्यत रहेको प्रस्ट हुन्छ । घटनापछि पनि दंगा भड्काउन भूमिका खेल्ने व्यक्ति र त्यसमा संलग्नहरूलाई कानुनी दायरामा ल्याउन भइरहेको ढिलाइले थप प्रश्नहरू उब्जाएको छ । दंगाका दौरान दिल्ली प्रहरीको भूमिकामाथि प्रश्न उठाउने दिल्ली उच्च अदालतका न्यायाधीश एस मुरलीधरको सरुवाले घटनाको निष्पक्ष छानबिन हुनेमा थप शंका उब्जाएको छ । उनले दंगा भड्काउन भूमिका खेल्ने मिश्रलगायतलाई चाँडो कानुनी दायरामा ल्याउनुपर्ने आदेश दिएका थिए । दिल्ली दंगाका कारण विश्वशक्तिका लागि दौडमा रहेको भारतमाथि अन्तर्राष्ट्रिय जगतले औंला ठड्याउने मौका पाएको छ । इरानजस्ता भारतका पुराना मित्रहरूहरूले समेत घटनाको विरोध गरेका छन् । एक वर्ष अघिसम्म भारतको ठूलो बजारमा पहुँच विस्तार गर्ने लोभले हुनसक्छ, कति देशले मोदी सरकारको खुलेरै प्रशंसा गर्दै आएका थिए । कश्मीर निर्णयपछि नै परिस्थिति विस्तारै बद्लिँदै गएकोमा दिल्ली दंगाले भारतीय नेतृत्वको तनाव थप बढाएको छ । यहाँको शान्ति व्यवस्था र विधिको शासनलाई लिएर अन्तर्राष्ट्रिय जगतले प्रश्न उठाउँदा त्यसको प्रत्यक्ष असर वैदेशिक लगानी र व्यापारमा पर्ने निश्चित छ । यस्तो असर लामो समय कायम रहने हो केही वर्षभित्रै विश्वकै तेस्रो ठूलो अर्थतन्त्र बन्ने भारतको आकांक्षामा अवरोध पुग्ने निश्चित छ । त्यसैले दिल्ली दंगाबाट पाठ सिक्दै केही वर्षयता मुस्लिम लगायतका अल्पसंख्यकलाई चोट पुग्नेगरी लिइएका निर्णयहरू नै अवरोधका प्रमुख कारण रहेको बुझाइ मोदी नेतृत्वको सत्ताले जति चाँडो बुझ्छ, त्यसमा नै भारतको समृद्धिको यात्रा पनि निर्भर रहनेछ ।"
गर्मीमा कोरोना संक्रमणको जोखिम कम,"कोरोना फोबिया बढीकोरोनाको संक्रमण फैलिरहेको मुलुकबाट आउने केही व्यक्तिमा यसको फोबिया (डर) निकै देखिन थालेको छ । शुक्रराज ट्रोपिकल तथा सरुवा रोग अस्पतालका डाअनुप बाँस्तोलाका अनुसार, विदेशबाट फर्केकाहरूले आफूलाई कोरोनाको संक्रमण छछैन भनेर चेकजाँच गर्न अस्पताल आउनेको संख्या बढ्दो छ । कति त अस्पतालकै वरिपरि घुमिरहेका हुन्छन् । यो विषयमा सोधिरहेका हुन्छन्, डा बाँस्कोटा भन्छ, तर शंका छ भने क्वारेन्टाइनमा बस्नुपर्छ भन्दा धेरैजसो बस्न मान्दैनन् । हाल आम जनमानसमा कोरोनाबारे सही वैज्ञानिक जानकारीसँगै उपयुक्त मनोपरामर्शको समेत आवश्यकता देखिएको छ । विशेषज्ञहरूका अनुसार हालसम्मको तथ्यांकले पाको उमेरकालाई यो भाइरस बढी प्रभावित गर्ने भएको ६० वर्षमाथिका उमेर समूहलाई विशेष सावधानी अपनाउनुपर्ने बताएका छन् । हालसम्म कोभिड१९ विरुद्घ कुनै खोप छैन तर ६० वर्षमाथिकाले रुघाखोकीविरुद्घको इन्फलुएन्जा खोप, निमोनियाविरुद्घको न्युमोकोक्कल खोप लगाउनु फाइदाजनक हुन सक्छ, डा पाण्डेका अनुसार मौसमी रुघाखोकी र निमोनियाको जटिलताबाट बाँच्न यी खोपले केही भरथेग गर्न सक्छ । हाल मौसमी रुघाखोकीसँगै कोभिड१९ संक्रमणको समेत जोखिम रहेकोले रुघाखोकी, ज्वरोजस्ता लक्षण देखिएकाहरूले सार्वजनिक स्थलमा नगई परिवारमा प्रत्यक्ष सम्पर्क नहुने गरी छुट्टै बस्नु उपयुक्त हुन्छ । रुघाखोकी भएकाहरू घरमै बस्नुपर्यो, डापाण्डेका अनुसार धेरैलाई संक्रमण हुने यो अवस्थामा घरलाई नै क्वारेन्टाइन बनाएर परिवारका अन्य सदस्यसँग प्रत्यक्ष सम्पर्क, उपयोग गर्ने वस्तुको साटासाट नहुने गरी बस्नुपर्छ । अझ खोकीको लक्षण देखिएका बालबालिकालाई स्कुल पठाउनु हुँदैन । कामदारले समेत बिरामीको अवस्थामा बिदा लिएर घरमै बस्नुपर्छ । कोरोना प्रभावित मुलुक नगएका व्यक्तिसँग नभेटेकाहरूले रुघाखोकीमा कुनै जटिलता देखिए तुरुन्त स्वास्थ्यकर्मीसँग सल्लाह लिनुपर्छ, डापाण्डे भन्छन् । कोरोना भाइरसको संक्रमणको जोखिम बढेसँगै मुलुकमा हाल मास्क लगाउनेको संख्या ह्वात्तै बढेको छ । यसअघि स्वाइनफ्लु देखिँदासमेत मास्क लगाउने क्रम बढेको भए पनि हाल मास्कको उपयोग उत्कर्षमा छ । अझ चिकित्सकहरूले रुघाखोकीका लक्षण भएकाहरू, उपचार गर्ने स्वास्थ्यकर्मी र बिरामी स्याहार्ने व्यक्तिले नै मास्क लगाउनुपर्ने बताउँछन् । शंकास्पद बिरामीको उपचारमा संलग्न चिकित्साकर्मी, बिरामीको निकट र प्रत्यक्ष सम्पर्कमा रहेर स्याहार्ने व्यक्तिले एन९५ मास्क लगाउनुपर्छ, डा पाण्डे भन्छन्, सामान्य रुघाखोकी भएकाहरूले भने उपयुक्त रूपमा सर्जिकल, मेडिकल मास्क लगाए हुन्छ । कपडाको मास्क त्यति प्रभावकारी नभए पनि हाल मास्कको अभाव भएकोले बाक्लो खालको कपडाको मास्कसमेत लगाउन सकिन्छ । एउटै सर्जिकल मास्क दुईतीन दिनसम्म लगाउनु जोखिमपूर्ण हुन्छ, डा चोखानीका अनुसार यस्तो मास्क एक प्रक्रिया गर्नका लागि लगाइन्छ । अर्थात् सर्जिकल मास्कको एक पटकमा ३४ घण्टासम्म उपयोग गर्न सकिन्छ । डा चोखानी खोकीको समस्या भएकाहरूले सबैभन्दा पहिले मास्क लगाउनु उपयुक्त हुने बताउँछन् । आम व्यक्तिलाई संक्रमणबाट जोगाउन सामान्य मास्क त्यति प्रभावकारी हुँदैन । मास्कसँगै निरन्तर साबुन पानी वा सेनिटाइजरले हात सफा गर्दै रहनु सबैभन्दा राम्रो उपाय हो । हात धुन कम्तीमा २० सेकेन्ड कोरोनाबाट बाँच्न साबुनपानीले हात धुनु बढी प्रभावकारी छ । राम्ररी हात धुनलाई न्यूनतम २० सेकेन्ड खर्चिनुपर्ने विश्व स्वास्थ्य संगठन (डब्लूएचओ) ले जनाउँदै आएको छ । बच्चालाई राम्ररी हात धुन सिकाएर एउटा राम्रो बानीको विकास गर्न सकिन्छ । उचित प्रकारले हात धुन पानीमा हात भिजाएर पर्याप्त साबुन लिएर हातमा राम्ररी फैलाउनुपर्छ । यसपछि दुवै हातलाई राम्ररी दल्नुपर्छ । एक हातलाई अर्को हातको माथि दल्दै औंलाको बीचमा समेत राम्ररी सफा गर्नुपर्छ । यस्तै दुवै हातको औंलालाई आपसमा समातेर औंलाको पछाडिको खण्ड अर्को हातमा दल्नुपर्छ । पानीले राम्ररी धोएको हात सफा तौलियाले राम्ररी पुछ्नुपर्छ । यस प्रक्रियाले हात जीवाणुरहित हुन्छ । हात राम्ररी धोएर त्यसलाई आफूले लगाएको लुगाको फेरो, खल्तीमा राखिएको रुमाल वा सारीको आँचलले पुछ्नु हुँदैन । यसमा पहिल्यैदेखि कीटाणु रहेको हुन सक्छ जुन चिसो हातमा टाँस्सिन्छन् । चिकित्सकका अनुसार सफा ठाउँमा राम्ररी घाममा सुकाइएको तौलियाले नै हात पुछ्नुपर्छ । तौलियालाई भने उम्लिरहेको पानीमा धुनुपर्छ जसले गर्दा तौलिया कीटाणुमुक्त होस् ।"
औषधिको विकास हुँदै,कोभिड१९ संक्रमणविरुद्घ हालसम्म कुनै खोप र विशिष्ट उपचार छैन । संक्रमितमा देखिने लक्षणका आधारमै उपचार गरिन्छ ।विश्व स्वास्थ्य संगठन (डब्लूएचओ) का महानिर्देशक डाटेड्रस अधानोम गेब्रियससका अनुसार हाल विश्वभरिमा यसको २० वटा खोप र केही औषधि विकासका क्रममा रहेको छ । केही महिनाभित्रै खोप आउन सक्ने सम्भावना छ । डा वासुदेव पाण्डे केही महिनामा नै कोभिड१९ मा उपयोग गरिने औषधि आइसक्नेमा आशावादी छन् । हाल एन्टिभाइरल औषधि टेमीफ्लु (ओसेल्टामाभिर) को उपयोगमा फाइदा देखिएको औंल्याउँदै उनले एचआईभीएड्सको उपचारमा उपयोग गरिने एन्टिरेट्रो भाइरल औषधिहरू पनि उपयोगी सिद्घ भएको बताए । चिनियाँहरूले औंलोमा उपयोग गरिने क्लोरोक्विन औषधिसमेत प्रयोग गरेको उनी औंल्याउँछन् ।
चेपाङ बस्ती र हेलम्बुमा मिस वर्ल्ड,"मिस वर्ल्डले खाइन् ढिँडो हेलम्बु७ स्थित साबिक इचोकको सुरर्सिङमा पुगेर त्यहाँको स्थानीय महाकालेश्वरी आधारभूत विद्यालयका बालबालिकालाई भेट्दै काखमा लिएर स्नेह देखाइन् । शुक्रबार बिहानै मिस वर्ल्ड सीईओ जुलियो मोर्ले, मिस वर्ल्ड डाइरेक्टर स्टिभ डगलेससहित मिस नेपाल अनुष्का र पूर्व मिस नेपाल शृंखलालगायत १५ जनाको टोलीसहित आयो । ३ वटा एभरेस्ट हेलिकप्टरबाट घोप्टेघ्याङ र बौद्ध लामा गुरुसँगै एभरेस्ट हेलिकप्टरमा आएकी टोनीले हिमाली गाउँ सुरर्सिङको स्थानीयको घरमा ह्योल्मो परिकार चिया, ढिँडो र साग चाखिन् । मिस नेपाल अनुष्काले हेलम्बु७ इचोकको सुरर्सिङमा चलाएको परियोजना हेरेर उनले तानमै बसेर गलैँचा बुन्न सिकाइरहँदा स्थानीय झनै दंग देखिए । त्यहाँ बालबालिका र महिलाको हितमा धुप र गलैँचाजस्ता सीपमूलक अनेक तालिम दिँदै आएको नेपाल सुन्दरी अनुष्काले सञ्चारकर्मीलाई जानकारी दिइन् । यहाँको अवस्थाबारे भिडियो र सूचना दिएर ब्युटी प्रपोज प्रतियोगिता गाउँक्षेत्रको प्रस्तुतिले जितेपछि विश्वसुन्दरी हेलम्बुमा आएको उनको कथन छ । नेपाल सुन्दरी श्रेष्ठको परियोजनाअन्तर्गतको बौद्धधर्ममा अपरिहार्य मानिने धुप उत्पादन गर्ने मेसिन र गलैँचा बुन्ने तान अवलोकन गरेपछि अतिथिलाई बिदा गरिएको हेलम्बु गाउँपालिकाका प्रमुख निमाग्याल्जेन शेर्पाले बताए । ग्रेट ट्रेलमा सुन्दरीको प्रतिबद्धता हेलम्बुलाई पर्यटनमा अब्बल बनाउन ठडिएको ह्योल्मो धर्मचक्र पर्खालअनुसारको हिमालयन ग्रेट ट्रेल लाई सय मिटर बनाउने पूर्व मिस नेपाल शृंखलाले प्रतिबद्धता व्यक्त गरिन् । टोनीले हेलम्बु७ स्थित सुरर्सिङको आयमूलक कार्यक्रम ब्युटी प्रपोज का लागि २० हजार डलर सहयोग गर्ने प्रतिबद्धता गरेकी छन् ।"
क्यानभासमा मछिन्द्र,"(बागलुङ)  उनी सार्वजनिक कार्यक्रममा देखिँदैनन् । बजारका चोकमा पुगेर गफ गर्ने, चिया पिउने फुर्सद पनि छैन । बरु दैनिक क्यानभास र चित्र लेखनमा घोरिएको भेटिन्छन् । सदरमुकाम बागलुङ बजारका चित्रकार मछिन्द्र शाक्य एकान्त बास रुचाउँछन् । हरेक दिन केही न केही कोरिरहेको भेटिन्छन् । घरैमा आएकासँग पनि उनी उतिसारो बोल्दैनन् । बरु के काम गर्ने भन्ने सोचिरहन्छन् । व्यक्तिको चित्र प्रोट्रेट र प्रकृतिको चित्र ल्याण्ड स्केप कोर्न धेरै रुचाउँछन् ।देखिरहेको मानिस भए सिधै र नदेखेको भए फोटो हेरेर चित्र कोर्छन । चित्र कोर्न थालेको ३० बर्ष भयो । सुरुसुरुमा अप्ठ्यारो लाग्ने उनलाई अहिले चित्र नकोरेको दिन निद्रै लाग्दैन । पसल भएकाले ब्यानर लेखेर पनि पैसा कमाउँछु, मनग्ये पैसा हात परे पनि क्यानभास नभेटी सन्तुष्टि मिल्दैन उनले भने, न पढें, न तालिम गरें, तर जीवन क्यानभासमै बिताउने चाहना छ । मानविकीमा स्नातकोत्तर पढे पनि उनले कलाबाटै जीवन बुझ्न पाएको बताए ।सरकारी तथा गैरसरकारी संस्थाले बोर्ड लेख्न लगाउँछन् । छोटो समयमै पैसा कमाउन त्यो काम सजिलो छ भन्छन् शाक्य । दैनिक एकदुई वटा बोर्ड लेखेपछि २ हजार कमाइ हुन्छ, त्यसले खान पुग्छ, उनले भने, सन्तुष्टिका लागि क्यानभासमै रमाउनुपर्छ । क्यानभासका चित्र कोरेको १० वर्षसम्म पनि नबिक्न सक्छ । चित्रको महत्त्वबारे बुझेनन् भने पैसा लिएर होइन, सित्तैमा दिए पनि बिक्दैन, उनले भने, ल्यान्डस्केप खोज्ने भने धेरै हुन्छन् । तर ती चित्र तयार पार्न साता दिनसम्म पनि लाग्छ । धेरै घोरिनुपर्छ, ठूलो क्यानभास, धेरै दिन, धेरै रंगरोगनले महँगो पर्ने उनले बताए । महँगो भएकोले धेरैले क्यानभास किन्दैनन् । केहीले भने चित्रको मूल्य बुझ्छन् र भनेजति तिर्न तयार हुन्छन् । शाक्यले १५ हजारदेखि २० हजारसम्म पनि मूल्य पारेका छन् । तर ती एकदुई वटामा मात्र हो । प्रोट्रेट भने उनले राष्ट्रिय विभूति र पूर्वराजाहरूको बनाउने गर्छन् । पूर्वराजाहरूको चित्र किन्ने आजकल भेटिँदैनन् । कतिपय उनको स्टोरमा थन्केका छन् । त्यसैले उनले देवीदेवताको चित्र कोर्न थालेका छन् । सरस्वती, कृष्ण, बुद्ध र शिवका चित्र धेरैले किन्न खोज्छन् । बीपी कोइरालाको चित्र धेरैले मन पराउँछन् । मदन भण्डारीको चित्र घरैमा आएर किन्ने र अर्डर गर्ने पनि धेरै भएको उनले बताए । अरू धेरै नेताको चित्र बनाएर राखेको छैन, अर्डर आयो भने बनाउँछु, शाक्यले भने । उनले बागलुङ कालीका मन्दिर, पुरानो र नयाँ राधाकृष्ण मन्दिर, बौद्ध विहार, पशुपतिनाथ, मुक्तिनाथ, गलेश्वर, बागलुङ बजार, धौलागिरी र माछापुच्छ्रे हिमाल धेरै बनाउने गरेको बताए । एकपटक देखेको मानिस वा फोटो भेटेपछि उनले सजिलै चित्र बनाउन सक्छन् । उनले अधिकांश चित्रका लागि तेल रंग, पानी रंग, एक्रेलिकलगायत रंग प्रयोग गर्छन् । २०४६ मा राजा वीरेन्द्रको पश्चिमाञ्चल भ्रमण थियो । बागलुङमा पनि राजा आउँदै छन् भनेपछि ब्यानर बनाउने लहर चल्यो । ब्यानर लेख्न कपडामा इनामेल प्रयोग हुन्थ्यो । लेखन क्षमता भएका शाक्य जेठा मात्र थिए । ७१ वर्षे मुकुन्द शाक्यको साहित्यिक नाम शाक्य जेठा हो । जेठाले मात्र हरेक संघसंस्थाका ब्यानर र बोर्ड बनाउन भ्याएनन् । मछिन्द्रका बाबुले गरेको काम देखेर छोरालाई थाहा छ भन्दै धेरैले लेख्न लगाए । बाबु पदमप्रसाद शाक्यबाट उनले यसरी चित्र कोर्ने काम सिके ।"
पुर्खाको देशमा घिसिङ,"काठमाडौं (कास) पुर्ख्यौली थलो नेपाल भए पनि भुटानको नागरिक भएर जन्मे गीतकार तथा गायक ज्ञान घिसिङ । पुनर्वासका क्रममा अमेरिका पुगेका उनले नयाँ गीति एल्बम सम्भव सार्वजनिक गरेका छन् । पाका सेलो गायक चन्द्रकुमार दोङ, उनकी आमा फूलमायालगायतले सार्वजनिक गरे । एल्बममा रहेको गोरो गोरो मुहार र आधुनिक गीत हेर जुनलाई बोलको म्युजिक भिडियो पनि सार्वजनिक गरिए । शरणार्थी भएर पुर्खाको मुलुकमा आउन जुरेको रहेछ, घिसिङले भावुक हुँदै भने, यही बसेर नेपाली भाषा, साहित्य, संगीत बुझेको हुँ । उनले गोरो गोरो मुहार बोलको गीतमा उनले थिम्पु, याम्बु र यूएसए जस्ता शब्द समावेश गरेर भुटान, नेपाल र अमेरिका जीवनयात्रा जोड्न खोजेको बताए । गायक घिसिङकै एकल शब्द रहेको एल्बममा संगीतमा अमोश तामाङले साथ दिएका छन्, स्वरमा मेलिना राई र निर्मला घिसिङको साथ छ ।"
काबुल आक्रमणमा २७ मारिए,काबुल (एजेन्सी) अफगानिस्तानको राजधानी काबुलमा आयोजित समारोहमा शुक्रबार एक बन्दुकधारीले अन्धाधुन्ध गोली चलाउँदा कम्तीमा २७ जनाको मृत्यु भएको छ । आक्रमणमा ५५ जना घाइते भएका छन् । केही घाइतेको चिन्ताजनक अवस्थामा उपचार भइरहेकाले मृतक संख्यामा वृद्धि हुन सक्ने अफगान स्वास्थ्य मन्त्रालयले जनाएको छ । उसका अनुसार कार्यक्रममै सहभागी अफगानिस्तानका वरिष्ठ नेता अब्दुल्लाह अब्दुल्लाह भने सकुशल छन् । विद्रोही तालिवान र अमेरिकाबीचको शान्तिसम्झौतापछि अफगानिस्तानमा भएको यो सबैभन्दा ठूलो आक्रमण हो । यद्यपि तालिवानले हमलामा आफ्नो संलग्नता नरहेको विज्ञप्तिमार्फत जानकारी गराएको छ । आक्रमणकारीको खोजी भइरहेको र शुक्रबार दिनभरमा कम्तीमा तीनजना बन्दुकधारी अफगान सुरक्षा फौजको कारबाहीमा मारिएको अधिकारीले बताएका छन् ।
खाद्यान्नलाई आत्तिनुपर्दैन,"चार पसललाई जरिवानावाणिज्य आपूर्ति तथा उपभोक्ता हित संरक्षण विभागले चार फार्मेसी औषधि पसललाई जरिवाना गरेको छ । अनुगमनका क्रममा खरिद बिल नराखेको र असहयोग गरेको आरोपमा ती फार्मेसीलाई जरिवाना गरिएको हो । विभागलाई अनुगमनमा असहयोग गरेको आरोपमा गोकर्णेश्वर नगरपालिकाको नमस्ते मेडिसिन सेन्टरलाई २० हजार रुपैयाँ जरिवाना गरिएको छ । यसैगरी खरिद बिल नभएको भन्दै टेकुस्थित शुक्र फार्मेसीलाई १० हजार, शास्त्री फार्मेसीलाई १० हजार र कलंकीस्थित मिसन फार्मेसीलाई ५ हजार रुपैयाँ जरिवाना गरिएको छ । अनुगमन टोलीले कलंकीको आरपी बुक्स एन्ड ट्रेडर्समा पनि अनुगमन गरेको थियो । खरिद बिल नभएको भेटिएपछि ट्रेडर्सलाई ५ हजार रुपैयाँ जरिवाना गरिएको विभागका अनुगमन शाखा निर्देशक सागर मिश्रले जानकारी दिए ।"
गौरवका आयोजनालाई अझै २८ खर्ब,"(काठमाडौं)  राष्ट्रिय गौरवका आयोजना सम्पन्न गर्न अझै २८ खर्ब लाग्ने भएको छ । २२ वटा गौरवका आयोजना निर्माणमा अहिलेसम्म ३ खर्ब २ अर्ब ९५ करोड खर्च भइसकेको छ । यीमध्ये केहीको मात्र प्रगति सन्तोषजनक छ । केहीको प्रगति अति न्यून छ । राष्ट्रिय योजना आयोगको प्रतिवेदनअनुसार आयोजना निर्माण सकिँदासम्म ३१ खर्ब ८८ अर्ब ५४ करोड खर्च हुनेछ । यो रकम चालु आर्थिक आवको बजेट अंकअनुसार दुई वर्ष बराबरको हो । अहिलेसम्मको मूल्य हिसाबले सम्पन्न हुँदासम्म लाग्ने लागत रकम राखिएको राष्ट्रिय योजना आयोगका उपाध्यक्ष पुष्पराज कँडेलले जानकारी दिए । यो १५औं योजनामा मात्र गर्ने कामको लागत नभएको उनको भनाइ छ । जति ढिलो हुँदै गयो, मूल्य संशोधन हुँदै जान्छ, उनले भने । आयोगको तथ्यांकअनुसार सबैभन्दा कम प्रगति काठमाडौंतराई मधेस द्रुतमार्गको छ । १४ अर्ब ७१ करोड खर्च हुँदा अहिलेसम्म प्रगति ८ दशमलव ५ प्रतिशत मात्र छ । सेनाको व्यवस्थापनमा यो मार्गको निर्माण जारी छ । निजगढ अन्तर्राष्ट्रिय विमानस्थलको ५९ करोड खर्च हुँदा प्रगति १० प्रतिशत मात्र छ । कुल २२ आयोजनामध्ये १३ वटा आयोजनाको प्रगति अहिलेसम्म ५० प्रतिशतभन्दा कम छ । जसमा पाँच वटाको प्रगति २० प्रतिशत पनि पुग्न सकेको छैन । २० प्रतिशतभन्दा कम प्रगति रहेका आयोजनामा निजगढ अन्तर्राष्ट्रिय विमानस्थल, रेलवे तथा मेट्रो विकास आयोजना, उत्तरदक्षिण (कोसी करिडोर) लोकमार्ग, उत्तरदक्षिण कालिगण्डकी कोरिडोर र काठमाडौंतराई मधेस द्रुतमार्ग छन् । रेलवे तथा मेट्रो विकास आयोजनाअन्तर्गत अहिलेसम्म १३ अर्ब ८५ करोड खर्च भइसकेको छ । बूढीगण्डकी आयोजनाको भौतिक प्रगति केही छैन । वित्तीय प्रगति १४ प्रतिशत देखाइएको छ । माथिल्लो तामाकोसीको प्रगति ९९ दशमलव ३ प्रतिशत छ । तर यसको काम टुंगिइसकेको छैन । ढिलो सुरु भए पनि गौतम बुद्ध र पोखरा क्षेत्रीय अन्तर्राष्ट्रिय विमानस्थलमा प्रगति छ । अहिलेसम्म गौतम बुद्ध क्षेत्रीय अन्तर्राष्ट्रिय विमानस्थलको ७४ र पोखराको ४२ प्रतिशत निर्माण प्रगति छ । आयोगका अनुसार विगतमा घोषणा गरिएका गौरवका आयोजनालाई मात्र निरन्तरता दिइएको छ । १५औं योजनाअनुसार प्रायः आयोजना योजना अवधिभित्र सम्पन्न गर्ने लक्ष्य लिइएको छ । १५औं योजनाको लक्ष्य हासिल गर्न रूपान्तरणकारी आयोजना तथा कार्यक्रम छनोट र प्राथमिकीकरण गरिएको उपाध्यक्ष कँडेल बताउँछन् । रून्तरणकारी आयोजनाअन्तर्गत १८ आयोजना समेटिएको छ । यी आयोजना सकिँदासम्म लागत २३ खर्ब १९ अर्ब १ करोड छ । यी आयोजना छनोट गर्नुका पाँच कारण रहेको आयोगले जनाएको छ । आयोजना सम्पन्न भएपछि कुल गार्हस्थ्य उत्पादनमा कम्तीमा ० दशमलव ५ प्रतिशत योगदान रहनेछ । ४० हजारले रोजगारी पाउने, कार्यान्वयनको चरणमा १० लाख र आयोजना सम्पन्न भएपछि २० लाख १५ जनसंख्या लाभान्वित हुने आयोगको दाबी छ ।"
सुरुङमार्ग बनाउन १५ अर्ब,"मकवानपुर (कास) प्रदेश गौरवका आयोजनाका रूपमा रहेको भीमफेदीकुलेखानी सुरुङमार्गको लागत १५ अर्ब रुपैयाँ अनुमान गरिएको छ । तीन वर्षमा सक्ने गरी सुरुङमार्ग निर्माण सुरु हुने प्राविधिक अध्ययन गरिरहेको टोलीले जनाएको छ । सुरुङमार्गको लम्बाइ २ दशमलव २५ किमि हुनेछ, यातायात पूर्वाधार निर्देशनालयका निर्देशक सहदेव भण्डारीले भने, ११ मिटर फराकिलो सुरुङमार्ग दुई लेनको हुनेछ । आपतकालीन अवस्थामा प्रयोग हुने गरी सँगै पाँच मिटर फराकिलो अर्को सुरुङमार्ग पनि बन्नेछ । अहिले प्राविधिक काम अन्तिम चरणमा पुगेको छ । हामी वैशाखमा टेन्डर आह्वान गरेर काम सुरु गर्ने चरणमा छौं ।सुरुङमार्गसँगै ग्यास र इन्धनको पाइपलाइन बनाउने गरी काम अघि बढेको उनले बताए । सुरुङमार्गमा मानिस, मोटरसाइकल र साइकललाई प्रवेश गर्न नदिइने उनको भनाइ छ । इटेको नेपाल प्रालिले सात वटा फरकफरक विषयमा प्राविधिक अध्ययन गरिरहेको छ । यो परियोजनामा हामीले माघदेखि अध्ययन गरिरहेका छौं, भौतिक पूर्वाधार विकास मन्त्रालयका इन्जिनियर पुण्यराम सोलुले भने, भौगोलिक रूपमा सुरुङमार्ग निर्माणमा कुनै कठिनाइ नआउने देखिएको छ । हामीले थप प्राविधिक अध्ययन गरिरहेका छौं । माटो परीक्षणको काम पनि भइरहेको छ । यसको रिपोर्ट आएपछि हामीले टेन्डर प्रक्रिया सुरु गर्छौं । अध्ययन टोलीले वैशाख १० भित्र मन्त्रालयमा अन्तिम प्राविधिक प्रतिवेदन पेस गर्नेछ ।सुरुङ निर्माणका लागि आवश्यक समन्वय केन्द्र सरकारसँग पनि हुने वाग्मती प्रदेशका भौतिक पूर्वाधार विकासमन्त्री रामेश्वर फुँयालले बताए । केन्द्र सरकारसँग विविध विषय टुंगो लगाउनुपर्नेछ । हामीले टेन्डरअघि नै सबै विषय टुंग्याउनेछौं, उनले भने । सुरुङमार्ग निर्माणका लागि आवश्यक बजेट केन्द्र सरकारले पनि सहयोग गर्ने उनको भनाइ छ । प्रदेश गौरवको आयोजनाका रूपमा पहिलो वर्षबाट नै चर्चा गरिए पनि चालु आर्थिक वर्षको अन्त्यसम्ममा टेन्डर प्रक्रिया सुरु हुने उनको दाबी छ । सुरुङमार्गसँग जोडिने कुलेखानीफाखेलकाठमाडौं र कुलेखानीसिस्नेरीकाठमाडौं सडक खण्डको स्तरोन्नतिको काम चालु आवबाटै सुरु भएको उनले बताए ।"
कोरोना असर मास्क उद्योगमा पनि,"(काठमाडौं)  चीनबाट फैलिएको कोरोना भाइरसको असर नेपाली मास्क उद्योगमा परेको छ । संक्रमण देखिएपछि चीनले वस्तु निर्यातमा प्रतिबन्ध लगाएको छ । नेपाली उद्योगले एयर फिल्टर मास्क का लागि चाहिने कच्चापदार्थ चीनबाटै आयात गर्ने भएकाले उत्पादनमा प्रभाव परेको उद्योगी बताउँछन् । वीरगन्जको मलंगवास्थित मास्क उद्योग एक महिनादेखि बन्द छ । बनेपा साँगामा सञ्चालित उद्योगसँग भने छसात दिनसम्म मास्क उत्पादन गर्ने मात्र कच्चापदार्थ छ । मास्कका लागि मेलबन (फिल्टर पेपर), नोज लुप, इलास्टिक, कपडा कच्चापदार्थ चाहिन्छ । चीनबाट आयात हुने यी सामान पछिल्लो समय रोकिएको उद्योगी शुकदेव जोशी बताउँछन् । असोजमा २०२५ लाख थान मास्क बन्ने कच्चापदार्थ उनले चीनबाट ल्याएका थिए । अहिले एक सातालाई पुग्ने मात्र सामान स्टकमा रहेको उनको भनाइ छ । हामीसँग एक लाख थान मास्क बन्ने सामान छ, उनले भने, कच्चापदार्थ भए उत्पादन बढाउन समस्या छैन । भाइरसको प्रकोप देखिनुअघिसम्म नेपाली मास्कको त्यति माग थिएन । अहिले आयात नभएपछि स्वदेशी मास्कको माग बढेको उनले सुनाए । हामी तीन तहको मास्क बनाउँछौं । गुणस्तरमा राम्रो पनि छ । सरकारले कच्चापदार्थको व्यवस्था गरिदिए काम अघि बढाउन समस्या छैन, जोशीले भने । सामान नभए आफ्नो उद्योग पनि बन्द हुने अवस्थामा पुगेको उनको भनाइ छ । कच्चापदार्थ आयात गर्दा ३५ प्रतिशत र तयारी सामानमा १५ प्रतिशत भन्सार महसुल लाग्छ । यसले विदेशीको तुलनामा स्वदेशी मास्क २३ रुपैयाँ महँगो पर्ने उनको भनाइ छ । सरकारले स्वदेशी उद्योगलाई प्रोत्साहन गर्न भन्सारमा सहुलियत दिनुपर्यो, उनको माग छ । उद्योगसँग भएको मास्क सबैलाई मिलाएर बिक्री गरिरहेको उनी बताउँछन् । नेपालमा मास्क उत्पादन गर्ने तीन वटा मात्र उद्योग छन् । तीमध्ये दुईले सर्जिकल र एउटाले कपडाको कटन मास्क उत्पादन गर्छन् । चीनबाट सामान आयात हुन नसकेपछि स्वदेशी मास्क उद्योगलाई समस्या भएको हो । सर्जिकल मास्क उत्पादन गर्ने आवश्यक कच्चापदार्थ नभएकाले एक महिनादेखि उद्योग बन्द रहेको उद्योगी रविमान शाक्यले बताए । वीरगन्जस्थित फ्याक्ट्रीमा मास्क बनाउँथ्यौं । काठमाडौंको बौद्धमा ल्याएर बिक्री गर्थ्यौं, उद्योगी उनले भने, बौद्धमा कपडाको ब्याग बनाउने कारखाना छ । मास्क फ्याक्ट्री चलाउने भएपछि चीनबाट सामान ल्याएर केही दिन मात्र चलायौं ।"
त्रिवेणीलाई मुख्य भन्सारको मान्यता,"(पूर्वी नवलपरासी)  गण्डकी प्रदेशको भारतसँग जोडिने एक मात्र नाका त्रिवेणी छोटी भन्सारलाई संघीय सरकारले मुख्य भन्सारको मान्यता दिएको छ । गत साता मन्त्रिपरिषद्ले मुख्य भन्सारमा स्तरोन्नति गर्ने निर्णय गरेको हो । ४३ बिघामा भन्सार कार्यालय र गोदाम बनाउन थालिएको नवलपुर क्षेत्र नम्बर २ बाट संघीय सांसद तिलक महतले बताए । भन्सारका लागि आवश्यक कर्मचारीको दरबन्दी कायम गर्न सामान्य प्रशासन मन्त्रालयले सहमति दिएको उनले जानकारी दिए । एक महिनाभित्र कार्यालय स्थापना गरेर भन्सारको काम सुरु हुनेछ । अघिल्लो मंगलबार भन्सार विभागका महानिर्देशकसहितको टोलीले त्रिवेणी भन्सारको स्थलगत निरीक्षणसमेत गरेको छ । त्रिवेणीको गण्डक ब्यारेजदेखि उत्तरतर्फको नेपाली भूभागमा भन्सार कार्यालय स्थापना गरिनेछ । ०१५ सालमा नेपालभारतबीचको गण्डक सम्झौताअनुसार त्यहाँ जवाहरलाल नेहरूमहेन्द्र पार्कका नाममा ३५ बिघा जग्गा छ । त्रिवेणी गण्डक पुल नजिकै रहेको त्यही जग्गामा भन्सारको गोदाम बनाइने भएको छ । त्रिवेणी ब्यारेकदेखि दुई किलोमिटर पूर्वोत्तरमा सात कट्ठा जग्गामा भन्सारकै नाममा पुरानो भवनसमेत छ । नजिकै रहेको अर्को आठ बिघा क्षेत्रफलको सरकारी स्वामित्वको जग्गासमेत थपेर मूल भन्सार बढाइने भएको हो । त्रिवेणीसम्म पुग्न ५ नम्बर प्रदेशको बर्दघाट हुँदै जानुपर्छ । महेन्द्र राजमार्गको दुम्कीबास र अरुणखोलाबाट राष्ट्रिय वन क्षेत्र हुँदै राजमार्ग लैजान वातावरणीय प्रभाव मूल्यांकनको काम अघि बढेको छ । अब केही महिनाभित्र त्यसको विस्तृत आयोजना प्रतिवेदन (डीपीआर) र बजेट विनियोजन अघि बढाउन प्रधानमन्त्री सहमत भएको सांसद महतको भनाइ छ । ०७७ भित्र त्रिवेणीदुम्कीबास सडकखण्ड निर्माण अघि बढ्छ, उनले भने । त्रिवेणीधामदुम्कीबास १८ किमि सडक निर्माण सुरु हुँदासम्म भन्सारको भवनसमेत बनाउने संघीय सरकारको तयारी छ । त्रिवेणीलाई मूल भन्सारमा स्तरोन्नति गरी पूर्वाधार थप्ने कार्यक्रम संघीय सरकारको रहेको गण्डकीका प्रमुख सचिव हरिप्रसाद बस्यालले बताए ।"
'ढुवानी पारदर्शी राख',"काठमाडौं (कास) नेपाल उद्योग वाणिज्य महासंघले खाद्यान्नलगायत दैनिक उपभोग्य वस्तुको ढुवानी पारदर्शी राख्न व्यवसायीलाई आग्रह गरेको छ । महासंघले शुक्रबार जारी गरेको विज्ञप्तिमा व्यवसायीलाई खाद्यान्न, मास्क, स्यानिटाइजर, औषधि, पेट्रोलियम पदार्थलगायत वस्तुको बिक्रीवितरण र ढुवानी पारदर्शी राख्न भनिएको छ । उद्योग व्यवसाय क्षेत्रले आउन सक्ने विपत्तिलाई दृष्टिगत गर्दै आआफ्ना तर्फबाट प्रभावकारी भूमिका निर्वाह गर्नुपर्ने बेला आएकोतर्फ महासंघ सबै उद्योगी व्यवसायीको गम्भीर ध्यानाकर्षण गराउँदछ, विज्ञप्तिमा भनिएको छ ।"
जुफालमा सिटिजन्सको शाखा,काठमाडौं (कास) सिटिजन्स बैंक इन्टरनेसनलले बिहीबारदेखि डोल्पाको जुफालमा शाखा सञ्चालनमा ल्याएको छ । सबैमा वित्तीय पहुँच पुर्याउन शाखा सञ्चालनमा ल्याइएको बैंकको भनाइ छ ।
दराजसँगको सहकार्यमा सनराइजको छुट,काठमाडौं (कास) अन्तर्राष्ट्रिय महिला दिवसका अवसरमा दराजसँगको सहकार्यमा सनराइज बैंकले १५ प्रतिशत छुट दिने भएको छ । छुटका लागि बैंकको डेबिट तथा क्रेडिट कार्डबाट पूर्वभुक्तानी (प्रिपेमेन्ट) गर्नुपर्छ । ग्राहकले महिला दिवसका दिन बैंकको डेबिट तथा क्रेडिट कार्डबाट १५ सय रुपैयाँसम्म छुट लिन सक्छन् । महिला सौन्दर्यलगायतमा १ सय ५० देखि ३ सय ५० रुपैयाँसम्म छुट छ ।
बजारमा निकोन एक्सपेरियन्स,काठमाडौं (कास) युनाइटेड मार्केटिङले बुधबार एक समारोहबीच नेपालमा पहिलो निकोन एक्सपेरियन्स हब सार्वजनिक गरेको छ । निकोनको सेल्स एन्ड मार्केटिङका क्षेत्रीय म्यानेजर मुहम्मद फर्दानले कमल पोखरी सिटी सिन्टरमा उक्त एक्सपेरियन्स हब उद्घाटन गरे ।
नेपालमा रसियन टिम,"काठमाडौं (कास) रसियन कराँते टिम एक साताको नेपाल भ्रमणमा छ । नेपाल र रसियाबीच आत्मीय खेल सम्बन्धलाई अघि बढाउन उनीहरू नेपाल भ्रमण आएका हुन् । उनीहरू फागुन १८ देखि २६ गतेसम्म नेपाल भ्रमणमा रहनेछन् । रसियन दूतावस, सोल्टी क्राउन प्लाजा र नेपाल स्पोर्ट्स काउन्सिलको सहकार्यमा उनीहरू भ्रमणमा आएका हुन् ।"
'भाइबर होली' रङको पर्व,काठमाडौं (कास) भाइबरले भाइबर होली च्याट बट योजना ल्याएको छ । होलीलाई मनोरञ्जन प्रदान गर्न उक्त च्याट बटबाट होली ग्रिटिङ कार्ड बनाउन र पठाउन सकिनेछ । च्याट बट प्रयोगकर्ताले रुचिअनुसार विभिन्न विकल्पसहित फोनको ग्यालरीमार्फत फोटोसहितको टेम्प्लेट बनाउन सक्छन् ।
आन्तरिक उडानमा ४ अर्ब आम्दानी घट्दै,"(काठमाडौं)  कोरोना भाइरसको फैलिएको त्रासका कारण नेपाली वायुसेवा सञ्चालकहरूको चालु वर्ष आन्तरिक हवाई क्षेत्रमा करिब चार अर्ब रुपैयाँ बराबरको आम्दानी गुम्ने भएको छ । वायुसेवा सञ्चालक संघले सन् २०२० को पहिलो दुई महिनामा ४० प्रतिशतले विदेशी पर्यटक घटेकाले आन्तरिक हवाई रुटमा उक्त रकम बराबरको नोक्सान हुने अनुमान गरेको हो । संघका प्रवक्ता योगराज कँडेलका अनुसार आउँदो वसन्तकालीन सिजनका बुकिङ धमाधम रद्द हुन थालेका छन् । यसका कारण कम्तीमा ६ महिना हवाई क्षेत्रमा प्रभाव परिरहने संघको दाबी छ । संघले सरकारसँग एयरलायन्सलाई जोगाउन बैंकहरूलाई बुझाउनुपर्ने ब्याजलाई राष्ट्र बैंकमार्फत रिफाइनान्स गरी भुक्तानी व्यवस्था मिलाइदिन माग गरेको छ । त्यस्तै विभिन्न बैंक तथा वित्तीय निकायबाट एयरलायन्सले लिएको अमेरिकी डलर वा नेपाली रुपैयाँको ऋणको साँवालाई पुनर्तालिकीकरण र पुनर्संरचनाको व्यवस्था गर्न माग गरेका छन् । त्यसैगरी ऋणतर्फको रकमलाई साँवामा गाभ्नुपर्ने, डलरमा लिइएको ऋणको भुक्तानी नेपाली रकममा गर्न सकिने व्यवस्था लागू गरिनुपर्ने, हवाई इन्धनमा सरकारले लगाएको मूल्य अभिृवृद्धि कर हटाइनुपर्ने, इन्धनको मूल्य ३० प्रतिशत घटाउनुपर्ने, जहाजको बिमा शुल्कमा लाग्दै आएको करमा छुट दिइनुपर्ने संघले माग गरेको छ । त्यस्तै आयल निगमले माग्दै आएको धरौटीमा बैंक ग्यारेन्टीलाई मान्यता दिइनुपर्ने, विमानस्थलले लिने जहाजको अवतरण, पार्किङ, नेभिगेसन शुल्क छुट दिइनुपर्ने भनेको छ । यसैबीच कोरोनाबारेको नकारात्मक प्रचारका कारण सुस्ताएको नेपाली पर्यटन बजारमा काम गरिरहेका श्रमिक तथा कामदार कटौती गर्न पर्यटन व्यवसायीले सरकारलाई आग्रह गरेका छन् । होटल, ट्राभल, ट्रेकिङ, टुर अपरेटर, पर्यटक यातायात, र्याफ्टिङ, रेस्टुरेन्टलगायत नौवटा क्षेत्रसँग सम्बन्धित केन्द्रीय छाता संगठनले शुक्रबार संयुक्त रूपमा ज्ञापन बुझाउँदै यस्तो माग राखेका हुन् । ती संगठनका प्रमुखले शुक्रबार पर्यटन बोर्डका प्रमुख कार्यकारी अधिकृत धनञ्जय रेग्मीमार्फत बुझाइएको ज्ञापनमा पर्यटन बजार सुस्ताएकाले आवश्यकताअनुसार श्रमिक तथा कामदार कटौती गर्न सरकारलाई माग गरेका हुन् । कटौतीमा परेका कामदारको राहत कोषका लागि सरकारले ५० प्रतिशत राहतको व्यवस्था गर्नुपर्ने उनीहरूको माग छ । पर्यटन क्षेत्रमा क्रियाशील श्रमिकलाई आवश्कताअनुसार कटौती गर्न र राहतका लागि सामाजिक सुरक्षा कोषबाट कम्तीमा ५० प्रतिशत राहतको व्यवस्था गरियोस्, ज्ञापनमा छ । हाल नेपालको पर्यटन क्षेत्रमा करिब १० लाख प्रत्यक्ष रोजगारीमा छन् । पर्यटन क्षेत्रमा निजी क्षेत्रको १० खर्ब बराबरको लगानी रहेको होटल संघ नेपालको अध्ययनमा उल्लेख छ । पर्यटनमन्त्री योगेश भट्टराईले प्रभाव र चाल्नुपर्ने कदमबारे अध्ययन गरी सरोकारवाला निकायलाई तीन दिनभित्र सुझावसहितको प्रतिवेदन दिन भनेअनुसार बुझाइएको यो ज्ञापनमा व्यवसायीहरूले हाल रद्द भइरहेका होटल र हवाई टिकट बुकिङको पुनर्तालिका गरिनुपर्ने, नभए पूरै रकम फिर्ता मागेका हुन् । त्यस्तै व्यवसायीहरूले विभिन्न क्षेत्रअन्तर्गत सरकारलाई भुक्तानी गर्नुपर्ने कर, राजस्व, वार्षिक सवारी कर, स्थानीय तहका करमा ५० प्रतिशत सहुलियत मागेका छन् । त्यस्तै अहिलेको अवस्थामा करिब एक वर्ष कुनै पनि दण्ड जरिवाना नगर्न पनि भनेका छन् ।"
राजदूत क्वात्रा उच्च राजनीतिक भेटमा,"(काठमाडौं)  नेपालका लागि भारतका नवनियुक्त राजदूत विनयमोहन क्वात्राले उच्च राजनीतिक भेटवार्तालाई तीव्रता दिएका छन् । राष्ट्रपति विद्यादेवी भण्डारीसमक्ष बिहीबार ओहदाको प्रमाण पत्र पेस गरेलगत्तै उनले उपराष्ट्रपति नन्दबहादुर पुनलाई भेटे । त्यसपछि सिंहदरबारस्थित रक्षा मन्त्रालयमा पुगेर उपप्रधान तथा रक्षामन्त्री ईश्वर पोखरेलसँग द्विपक्षीय कुराकानी गरे । लगत्तै परराष्ट्रमन्त्री प्रदीपकुमार ज्ञवालीलाई भेटे । क्वात्राले शुक्रबार बिहान नेकपाका वरिष्ठ नेता तथा पूर्वप्रधानमन्त्री माधवकुमार नेपाललाई कोटेश्वरस्थित निवासमै पुगेर भेटेका छन् । नेपाल र राजदूत क्वात्राबीच दुई मुलुकको हितका सम्बन्धमा छलफल भएको नेकपा विदेश विभागका उपप्रमुख विष्णु रिजालले जानकारी दिए । नेपाल नेकपा विदेश विभागका प्रमुख पनि हुन् । त्यसपछि राजदूत क्वात्राले ऊर्जा, जलस्रोत तथा सिँचाइ मन्त्री वर्षमान पुनसँग सिंहदरबारस्थित कार्यकक्षमा पुगेर भेटवार्ता गरे । भेटघाटमा क्वात्राले वर्तमान सरकार गठन भएपछि ऊर्जा क्षेत्रमा राम्रो काम भएको भारतीय निष्कर्ष उल्लेख गरेको पुनको सचिवालयद्वारा जारी विज्ञप्तिमा भनिएको छ । क्वात्राले प्रमुख प्रतिपक्षी कांग्रेसका सभापति शेरबहादुर देउवासँग पनि शुक्रबारै भेटवार्ता गरेका छन् । भेटवार्तामा दुई देशबीचको सम्बन्ध सुमधुर बनाउने विषयमा छलफल भएको देउवाले ट्वीटमार्फत बताएका छन् । राजदूत भएर फागुन १८ मा आएका क्वात्राले नेपालका उच्च अधिकारी र राजनीतिक नेतृत्वसँगको भेटवार्तामा द्विपक्षीय विषयमा कुरा भएको भारतीय दूतावासले जनाएको छ । पूर्वराजदूत विजयकान्त कर्ण दुई मुलुकबीचको सम्बन्धलाई सुमधुर बनाउन र समस्या हटाउन राजदूत क्वात्रा नेपाल आएको उल्लेख गर्दै उच्चस्तरीय भेटघाटलाई सकारात्मक रूपमा लिनुपर्ने बताए । भेटवार्ता नभएको भए चिन्ता लिनुपर्थ्यो । भेटवार्ताले सम्बन्धलाई थप अघि बढाउँछ । यो दुवै मुलुकका लागि महत्त्वपूर्ण कुरा हो, उनले भने । भारतले चार महिनाअघि नेपालको केही भूभाग आफ्नोपट्टि पारेर निकालेको राजनीतिक नक्साका कारण दुई देशबीचको सम्बन्धमा चिसोपना आएको थियो । त्यसलगत्तै नेपालका लागि भारतीय राजदूत मञ्जीवसिंह पुरी आफ्नो तीनवर्षे कार्यकाल पूरा गरी भारत फर्के । उनी फर्केको र नयाँ राजदूत नआइसकेको हुनाले यस विषयमा वार्ताको वातावरण बनेको थिएन । सीमा समस्या सुल्झाउन नेपालले पठाएको कूटनीतिक नोटका सम्बन्धमा भारतले जवाफ पठाए पनि परराष्ट्र सचिवस्तरीय बैठक कहिले बस्ने भन्ने भनेर पत्र लेखेको छैन । संसद्को अन्तर्राष्ट्रिय सम्बन्ध समितिका सदस्य तथा परराष्ट्र मामिला जानकार दीपकप्रकाश भट्टले राजदूत क्वात्राको भेटलाई सकारात्मक रूपमा लिँदै सबैभन्दा पहिले दुई मुलुकबीच संयुक्त समिति बनाएर कोरोना भाइरससँग जुध्नुपर्ने बताए । त्यसपछि दुई मुलुकबीच देखिएको सीमा समस्यालाई व्यवस्थापन गर्दै र अन्य विवादास्पद विषयलाई सुल्झाउँदै अघि बढ्नुपर्छ, उनले भने । परराष्ट्र मामिला अध्ययन प्रतिष्ठानकी पूर्वउपकार्यकारी निर्देशक इन्द्र अधिकारी पनि भारतीय राजदूतको भेटघाटलाई स्वाभाविक मान्छिन् । नेपालमा भारतीय राजदूत आएपछि औपचारिक रूपमा भेटघाट गर्नु नौलो होइन, उनले भनिन्, नेपाल र भारतबीचको शंकास्पद सम्बन्धलाई सुधार गर्दै अघि लाने संकेत राजदूत क्वात्राले दिन खोजेको देखिन्छ ।"
ब्रिटिस सेनामा जुम्ल्याहा भर्ती,"काठमाडौं (कास) अनुहार उस्तै । रहर उस्तै । संयोगले जुम्ल्याहा दाजुभाइ धैर्यशील र क्रियाशील राईको पेसा पनि एउटै भएको छ । भोजपुरको ट्याम्के मैयुङ गाउँपालिका८ गोगनेका यी दाजुभाइ एकसाथ ब्रिटिस गोर्खा सैनिकमा भर्ती भएका छन् । पोखरामा हालैको छनोट चरण पार गर्दै उनीहरू लाहुरे बनेका हुन् । दाजु धैर्यशील बीबीए सातौं सेमेस्टरमा र क्रियाशील बीबीएस दोस्रो वर्षमा पढ्दै थिए । उनीहरूका बुबा शिवकुमार भने छोराहरूलाई नेपाल सरकारको अधिकृत भएको देख्न चाहन्थे । छोराहरू भर्ती भएर जाऊन् भन्ने लागेको थिएन तर दबाब दिइनँ । उनीहरूले आफ्नो इच्छा पूरा गरेका छन्, त्यसैमा खुसी लागेको छ, उनले भने । आफ्ना दाइ परिवारसहित बेलायतमै रहेकाले पनि छोराहरूलाई नरोकेको शिवकुमारले बताए । २१ वर्षीय जुम्ल्याहा दाजुभाइले राजधानीको क्लासरूम एकेडेमीबाट प्रशिक्षण लिएका थिए । प्रशिक्षणमा आउँदा दाजुभाइ छुट्याउनै गाह्रो भयो, एकेडेमीका प्रबन्ध निर्देशक विनोद राईले भने, भाइ नामजस्तै क्रियाशील छन् । ब्रिटिस गोर्खा सैनिकमा यस पटक ५४ जिल्लाका २३ जातजातिका ४ सय ३२ युवा भर्ती भएका छन् । जानकारका अनुसार यो संख्या र प्रतिनिधित्व अहिलेसम्मकै बढी हो । ब्रिटिस गोर्खा सैनिकमा भर्ती हुन थालेको २ सय ६ वर्ष पुगेको छ । बेलायतले सुरुवाती बखतमा राई, लिम्बू, गुरुङ, मगर, तामाङ जातिबाट भर्ती गर्थ्यो । अहिले पहाड, हिमाल र तराईका सबै जातजातिका युवालाई भर्ती लिने गरेको छ । बेलायतले ब्रिटिस गोर्खा सैनिक भर्ती हुनेको संख्या बढाएको छ । सन् २०१८ सम्म ३ सय २० जनाको दरले भर्ती गर्थ्यो । गत वर्ष ४ सय जना भर्ती लियो । अहिले ब्रिटिस गोर्खामा फस्ट रोयल गोर्खा रेजिमेन्ट (वानआरजीआर) र सेकेन्ड रोयल गोर्खा रेजिमेन्ट (टूआरजीआर) मात्र रहेका छन् । सन् २०२१ देखि थ्रीआरजीआर थप्ने नीति लिइएपछि क्रमशः नेपालबाट भर्ती संख्या बढाइएको हो । ब्रिटिस आर्मीमा ६ हजार सेनाको संख्या अपुग छ । बेलायती गोराहरू आर्मीमा भर्ती हुन चाहँदैनन् । भइहाले थोरै वर्षमै छाड्छन्, ब्रिटिस गोर्खा सत्याग्रह संयुक्त संघर्ष समितिका महासचिव एसबी घिसिङले भने, नेपाली युवा बेरोजगार, मिहिनेती, इमानदार भएकाले बेलायत सरकारले छानीछानी लान्छ । उनका अनुसार कार्यरतहरूको सेवा अवधि बढाइएको छ भने ब्रिटिस गोर्खाको एउटा बटालियन थपिएको छ । बेलायत सरकारले नेपाली महिलालाई समेत सैनिकमा भर्ती गर्न दिने नीति अघि सारेको छ तर नेपाल सरकार संसद्को अन्तर्राष्ट्रिय सम्बन्ध समितिले बेलायत सरकारले भूतपूर्व ब्रिटिस सैनिकको समस्या समाधान नगरेसम्म ब्रिटिस सेनामा महिला भर्ती गर्न नहुने भनेको छ । सत्याग्रह, भूतपूर्व ब्रिटिस गोर्खा सैनिक संघ (गेसो) लगायतले समानाताको मुद्दा उठाउँदै आएका छन् ।"
गुठीको कागजात सीआईबीको नियन्त्रणमा,"(काठमाडौं)  नेपाल प्रहरीको केन्द्रीय अनुसन्धान ब्युरो (सीआईबी) ले बालुवाटारस्थित ललिता निवासको जग्गा हिनामिना प्रकरणको अनुसन्धानका लागि गुठी संस्थानबाट कागजात नियन्त्रणमा लिएको छ । स्रोतका अनुसार सीआईबीले ललिता निवास परिसरको सरकारी जग्गा हडप्न खडा गरिएको पशुपति टिकिन्छा गुठीसँग सम्बन्धित कागजात शुक्रबार नियन्त्रणमा लिएको हो ।ललिता निवासको जग्गा हत्याउने योजनाअनुसारै भूमाफिया र कर्मचारीको मिलेमतोमा टिकिन्छा गुठीका नाममा सरकारी जग्गा नामसारी गरिएको भेटिएको सीआईबी स्रोतले जनाएको छ । शुक्रबार नियन्त्रणमा लिइएका कागजात त्यससँग सम्बन्धित छन् । २०६९ असोज १८ गतेको मन्त्रिपरिषद् बैठकले सरकारी निकाय समरजंग कम्पनीका नाममा रहेको ३ रोपनी १२ आना ३ पैसा जग्गा पशुपति टिकिन्छा गुठीका नाममा कायम गरेको थियो । त्यसपछि उक्त जग्गाको स्रेस्ता नक्कली मोहीका नाममा कायम गरिएको थियो ।कतिपय कागजात हराएको तथा केही कागजात अख्तियार दुरुपयोग अनुसन्धान आयोग र विशेष अदालतले लगिसकेको भन्दै उपलब्ध कागजात संस्थानका कर्मचारीले सीआईबीलाई उपलब्ध गराएका थिए ।टिकिन्छा गुठीसँग सम्बन्धित केही सक्कली र केही फोटोकपी कागजात ल्याएका छौं, सीआईबी स्रोतले भन्यो, कतिपय कागजात फेला परेनन् ।ललितानिवासको जग्गा हिनामिना प्रकरणमा अख्तियारले गत माघ २२ गते पूर्वउपप्रधानमन्त्री विजयकुमार गच्छदारसहित १ सय १० जनाविरुद्ध बिगो र कैद सजाय र ६५ जनाविरुद्ध हडपिएको जग्गा फिर्ता प्रयोजनका लागि विशेष अदालतमा मुद्दा दायर गरेको छ । त्यही प्रकरणमा सीआईबीले गच्छदारसहित ४ पूर्वमन्त्री र ३ पूर्वसचिव, भाटभटेनी सुपरमार्केटका सञ्चालक मीनबहादुर गुरुङ, भूमाफिया किटान गरिएका शोभाकान्त ढकाल र रामकुमार सुवेदीसहित १ सय ७२ जनाविरुद्ध किर्ते र ठगी कसुरमा अनुसन्धान गरिरहेको छ । गृह मन्त्रालयअन्तर्गतको समरजंग कम्पनीका तर्फबाट सीआईबीमा उनीहरूविरुद्ध ठगी र किर्तेको जाहेरी परेको हो । शुक्रबार नियन्त्रणमा लिइएका कागजात त्यही प्रकरणसँग सम्बन्धित छन् ।"
जो सुरुङभित्र पुरिए,"सुरुङभित्रको काम कहाँ सजिलो छ र ? खन्दाखन्दै कतिबेला माथिबाट भत्कन्छ र ज्यान जान्छ भन्ने निश्चित हुँदैन । १० वर्षको अवधिमा चार जनाको ज्यान गइसकेको छ । घोराही१९ तोसस्थित खानीमा स्थानीय दुर्गे राना र चन्द्रबहादुर विकको ज्यान गयो । यसैगरी बोक्सिनीभीरको खानीमा रोल्पा रुन्टीगढीका टीका डाँगी र फलितेखानीमा स्थानीय भीमकान्त रावतले ज्यान गुमाए । त्यसपछि उनीहरूका परिवार खानी नजिक बस्न सकेनन् । श्रीमती अर्कैसँग विवाह गरेर गए, छोराछोरी कामको खोजीमा कताकता भौंतारिए । उनीहरू अहिले कता छन् भन्नेबारे स्थानीयलाई पनि थाहा छैन । खानीमा चार जना घाइते भए । घोराही१९ राम्चेका बलबहादुर विक र वसन्त पुरी तथा बयालीकोटका गमे रोका र रामसिं घर्ती खानीभित्रै च्यापिएर गम्भीर घाइते भए । घाइतेमध्ये गमे रोकाबाहेक अरू सबैले काम छोडे । खन्दाखन्दै माथिबाट भत्कियो, सबै साथीहरू च्यापियौं, बल्लबल्ल बाहिर निकाले, तीन वर्षअघि राम्चेको सुरुङमा च्यापिएर घाइते भएका राम्चेका ५४ वर्षीय बलबहादुर विकले भने, घुँडा नै खुस्कियो, तीन महिना थलिएँ, त्यसपछि कामै छोडिदिएँ । सुरुङभित्र असुरक्षित भएपछि काम छोडेको उनले बताए । अहिले उनी घर निर्माणको काम गर्छन् । यसमा उनी धेरै सुरक्षित महसुस गर्छन् । काम छोडेपछि धेरैले नजिकको काम किन छोडेको होला भने तर मेरो मनले मानेन, उनले भने, कति साथीको ज्यानै गयो । भाग्यले बाँचेपछि फेरि किन त्यही खाल्डोमा पस्नु ? कम्पनीले मृतकका परिवारलाई क्षतिपूर्ति र घाइतेलाई उपचार खर्च दिए पनि काममा सुरक्षा नभएको उनले बताए । मान्छे मरेपछि क्षतिपूर्ति दिएर, घाइतेको उपचार गरेर मात्र भएन नि । त्यस्तो उच्च जोखिम भएको ठाउँमा कुनै पनि सुरक्षाको व्यवस्था नहुनु अचम्म छ, उनले भने, यस्ता ठाउँमा सरकारको पनि ध्यान पुग्नुपर्छ । काम गरिखाने मजदुरको जीवन सुरक्षा हुनुपर्छ । मजदुरका लागि बिमा र सुरक्षा सामग्रीको व्यवस्था रहेको राम्चेस्थित कोइलाखानीका व्यवस्थापक बाबुराम मगरले दाबी गरे । पञ्जा, हेल्मेट, चस्माजस्ता सामग्री छ, तर मजदुरले प्रयोग गर्दैनन्, उनले भने, तर काम गर्दा गाह्रो मानेर यी सामान प्रयोग हुँदैनन् । घटना भइसकेपछि बिमाको व्यवस्था भने हुन्छ ।"
गैंडा मार्नेलाई १० वर्ष कैद,चितवन (कास) गैंडा मारेर खाग बिक्री गरेको अभियोगमा चितवन जिल्ला अदालतले इच्छाकामना गाउँपालिका७ का गोपाल प्रजा चेपाङलाई १० वर्ष कैद र ५० हजार रुपैयाँ जरिवाना गरेको छ । साढे १३ वर्षअघि गैंडा मारेको अभियोगमा गोपाललाई जिल्ला न्यायाधीश हेमन्त रावलले शुक्रबार सजाय सुनाएको अदालतका स्रेस्तेदार रुद्रमणि गिरीले जानकारी दिए ।अदालतमा गोपालविरुद्ध ०७५ मंसिर ८ मा मुद्दा दायर भएको थियो । उनी ०७५ मंसिर २ मा पक्राउ परेका हुन् । यो घटनामा १४ जनाविरुद्ध मुद्दा दायर भएकामा चार जना अझै फरार छन् । पक्राउ परेका अन्यविरुद्ध अदालतबाट यसअघि नै फैसला आइसकेको छ । जसमा पदमबहादुर चेपाङलाई सबैभन्दा बढी १५ वर्ष कैद र एक लाख रुपैयाँ जरिवाना भएको छ । १० जनामा सवैभन्दा कम पाँच वर्ष कैद सजाय तोकिएको छ । पहिलो फैसला २०७२ भदौमा भएको थियो । यसअघि मुद्दा सुनाइएकाहरूले सर्वोच्च अदालतमा अपिल गरेको अधिवक्ता धर्म वाग्लेले जानकारी दिए । अनुसन्धान विवरणअनुसार गोपालसहित १४ जना २०६३ असारमा शक्तिखोरमा भेला भएर गैंडा मार्न भन्दै निकुञ्जको पूर्वी सिमाना लोथर क्षेत्रतर्फ लागेका थिए । पिप्ले पुगेर लोथर खोला र राप्ती मिसिएको भंगालो तरेर निकुञ्ज छिरेका उनीहरूले निकुञ्जको खगेन्द्रमल्ली पोस्ट पश्चिममा गैंडा कुरेर एक रात बिताएका थिए । गैंडा देखिएपछि कालु भन्ने राजकुमार प्रजाले एक गोली हानेर ढलाए । तत्कालै नमरेपछि गोपाल लगायतले हतियारले हानेर गैंडालाई शिथिल बनाए । खाग बेच्न कालुसहितका तीन जना काठमाडौं गएका थिए । काठमाडौंमा एक लाख ५० हजार रुपैयाँमा खाग बिक्री भयो भन्ने सुनेको र आफूले पाँचपाँच हजार रुपैयाँ बुझेको गोपाललगायतले बयान दिएको विवरण अभियोगपत्रमा उल्लेख छ ।
बाघ मृत भेटियो,पर्सा (कास) ठोरी गाउँपालिका५ सुवर्णपुरमा पर्ने पञ्चमुखी सामुदायिक वन क्षेत्रमा एउटा वयस्क पाटे बाघ मृत फेला परेको छ । वनकर्मीले बुधबार मृत भेटेको बाघ अर्को बाघसँग जुधेर घाइते भई मरेको हुन सक्ने अनुमान गरिएको पर्सा राष्ट्रिय निकुञ्जका सूचना अधिकृत अशोक रामले बताए । अढाई महिनाको अवधिमा पर्सा जिल्लामा बाघ मरेको पाइएको यो दोस्रोपटक हो । यसअघि गत पुसमा ठोरी गाउँपालिका३ स्थित वेदघारी सामुदायिक वन क्षेत्रमा एउटा वयस्क बाघ मृत फेला परेको थियो । पर्साको राष्ट्रिय वनमा पनि करिब चारवटा बाघ रहेको अनुमान छ ।
शान्ति सेनामा नेपाल चौथो,"काठमाडौं (कास) संयुक्त राष्ट्रसंघ (यूएन) को आह्वानमा विश्व शान्ति स्थापना कार्यका लागि फौज पठाउने मुलुकहरू मध्ये नेपाल एक स्थान माथि उक्लिएको छ । यसअघि पाँचौं नम्बरमा रहेको नेपाल सन् २०२० को जनवरीदेखि चौथो नम्बरमा उक्लिएको हो । शान्ति स्थापनामा विश्वका १ सय २२ देशबाट सुरक्षाकर्मीहरूले भाग लिंदै आइरहेका छन् । शान्ति मिसनमा सबैभन्दा बढी सैनिक पठाउने मुलुकहरूमा इथियोपिया, बंगलादेश र रुवान्डा छन् । नेपालपछि भारत र पाकिस्तान छन् । हाल यूएनको शान्ति स्थापना कार्यका लागि १२ वटा द्वन्द्वग्रस्त मुलुकमा तैनाथ नेपाली कन्टिन्जेन्ट, सैनिक पर्यवेक्षक र स्टाफ अधिकृतहरू गरी ५ हजार ६ सय ५८ सुरक्षाकर्मी कार्यरत छन् । सेनाका ५ हजार ९६ जना शान्ति सैनिक र नेपाल प्रहरी तथा सशस्त्र प्रहरी बलका ५ सय ६२ जना द्वन्द्वग्रस्त मुलुकहरूमा तैनाथ छन् । नेपालले पहिलोपटक सन् १९५८ मा यूएन परिवेक्षक समूहका रूपमा लेबनान मिसनमा नेपाली सेनाका तर्फबाट ५ जना सैनिक पर्यवेक्षक सहभागी थिए । नेपाली सेनाका अनुसार हालसम्म नेपालबाट १ लाख २९ हजार ८ सय ९९ सैनिकले शान्ति स्थापना कार्यमा भूमिका खेलिसकेका छन् ।"
अमेरिकी सरकारले दियो उपकरण,"काठमाडौं (कास) अमेरिकी सरकारले कोरोना भाइरस (कोभिड१९) संक्रमणलाई रोक्न नेपाल सरकारलाई शुक्रबार अत्यावश्यक व्यक्तिगत सुरक्षा उपकरण (पीपीई) हस्तान्तरण गरेको छ । स्वास्थ्य तथा जनसंख्या मन्त्रालयको अनुरोधमा अमेरिकी अन्तर्राष्ट्रिय विकास नियोग (यूएसएआईडी) ले पीपीई प्रदान गरेको काठमाडौंस्थित अमेरिकी दूतावासले विज्ञप्तिमार्फत जनाएको छ । हस्तान्तरण गरिएका उपकरणमा तीन हजार मास्क, २ हजार ५ सय चेहरा कवच, दुई हजार जुत्ता ढाक्ने खोल, २ हजार १ सय सर्जिकल टोपी, एक हजार ट्राउजर तथा ट्युनिक र १० वटा थर्मोल्यास थर्मोमिटर छन् । यसअघि फागुन ६ गते अमेरिकी सरकारको रक्षा सहकार्य कार्यालयले चीनको वुहानबाट उद्धार गरिएका विद्यार्थीको क्वारेन्टाइन कार्यमा मद्दत गर्न नेपाली सेनालाई व्यक्तिगत सुरक्षा उपकरण सात थान, लेटेक्स पन्जा चार सय थान र जैविक जोखिमका वस्तु बोक्ने झोला १ सय १० थान हस्तान्तरण गरेको थियो ।"
पूर्वलोकतान्त्रिक ११ कांग्रेस केन्द्रीय सदस्य मनोनीत,"काठमाडौं (कास) कांग्रेसले विजयकुमार गच्छदार नेतृत्वको तत्कालीन लोकतान्त्रिक फोरमसँगको एकीकरणबाट आएका ११ जनालाई केन्द्रीय सदस्यमा मनोनीत गरेको छ । सभापति शेरबहादुर देउवाले मनोनीत गरेका हुन् । केन्द्रीय सदस्य हुनेमा रामजनम चौधरी (कैलाली), नसिर सिद्धिकी (सिरहा), भारतेन्दुकुमार मल्लिक (झापा), हेमराज तातेड (सप्तरी), गोपाल दहित (बर्दिया), मंगलप्रसाद थारू (बर्दिया), योगेन्द्र चौधरी (दाङ), हरिप्रसाद न्यौपाने (मोरङ), सुमित्रा थरूनी (सुनसरी), कल्पना चौधरी (सुनसरी) र पवनकुमार सारडा (मोरङ) छन् ।"
यौन दुराचार आरोपित थुनामा,"काठमाडौं (कास) १५ वर्षीय किशोरमाथि यौन दुराचार गरेको अभियोगमा पक्राउ परेका बौद्ध (आरुबारी) स्थित कदम्बा गुम्बाका सञ्चालक अस्ट्रेलियन नागरिक गोन्दुक रिम्पोछेलाई पाँच दिन थुनामा राख्न अदालतले अनुमति दिएको छ । महानगरीय प्रहरी वृत्त बौद्धको हिरासतमा रहेका उनलाई शुक्रबार काठमाडौं जिल्ला अदालतले थुनामा राखेर अनुसन्धान गर्न म्याद दिएको हो । तीन वर्षअघिदेखि गुम्बा सञ्चालक रहेका योउ कि युइन बौद्ध धर्मगुरुका रूपमा गोन्दुक रिम्पोछेबाट चिनिएका थिए । उनी गोकर्णेश्वर९, आरुबारीस्थित कदम्बा बुद्धिस्ट प्रतिष्ठानका प्रमुख हुन् । संखुवासभाबाट शिक्षादीक्षाका लागि भनेर ल्याइएकी किशोरीलाई उनले यौन शोषण गरेको आरोपमा उजुरी परेको थियो ।"
डीआईजी सुब्बाद्वारा राजीनामा,काठमाडौं (कास) नेपाल प्रहरीका डीआईजी राजीव सुब्बाले पदबाट राजीनामा दिएका छन् । प्रहरी प्रधान कार्यालय सञ्चार निर्देशनालय प्रमुख रहेका सुब्बा वैज्ञानिक वृत्तिविकास प्रणाली अवलम्बन नगरिएको भन्दै असन्तुष्ट थिए । २०५२ मा सेवा प्रवेश गरेका उनी चार वर्षअघि डीआईजीमा बढुवा भएका थिए । कार्यकाल अझै एक वर्ष बाँकी थियो ।
साग विजेतालाई गल्फको सम्मान,"(काठमाडौं)  नेपाल गल्फ संघले १३ औं दक्षिण एसियाली खेलकुदका पदक विजेता आफ्ना खेलाडीलाई शुक्रबार सम्मान गरेको छ । साग गल्फमा नेपालले २ स्वर्ण र २ कांस्य पदक जितेको थियो । पदक विजेता सबैले गल्फ सामग्री उत्पादन कम्पनी टेलरमेटको २ लाख मूल्यबराबरको गल्फ सेट पुरस्कार पाए । गल्फ संघका अध्यक्ष टासी घले, राष्ट्रिय खेलकुद परिषदका उपाध्यक्ष पिताम्बर तिम्सिना र नेपाल ओलम्पिक कमिटीका अध्यक्ष तथा सांसद जीवनराम श्रेष्ठलगायतले खेलाडीलाई पुरस्कार वितरण गरे । गोकर्ण गल्फ रिसोर्टमा भएको १३ औं सागको गल्फमा पुरुष एकलतर्फ सुवास तामाङले स्वर्ण जितेका थिए । सुवाससहित टंकबहादुर कार्की, नीरज तामाङ र शुक्रबहादुर राईको समूहले टिम स्पर्धामा स्वर्ण जितेको थियो । एकलतर्फ शुक्रबहादुरले कांस्य जितेका थिए । महिलातर्फ नेपालले टिम स्पर्धामा कांस्य जितेको थियो । रविना श्रेष्ठ, सुष्मा कोइराला र कश्मिरा शाहको टिमले पदक जितेको थियो । मुख्य प्रशिक्षक दीपक थापामगर र प्रशिक्षक धन थापालाई पनि सम्मान गरियो । कार्यक्रममा १३ औं साग आयोजनालाई सफल पार्न सहयोग गर्ने सबैलाई गल्फ संघले सम्मानपत्र प्रदान गरेको थियो ।"
हरिश शीर्षस्थानमा,काँकडभिट्टा (कास) भारतीय खेलाडी हरिश शर्माले ७ अंक बटुल्दै एकल अग्रता लिएका छन् । दोस्रो अन्तर्राष्ट्रिय खुला रेटिङ बुद्धिचाल प्रतियोगिताको तेस्रो दिन खेलमा शुक्रबार २०९५ रेटेड हरिशले मकवानपुरका कृष्ण थापा र भारतकै सम्राट गोयललाई पछि पार्दै अग्रता बनाएका हुन् । उनलाई नेपालका सुमित पन्त र कृष्ण थापाले ६ अंकसाथ पछ्याइरहेका छन् । उत्कृष्ट लयमा देखिएका सुमितले दुवै खेलमा सफलता पाए । भारतका विकास निशादलाई छैटौं चरणको ३६ औं चालमा हराएका उनले सातौं चरणमा भारतकै सरकार नन्दनमाथि २७ औं चाल बाजी मारेका थिए । शुक्रबार मिश्रित खेल प्रदर्शन गरेका एसियन एमेच्योर विजेता कृष्णले सातौं चरणमा उदीयमान खेलाडी युवराज पौडेललाई पराजित गरेका थिए ।
बहुउद्देश्यीय कभर्डहल बन्दै,"(लमजुङ)  बेंसीसहरमा बहुउद्देश्यीय सुविधासम्पन्न कभर्डहल निर्माण थालिएको छ । कभर्डहल अभावमा फुटबलबाहेक अन्य खेलकुद प्रतियोगिता प्रभावित हुँदै आएकाले अवस्थामा हल बन्न लागेको हो । युवा तथा खेलकुद मन्त्रालयले सुरुमा ३० लाख बजेट उपलब्ध गराएपछि बेंसीसहर७ मैयुमको करिब ८ रोपनी जग्गामा कभर्डहल निर्माण बन्न लागेको हो । इन्डोरमा भलिबल, ब्याडमिन्टन र टेबलटेनिस खेल हुनेछन् । आउटडोरमा बास्केटबल कोर्ट हुनेछ । साथमा बाथरुम, शौचालय, चेन्जिङ रुम र कार्यालय रहनेछ । कभर्डहलसहितको केही संरचना दुई वर्षमा सक्नेगरी डिजाइन भएको छ ।सल्लाघारी कभर्डहल निर्माण समितिका अध्यक्ष जितबहादुर थापाका अनुसार सुरुआतमा ३० लाख बजेट विनियोजन भएको र त्यसपछि नसकिएसम्म बर्सेनि बजेट थपिनेछ । वडाध्यक्ष गोविन्द बस्नेतका अनुसार प्रदेश ४ मा हुने नवौं राष्ट्रिय खेलकुदको ब्याडमिन्टन प्रतियोगिता लमजुङमा हुने गरी निर्माण थालिएको छ । यसका लागि युवा तथा खेलकुदमन्त्री जगतबहादुर विश्वकर्माले प्रतिवद्धता जनाइसकेका छन् । अध्यक्ष थापाका अनुसार स्थानीय टेकबहादुर थापा बस्नेतले ०४२ सालमा दर्ता गरेको जग्गालाई मुद्दा लडेर सरकारको नाममा ल्याउन सफल भएपछि खोला छेउबाट सडक निर्माण गरिएको छ । उनका अनुसार सबै योजना सक्दा ६ करोड लाग्नेछ । यसमा बाटोमा ग्याबिन जालीदेखि वरिपरि बोटबिरुवा रोप्ने योजनासमेत छ ।बेंसीसहर नगरका इन्जिनियर शर्मिला श्रेष्ठका अनुसार डीपीआर आनुसार सबै संरचना निर्माण गरिँदा ७ करोड ६५ लाख ५६ हजार ८ सय ४८ रुपैयाँ लागत अनुमान छ । यसमा प्यारापिटसमेत छ । कभर्डहलमात्रै ४ करोड ७१ लाख ९९ हजार ६ सय ५२ रुपैयाँको स्टमेट तयार पारिएको उनले बताइन् । शुक्रबार कभर्डहलको शिलान्यास गर्दै नगरप्रमुख गुमानसिंह अर्यालले सुविधासम्पन्न कभर्डहल बन्नु जिल्लाकै लागि गौरवको विषय रहने बताए ।"
टाइब्रेकरमा झापा सफल,"(पोखरा)  विभागीय टोली एपीएफ क्लब १८ औं आहारारा गोल्डकप फुटबलको पहिलो चरणबाटै बाहिरिएको छ । ९० मिनेट र थप ३० मिनेटमा झापा११ सँग बराबरी खेलेपछि शुक्रबारको खेल टाइब्रेकरमा पुगेको थियो । एपीएफले पेनाल्टी चुकाउँदा झापा ५३ ले विजयी भयो ।गोलकिपर राजकुमार लिम्बु चम्किँदा झापाले क्वाटरफाइनल यात्रा सुनिश्चित गर्यो । एपीएफका कैंयन प्रहार राजकुमारले सहजै रोके । उनले टाइब्रेकरमा एपीएफका सुदीप सिख्राकारको पेनाल्टी रोके । त्यसो त, खेलको ५३ औं मिनेटमै उनकै गल्तीले एपीएफले पेनाल्टी पाएको थियो । बक्स एरियामा एपीएफका बिकु तामाङलाई तानेपछि उनले पेनाल्टीको मौका दिएका थिए । तर नवीन लामाको पेनाल्टी रोकेर उनले गल्ती सुधार्ने मौका पाए । उनी म्यान अफ द म्याच घोषित भए । अनुभवी खेलाडीले भरिएको एपीएफले सुरुदेखि नै आक्रामक खेल्यो । आफ्ना ६ नियमित खेलाडी मछिन्द्रमा गएपछि जुनियर खेलाडी बोकेर पोखरा आएको झापाले आत्मविश्वास गुमाएन । फलस्वरुप झापाले पहिलो ९० मिनेट गोलरहित बराबरीमा रोक्न सक्यो । थपिएको ३० मिनेट ११ को बराबरी खेल्यो । झापाका स्ट्राइकर सुनील खड्काले १११ औं मिनेटमा गोल गरेर जितको आशा दिलाए । अभिषेक गुरुङको सानदार क्रसलाई राइट विंगर सुनीलले बक्स भित्रबाट प्रहार गर्दै सानदार गोल गरे । डिफेन्समा एकमात्रै खेलाडी भएको मौका छोपेर सुनीलले गोलकिपर राजु नगरकोटीलाई बिट गर्दै गोल गरे । अतिरिक्त समयको अन्तिम मिनेट सम्हालिन नसक्दा झापा निराश देखियो । एपीएफले १२० औं मिनेटमा बराबरी गोल फर्कायो । प्रवीण स्याङतानको क्रसमा आकाश बुढामगरले हेड गरे । बल क्रसबारमा लागेर रिबाउन्ड भयो । रिफ्लेक्ट हुँदै तल झरेको बललाई झापाका गोलकिपर राजकुमारले क्लियर गर्न खोज्दा पोस्टभित्र छिर्यो । आकाशले एपीएफका खेलाडीसँगै बराबरीको खुसी साटे । टाइब्रेकरमा झापाबाट हेमन्त थापामगर, मौसम लिम्बु, प्रमोद चौधरी, विशाल दर्जी र कप्तान संजित राईले गोल गरे । एपीएफका नवीन लामा, राजीव लोप्चन र गोलकिपर राजु नगरकोटीले मात्र गोल गरे । एपीएफले सुरुदेखि नै पाएका अवसर गुमायो । खेलको २४ औं मिनेटमा झापाका गोलकिपर बिट भएको अवस्थामा नवीन लामाले गरेको प्रहार बारमाथिबाट आकासियो । ६० औं मिनेटमा प्रवीण स्याङतानको फस्ट बार च्यापेर गरेको प्रहार झापाका कप्तान संजित राईले क्लियर गरिदिए । खेलको ३४ औं मिनेटमा झापाका अभिषेक गुरुङले दिएको पासमा सरोज कार्कीको प्रहार बाहिरियो । ७४ औं मिनेटमा एपीएफका राजीव लोप्चनले दुई डिफेन्सलाई बिट गर्दै गरेको प्रहार गोलकिपरले उत्कृष्ट डाइभ गर्दै बचाउ गरे । आफ्ना खेलाडीसँग एपीएफका प्रशिक्षक राजेन्द्र तामाङ खुसी देखिएनन् । विपक्षी टिमका जुनियर खेलाडीसँग यो स्तरको खेल प्रदर्शन गर्ने खेलाडीबाट म सन्तुष्ट छैन, उनले भने । लिगका सर्वाधिक गोलकर्ता आशिष लामा पनि टिममा नहुँदा स्ट्राइकरको अभाव खड्किएको उनले बताए । झापाका प्रशिक्षक सन्तोष गुरुङले सुनील (खड्का) र हेमन्त (थापा मगर) बाहेक अन्य खेलाडी सी डिभिजन खेल्ने हुँदाहुँदै पनि मैदानमा एपीएफसँग बराबरीको प्रदर्शन दिनु राम्रो रहेको बताए । मैदान पसेपछि सिनियर खेलाडीसँग खेल्दैछौं भन्ने बिर्सनुपर्छ भनेर भनेको थिएँ, उनले भने, उनीहरूले एउटै स्तरको सोचेर खेले । जित सम्भव भयो । झापाले फागुन २५ मा मनाङ मर्स्याङ्दी क्लबसँग खेल्नेछ । शनिबार आयोजक सहाराले नेपाल पुलिस क्लबसँग क्वाटरफाइनलमा प्रतिस्पर्धा गर्नेछ ।"
महिला बुद्धिचाल सुरु,"काठमाडौं (कास) सुजना लोहनीले हेरामाया श्रेष्ठ स्मृति राष्ट्रव्यापी महिला बुद्धिचालमा शुक्रबार विजयी सुरुआत गरेकी छन् । राष्ट्रिय महिला बुद्धिचाल १२ वर्षपछि भएको हो । पहिलो चरणमा सुजनाले विभा भट्टराईलाई हराइन् । सुजनाले १ अंक जोडिन् । सिन्दिरा जोशीले नयंशा भट्टराई, विनिता कपालीले कुसुम दाहाल, कृतिसरा अधिकारीले रिया झा, आभा पुडासैनीले सन्ध्या केसी, सुशीला गुरुङले अनुषा लामा, ज्योति लामिछानेले अन्जु शाह र सविना बजगाईंले रोमिका त्वानाबासुलाई हराए । विजेता सबैले ११ अंक बटुलेका छन् । शीर्ष ५ स्थानमा रहने खेलाडीले क्रमशः २५ हजार, १५ हजार, ८ हजार, ६ हजार र ४ हजार नगद पुरस्कार प्राप्त गर्नेछन् । शीर्ष तीनमा रहने खेलाडीलाई बेलुन नेपाल प्रालिका निर्देशक सविन महर्जनले ११ हजार बराबरको गिफ्ट ह्याम्पर प्रदान गर्ने घोषणा गरे । प्रतियोगिताको पूर्व खेलकुदमन्त्री पुरुषोत्तम पौडेल र राष्ट्रिय खेलकुद परिषद्की सदस्य इन्दिरा निरौलाले संयुक्त रूपमा उद्घाटन गरे । प्रतियोगितामा ३९ खेलाडीको सहभागिता रहेको आयोजक काठमाडौं जिल्ला संघका अध्यक्ष नारायण श्रेष्ठले जनाएका छन् । यू१२, यू१४ र यू१६ उमेरसमूहमा पनि प्रतिस्पर्धा भइरहेको छ । उमेर समूहका विजेताले पनि नगद पुरस्कार पुरस्कार पाउने छन् । नारी दिवसका दिन आइतबार प्रतियोगिताको समापन हुनेछ ।"
भोजपुर ट्रेल रेस स्थगित,भोजपुर (कास) अल्ट्रा धाविका मीरा राईको जन्मस्थान सानोदुम्मामा हुने भनिएको पाँचौं भोजपुर ट्रेल रेस स्थगित भएको छ । कोरोना भाइरस संक्रमणको जोखिमका कारण पौवादुङमा गाउँपालिकाले भिडभाड हुने खालका कार्यक्रम नगर्न र नगराउन भनेपछि स्थगित भएको हो । ५ वर्षयता हुँदै आएको रेसको पाँचौ संस्करण फागुन २४ र २५ मा हुने भनिएको थियो ।
पीडालाई शक्तिमा बदल्ने,"(लन्डन)  लिभरपुलको पछिल्लो साता निकै खराब रह्यो । साडियो माने मान्छन्, क्लबले बेहोरेका हारको पीडालाई शक्तिमा बदल्नुपर्छ र इंग्लिस प्रिमियर लिग उपाधितर्फ अग्रसर हुनुपर्छ । लिभरपुलले शनिबार बर्नमाउथको सामना गर्नेछ । योर्गन क्लोपको टिम गत साता खराब लयबाट गुज्रिइरहेको वाट्फोर्डसँग ३० ले पराजित रह्यो । त्योसँगै लिगमा लिभरपुलको अपराजित यात्रामा पूर्णविराम लागेको थियो । लगत्तै लिभरपुल एफए कपको पाँचौं चरणमा चेल्सीको हातबाट २० ले पराजित रह्यो । क्लोपले एफए कपमा आफ्ना केही प्रमुख खेलाडीलाई आराम दिएका थिए । स्टामफोर्ड ब्रिजमा भएको त्यो खेलमा मोहम्मद सलाह, रोबर्टो फिर्मिनो, ट्रेन्ट एलेक्जेन्डर आर्नोल्डदेखि एलिसन बेकरसम्मले सुरुदेखि खेलेका थिएनन् । क्लोपको यो निर्णय ठीक थियो वा थिएन, त्यसको नतिजा अबको केही सातामा देखिनेछ ।युरोपेली च्याम्पियन्स लिगको अन्तिम १६ को पहिलो लेगमा एट्लेटिको म्याड्रिडको हातबाट १० ले हारेयता लिभरपुलको अस्वाभाविक खराब लय सुरु भएको थियो । सबैखाले प्रतियोगिताका पछिल्ला ४ खेलमध्ये तीनमा लिभरपुल पराजित भएको छ । त्यसमध्ये वेस्ट ह्यामसँग प्राप्त ३२ को जितमा पनि लिभरपुलको प्रदर्शन उत्साहवर्द्धक थिएन । लगातार १८ खेल जित्ने क्रममा लिभरपुलले लिगमा एकछत्र प्रभाव कायम राखेको थियो । टोली उपाधि जितको निश्चित नजिक पुगेको थियो ।यही कारणले पनि लिभरपुलले जित्ने चाहना कम हुन थालेको अनुमान गरिएको छ । लिभरपुल अझै दोस्रो स्थानमा रहेको म्यानचेस्टर सिटीभन्दा २२ अंकले अगाडि छ । अब उसलाई ३० वर्षयता पहिलो लिग उपाधि जित्न खालि ४ जितमात्र आवश्यक छ । एट्लेटिको दोस्रो लेगको खेल खेल्न बुधबार एनफिल्ड आउँदै छ । विंगर माने मान्छन्, च्याम्पियन्स लिग खेल्नुअघि लिभरपुलले घरेलु लिगमै आफ्नो पुरानो लय समात्नुपर्ने हुन्छ ।हामीले शनिबार र बुधबार दुई निकै महत्त्वका खेल खेल्दैछौं । हामी यसका लागि तयार पनि छौं र फेरि उही पुरानो उत्कृष्ट लयमा फर्कन चाहन्छौं, मानेले भनेका छन्, फुटबलमा क्लबले यस्तो खराब समय बेहोर्नु सामान्य हो, किनभने खेलमा यस्तो हुन्छ । हामीले यसअघि पनि यस्तो स्थिति सामना गरिसकेका छौं । हामीले कडा मिहिनेत गरिरहने हो भने अगाडि बढ्न सक्छौं । हामी सबैको उद्देश्य सफल च्याम्पियन बन्ने नै हो ।लिग तालिकाको पुछारबाट तेस्रोमा रहेको बर्नमाउथ रेलिगेसनबाट बच्न संघर्षरत छ । त्यसैले बर्नमाउथले पनि अंक बटुल्न कडा मिहिनेत गर्ने निश्चित छ । बर्नमाउथको उद्देश्य हुनेछ, अचानक लय गुमाएर कमजोर भएको लिभरपुलको डिफेन्स तोड्नु । यद्यपि टोलीको आफ्नै लय भने खराब छ । पछिल्ला तीन खेलमा बर्नमाउथले ७ गोल खाएको छ । चोटका कारण मैदानबाहिर रहेका जोर्डन हेन्डरसनको मिडफिल्ड र कप्तानी दुवैमा लिभरपुलले कमी महसुस गरिरहेको छ ।क्लोप मान्छन्, फुटबलमा यो सानो अवस्था हो, तर यस्तै अवस्थाले पनि ठूलो अर्थ राख्छ । हाम्रा सबै खेलाडी मानसिक र शारीरिक रूपमा बलिया छन् । यस्तै खराब स्थितिमा पनि हाम्रा खेलाडी बलियो प्रदर्शन गरेका छन् । बलियो प्रदर्शन फेरि एकपल्ट आवश्यक परेको छ । ओल्ड ट्राफोर्डमा म्यानचेस्टर युनाइटेडले म्यानचेस्टर सिटीको आतिथ्यता गर्नेछ । यसमा युनाइटेडको उद्देश्य हुनेछ, च्याम्यिपन्स लिगका लागि छनोट हुने । अहिले पाँचौं स्थानमा रहेको युनाइटेड आफ्नो ठीक अगाडि रहेको चेल्सीभन्दा ३ अंकले पछाडि छ । चेल्सीले आइतबारको खेलमा एभरटनलाई स्वागत गर्नेछ । गत साता ओले गनर सोल्सायरको टिमले गोलरक्षक डेविड डी जियाको भूलमा बराबरीमा चित्त बुझाउन बाध्य भएको थियो । त्यसको ठीक विपरीत सिटी भने अहिले राम्रो लयमा छ । सिटीले च्याम्पियन्स लिगको पहिलो लेगमा रियल म्याड्रिडको चुनौती उसैको मैदानमा पन्छाएयता एस्टन भिल्लालाई हराएर लिग कप जितेको छ ।सिटीले एफए कपको क्वाटरफाइनल यात्रा तय गरिसकेको छ । युनाइटेडले तीन अवसरमा सिटीलाई पराजित गरिसकेको छ । तर सिटीले लिग कप सेमिफाइनलमा म्यानचेस्टरलाई उसकै घरमा हराएको थियो । सिटी व्यवस्थापक पेप ग्वार्डिओलाले भनेका छन्, तीन जितपछि म्यानचेस्टरमा घरमा जानु राम्रो हो । हाम्रो उद्देश्य जित नै हुनेछ । सिटीले चोटग्रस्त केभिन डी ब्रुयनबिना खेल्नेछ । सातौंमा रहेको टोटेनहम पनि लय समात्ने प्रयासमा बर्नलीको भ्रमणमा निस्कने छ ।स्पेनम्याड्रिड रियल म्याड्रिडले एल क्लासिको मा प्राप्त जितपछि ला लिगामा बार्सिलोनामाथि एक अंकको अग्रता लिएको छ । निकै उतारचढावपूर्ण यसपल्टको लिगमा यो अग्रता खासै केही होइन । यो नतिजाले लिग उपाधि होड भने पक्कै पनि रियलको पक्षमा मोडिएको छ । शनिबारको खेलमा बार्सिलोनाले रियल सोसिडाडको सामना गर्नेछ । यो खेलको नतिजाले धेरै हदसम्म लिगले कस्तो दिशा लिने हो, त्यो तय गर्न सक्नेछ । सोसिडाड अहिले उच्च लयमा छ ।सोसिडाडले लगातार ६ खेल जितिसकेको छ । बुधबारमात्र टोलीले मिरान्डेसलाई हराएर ३२ वर्षयता पहिलोपल्ट कोपा डे रेको फाइनल पुगेको छ । रियललाई पनि स्थिति उत्तिकै सजिलो भने छैन । टोलीले आइतबार रियल बेटिसको सामना गर्नेछ । सेभियामा हुने खेलअघि बार्सिलोनाले जित हात पारिसकेको छ भने रियल दबाबमा आउन सक्नेछ । बार्सिलोनाले च्याम्पियन्स लिगमा मध्यसाता नेपोलीसँग ११ को बराबरी खेलेको थियो र यो क्लबको पक्षमा जानसक्ने स्थिति हो ।तर समग्रमा बार्सिलोनाको प्रदर्शन पनि राम्रो हुन सकेको छैन । नयाँ प्रशिक्षक क्विक सेटिनको आगमनपछि पनि बार्सिलोनाको प्रदर्शन उच्च रहन सकेको छैन् । रियल आफैंले पनि घरमै च्याम्पियन्स लिगको खेल गुमाएको छ, म्यानचेस्टर सिटीसँग । यस्तोमा पनि बार्सिलोनाले रियललाई पन्छाउन सकेन । हामीले एल क्लासिकोमा रियललाई थप धक्का दिने अवसर पक्कै पनि गुमाएका हौं, सेटिनले भने । अर्कोतर्फ सर्जियो रामोस आफ्नो टिम फेरि ठीक स्थानमा फर्केको मान्छन् ।बार्सिलोनालाई यो महिना आरामदायी साबित हुन सक्नेछ । घरमा सोसिडाडविरुद्ध खेलेपछि बार्सिलोनाले नेपोलीलाई आतिथ्यता गर्नेछ । त्यसपछि घरेलु लिगको उसको सामना हुनेछ, रेलिगेसनबाट बच्न संघर्षरत लेगानेसविरुद्ध । लेगानेसका लागि सर्वाधिक गोल गरेका खेलाडी मार्टिन ब्रेथवाइटले भर्खरै मात्र आफ्नो क्लब छाडेर बार्सिलोना आएका छन् । यसको ठीक विपरीत रियलका लागि अबको महिना निकै कठिन साबित हुनसक्नेछ, इबर र सिटीविरुद्ध खेल्नुपर्ने हुनाले ।रियल प्रशिक्षक जिनेदिन जिदानले भनेका छन्, जति बेलासम्म सिजन सकिने छैन, त्यति बेलासम्म हाम्रो संघर्ष जारी रहनेछ । यही सिजन हामीले अझै पनि केही कठिन स्थितिको सामना गर्नुपर्नेछ । फेरि के पनि तय छ भने धेरैले हाम्रो आलोचना पनि गर्नेछन् । यो फुटबलका लागि कुनै नयाँ परिस्थिति नै होइन । शीर्ष दुईबाहेक त्यसपछिका दुई स्थानका लागि ५ टिमबीच प्रतिस्पर्धा छ । यसमध्ये सेभिया र एट्लेटिकोबीचको खेल निर्णायक साबित हुनसक्ने छ । म्यानचेस्टर छैटौं चरणमाडर्बी (एएफपी) म्यानचेस्टर युनाइटेडले बिहीबार राति एफए कप छैटौं चरणको यात्रा तय गरेको छ । यसका लागि युनाइटेले आफ्ना पूर्व महान खेलाडी वायन रोनीको डर्बीलाई सजिलै ३० ले हरायो । प्राइड पार्क स्टेडियममा भएको खेलमा ल्युक साले एक गोल गरे भने अर्को दुई गोल आडिन इगालोको नाममा रह्यो । अब अर्को महिना हुने क्वाटरफाइनलमा म्यानचेस्टरको सामना नर्विच सिटीसँग हुनेछ । ओले गनर सोल्सायरको टिमले दोस्रो डिभिजनको डर्बीमाथि एकपक्षीय खेल प्रदर्शन गरेको थियो ।"
युनाइटेडको जित,(सर्लाही)  पाहुना टोली दार्जिलिङको युनाइटेड फुटबल क्लबले वाग्मतीमा जारी चौथो राजर्षि जनक कप फुटबलमा शुक्रबार प्लानिङ ब्वाइज युनियन क्लबलाई ६३ ले पराजित गरेको छ । जितबाट युनाइटेड क्वाटरफाइनलमा पुगेको छ । सुरुआतमा प्लानिङ ब्वाइजका खेलाडीले आक्रामक खेल प्रदर्शन गरेका थिए । तर त्यो प्रदर्शन धेरैबेर टिक्न सकेन । प्लानिङको कमजोरीमा फाइदा उठाउँदै युनाइटेडका खेलाडीले आक्रामण सुरु गरेको थियो । ३७ औं मिनेटमा युनाइटेडका सिद्धान्त क्षेत्रीले गोल गर्दै टोलीलाई अग्रता दिलाए । पहिलो हाफमा दुई मिनेट इन्ज्युरी टाइममा आत्मघाती गोलबाट युनाइटेडले २० को अग्रता बनायो । प्लानिङका फागुनन्द चौधरीले पोस्ट नजिक बल क्लियर गर्ने क्रममा सतिश सुवालको खुट्टामा लागेर पोस्टभित्र छिरेको थियो । दोस्रो हाफमा दुवै टोली रणनीति परिवर्तन गरेर मैदानमा उत्रिए । निकै आक्रामक देखिएका युनाइटेडले ४९ औं मिनेटमा अर्को गोल थप्यो । कर्नरबाट आएको बलमा युनाइटेडका गणेश लिम्बुले हेड गर्दा बल जालीको सम्पर्कमा पुगेको थियो । लगत्तै ५१ औं मिनेटमा युनाइटेडका प्रशान्त गुरुङले अर्को गोल थपेर टोलीलाई ४० को अग्रता दिलाएका थिए । त्यसपछि युनाइटेडले रक्षात्मक खेलेको थियो । त्यसको फाइदा प्लानिङ ब्वाइजका खेलाडीले उठाए । खेलको ५७ औं मिनेटमा प्लानिङका आशिष श्रेष्ठले टोलीका लागि पहिलो गोल गरे । पहिलो गोलसँगै हौसिएका प्लानिङका खेलाडीले दुई मिनेट नबित्दै अर्को गोल थपे । प्लानिङका फागुनन्द चौधरीले गोल गरेका थिए । खेलको ६४ औं मिनेटमा प्लानिङकै सुरेश खत्रीले टोलीका लागि तेस्रो गोल गरे । प्लानिङले खेलमा पुनरामगन गरेपछि रक्षात्मक तबरमा खेलिरहेको युनाइटेड पुनः आक्रामक बन्यो । ६८ औं मिनेटमा युनाइटेडका शिव राउतले गोल गरे । यो टोलीका लागि पाँचौं गोल थियो ।त्यसलगत्तै विवाद हुँदा दुवैका खेलाडी हातपातमा ओर्लिए । मैदानमै झगडा गर्न थालेपछि रेफ्रीले युनाइटेडका राज राउत र प्लानिङका किरण बोहरालाई रातो कार्ड दिएका थिए । त्यसपछिको बाँकी समय दुवैले १० खेलाडीमा खेलेको थियो । खेलको ९० औं मिनेटमा युनाइटेडले पेनाल्टीको अवसर पायो । त्यसलाई वीरेन प्रधानले गोलमा परिणत गरेका थिए । युनाइटेडका सिद्धान्त क्षेत्री म्यान अफ द म्याच घोषित भए । उनले १० हजार रुपैयाँ पाए । शनिबार नेपाल पुलिस क्लब र नवजागृति युवा क्लबबीच प्रतिस्पर्धा हुनेछ
नेपालको निराशाजनक यात्रा,काठमाडौं (कास) नेपालले एसीसी ट्वान्टी२० पुरुष इस्टर्न रिजनको निराशाजनक यात्रा सिंगापुरसँग रद्द खेलबाट टुंग्याएको छ । थाइल्यान्डको बैंककमा शुक्रबार ओसिलो मैदानका कारण खेल हुन सकेन । अघिल्लो दिन वर्षा भएको थियो । ट्रेडथाई क्रिकेट मैदानमा टस पनि हुन सकेन । एसिया कप ट्वान्टी२० छनोटका आधार रहेको प्रतियोगितामा नेपालले थाइल्यान्डसँगको जितमै चित्त बुझायो । आफ्नो पहिलो खेलमा मलेसियासँग २२ रनले पराजित नेपाललाई हङकङले ४३ रनले हराएको थियो । पहिलो दुई हारबाटै नेपाल प्रतियोगिताबाट बाहिरिने निश्चित भएको अवस्थामा थाइल्यान्डमाथि ९ विकेटको जित पाएको हो । सिंगापुरसँगको रद्द खेलपछि नेपालले ४ खेलमा ३ अंकमात्र जोड्न सक्यो । नेपालसँगको रद्द खेलपछि सिंगापुर ७ अंकसहित शीर्षस्थानमा रह्यो । नेपालसँग खेल्नुअघि नै सिंगापुरले एसिया कप छनोटमा स्थान पक्का गरिसकेको थियो । शीर्ष दुई टोलीले अगस्टमा मलेसियामा हुने एसिया कप छनोटमा प्रतिस्पर्धा गर्न पाउने प्रावधानअनुरुप सिंगापुर र हङकङ छानिएका छन् । हङकङले शुक्रबार निर्णायक खेलमा मलेसियालाई ६ विकेटले हरायो ।
पाटन बहुमुखी विजयी,काठमाडौं (कास) पाटन बहुमुखी क्याम्पस शुक्रबार आठौं राष्ट्रव्यापी त्रिवि बीएससी सीएसआईटी कप टी२० क्रिकेटको क्वाटरफाइनल पुगेको छ । पाटनले सेन्ट लरेन्सलाई ३५ रनले हरायो । पाटनले २० ओभरमा ७ विकेट गुमाई १ सय ३६ रन बनायो । राजु शाहले ३० र राजीव चौधरीले २५ रन बनाए । लरेन्सका योगेश भुजेलले ४ विकेट लिए । जवाफमा सेन्ट लरेन्स २० ओभरमा ८ विकेटमा १ सय १ रनमै समेटियो । योगेश भुजेलले २९ र रमेश योन्जनले २७ रन जोडे । पाटनका चक्र तिमल्सिनाले ४ विकेट लिए । अर्को अर्थहीन खेलमा हिमालयन कलेजले मदन भण्डारी मेमोरियल कलेजलाई २४ रनले हरायो । दुवै टिम बाहिरिइसकेका छन् ।
वीर गणेशमान बक्सिङ स्थगित,"काठमाडौं (कास) कोरोना भाइरसका कारण गणेशमान सिंह प्रतिष्ठानको आयोजनामा हुन लागेको वीर गणेशमान सिंह राष्ट्रिय बक्सिङको गण्डकी, प्रदेश ५, कर्णाली र सुदूरपश्चिम प्रदेशको छनोट प्रतियोगिता स्थगित गरिएको छ । काठमाडौंमा चैत १८ देखि २२ सम्म हुने राष्ट्रिय प्रतियोगिता पनि स्थगित गरिएको संयोजक राजीव श्रेष्ठले जनाएका छन् ।"
नामी र साइपाल भिड्ने,काठमाडौं (कास) नामी र आयोजक मल्पी पाँचौं मल्पी कप ए लेभल अन्तरकलेज थ्री बाई थ्री बास्केटबलको गर्ल्सतर्फ शुक्रबार फाइनल पुगेका छन् । तीन टिम सहभागी गर्ल्सको राउन्ड रोबिन लिगमा नामी विजेता र मल्पी उपविजेता हुँदै उपाधि दाबेदार बने । नामीले मल्पीलाई १०८ र साइपाल एकेडेमीलाई १०६ ले हरायो । मल्पीले साइपालमाथि ६४ को जित पायो । ब्वाइजमा सेमिफाइनल समीकरण पूरा भएको छ । सेमिफाइनल मल्पी ए र लिटिल एन्जल्स (एलए) तथा मल्पी सी र नामी ए बीच हुनेछन् । ब्वाइजमा १० टिमले लिगकम नकआउट आधारमा प्रतिस्पर्धा गरेका छन् ।
नुमाइश,"उपसंहारहुनहुनाउँदै आज पनि चल्छ लूसहर पातलिएको थियो उतिबेला, सुनिन्थ्यो हुङ्कारफुङ्कार यसकोसहर बाक्लिएको छ यतिबेला,पाइलाहरूमुनि दब्बिएको छ हुँहुँ तैपनि लू लाग्छ रे,भन्छन् हजुरआमाहरूआज पनि खोकिलामा लुकाइन्छ नातिनातिनालाई,लू चल्दालूसित डराउनुपर्छ रे, भन्छन् हजुरआमाहरूअलिअलि डर लागेकै राम्रो अरे,आफूलाई माया गर्ने मान्छेको चित्त दुखाउँछु कि भनेरभरोसा कसैको टुटाउँछु कि भनेरसाथ कसैको छुटाउँछु कि भनेर डर मनमा साँचिराखे रेभन्छन् हजुरआमाहरूमायाको न्यानो ताप्न पनि डर को चिसो चाहिन्छ रेत्यसैले अलिकति डरमैले नि साँचिराखेकी छुसास लिँदा र छोड्दा बीचको अन्तरालमात्यसैले हुनहुनाउँदा पश्चिमी हावाडर मान्छु तिमीसितलू !"
सहरिया लड्की हरू,"मार्च महिना कसको ?सहरमा बसेर पढ्न पाएका शिक्षक, प्रधानाध्यापक, प्राध्यापक बनेका, विश्वविद्यालयको नीतिनिर्माण तहमा पुगेका महिलाले विश्वविद्यालयमा बसेर महिलाका लागि उपयोगी कोर्स पढ्ने वातारवरण, कक्षाकोठाका लागि पहल गर्ने काम गर्न सक्छन् । राजनीति गरिरहेका र सरकारमा सहभागी भएका महिलाले महिलाको हितमा कानुन निर्माण गर्न सक्छन्, जसको फाइदा गाउँमा बसेका महिलाले पनि उत्तिकै लिन सक्ने हुन् । सहरमै बसेर सार्वजनिक बहस अर्थात् अपमानको प्रतीक बनेको शब्द गोष्ठी गर्ने महिलाले विभिन्न बहसमार्फत घरेलु हिंसालाई अपराधको श्रेणीमा राख्न सफल भएका हुन् र नै राति ठर्रा खाएर आएर कुट्ने लोग्नेको विरुद्ध गाउँका महिला पनि सीधै अड्डाअदालत वा प्रहरीकहाँ जान सक्ने भएका हुन् । नीतिनिर्माण तहबाट सहरियाहरूले वैवाहिक सम्बन्धविच्छेदलाई कानुनी मान्यता दिलाएका हुन् र नै अप्ठ्यारो वैवाहिक सम्बन्ध तोड्ने निर्णय लिन गाउँका हरू पनि स्वतन्त्र भएका हुन् । गोष्ठी, सभा, सम्मेलन, सार्वजनिक बहस आदिमै सहरिया महिलाले वर्षौँसम्म माथापच्ची गरेपछि कम्तीमा ३३ प्रतिशत भए पनि महिलाको सहभागिता अनिवार्य भएको छ । त्यसकै कारण आज नगरपालिका, गाउँपालिका वा वडाका जनप्रतिनिधिको रूपमा महिलाले आफ्नो प्रतिनिधित्वको सुनिश्चितता महसुस गर्न पाएका हुन् । गाउँका महिलाले भोट हालेर राजनीतिक पावर दिलाएका महिलाले गाउँका महिलाको घरघरै गएर उनीहरूलाई एक दिन काम सघाइदिएर स्थिति परिवर्तन हुने होइन । सहरमै बसेर, नीति बनाउनका लागि संघर्ष गरेर उनीहरूले समग्र महिलाको स्थिति परिवर्तन गर्नका लागि संघर्ष गरेका कारण यतिसम्म स्थिति परिवर्तन भएको हो । सर्वसाधारण नागरिक, सार्वजनिक बहस पैरवी गर्ने मान्छेहरू र नीतिनिर्माताको छुट्टैछुट्टै तह हुन्छ । सर्वसाधारण नागरिकका समस्या मुद्दा, अधिकार आदि विषयलाई सार्वजनिक बहसमार्फत उजागर गरिन्छन् र नीतिनिर्माताहरूलाई नीति बनाउनका लागि सुझाव वा दबाब दिइन्छन् । मान्छेले गाउँ, सहर, संसद् वा सरकार, जहाँसुकै बसेर पनि गर्नुपर्ने काम र दायित्वको आआफ्नो महत्त्व र दायरा हुन्छ । यही दायरामा बसेर आआफ्नो काम गरिरहेका सहरिया महिला दुई छाक भात खान पुगेको र एउटा निश्चित भूगोलमा बसेकै कारण दुनियाँको गाली खान बाध्य अवश्य छैनन् । समान ज्यालाको अधिकार प्राप्तिको आन्दोलन गर्दै सुरु भएको कारण चिनिएको भए पनि आजको दिनमा मार्च महिना संसारभरका प्रतिरोधी महिलाका लागि उत्सवको महिना हो । सबै प्रतिरोधी महिलाले प्रतिरोधको सुरुआतकर्ता महिलालाई सम्मानपूर्वक सम्झने दिन पनि हो । यो दिन घाँसदाउरा, गिट्टी कुट्ने आदि काम गर्नुनपर्ने कथित सुखी परिवारका प्रतिरोधी महिलाले पनि ती महिलालाई याद र सम्मान व्यक्त गर्न नपाउने भन्ने त कुनै नियम छैन । त्यसैले यो हाम्रा महिलाको मात्र दिवस हो, तिमीहरूको होइन भन्दै कटाक्ष गरिरहेका मान्छेहरू मलाई यो मेरो चकलेट हो तँलाई खान दिन्न भनेर परपर भागिरहेका बच्चाहरूजस्तै लाग्छन् । त्यसैले प्रतिरोधी महिलासँग प्रतिरोधकै साइनो लगाएर म सहरकी हुनेखाने लड्की यो दिनमा शुभकामना साटासाट गर्छु । सबैलाई अन्तर्राष्ट्रिय श्रमिक महिला दिवसको शुभकामना !"
महिला मुक्तिको माल बजार,"पौने युग बित्यो, संयुक्त राष्ट्र संघ जन्मिएको अर्थात् पचहत्तर वर्ष । तर, आजसम्म त्यसको महासचिवको कुर्सीमा न कुनै महिला बस्न पाए, न त्यस्तो पनि हुनुपर्छ भन्ने आधिकारिक छलफल नै भयो । यो विषय अस्वाभाविक पनि होइन किनकि पित्तृसत्तावादी विश्वका राष्ट्रहरूको संघ पित्तृसत्तावादी संयुक्त राष्ट्र संघ ! केही वर्षदेखि त्यसले अन्तर्राष्ट्रिय श्रमिक महिला दिवस (आठ मार्च) का सन्दर्भमा हरेक वर्ष एउटा खास संकल्प नारा (थिम) तय गर्ने गरेको छ । यस वर्ष सन् २०२० को नारा छ, म समानता पुस्ता : महिला अधिकार स्थापनाका लागि अग्रसर ! (आई एम जेनेरेसन इक्वालिटी : रिअलाइजिङ विमिन्स राइट्स !) । संयुक्त राष्ट्र संघले तय गर्ने यस्ता नाराहरूमार्फत सम्बन्धित विषयमा भिटो प्रयोगकर्ता शक्तिशाली देशहरू र तिनलाई पछ्याउने संसारका शासकहरूले कसरी सोच्छन् भन्ने सुराक सार्वजनिक हुन्छ । यस वर्षको नाराले पनि आजको विश्व व्यवस्थाले महिला अधिकारको विषयलाई कसरी बुझ्दछ र प्रस्तुत गर्न चाहन्छ भन्ने यथार्थ स्पष्ट हुन्छ । यो नाराभित्र आजको विश्व व्यवस्थाको पितृसत्तावादी नियतपूर्ण हर्कतहरूको चाङ एकमाथि अर्को खप्टिएर लुकेका छन् । पहिलो, यस नारामा प्रयुक्त भाषा अंग्रेजी व्याकरण र भाषासंस्कृतिसँग मेल खाँदैन बरु यस्तो भाषा मालबिक्रीका निम्ति उपभोक्तामा अति लोभ, कृत्रिम आकर्षण वा फजुल उत्सुकता उत्पन्न गराउन विज्ञापनमा प्रयोग गर्ने गरिएको छ । सुन्दरी प्रतियोगिता, महिलाको नग्नता र बीभत्स पोर्नोग्राफीमार्फत निर्मित विशाल महिला मालबजारको प्रवर्द्धनका निम्ति प्रयोग गरिने भाषाको विज्ञापन शैलीसँग यस नाराको भाषाको शैलीको एकात्मकता कदापि संयोग मात्रै भन्न सकिँदैन । दोस्रो, नारामा म लाई मुख्य जिम्मेवारका रूपमा उभ्याएर सामूहिक सामाजिक दायित्व, पितृसत्ताको आत्मालोचनाको पक्ष अनि राज्यहरूको भूमिकालाई पूरै लुकाउने काम गरिएको छ । यसभन्दा पहिले दिइएका नाराहरूको शृङ्खलामा हेरियो भने अझै सार बुझ्न सजिलो हुनेछ महिलाको आँखाबाट हेरौं !, समानता घरबाटै सुरु गरौँ !, हामी (महिलाहरू) सक्छौं ! आदि । यस्ता नाराले महिला मुक्तिका विषयलाई व्यक्तिगत जिम्मेवारीको सीमामा, महिला मात्रको सचेतनामा कुण्ठित बनाएका छन् र समाज एवं राज्यको नकारात्मक भूमिकालाई लुकाइएका छन् । तेस्रो र सबैभन्दा घातक पक्षचाहिँ यस नारामा पुस्ताको अवधारणालाई अघि सारिएको छ ।पुस्ताको अवधारणा काल र उमेर समूहसँग सम्बन्धित छ । पशु जगत्लाई हेर्यो भने लाखौँ पुस्ता एउटै क्रियाकलापको गोलचक्करमा घुमेको छ । संस्कृतियुक्त मानव समाजलाई हेर्दा पुस्ताअन्तरले केवल मात्रात्मक प्रगतिशीलता मात्र हासिल गरेको देखिन्छ । केही हजार वर्ष मानव समाजले झेलेको सामन्तवादी युगभित्र सयौं पुस्ता गुज्रिए तर कुनै पुस्ताले पनि महिला स्वतन्त्रताको नारा लगाएन । सामन्तवादी युगभित्रका नयाँनयाँ पुस्ताले महिलामाथि धेरथोर राहतका कुरा गरे नै तर आधारभूत स्वतन्त्रताको विषय पुस्ताले होइन पुँजीवादी समाज व्यवस्थाले मात्र लिएर आयो । पुँजीवादी समाज व्यवस्था तब नै अगाडि आयो जब पुँजी, मेसिन र सामूहिक मानव श्रमको औद्योगिक युग सुरु भयो । भूपतिमाथि पुँजीपतिको हस्तक्षेपको युगले ल्यायो स्वतन्त्रताको विचारधारा अनि त्यसलाई लिएर अघि बढ्ने सचेत मानव क्रान्तिकारी जमात ! एउटै पुस्तामा हिट्लर र ग्राम्स्की थिए, एउटै पुस्तामा शोषक र शोषित हुन्छन् र आजसम्मको हरेक उही पुस्तामा अत्याचारी पुरुष र उत्पीडित महिला रहँदै आए । तब पुस्ताको अवधारणाले महिला अधिकारलाई सम्बोधन गर्छ कसरी ? वास्तवमा पुस्तामा आधारित राष्ट्र संघको यस नाराले आजको पितृसत्तात्मक विश्व पुँजीवादी व्यवस्था महिला मुक्तिको विषयलाई पुस्तान्तरको अनन्त गुफाको यात्रामा दिशाहीन बनाउन चाहन्छ भन्ने नियत छर्लङ्ग हुन्छ । हरेक वर्ष विश्वव्यापी रूपमा महिला मुक्तिका सन्दर्भमा छरिने यसप्रकारको विषादीमय षड्यन्त्रको भण्डाफोर जरुरी छ ।आज संसारभरि महिलामाथिको अत्याचारका विरुद्ध लेखिँदै छ, बोलिँदै पनि छ । सम्पत्तिमा अधिकारहीनता, घरेलु हिंसा, असमान ज्याला, बलात्कार, अप्रतिनिधित्व, महिला शरीरको मालकरण, यौनजन्य हिंसा, भ्रूणहत्या, बेचबिखन, यौन दासता आदि विषयहरू लेखाइ, बोलाइ, संघर्षका मुद्दाका रूपमा छरपस्टै अगाडि आएका छन् र मुद्दाका हिसाबले सही छन् । यसरी लगातार विषयहरू उठ्दा पनि महिलामाथिको अत्याचारको घनत्व झन्झन् नयाँ आयाममा बढ्दै गरेको देख्दा एउटा लोककथाको सम्झना हुन्छ ।बिरालोबाट पीडित मुसासमाजको एक दिन गमस्ता बसेछ र बिरालोलाई सिध्याउने योजनाबारे छलफल भएछ । एउटा मुसा बिरालोको अगाडिको दायाँ खुट्टा र अर्को मुसा बायाँ खुट्टामा झम्टिन तयार भएछन् । त्यसैगरी कुनै पछाडिको खुट्टामा झम्टिन तयार त कुनै ढाडमा टोक्न तयार । गमस्तामा उपस्थित मुसाहरूले आक्रमणको जिम्मा लिँदै जाँदा बिरालो खत्तम हुने सम्झेर मुसाहरू हर्षित भएछन् । तर, सबैभन्दा अनुभवी बूढो बिरालोले चिन्ताका साथ सोधेछ, सबैले बहादुरी देखाएको ठीक छ तर बिरालोको एउटा अंग छ,, जसबाट निस्कने आवाज सुन्दा हामी सबै भाग्न थाल्छौं अर्थात् त्यो म्याउँ गर्ने मुखमा आक्रमण कसले गर्ने हो ? यो प्रश्नको उत्तर कसैले नदिएपछि बिरालोमाथि आक्रमणको योजना तुहिएछ । वास्तवमा यदि पितृसत्तावादको म्याउँ गर्ने मुख्य स्थानमा आक्रमण नथाल्ने हो भने जति वर्ष महिला अधिकारको गमस्ता गरे पनि पुस्ता गुजार्ने काम त होला तर समाधानको यात्रा डेक चल्ने देखिँदैन । आज नारीवाद वा नारी मुक्तिका सन्दर्भमा जे जति वकालत भैरहेको छ, त्यो प्रयत्न दुम्सीको एउटा काँडा उखेल्ने मात्र काममा त सीमित भएको छैन ? दुम्सीलाई दुश्मनको प्रतीक मानेर हेर्दा उसका सबै काँडा उखेले पनि दुम्सीको मृत्यु हुनेछैन बरु झन्झन् नयाँनयाँ काँडा उसको शरीरले उत्पादन गरिरहनेछ । त्यसैले आजको मुख्य आवश्यकता हो महिलामािथको उत्पीडन र त्यसबाट मुक्तिको आधारभूत विषयहरूमा प्रवेश गर्ने साहस गर्नॅ, ती विषयको पुनः उत्खननसहित नयाँ युगमा नयाँ हमलाको तयारीमा जुट्नु । त्यसका निम्ति कम्तीमा तीनवटा प्रश्नहरूको पूर्वाग्रहबाट मुक्त उत्तर खोज्नैपर्ने आवश्यकता छ ।प्रश्न एक : महिला उत्पीडनको उत्पत्तिको मूल कारण के हो र यो उत्पीडनको प्रकृति कस्तो हो ?समाज विज्ञानका क्षेत्रमा मार्क्सवादी विचारधाराको प्रादुर्भावभन्दा पहिले महिलामाथिको उत्पीडन वा उनीहरूको गए गुज्रनुपर्ने अवस्थाको मुख्य कारण उनीहरूको भाग्य वा शरीरको बनावटलाई नै दोषी अर्थ्याउने आदर्शवादी विचार र संस्कृतिको एकछत्र राज थियो । मार्क्सवादले भने मानव इतिहासको भौतिकवादी अध्ययनमार्फत महिला उत्पीडनको मुख्य उत्पत्तिको कारण निजी सम्पत्तिको उत्पत्ति र त्यसमाथि पुरुषको वर्चस्व भएको तथ्य अघि सार्यो । मानव समाजमा निजी सम्पत्तिको उत्पत्तिपश्चात् निजी सम्पत्तिमा नै आधारित दासमालिक युग, सामन्तवादी युग र आजको पुँजीवादी युग चल्दै आए । ती बितेका र हाल क्रियाशील युगभित्र शोषण उत्पीडनका कैयौँ प्रकारका व्यवस्था, प्रथा, परम्पराहरूको अन्त्य भयो तर महिलामाथिको शोषण, उत्पीडन भने नयाँनयाँ रूपमा विगत आठ हजार वर्षदेखि निरन्तर जारी रह्यो । त्यसो हुनुका पछाडि विगतका युगहरूमा परिवर्तनहरू भए पनि निजी स्वामित्वको मूल सामाजिक स्वरूप भने निरन्तर रही आउनु नै मुल कारण बुझ्न कठिनाइ पर्दैन । आज राजनीतिमा लोकतन्त्रका विभिन्न मोडलसहित क्रियाशील विश्व पुँजीवादी व्यवस्थाले महिलाहरूको समानता र प्रगतिका सम्बन्धमा धेरै प्रकारका अधिकारको वकालत गरे पनि त्यसले निजी सम्पत्ति नै महिला उत्पीडनको जननी कारण हो र त्यसको जगमा उभिएको समाज व्यवस्थाको पितृसत्तावादी स्वरूप नै महिला मुक्तिको मुख्य बाधक हो भन्ने यथार्थलाई उच्चारणसमेत गर्न चाहँदैन । महिलाका सम्बन्धमा लोकतान्त्रिक उपायका नाममा पुँजीवादी व्यवस्थाले गर्दै आएका तमाम असमानताको निरन्तर उत्पादनकारी क्रियाकलापले समेत नपुगेर धर्म, भाग्यवादजस्ता सामन्तवादी युगका महिलाविरोधी वैचारिक हतियारको प्रचारप्रसारलाई तीव्र पार्न थालेको देखिनु आजको निकै नै डरलाग्दो परिदृश्य हो । महिला उत्पीडन र पितृसत्ता त्यति नै लामो हो, जति लामो वर्गीय उत्पीडन र वर्गीय सत्ता । यस अर्थमा वर्गीय समाजको इतिहास यथार्थमा पितृसत्तात्मक वर्गीय समाजको इतिहास हो । कुनै पनि सामाजिक उत्पीडन जुन कारणले जन्मिन पुग्यो, त्यस कारणको अन्त्यबिना त्यो उत्पीडन कसरी अन्त्य हुन सक्छ र ? त्यसैले महिला मुक्तिको सवालमा चल्ने विमर्शलाई निजी स्वामित्वमा आधारित पितृसत्ताको जन्म तथा त्यसको निरन्तरताको व्यवस्थासँग जोडेर नचलाउने हो भने त्यसले खास फरक पार्ने देखिँदैन ।विगतको मार्क्सवादी आन्दोलनले महिला उत्पीडनको मुख्य जरो कारणको उत्खनन मात्र गरेको होइन बरु तत्कालीन समाजवादी देशहरूले महिलाहरूका पक्षमा मतदानको अधिकार, श्रम स्वतन्त्रता, ज्यालामा एकरूपता, महिला बेचबिखनमा व्यवहारमै प्रतिबन्ध आदि महत्त्वपूर्ण सुरुआत गरेको देखिन्छ तर महिला उत्पीडनको समस्याको प्रकृति निरुपनमा गम्भीर समस्या पाइन्छ । वर्गीय समस्या मुख्य हो र वर्गीय समस्याको समाधानसँगै स्वतः महिला मुक्तिको समस्या पनि समाधान हुन्छ भन्ने आधारभूत सिद्धान्तलाई अत्यन्तै सरलीकृत ढंगको बुझाइले समस्या उत्पन्न गरेको देखिन्छ । महिला वर्ग होइन तर महिलामाथिको पितृसत्तात्मक उत्पीडन वर्गीय उत्पीडनभन्दा कम घनत्वको पनि होइन भन्ने उचाइमा विचार बन्न सकेन । जसरी रंगभेद र जात व्यवस्थामा आधारित उत्पीडन निख्खर वर्गीय मुद्दा होइन तर ती उत्पीडन वर्गीय उत्पीडनभन्दा कम घनत्वका पनि होइनन् । वर्गीय समस्या सबै सामाजिक उत्पीडनको जरा त हो तर बुझाइलाई उठाउनुपर्ने आवश्यकताचाहिँ कहाँ छ भने विषको बोटको जराभन्दा त्यस बोटमा फुल्ने विषफूल झनै घातक हुने गर्छ । विष बोटको जरा नष्ट नगरी बिष फूल फूल्ने क्रम रोकिनेछैन तर विषको कोपिला लाग्नै रोक्ने ध्याउन्नमा फुलिसकेको विष फूललाई कम आँक्न पनि घातक हुन्छ । तसर्थ, महिला मुक्तिसम्बन्धी अबको विमर्शले महिला उत्पीडनको विषय वर्गीय उत्पीडनकै स्तरको घनत्व भएको समस्याका रूपमा समझदारीलाई सैद्धान्तीकृत गर्न सक्नुपर्छ । यसको व्यवहारमा परिणाम के आउनेछ भने अब महिलालाई क्रान्तिमा, राज्य र समाजमा सहभागी गराउनुपर्छ होइन बरु उनीहरू पुरुषसरह अगाडि आउन सक्दैनन् वा पाउँदैनन् भने न त यथार्थमा क्रान्ति हुन्छ, न त राज्य र समाज न्यायपूर्ण नै बन्छ ।प्रश्न दुई : के पुँजीवादी व्यवस्थाभित्रै महिला मुक्ति सम्भव छ ?आजसम्मको वर्गीय समाजलाई अध्ययन गर्दा एउटा विषय अकाट्य रूपमा प्रमाणित हुन आउँछ कि खास राजनीतिकआर्थिक समाजव्यवस्था निश्चित वर्ग वा समुदायका निम्ति हितकारी हुन्छ र अन्य वर्ग एवं समुदायका निम्ति दमनकारी हुन्छ । यो विषय आजको पितृसत्तावादी पुँजीवादी विश्व व्यवस्थाका सन्दर्भमा पनि लागू हुन्छ नै । त्यसैले आज महिला मुक्तिको विमर्शमा उत्तर खोज्नैपर्ने अर्को आधारभूत प्रश्न हो पितृसत्तात्मक पुँजीवादी व्यवस्थाको आधारभूत पक्ष नै महिलाविरोधी हो कि यसका केही पक्ष मात्रै महिलाविरोधी हो ? वास्तवमा निजी सम्पत्तिमा आधारित राजनीतिक सामाजिक आजसम्मका व्यवस्थाहरूमध्ये आजको भूमण्डलीकृत पुँजीवाद अन्य श्रमिक वर्गका निम्ति जस्तै महिलाका निम्ति समेत सबैभन्दा षड्यन्त्रकारी र क्रूर अवतारमा प्रकट भएको छ । आज जति महिला शरीरलाई मालकरण गर्ने काम कहिल्यै भएको थिएन । सामन्तवादले लुकाएर यौन व्यापार गर्न बाध्य पारेको थियो भने आज त खुल्लमखुला हातहातमा पोर्न उद्योगमार्फत महिलालाई नांगै पारेर बेचिएको छ । प्रत्येक दिन एक अर्ब महिलामाथि हिंसा र प्रत्येक चार सेकेन्डमा एक महिला बलात्कृत हुने तथ्यांक, अनुहार नै देखाउन नदिने अरबको पुँजीवाददेखि प्रत्यक्ष यौनक्रिया पर्यटनको विषय बनाउँने युरोपेली कथित समृद्ध पुँजीवादसम्मको प्रवृत्तिलाई मूल्यांकन गर्दा आज महिलामाथि भइरहेको अत्याचार पुँजीवादी व्यवस्थाभित्रका सहायक नराम्रा पक्षका कारण भइरहेको कदापि स्वीकार गर्न सकिने ठाउँ छैन, बरु पुँजीवादी व्यवस्थाको आधारभूत चरित्र नै यही हो भनी मान्नैपर्ने हुन्छ ।पुँजीवादी व्यवस्थामा मुक्ति भनेको जीविका संकटमा नपर्ने गरी पुँजीपति बन्न सक्नु हो । यसरी पुँजीपति बन्नका निम्ति अरूको श्रमको लुट अनिवार्य हुन्छ । जसरी पुँजीवादमा मुठ्ठीभर पुरुष पुँजीपति र अरू पुरुष शोषित हुन बाध्य छन्, त्यसैगरी यस पुँजीवादी व्यवस्थामा मुठ्ठीभर पुरुषसँगै मुठ्ठीभर महिला पुँजीपति भएछन् भने पनि अरू सबै महिला त शोषित नै हुने हो । अर्को कुरा यदि पुँजी मात्र महिला उत्पीडनको एक मात्र कारण रहिरहेको भए एकसूत्रीय महिलापुरुष बराबरको नारामार्फत अगाडि बढौं भन्ने सम्भावना पनि हुन सक्थ्यो होला तर आज त नगद पुँजी मात्र पित्तृसत्ताको आधार रहेको स्थिति छैन । परिवार, राजनीति, कर्मचारीतन्त्र, समग्र शिक्षा प्रणाली, सौन्दर्य दृष्टि र मूल्यहरू, धर्म र संस्कारहरू आदि सबैजसो बौद्धिक सम्पदा पुँजीवादी पितृसत्ताका निम्ति पुँजीकै विस्तारित रूपहरू बनेर प्रकट भएका छन्, जसमुनि महिला अस्तित्व निर्मित हुन्छ र किचिन बाध्य हुन्छ । पुँजीवादी व्यवस्थाअन्तर्गत पित्तृसत्ताका यी सहस्र औजारहरूविरुद्ध छुट्टाछुट्टै त्यो पनि सुधारको संघर्ष गरेर सम्पूर्ण पुँजीवाद कति हजार वर्षमा महिलामैत्री बन्ने हो ? शिक्षित महिला पुरुष हुँदा समस्या समाधान हुन्छ भन्ने नारा दिइयो तर शिक्षा यति पितृसत्तावादी बनिसकेको रहेछ कि शिक्षित भएपछि महिलाले बल्ल पो चाल पाई कथित शिक्षित पुरुष त झनै कुटिल अत्याचारी पो रहेछ । यसर्थ, पुँजीवादी व्यवस्थाभित्रै यसको आधारभूत पितृसत्तावादी निजी सम्पत्तिमा आधारित चरित्रलाई जोगाएर महिला मुक्तिको विमर्श चलाउने या पुँजीवादी राजनीतिकसामाजिक व्यवस्थाकै विकल्प खोजको बहस सुरु गर्ने ? एउटा संकल्पमा पुग्नैपर्ने अवस्था आइपुगेको छ ।प्रश्न तीन : के महिला मुक्तिका सन्दर्भमा दर्शन, राजनीतिक सिद्धान्त र राजनीतिक व्यवस्थाको परिकल्पना वा वकालत जरुरी छ ?मानव समाजमा कुनै पनि सामाजिक समस्या पर्दा प्रत्येक मानिस त्यसबाट मुक्त हुन चाहन्छ तर चाहनेबित्तिकै मुक्ति सम्भव हुँदैन । सामन्तवादी युगको उत्पीडित भूदास किसानको तबसम्म मुक्तिको प्रक्रिया सुरु भएन जबसम्म पुँजीवादी राजनीतिक सिद्धान्त र पुँजीवादी व्यवस्थाको परिकल्पना अगाडि आएन । छिटफुट विद्रोह वा तत्कालीन उत्पीडनका विरुद्ध संघर्ष एउटा कुरा हो, त्यो अत्याचारविरुद्धको मानव स्वभावजन्य प्रवृत्तिबाट पनि सम्भव हुन्छ । तर, पित्तृसत्ता भनेको विश्वव्यापी व्यवस्था हो, यो शोषणउत्पीडनको फुट्टा घटना होइन । सिंगो विश्वव्यवस्थाविरुद्धको संघर्ष भनेको नयाँ विश्वव्यवस्था निर्माण गर्ने दिशा हो । त्यसैले नयाँ विश्वव्यवस्था निर्माणका निम्ति दार्शनिक विश्व दृष्टिकोण, राजनीतिक सिद्धान्त र विश्वको नयाँ राजनीतिक व्यवस्थाको स्पष्ट परिकल्पना अनिवार्य हुन्छ । महिला मुक्तिको पक्षमा ठीक नियत राखेर संवाद सृजना गर्ने वा वकालत गर्ने कैयौं व्यक्ति र जमातको अभिव्यक्ति र पहलहरू हेर्दा यस्तोसमेत भान हुन्छ कि सायद उनीहरू सोच्दछन् महिलाविरुद्ध जेजे खराबी देखापर्छ, त्यसका विरुद्ध लाग्दै जानु नै समाधानसम्म पुग्ने यात्रा हो । यसरी सोच्ने हो भने एउटा गाउँका महिलाहरूमाथिका दिनदिनै हुने अत्याचारका घटनाविरुद्ध मात्र लाग्दै जाने हो भने केही न्यायप्रेमीको उमेर सकिनेछ तर महिलामाथिको अत्याचारको घटना हुन रोकिनेछैन । योचाहिँ रोगीको उपचार विधि हो, रोग उत्पत्तिको कारण नष्ट गर्ने विधि होइन । यस विधिको सट्टा पीडित र न्यायप्रेमी महिला पुरुषको बीचमा वैज्ञानिक समतावादी विश्वदृष्टिकोणमा आधारित संगठन बनाउनु, त्यसलाई राजनीतिक सिद्धान्तबाट प्रशिक्षित गर्नॅ, भविष्यको महिला मुक्तिको राजनीतिक व्यवस्थाको परिकल्पना र त्यसलाई प्राप्त गर्ने राजनीतिक संघर्ष सुरु गर्ने हो भनेचाहिँ त्यसले व्यापक समाजलाई नयाँ चेतनासहित परिवर्तनतिर लैजाने यात्र सुरु गर्नेछ ।तसर्थ, पितृसत्तात्मक पुँजीवादी व्यवस्थाले आज महिलालाई मात्र होइन, महिला मुक्तिको विषयलाई समेत मालबजारको व्यवहार गरिरहेको सन्दर्भमा महिला मुक्तिको विमर्श त्यस मालबजारबाट उत्पन्न महिला रोदनको ऐय्याअत्थाको विश्लेषक साक्षी मात्र बन्ने स्तरबाट माथि उठ्नु आवश्यक छ, बरु महिला मुक्तिको विमर्श र पहलले पितृसत्ताको अन्त्य हुने नयाँ विश्व व्यवस्था निर्माणको संकल्प पो गर्नुपर्ने हो !"
देवी र मुक्ति,"त्यसपछि नै देवीबाट तिनी हुनेछिन्साधारण नारीर, दिनको चौडा आयतनमा आकाश खुलेझौखोलिनेछ तिनको दिमागमा ठोकिएको नेल बिस्तारै ।"
थप्पड लाई थप्पड !,"छपाक रिलिज हुन दुई दिन बाँकी थियो, दीपिका पादुकोण दिल्लीस्थित जवाहरलाल नेहरू विश्वविद्यालय (जेएनयू) पुगिन् । कलेज हाताभित्रै मास्कधारी गुन्डाको आक्रमणमा घाइते भएका विद्यार्थीहरूलाई भेटिन्, स्वास्थ्यबारे चासो राखिन्, विरोधसभामा उपस्थित भइन् तर एक शब्द बोलिनन् । केही मिनेट बसेर फर्किहालिन् । दीपिकाको गल्ती (?) यत्ति थियो, सत्तारूढ भारतीय जनता पार्टी (बीजेपी) का अरिंगाल हरू जाइलागिहाले । उनले विद्यार्थीलाई भेट्नु मानवीयता थियो तर त्यसलाई फिल्मको पब्लिसिटी स्टन्ट को रूपमा कुप्रचार गरियो । बाइकट छपाक को आतंक मच्चाइयो । किनिसकेको टिकट च्यातेका तस्बिर र भिडियोहरू सामाजिक सञ्जालमा छरियो । सत्ताकै स्वार्थअनुरूप चौतर्फी हमलामा परिन्, दीपिका । छपाक को व्यापार डामाडोल भयो । दीपिकाको त्यही नियति अहिले तापसी पन्नुको हकमा दोहोरिएको छ । निहुँ उही नागरिकता संशोधन ऐन (सीएए) को विरोधमा उत्रिँदा शारीरिक हमलामा परेका विद्यार्थीप्रति सहानुभूति दर्साउनु । तर, तापसी जेएनयू गएकी थिइनन् । मुम्बईमै आयोजित ऐक्यबद्धता सभामा सहभागी भएकी थिइन् । बीजेपीका अतिवादीहरूले दुई महिनापछि अहिले रिस पोखेका छन्, उनी अभिनीत फिल्म थप्पड प्रदर्शनको मौका छोपेर ।थप्पड रिलिजको पूर्वसन्ध्यामा मोदी भक्तहरूले खुलमखुला बहिष्कारको आह्वान गरे । सामाजिक सञ्जालमा ह्यासट्याग बाईकट थप्पड अभियान चलाए, जसको प्रत्यक्ष प्रभाव व्यापारमा परेको छ । हिन्दी फिल्मको बक्सअफिस रिपोर्टका लागि आधिकारिक मानिने कोईमोई डटकमका अनुसार, रिलिजको दिन थप्पड ले ३ करोड भारु ग्रस कलेक्सन गर्यो । त्यसपछि पनि गति लिन सकेन । एक सातामा १९ करोड भारुमा सीमित भयो । त्यसो त व्यापार नाजुक हुनुको सम्पूर्ण दोष अतिवादीहरूको निषेध अभियानलाई दिन नमिल्ला तर त्यसको ठूलो भूमिका रहेकामा चाहिँ सन्देह छैन । छपाक को हकमा पनि त्यही हो ।व्यापारमा परेको असरभन्दा डरलाग्दो पाटो अर्कै छ । यी दुई कलाकार र फिल्ममाथिको आक्रमणले भारतमा असहिष्णुता र अतिवादीको दबदबा कुन तहमा पुगेको स्पष्ट भएको छ । तैपनि सीमित फिल्मकर्मीबाहेक कसैले दीपिका र तापसीको साथ दिएनन् । कारण उही, आफू पनि निसानामा पर्ने मनोवैज्ञानिक भय । अरू त अरू अमिताभ बच्चन, शाहरूख खान, आमिर खान, सलमान खानजस्ता ठूला हस्तीसमेत मौन बसे । कुनै समय बोलेकै कारण आमिर र शाहरूखले हिन्दु अतिवादीबाट मानसिक यातना भोगिसकेका छन् । त्यस्तै त्रास सिर्जना गरेर फरक मत राख्नेलाई हतोत्साहित गर्ने, अन्यथा किनारामा पार्ने प्रवृत्ति बलिउडमा खुब मौलाइरहेको छ । दीपिकातापसी पछिल्लो सिकार हुन् ।धन्न ! यसपटक तापसी चुप बसिनन् । कूटनीतिक तवरमै सही, आफूमाथिको अन्यायको प्रतिवाद गरिन् । कलाकारको सामाजिकराजनीतिक विचारको आधारमा फिल्म हेर्नेनहेर्ने निर्णय गर्नु बेवकुफी हो । मेरो बुझाइमा कलाकारको व्यक्तिगत धारणाले पेसामा असर पर्नुहुन्न र पर्छजस्तो पनि लाग्दैन, हिन्दुस्तान टाइम्ससँग उनले भनेकी छन् । एकदुई हजार ट्विट भयो भने ह्यासट्याग ट्रेन्डमा आउने भएकाले त्यसले फिल्मलाई साँच्चै असर गर्छ भन्नेमा समेत शंका व्यक्त गरिन् । यसको मतलब हो, बहिष्कार र निषेध अभियानलाई अरुलेझैं उनले महत्त्व दिएकी छैनन् । यसको प्रभावकारिता न्यून हुन्छ ।अरूको भन्दा मेरो सोचाइ अलग होला तर त्यसो भन्दैमा मान्छेहरूले मेरो फिल्मै नहेर्ने भन्ने हुन्न, तापसीले अगाडि थपेकी छन्, एउटा कलाकार फिल्मभन्दा कहिल्यै ठूलो हुँदैन । कलाकार मात्र होइन, फिल्ममा सयौं मान्छेले काम गरेका हुन्छन् । तर, भीडतन्त्रको बोलवालाका बीच यस्ता तर्क, विवेक र कानुन निरीह बनिरहेको छ । यहाँ छुटाउनै नहुनेको अर्को तथ्य छ । बहिष्कारको मारमा परेका छपाक र थप्पड ले महिला हिंसाको खरो प्रतिरोध गरेका छन् । छपाक मा एसिड आक्रमणमा परेकी युवती दोषीलाई कारबाही गराउन डटेर लागिपरेकी छन्, आफूजस्तै एसिड पीडितलाई स्वाभिमानपूर्वक र स्वावलम्बी भएर बाँच्न प्रेरित गर्छिन् । र, यो १६ वर्षको उमेरमा सन् २००५ मा एसिड आक्रमणमा परेकी लक्ष्मी अग्रवालको वास्तविक कथा हो । लक्ष्मीको भूमिकामा दीपिकाले अभिनय गरेकी छन् ।ठ्याक्कै बायोपिक नभए पनि थप्पड मा हरेक नारीले आफूलाई पाउँछन् । पतिले एक थप्पड हानेपछि आफ्नो आत्मसम्मानको खोजमा लाग्ने पत्नीको कथा हो यो, पितृसत्तात्मक सोचमाथि सिनेमाले अनेक सवाल खडा गरेको छ । तापसीले निर्वाह गरेको यो भूमिकाले महिलालाई अन्यायविरुद्ध जाइलाग्न आत्मबल दिन्छ । अनि, सिनेमाभित्र मात्र होइन, बाहिर पनि दीपिका र तापसी आदर्श मानिन्छन् । यस अर्थमा कि उनीहरूले पुरुष कलाकार र पात्रको दबदबा तोड्दै महिलाप्रधान सिनेमा खेलिरहेका छन् । उनीहरू सोअप मा सीमित हुँदैनन्, बलशाली भूमिकामै देखापर्छन् । विषय छनोटमा उत्तिकै चनाखो हुन्छन् । तर, दुर्भाग्य ! बेटी पढाओ, बेटी बचाओ नारा दिएर महिला सशक्तिकरणमा अग्रसर रहेको सन्देश दिने नरेन्द्र मोदीकै भक्तहरूले दीपिका र तापसीमाथि हमला गरे ।"
हथि मिसा : नेवार नायिकाको गोप्य प्रतिरोध,"सिलु तिस को एक अंश अनारको बोटमुनि बसेर कुकुर रुन थाल्यो कुकुर रोएको हैन राजा, प्रभु रोएको हो डोलीमा बस्ने रहरले प्रिया सुपालमा बसिन् सुपालमा उठेर हेर्दा प्रभु रुनुभएको देखें नरोऊ है स्वामी म जत्तिकै पाइन्छ तिमीजस्ती पाउन तपस्या नै गर्छु राजाले दिए ताडीफूल प्रभुलाई सिउरिदिनु छ राजाले दिएको ताडीफूल प्रभुलाई सिउरिदिएँ जोडाजोडी सिलु कसैको पनि जानु हुँदैन सिलुबाट फर्कंनासाथ दम्पती नै छुट्टिनुपर्छ । नेपाली अनुवाद : राजेन्द्र"
"मिस, मूर्खहरूले मात्रै सगरमाथा चढ्छन् !","एभरेस्ट सम्मिटर, सन् २०१८मान्छे अजम्बरी बुटी खाएर जन्मेको हुँदैन, तर यो केटीचाहिँ अजम्बरी भई है । मान्छेको चोला लिएर जन्मेपछि यस्तो पो हुनु ! पासाङ ल्हामुले सगरमाथा आरोहण गरेको खबर सुनेपछि आमा तारादेवी लावतीले भन्नुभएको यस वाक्यको अर्थ त्यतिखेर मैले बुझिनँ । र, अर्थ सोधिनँ पनि । हाम्रो समाजमा प्रश्न गर्न सिकाइँदैन, त्यसैले होला । बुझ्ने भएपछि बुझेँ । ममा पनि कताकता सगरमाथा चढ्ने सपना मनमा सजिएछ । कहिलेकाहीँ टेलिभिजनमा आरोहणसम्बन्धी कार्यक्रम आउँदा चाख मानेर हेर्थें । अन्तरिक्ष यात्रीको झैं आरोहीको पहिरन देख्दा मन रोमाञ्चित हुन्थ्यो । हिमाली बाटोमा डोरी समाउँदै हिँडेको लर्को देख्दा मनमा रोमाञ्चको रसायन उर्लिन्थ्यो । सपना देख्थेँ आफू पनि तिनीहरू सँगसँगै हिँडेको । तर, सहजै पूरा हुने सपना कहाँ थियो र त्यो ?सगरमाथा चढ्न केके गर्नुपर्छ ? खर्चबर्च कति लाग्ला ? खुल्दुली जाग्थ्यो । नजिकका साथीभाइ, आफन्तलाई सोध्थेँ । जवाफ कसैसँग थिएन । एकपटक मामा शंकर लावतीले भन्नुभयो, अक्सिजन कमी भएर यहाँको मान्छे त जाँदाजाँदै मर्छ । बुटै २३ केजीको हुन्छ, निकै महँगो पो हुन्छ त ! पैसा त कति हो कति लाग्छ, त्यसैले गोराले मात्र सक्छ । मामाको कुरा सुनेर मेरो मन ओइलायो । सन् २००८ मा समावेशी महिलाहरूको सगरमाथा आरोहण सफलताको समाचारले मभित्रको आरोहणको फिलिंगोलाई फेरि सल्कायो । एक दिन आरोही ईन्द्र राई वाहिङलाई भेटेँ । जिज्ञासा राखेँ, कसरी जाने ? कति खर्च र समय लाग्छ ? उहाँले प्रतिप्रश्न गर्नुभयो, तपाईंको सगरमाथा आरोहण गर्ने सोच हो ? मैले हो भनेँ । उहाँले खर्चका साथै आरोहणमा हुन सक्ने जोखिमको पनि जानकारी दिनुभयो । मनमा कुरा खेल्यो, ओहो, पैसा त एकदमै धेरै लाग्ने रहेछ । यो मेरो बुताबाहिरको कुरा हो । वाहिङले कुरा टुंग्याउँदै भन्नुभयो, मिस, मूर्खहरूले मात्र सगरमाथा चढ्छन् । मलाई झनक्क रिस उठ्यो । मनमनै भनेँ, आफू भने चढेर आउने र अरूको हौसलाको आगोमा चाहिँ पानी हाल्ने ? र, मन अक्सर भनिरहन्थ्यो, सच्चा मनले चाहे कसो नपुग्ला ? नौलानौला ठाउँ र साहसिक खेल मलाई मन पर्छ । यात्राले जीवनको नजिक पुर्याउँछ देखिन्छ, चिनिन्छ, पढिन्छ ! प्राकृतिक सौन्दर्य त छँदै छ, स्थानीय कला, संस्कृति र जीवनशैलीलाई नजिकबाट नियाल्न पाइन्छ । यात्राले मानिसको चेतना र दृष्टिकोणलाई फराकिलो पार्न सहयोग गर्छ । साहसिक काम गर्दा आत्मविश्वास बढ्छ र अन्तरमन आनन्दित हुन्छ मेरो । सारङ्कोटमा प्याराग्लाइडिङ गर्दा होस्, भोटेकोसीमा र्याफ्टिङ गर्दा होस् या बन्जिजम्प गर्दा होस् मैले यस्तै महसुस गरेकी थिएँ । सन् २०१६ को अन्त्यतिरको कुरा हो । कवि विप्लव प्रतीकले एक भेटमा सोध्नुभयो, एभरेस्ट चढ्न मन छ ? कस्तो सुखद संयोग ! मेरो निदाएको सपना तुरुन्तै ब्युँझियो । नेपाली पत्रकार महिलाको समूह सगरमाथा आरोहणको तयारीमा रहेछ । भाग्यवश मसँग पनि प्रिन्ट र रेडियो पत्रकारिताको अनुभव थियो । सगरमाथा आरोहणको सपना बुनेकी रोशा बस्नेत यस अभियानकी सूत्रधार थिइन् । प्रतीकले दिनुभएको नम्बर लिएलगत्तै मैले रोशासँग सम्पर्क गरेँ । पहिलो मिटिङमा रोशाले सोधिन्, तपाईं, सन् २०१८ मा नै सगरमाथा आरोहण गर्न किन चाहनुहुन्छ ? मैले भनेँ, अपरच्युनिटी घरीघरी आउँदैन । र, मान्छेसँग एनर्जी एकनास नहुन पनि सक्छ ।केही दिनपछि टिमले मलाई मेसेज पठायो । म टिममा सामेल भइछु । सिद्धहस्त आरोही फुर्बा तेन्जिङ शेर्पाको नेतृत्वमा कल्पना महर्जन, प्रियालक्ष्मी कार्की, रोजिता बुद्धाचार्य, रोशा बस्नेत र म आरोहण अभियानमा चुनियौँ । सन् २०१७ फेब्रुअरीदेखि हाम्रो अभियान तात्यो । स्पन्सर पाउन विभिन्न व्यक्ति र संघसंस्थासँग आर्थिक सहयोगका निम्ति अनुरोध गर्नु हाम्रो बाध्यता थियो । र, वाल क्लाइम्बिङ, रोप एसेसर रक क्लाइम्बिङको तालिम लिनु हाम्रो आवश्यकता । त्यसबाहेक ८९ केजीबाट सुरु गरेर ३० केजीसम्मको वजन बोकेर आफ्नो काममा हिँड्ने हाम्रो दैनिकीमा पर्थ्यो । भारीचाहिँ नुनको पोकाको हुन्थ्यो । सगरमाथा आरोहण अनुमति पाउन कमसेकम छ हजार मिटर उचाइको कुनै एउटा हिमाल चढेको प्रमाण पेस गर्नुपर्छ । रोल्वालिङ शृङ्खलामा पर्ने राम्दुङ (५,९२५ मि) र यलुङरी (५,६३० मि) लाई छ हजारकै मान्यता दिइएको छ । हामीले २६ सेप्टेम्बर सन् २०१७ का दिन बिहान ८ः२५ बजे राम्दुङ र २८ सेप्टेम्बर ११ः५५ बजे यलुङरीको चुचुरो चढ्यौँ र सकुशल फर्कियौँ । त्यसपछि दैनिक तालिम झनै कडा हुँदै गयो । तर, जोस र अठोटका कारण हामी कोही गलेनौँ । सन् २०१८ को एप्रिल १८ तारिख हाम्रो टोली लुक्ला उड्यो । लुक्लाबाट फाक्दिम, नाम्चे बजार, त्याङबोचे, दिङबोचे, युक्लार लोबुचेगोरकसेपको मनोरम दृश्यावलोकन गर्दै हामी सगरमाथा आधार शिविर पुग्यौँ । शरीर थाकेर चुर थियो । भोलिपल्ट बिहान हाम्रो सफलताका लागि लामाले पूजा गरे । यो पूजा आरोहण सफलताका निम्ति मात्र नभई स्वस्थ रहनका लागि, प्राकृतिक विपत् टार्नका लागि र अञ्जानमा गल्ती भएमा हिमालमा बास गर्ने ठानिएका देवी र भगवान्सँग अग्रिम माफी माग्न गरिएको पूजा थियो । तालिमकै क्रममा हामी कालापत्थर पुग्यौँ । मुनि गोरकसेप झर्यौँ । फेरि बेस क्याम्प फर्कियौँ । बेसक्याम्पमा रहँदा व्यायाम र तालिम नियमित गर्यौँ ।हिमालमा हिँड्ने भनेको राति हो । हेडलाइटको उज्यालोमा बाटो पहिल्याउँदैनियाल्दै हिँड्नुपर्छ । मलाई बेसक्याम्पदेखि नै सुक्खा खोकीले सताउन थाल्यो । हुँदाहुँदा खोकेर पेट र छाती दुख्न थाल्यो । क्याम्पटुमा बस्दा अर्को समस्या आयो । एकदमै अरुचि भयो, जबर्जस्ती गाँस निल्दा उल्टी हुन थाल्यो । निद्रा नलाग्ने मात्रै होइन, अत्यधिक छट्पटीसमेत हुन थाल्यो । पलपल शरीर कमजोर हुँदै गयो । एक रात मलाई असाध्यै गाह्रो भयो त्यस रात मलाई लाग्यो कि अब म भोलिको घाम देख्न पाउँदिनँ ।तर, भोलि भयो । क्याम्पटुबाट क्याम्पथ्रीका लागि हिँड्न टोली तयार थियो । त्यसै समय महिनावारी भएको चाल पाएँ । हिमालमा महिनावारी अनियमित हुन्छ । कति दिनमा, कुन समयमा ! त्यसको सुइँको हुँदैन । क्याम्प थ्रीको ६५७० को पाखामा झुमरको सहायतामा रोपमा झुन्डिँदै जुत्ताको अगाडिको टुप्पोले भित्तामा प्रेसर दिँदै चढ्दा तल्लो पेटमा जोडले बल पर्थ्यो । त्यसको असरले ज्यादा रक्तश्राव हुन्थ्यो, जसले मेरो शरीर झन् कमजोर हुँदै गयो । अक्सिजन खाइरहँदा पनि सास फेर्न अप्ठ्यारो हुन थाल्यो । छोटो पाइला सार्न पनि धौधौ । मेरो आँखाअगाडि मृत्यु छमछम नाच्न थाल्यो । सोचेँ, अब म यहीँ मर्ने भएँ । बिमाबाट १५ लाख आउँछ, बाँकी पैसा परिवारको टाउकोमा पर्ने भयो । मेरो आँखाबाट त्यतिखेर बलिन्द्र धारा छुटे । नाक सिँगानले टम्म थियो । सास फेर्ने तागतसमेत थिएन । थकानले लोथर, प्यासले प्याकप्याक भएकी थिएँ । असह्य पीडाको एउटा अनुहार देखेँ मैले । जतिसुकै असह्य होस्, एउटै कष्ट लामो समय मानिसको जीवनमा रहिरहँदैन, समयसँगै बितेर जान्छ र यो पनि बित्नेछ भन्ने ज्ञान मसँग थियो । तर मन, ज्ञानले शान्त हुने अवस्था थिएन । अचानक कानमा वाहिङको आवाज गुन्जियो, मिस, मूर्खहरूले मात्र सगरमाथा चढ्छन् ।क्याम्पथ्रीमा बास बसेको रात १११२ बजेतिर हाम्रो पाल बाहिरपट्टि कसैले साउती मार्दै हिन्दी भाषामा तातो पानी माग्यो । जूनेली रात थियो र पालको रङ पहेँलो थियो, त्यसैले बाहिर मान्छेको आकृति प्रस्ट देखियो । ३४ पाइला हिँडेको आवाज सुनियो र छाया सरेको आवाज पनि । तर, छाया छिनमै हरायो ठाउँको ठाउँ, त्यो आवाज फेरि सुनिएन । त्यो छाया र आवाजको घटनाले फोक्सो बाहिर निस्केलाझैँ भयो । डरले थर्रर कामेँ म । भोलिपल्ट क्याम्पफोर पुग्नु लगभग आधा घण्टाअघि म ट्राफिक जाममा परेँ । म र मेरो सहयोगी दाइ ल्हाक्पा नुरु शेर्पा छुट्टियौँ । हामीबीचको दूरी निकै लामो भयो । त्यही बेला अक्सिजन सिद्धिएर म उभिनै नसक्ने भएँ । बाटैमा लडेँ म । जतिजति माथि पुग्यो, उतिउति शक्ति कम हुँदै जाँदो रहेछ । आश्चर्य, यस्तो बेलामा भने मलाई अत्यास लागेन । सायद अनुभूत गर्ने इन्द्रिय नै होसमा थिएन । मृत्यूले मलाई गाँस हाल्न लागेको अवस्था थियो त्यो । तत्काल ल्हाक्पा दाइले आफूले खाइरहेको अक्सिजन मलाई नदिएको भए के हुन्थ्यो ? यमदूतले मलाई चपाउन मुखमा हालिसकेको बेला उनी देवदूत बनेर आए । उनीबाटै मैले दोस्रो जीवन पाएकी हुँ । एक घुट्को पानी पैँचो नपाइने ठाउँमा मलाई आफ्नो अक्सिजन खान दिने ल्हाक्पा दाइलाई जबजब सम्झिन्छु, म भावविह्वल हुन्छु ।क्याम्पफोरबाट ७ः४५ बजेतिर हामी सगरमाथाको शिरतर्फ हिँड्यौँ । रातको समय उकालोमा दायाँबायाँ लहरै हेड लाइटको उज्यालो झल्याकझुलुक देखिँदा उहिले गाउँघरमा भनिनेसुनिनेदेखिने राँके भूतको सम्झना आयो । राँके भूत मुर्कट्टा हुन्छ र डाँडा, चिहानघारी र मूलबाटोतिर हिँड्छ, घुम्छ, भन्थे । विज्ञानले राँके भूतलाई अक्सिजन र कार्बनडाइअक्साइड मिसिएर घर्षण हुँदा निस्कने आगोको झिल्का मान्छ ।म हिलरी स्टेप पुग्नै लाग्दा पूर्व दिशामा उदाउनको निम्ति घाम पर्वत उक्लिँदै थियो । या भनूँ, उदाउन लागेको घाम शिशुझैँ सुस्तरी चल्मलाइरहेको थियो । त्यो दृश्यको बयान म शब्दमा गर्न सक्दिनँ । सायद कुनै कविले देख्यो भने सक्ला कि ?अन्ततः २३ मे सन् २०१८ बिहान ७ः४५ बजे सर्वोच्च शिखरमा पाइला राख्न सफल भएँ म । मसँगै कल्पना, फुर्बा, रोजिता र रोशा पनि थिए । चुचुरोमा पुग्नेबित्तिकै चुचुरोको शिर चुमेँ । शिर निहुर्याएर शिखरलाई ढोगेँ । आस्था र श्रद्धाले चुमेको त्यो पल मेरो मनमा ढकमक्क फूल बन्यो र मेरा आँखाबाट आँसुका अत्तर छरिए । चारै दिशातर्फ मुन्टो घुमाईघुमाई हेरेँ । आँखालाई छेक्ने कुरा यहाँ केही थिएन । हिमालशृंखला यहाँबाट मुनि देखिन्थे । घामसमेत मभन्दा मुनि थियो । पृथ्वीको सबभन्दा अग्लो ठाउँमा पुगे पनि म पुगेँ भनेर विश्वास गर्न गाह्रो भयो । हिमाल आरोहण गर्दा शेर्पाको भूमिका महत्त्वपूर्ण हुन्छ । हुन त म सकुशल फर्केको हुँ, चुचुरोमा मै पुगेको र मै फर्केको हुँ । तर, शेर्पाबिना पुग्नु र फर्किनुको म कल्पना पनि गर्न सक्दिनँ । अक्सिजनबिना चुचुरोमा चढ्न सम्भव होला, तर शेर्पाबिना सम्भव छैन । जीवन यात्रामा कहीँ पुग्नु कठिन हुन्छ, केही हासिल गर्नु कठिन हुन्छ । तर, सगरमाथाको यात्रामा पुग्नुभन्दा ओर्लिनु कठिन छ । शिखरमा पुगेर टिक्न र टिकिरहन पनि कठिन छ । यस आरोहणले मलाई जीवनको महत्त्व र अर्थ बुझ्नमहसुस गर्न सिकायो । एकताको महत्त्व, सहयोग र सद्भावको अर्थ, टिमको मूल्यबारे सिकायो । शिखरमा पुग्नु मात्रै होइन फेदमा ओर्लिनुको पनि उत्सव मनाउन जान्नुपर्छ भन्ने सिकायो । कुनै पनि साहसिक वा रोमाञ्चकारी खेल वा अभियान वास्तविक जीवनमा साहसिक र रोमाञ्चकारी हुँदैनन् । संयम र बडो सुझबुझका साथ सम्पन्न हुने ती बडा कठिन र बडो जोखिमपूर्ण हुन्छन् । तिनका सम्झना भने रोमाञ्चकारी हुन्छन्, यो कुरा पनि मलाई आरोहणले नै सिकायो । कजाखस्तानका आरोही अनातोली बुक्रिएभको भनाइ मलाई यतिखेर सान्दर्भिक लागेको छ, उनले भनेका थिए, हिमालहरू रंगशाला होइनन्, जहाँ म आफ्ना उपलब्धिका अभिलाषालाई तृप्त तुल्याऊँ । ती त गिर्जाघर हुन् भव्य र पवित्र जहाँ म आराधना गर्छु । हिमालका बुलन्द शिखरमा उभिँदा म आफ्नो अतीतलाई नियाल्न सक्छु, भविष्यको स्वरूप देख्न सक्छु र असामान्य तीक्ष्णतामार्फत मैले भोगिरहेको पललाई अनुभव गर्ने अनुमति पाउँछु । यहाँ मेरो शक्ति नवीकरण हुन्छ, मेरो भिजन प्रस्ट हुन्छ, र हिमालमा म सिर्जनाको उत्सव मनाउँछु । प्रत्येक यात्रामा मेरो पुनर्जन्म हुन्छ ।"
सहरका मान्छे आफ्ना नहुँदारैछन्,"केही महिनाअघिको कुरा हो, तीनदिने तालिमको सिलसिलामा बुटवल गएकी थिएँ । होटेल राम्रै भएकाले बासको व्यवस्था पनि त्यहीँ थियो । थप ५७ दिन बुटवलमै रहनुपर्ने भएकाले तालिम सकिएपछि सानिमाको कोठामा बस्ने गरी गएँ । म त्यहाँ पहिलोपटक जाँदै थिएँ । पर्सिपल्ट बिहान लुगा धुनुपर्ने भएपछि सानिमालाई जानकारी गराएँ । उहाँले भन्नुभयो, नानी, धारामा पानी आयो भने धुने, आएन भने त्यत्तिकै राख्नुपर्छ । सानिमा, माथि छतमा ट्यांकीमा जम्मा भएको पानीले धुन पाइँदैन र ?माथि सानो ट्यांकी भएकाले पानी पुग्दैन ।अनि तल पानीट्यांकी छैन र ?नानी, यो घर गैरदलितको हो । तलको पानीट्यांकीबाट हामीले पानी निकाल्न पाइँदैन । यो घरमा आउनुभन्दा पहिल्यै ट्यांकीबाट पानी ननिकाल्ने वाचा गरेका छौं । पहिले बसेको घरमा दलित भएको थाहा भएपछि कोठा सर्न भनियो, धेरै घरमा कोठा खोज्न हिँड्यौं । जात नलुकाईकन दलित हो भन्यौं, दलित भनेपछि कसैले दिएनन् । यस घरमा घरबेटी यहाँ नबस्ने हुनाले कोठा पाइयो । हामी दलित भएको कारणले धेरै दुःख पाएका छौँ नानी यस सहरमा । सानिमाको कुरा सुनेर म अचम्ममा परेँ । दलित हुनुमा के दोष ? कोठा भाडा सबैले बराबर तिर्नुपर्नेमा दलित भनेपछि अलिकति महँगो हुने, त्यसैमाथि पहिल्यै वाचामा बाँधिनुपर्ने बाध्यता यो जातलाई ! कस्तो विडम्बना ?म त्यहाँ बसेको केही दिनपछि मामाकी छोरीको फोन आयो, म भोलि आउँदै छु । अर्को एउटा विषयमा मास्टर्स डिग्री गर्नुपर्ने भयो, मेरो जागिर पनि त्यहीँ सरुवा भयो । मेरा लागि कोठा खोज्न जानुपर्छ । उनी आएपछि हामी कोठा खोज्न हिँड्यौं । ३४ ठाउँमा कोठा खाली पायौं । हामीलाई परिचय सोधियो, बतायौं । केका लागि बस्ने, त्यो पनि बतायौं । तर, कसैले सीधै भने, दलितलाई कोठा हुँदैन, घरमा बूढा बाआमा हुनुहुन्छ । कसैले भने, कुलले सहँदैन, २ महिना पहिले एउटा महिलालाई कोठा दिइयो । पछि थाहा पाइयो, दमिनी रैछ । घरमा कुल बिग्रेर श्रीमान्लाई धन्न प्यारालाइसिस भएन । कति बिरामी हुनुभयो ! दलित समुदायप्रति प्रयोग गरिएका तुच्छ शब्द सुनेर रिस उठ्यो । मैले भनें, कसले भन्यो दमाई घरमा बसेर बिरामी भएको ? यही विषयमा घरबेटीसँग एक छिन भनाभन नै भयो । मैले भनें, कुन जमानामा हुनुहुन्छ दिदी तपाईं ? सहरमा बसेर यस्तो कुरा गर्न लाज लाग्दैन ? टीभी कत्तिको हेर्नुहुन्छ ? मोबाइलमा नेट पनि पक्कै प्रयोग गर्नुभएको होला । अनि शिक्षित पनि हुनुहुन्छ । तर, किन सोच नबदलिएको हजुरको ? तपाईंलाई हामी छोड्दैनौं । हामी अर्को घरमा पुग्यौं । घरबेटी स्याङ्जा गल्याङबाट बसाइँ आउनुभएका धनबहादुर बिक हुनुहुँदो रहेछ । हामीले पल्लो घरमा भएको घटनाबारे बतायौँ । कुरा सुनेपछि उहाँले भन्नुभयो, नानी यो समाज यस्तै छ, यहाँ म बसेको करिब १५ वर्ष हुन लाग्यो । हालसालै मेरो कान्छो छोराको बिहे धुमधामसँग भयो । पार्टीमा मेरा आफन्तलगायत छिमेकी सबैलाई कार्ड बाँडेको थिएँ । बिहेको भोज खान सबै आए तर छिमेकीबाट एक जनाबाहेक कोही आएन । नानी, यो सहरका मान्छे त कहिल्यै आफ्नो हुँदारहेनछन् । हामी दलितलाई त कानुन पनि बनेको र नबनेको उस्तै छ । अन्त्यमा उहाँले आफ्नो घरमा एउटा कोठा खाली भएको जानकारी गराउनुभयो । उहाँको कुरा सुनेर लाग्यो दलितको सहर बनाउनुपर्छ । वास्तवमा हामी दलितलाई कोठा नदिने मात्रै होइन, अरूजस्तै ठाँटबाँटले गैरदलितसँगै घर बनाएरै बसे पनि विवाह, पूजाआजामा छिमेकीले निम्तोसमेत गर्दैनन् । निम्तोमा जाउँला र खान पाउँला भन्ने होइन । तर, सामाजिक सद्भावना, सामाजिक उत्तरदायित्व र अस्तित्वको सम्मानजनक अवस्था महसुस गर्न हामीले पाउनुपर्छ । केही दिनअघिको कुरा हो, सामाजिक विकासमा काम गर्ने गैरदलित साथी म काम गर्ने कार्यालयमा आइन् । कुराको सिलसिलामा उनले भनिन्, मलाई एउटा घडेरी चाहिएको छ । २४ वटा घडेरीको लोकेसनबारे बताएपछि उनले भनिन्, जे भने पनि बस्नलाई त आफ्नै जात भएको समाज हुनुपर्छ, तल्ला जातका मान्छेहरू भएको ठाउँमा त कसरी बस्न सकिएला र !उनको कुराको प्रतिउत्तरमा मैले भनें, तिमीजत्तिको पढेलेखेको र समाजविकासमा लाग्ने जागिरेले जातपातको कुरा गर्न सुहाउँछ ? पढेर के गर्नु, सोच उही पुरानै बोकेर हिँडेपछि ! पैसा कमाउन र स्वार्थ पूरा गर्न मात्रै जागिर नखाऊ । यदि देश र समाजको सेवा गर्छु भन्ने हो भने निश्वार्थ र नयाँ ज्ञानको परिवर्तनशील सोच बोकेर समाजमा आऊ । समाजले तिमीलाई बनाउने होइन, तिमीले समाज बनाउने हो । तिमीहरूजस्ता शिक्षित युवाले त पुरानो कुरालाई चिर्न र स्विकार्न सक्दैनौ भने तिम्रो पुरानो पुस्ताले कसरी स्विकार्छ दलितलाई ? उनले भन्न थालिन्, त्यस्तो होइन, मलाई र मेरो सरलाई त केही फरक पर्दैन । मेरो सासू बढी धर्मकर्म गर्नुहुन्छ । अलि त्यस्तै गर्नुहुन्छ । त्यसैले गाह्रो हुन्छ । उनको कुराले मलाई भित्रभित्रै जलाइरह्यो । यो जातीय विभेदका जरा झन् गहिरिएर फैलिएको महसुस हुन थाल्यो । वास्तवमा प्राचीन नेपालमा राजा जयस्थिति मल्लको पालामा कामको आधारमा जातीय विभाजन भएको कुरा विदितै छ । आधुनिक नेपालमा २०७२ को संविधानमा जातको आधारमा विभेद, छुवाछूत गर्नेलाई र सम्पूर्ण दलित समुदायको सुरक्षाका लागि भनेर जातीय विभेद तथा छुवाछूत कसुर सजाय ऐन को पनि व्यवस्था बकाइदासँग गरिएको छ । तर, पनि गैरदलितको संकीर्ण सोच किन उस्तै ? सहरमा गैरदलित मात्र होइन, दलित समुदायको पनि आर्थिक हैसियत, शैक्षिक क्षमता र हरेक कार्यशैलीप्रतिको दक्षतामा कुनै कमी छैन । तर, गैरदलित समुदायमा दलित समुदायप्रतिको छुवाछूत र विभेदित दृष्टिकोण २१औं शताब्दीसम्म आइपुग्दा पनि अझै व्याप्त छ । हरेक कुराको परिवर्तन क्रमिक रूपमै हुन्छ । परिवर्तन भएका पनि छन् । तर, समसामयिक नीतिनियमको निर्माणसँगै जति मात्रामा त्यसको कार्यान्वयन हुनुपर्ने हो, त्यति भएको देखिँदैन । सरकारले नीतिनियम निर्माण गरेर मात्रै हुँदैन, विभिन्न सूचना प्रविधिको प्रयोगले तीव्र प्रचारप्रसार गरी कार्यान्वयनको काम देशको राजधानीबाटै थाल्नु जरुरी छ । जातीय विभेद र छुवाछूतले ग्रसित सहरबाटै यो कामको थालनी गर्नुपर्छ । तब मात्रै सहरमा दलितमाथि हुने विभिन्न घटनाको न्यूनीकरण हुनेछ । नत्र भने सहरमा आफ्नो भविष्य बनाउँछु र यो राष्ट्रका लागि केही गर्छु भन्ने दलितले दलितको छुट्टै सहर खोज्दाखोज्दै जीवन अन्धकारमै बिताउनुपर्ने हुन्छ । (परियार पाल्पाको रामपुर नगरपालिका४ की वडा सदस्य हुन् ।)"
वृद्ध पत्रकारको देहआसक्ति,"गाब्रियल गार्सिया मार्खेजको पराजित पाठक हुँ । उनको पाठ्य भूगोलमा विचरण गर्नेपहिलो प्रयासमै म हतोत्साहित भएँ, अझै पनि ममा सहजै आँट आउँदैन । उनको वान हन्ड्रेड इअर्ज अफ सोलिच्युड (एक सय वर्षको एकान्तवास) भित्र प्रवेश गर्ने मेरो अनेकौँ पटकको प्रयास विफल भएको छ । यो किताबको विशाल काया, विषयवस्तु र शैलीको दुर्बोधताबाट दच्केको मेरो मन त्यतिखेर प्रफुल्लित भयो, जतिखेर मैले मार्खेजलाई पाँच वर्षअघि फेला पारेँ लघु आकारमा, सरल भाषामा, ग्राह्य शैलीमा तर असहज विषयवस्तुमा । पहेँलो पृष्ठभूमिमा सेता ठूला अंग्रेजी अक्षरमा गाब्रियल गार्सिया मार्खेज लेखिएको छ र तिनै अक्षरहरूलाई छानो बनाएर एउटी लुरी नवयौवना देब्रे हातको सिरानीमा दाइने हातको आड बनाई मस्त निदाइरहेकी छे । सिल्क स्कर्टमा सजिएकी त्यो लुरीको दायाँ कुहिनाको ठीक तलका अलि साना अक्षरहरू मनमनै पढ्छु, मेमोरिज अफ माई मेलानकोली होर्ज् । होर शब्द अपाच्य, असहज र नजानिँदो प्रकारले आकर्षक पनि लाग्छ । शीर्षकलाई नेपालीमा अनुवाद गरी मनन गर्न खोज्छु, मेरा उदासी वेश्याहरूको सम्झना । नेपालीमा त अझै अपाच्य, असहज लागेर आउँछ र नजानिँदो प्रकारले उत्तिकै चित्ताकर्षक पनि । पुस्तकको आवरणमा लेखिएको छ आफ्नो ९० औँ जन्मदिनको पूर्वसन्ध्यामा कोलम्बियाको एक स्तम्भकार कुनै नवयौवना कुमारीसँग उन्मत्त प्रणय सुख भोग गरेर रात विताउने निर्णय गर्छ । ऊ त्यस अज्ञात सुन्दरीको मोहपासमा पर्छ । डेल्डाडिनाको प्रेममा परेपछि विगतमा आफूले भोगेका सबै महिलाको सम्झना सजीव भएर सल्बलाउन थाल्छ । त्यसपछि ऊ नवप्रणयिनीसँग आफूले बिताएका पलहरू लेख्दै पत्रिकामा छपाउन थाल्छ । मेरा उदासी वेश्याहरूको सम्झना यस उपन्यासलाई मैले मार्खेजको अगम्यप्रायः आख्यान चेतनामा प्रवेश गर्ने एउटा सहज मार्गका रूपमा फेला पारेँ । यस आख्यान रोज्नुको अर्को कारण शीर्षकले संकेत गरेको कामोत्तेजक विषयवस्तु पनि हुनसक्छ । हुन पनि मेरो पहिलोपटकको पठनले त्यो बेनामी पत्रकारको रासलीलाभन्दा परको भाव समात्न सकेको रहेनछ । त्यसैले समग्र आख्यान अलि फिका र सपाट अनुभव भयो । तर, भित्रभित्रै भने म आफूलाई यस आख्यानको मर्म भेदन गर्न नसकेको भान भइरह्यो । सन् २००४ मा स्प्यानिस भाषामा प्रथमपटक प्रकाशित र २००५ मा अंग्रेजीमा एडिथ ग्रोसम्यानद्वारा अनूदित यो लघु उपन्यास मार्खेजले जीवनको उत्तरार्द्धमा लेखेका थिए । सम्भवतः यो नै उनको अन्तिम आख्यान कृति हो भन्ने लाग्छ । सरसर्ती हेर्दा यो एक व्यभिचारी बयोवृद्ध संगीतकला समीक्षकको आत्मकथा हो, जसले जीवनको उत्तरार्द्धसम्म पनि शरीरले थेगेसम्मको आनन्दोत्सव मनाएको छ । पूर्णतः एकाकी जीवन बाँचेको यो बेनामी वृद्ध पत्रकार आफ्नो पेन्सनको अधिकांश हिस्सा वेश्याचरणमा खर्च गर्छ । त्यतिले नपुगेर आफ्नो घरको पुराना बहुमूल्य सामान पनि बेच्न भ्याएको छ । उसमा स्त्री देहको भोक कतिसम्म उत्कट छ भने ऊ आफ्नो आत्मकथा लेख्दै गर्दा गर्वका साथ भन्छ पचास पुग्दासम्म ५१४ जना स्त्रीसँग शारीरिक सम्पर्क राखिसकेको थिएँ । तर, पछि शक्ति घट्दै गयो, सम्पर्कमा पनि कमी आउन थाल्यो । त्यसपछि कापीमा नटिपीकनै याद गर्न थालेँ (पृ १२) । यौनको शाश्वत् तृप्तिको खोजीमा रहेको ऊ आफ्नो ९० औँ जन्मदिनमा कुमारी नवयौवनासँग उन्मत्त ढंगले रात बिताउने सोच राखेर रोसा नामकी कोठीवाल्नीलाई फोन गर्छ । उसको चाहनाअनुसार, रोसाले एक नवयौवनाको व्यवस्था गरिदिन्छे । ९० औँ जन्मदिनको पूर्वसन्ध्यासम्म ऊ केवल शरीर बाँचेको छ र उसको जीवन इद अर्थात् कामतत्त्वबाट निसृत ऊर्जाबाट मात्र परिचालित छ । उसका लागि मानव यौन केवल शरीर र पैसाबीच हुने सहमतिको लेनदेन हो । नारी र पुरुषको देह जोड्ने केवल एउटै तत्त्व पैसा हो भन्ने उसले बुझेको छ । त्यसैले ऊ कुनै दकसबिना भन्छ पैसा नतिरीकन आजसम्म म कुनै पनि महिलासँग सुतेको छैन (पृ११) । अतः आफ्ना सम्पर्कमा आएका सम्पूर्ण स्त्रीहरूसँगको उसको सम्बन्ध प्रेमको रसायनबाट पूर्णतः मुक्त छ । सम्बन्धमा कुनै प्रितमय आसक्ति छैन, जुन दैहिक आकर्षण र सन्तुष्टिभन्दा पर फैलिन सकेको छैन । कोठीमा मस्त निद्रामा रहेकी नवयौवनालाई देखेपछि भने पहिलोपटक ऊभित्र प्रेमाभाव रसाउन थाल्छ । ऊ भन्छ त्यस रात मैले भोगको कुनै आकांक्षा नराखीकन सुतिरहेकी महिलाको शरीर ध्यानमग्न भई हेरिरहेँ । जीवनमा पहिलोपटक रहस्यमयी आनन्दको अनुभव गरेँ (पृ२९) । निदाएकी या निदाएको बहाना गरेकी उक्त केटीलाई ऊ डेल्गाडिना भनी सम्बोधन गर्छ । पहिलोपटक ऊ कुनै स्त्री देहसँग आत्मिक रूपले आकर्षित हुन्छ । भोग्ने हतारमा ऊ देखिँदैन । केबल स्नेहपूर्वक अवलोकनको अपूर्व आनन्द लिन्छ ।भोक्ताभावको अन्त्यहीन यौन अतृप्ति बोकेर बाँचेको त्यस वृद्ध स्तम्भकारले पहिलोपटक जीवनमा द्रष्टाभाव राख्छ । त्यस क्षण नै जीवनमा पहिलोपटक ऊ आफू कुनै स्त्रीको प्रेममा परेको अनुभव गर्छ । सदा भोक्ताभाव राख्ने ऊ त्यस रात भने केटीको रूपको द्रष्टा बनी केवल मौन अवलोकन गरिरहन्छ । हिजोसम्म स्त्री देहलाई दैहिक आनन्दको स्रोतभन्दा बढी नठान्ने ऊ आज एकाएक त्यसमा आत्मिक आकर्षण देख्छ । अब उसमा शारीरिक रूपले भन्दा पनि आत्मिक रूपले समाहित हुने चाहना उम्लिएर आउँछ । भोक्ताभाव ज्यादा स्वकेन्द्रित हुन्छ, यो स्वामित्व चाहन्छ, अरूमाथि अधिपत्य जमाउने तीव्र इच्छा रहन्छ । त्यसैले उत्तिकै हिंसात्मक पनि । सुरुमा कापीमा र पछि मनमनै टिपोट गरेका सम्पूर्ण महिलालाई उसले केवल भोग्य वस्तुका रूपमा लिएको थियो । त्यसैले कुनै पनि स्त्रीसँगको सम्बन्धमा उसले प्रेमको आभाससम्म पनि फेला पारेको थिएन । ती सम्बन्ध केवल वस्तु विनिमयजस्तै थिए । तर, त्यस नवयौवनाको सम्पर्कमा आएपछि भने उसमा दैहिक भोक घट्दै जान्छ र प्रेमको भोक जाग्दै जान्छ । अर्धनग्न अवस्थामा निदाइरहेकी केटीको ध्यानमग्न अवलोकन गरिरहँदा ऊ आफ्नै अन्तस्करणको यात्रामा लाग्छ । जीवनभरि देहशक्तिले टालिएका उसका आँखा डेल्गाडिनाप्रतिको प्रेमासक्तिले अकस्मात खुल्छ । वास्तवमा त्यो अवोध नवयौवना त्यस वृद्ध पत्रकारका लागि अन्तस्करणको अवलोकन र यात्रा गर्ने माध्यम बन्दछे । डेल्गाडिनाप्रतिको उसको एकतर्फी प्रेम उसका लागि दर्पण बन्छ, जसमा उसको विगत सजीव भएर सल्बलाउन थाल्छ । जीवनको सुदूरउत्तरार्द्धमा आएर आफ्नो अँध्यारा पाटाहरूसँग साक्षात्कार भएको ऊ स्वअवलोकनपछि एकाएक भन्छ आज म अर्कै मानिस भएँ । नब्बे वर्षमा आएर बल्ल ऊ आफ्नो जीवनको नवअध्याय आरम्भ भएको ठान्छ । प्रेम प्यासले व्याकुल ऊ हरेकजसो रात केटीकोमा जान्छ, उसलाई ढोकातिर पिठ्युँ फर्काएर सुतेको भेट्छ, उसको आडैमा बस्छ, कहिले लोरी गुनगुनाउँछ, कहिले कथा सुनाउँछ त कहिले आफूले पत्रिकाका लागि उसकै नाममा लेखेको प्रेमपत्र पढेर सुनाउँछ । निद्रा नबिथोलियोस् भनी चुपचाप उसको आडैमा पल्टिरहन्छ । बिहानको पहिलो प्रहरमा केटी जाग्नुअगाडि नै कोठा छाड्छ । अपेक्षारहित एकतर्फी प्रेममा व्याकुल त्यस बयोवृद्ध देहलम्पट पत्रकारको अन्तस्करण पहिलोपटक खुल्छ र कुनै तत्त्वबोधीझैँ बोल्छ एकतर्फी अथवा अनुत्तरित प्रेम नै जगत् चलाउने अजेय शक्ति रहेछ । प्रेमाभावले रूपान्तरित भएको त्यस वृद्ध पत्रकारको आत्मकथा पढिरहँदा मेरा मनमा दुई प्रश्न बारम्बार उठिरहे । पहिलो, के हुन्छ जब व्यक्तिको कामवासना नेसेसिटी बाट डिजायर मा रूपान्तरित हुन्छ ? दोस्रो, प्रेमविमुख दैहिक सम्बन्ध किन अपूर्ण रहन्छ ? पहिलो प्रश्नको जवाफका लागि म मनोविश्लेषक ज्याक लकाँतर्फ फर्किन्छु । लकाँले नेसेसिटी अर्थात् आवश्यकता र डिजायर अर्थात् इच्छाचाहनाबीच भेद देखाएका छन् । उनी सम्झाउँछन् आवश्यकता पूरा गर्न सकिन्छ तर डिजायर कहिल्यै पनि पूरा हुँदैन । आवश्यकताको अन्त्य विन्दु हुन्छ तर डिजायर भने अन्त्यहीन हुन्छ । इच्छाइएको एउटा वस्तु प्राप्त हुनासाथ फेरि अर्को वस्तुको चाहना जाग्छ । वस्तु फेरिँदै जान्छ तर चाहना जस्ताको तस्तै रहन्छ । अन्ततः व्यक्ति चाहनाको अन्त्यहीन जालोमा फस्छ । यस बयोवृद्ध पात्रको जीवन पनि यही अन्त्यहीन जालोमा फसेको देखिन्छ । शारीरिक सम्बन्ध उसका लागि नेसेसिटीबाट डिजायरमा बदलिएको छ । कुनै कुमारी यौवनासँग उन्मत्त रात बिताएर आफ्नो ९० औँ जन्मदिन मनाउने उसको निर्णय यौन आवश्यकता नभई केवल डिजायर हो । मनमा उठेको दोस्रो प्रश्नको जवाफ मलाई अर्मेन्ता नामकी देह कारोबारीले दिन्छे । उमेर ढल्किएपछि चिनियाँसँग प्रेममय वैवाहिक जीवन बिताइरहेकी अर्मेन्ता आफ्नो पूर्वग्राहकलाई सम्झाउँदै भन्छे हेर मेरा दुःखी विद्वान्, त्यो केटीलाई बिहे गरिहाल । प्रेमयुक्त सम्भोगको आश्चर्य अनुभव नगरी तिमी कदापि मर्नु हुँदैन । देहउन्मुख र प्रेमविमुख हुँदै गइरहेको आजको उत्तरआधुनिक सम्बन्धहरू देखीबुझी ल्याउँदा अर्मेन्ताको यो भनाइमा म निकै गहिरो अर्थ भेट्छु । बयोवृद्ध पत्रकारको नाबालिग डेल्गाडिनाप्रतिको अप्राकृत र असहज आकर्षणले उसको विकृत यौन मानसिकताको संकेत गर्छ, जसलाई मनोविज्ञानले हेबेफिलियाको नाम दिएको छ । नाबालिग केटीप्रतिको आकर्षणभित्र बर्जित सम्बन्धको अर्को मनोवैज्ञानिक पक्ष पनि गुप्त छ । उक्त बेनामी केटीको सुन्दरता, निर्दोषिता र पवित्रताबाट सम्मोहित वृद्ध पत्रकार उसलाई डेल्गाडिना नामले पुकार्छ । डेल्गाडिना मेक्सिकन लोकगीतमा वर्णित एक राजकुमारीको नाम हो, जसप्रति उसकै पिता आकर्षित भई विवाहको प्रस्ताव राख्छ । यस प्रकारको यौन झुकाव पाठकका लागि त्यति सहज भने पक्कै लाग्दैन यद्यपि यसलाई पूर्णतः अस्विकार्ने आधार पनि भेटिँदैन । यस उपन्यासले पश्चिमी शास्त्रीय संगीत र कलाको कम्तिमा पनि सामान्य चेत भएका पाठकको अपेक्षा गर्छ । आफूलाई संगीत र कलाको समीक्षक बताउने कथावाचकले संगीतलाई आफ्नो एकाकी जीवनको सहारा बनाएको छ । ऊ पाठकलाई पोलिस पियानोवादक चोपिनको मंगलाचरण, स्पेनिस भायोलिनवादक ज्याक थिबोल्टको सोनाटा, जर्मन कम्पोजर रिचर्ड वागनरको गाथाजस्ता अनेकौँ पश्चिमी संगीतज्ञका कालजयी सृजनाको यात्रा गराउने चेष्टा गर्छ । तर, संगीतसँग आफूलाई त्यति नजिक नउभ्याउने पाठक भने पठनको प्रवाह टुट्ने गरी अलमलिन सक्छन् । मार्खेजशैलीका रूपमा चिनिएको मायावी यथार्थवादको भव्य प्रयोग नभए पनि यस शैलीको केही छनक भने यसमा भेटिन्छ । एउटा दृष्टान्त उक्त पत्रकार उदेकलाग्दो स्वास्थ्य समस्याबाट पीडित छ । त्यो के भने टहटह जून लागेको रात उसको मलद्वार अचम्मै पोल्न थाल्छ ।जराजीर्ण उमेरको यस पुरुष पात्रको कामासक्ति असहज लाग्छ, नवयौवनासँग रात बिताएर आफ्नो ९० औँ जन्मदिन मनाउने उसको निर्णय झनै असहज भान हुन्छ । नवयौवनाप्रतिको उसको आकर्षण र प्रेम असहज मात्रै होइन, नैतिक रूपले आपत्तिजनक पनि देखिन्छ । तर, असहज विषवस्तुको सहज प्रस्तुतिले पाठकलाई अवाक् पारिदिन्छ । वास्तवमा मार्खेजको ख्याति नै यसैमा अडिएको छ । वृद्ध पत्रकारले आफ्नो आत्मकथाको शीर्षक मेरा उदासी वेश्याहरूको सम्झना राखेको छ तर यथार्थमा ऊ आफैँ एक उदास पात्र हो । यो उसकै उदास एकाकी जीवनको संक्षिप्त वृतान्त हो, जो अनेकौँ स्त्री देहसँग जोडिए पनि प्रेम अभावले व्याकुल, अधीर र सुक्खा जीवन बाँचिरहेको छ । अन्ततः प्रेमको प्रथम अनुभूतिले उसको जीवन रूपान्तरित हुन्छ । यो जराजीर्ण पात्र मानव जिजीविषाको आद्य प्रतीक पनि हो । बुढ्यौली व्यक्तिको उमेरमा भन्दा पनि उसको अनुभूतिमा व्यक्तिन्छ भन्ने दृढ विश्वासमा यो पात्र बाँचेको छ । उसका लागि उमेर प्रेमको कदापि बाधक हुँदैन ।ऊ एक जटिल पात्र हो, जसको सकृय यौनजीवन देखेर पाठक विस्मित् होलान्, केहीलाई उसको प्रेमरहित एक्लो जीवन देखेर टिठ लाग्ला । ऊ कुनै न कुनै रूपबाट पाठकको स्मृतिमा बसिरहनेछ । अभावका कारण कोठीमा पुगेकी त्यो चौधवर्षीय डेल्गाडिनाको अबोध अनुहार र उसको विवशता पनि पाठकको स्मृतिबाट सहजै हट्नेछैन ।"
पुरुषका लागि वरशिक्षा,"नेपाली साहित्यमा वधूशिक्षा नामक कृतिमा अभिव्यक्त गरेका धारणालाई माध्यम बनाएर भानुभक्तको आलोचना गर्ने क्रम घटेको छैन, दिनप्रतिदिन बढिरहेको छ । नेपाली साहित्यमा वधूशिक्षा मात्र नभई वरशिक्षा पनि लेखिएको छ भन्ने धेरैलाई थाहा नभएकै बुझिन्छ । सुप्रसिद्ध साहित्यकार भीमनिधि तिवारीद्वारा लेखिएको वधूवर शिक्षा नामक कृति पहिलोपटक २०१२ सालमा तत्कालीन मुस्ताङी राजा अंगोन जेम्पल तेनजिन ट्रटुल पर्वलको सहयोगमा प्रकाशन भएको हो । यही काव्य २०२५ सालमा तिवारी साहित्य समितिद्वारा पुनः प्रकाशन भएको जानकारी पाइन्छ । यो काव्य सिर्जनाको कारकका सम्बन्धमा भीमनिधि तिवारीले भूमिकामा यसरी व्यक्त गरेका छन्, विसं २०१०, असार २९ गतेका दिन नेपालमा सर्वप्रथम भानुजयन्ती मनाइयो । सरस्वती सदनमा भएको श्रद्धाञ्जली समारोहमा कतिपय साहित्यकार र नेताहरूले भाषण गरे । किन्तु मैले त्यसै मञ्चबाट केवल एउटा प्रतिज्ञा गरें भानुभक्त आचार्यज्यूले वधूशिक्षा लेखेर नारीजातिलाई स्थायी उपहार दिनुभयो, म वरशिक्षा लेखेर पुरुषजातिलाई समर्पण गर्नेछु । वधूशिक्षा पढेकी बुहारी जुन घरमा आउलिन् त्यहाँ वरशिक्षा पढेको छोरो रहला । फलतः नेपालीको त्यो घर, घर नभएर मन्दिर होला । रचना आर्को वर्षको जयन्तीसंममा समाप्त हुनेछ र यो पनि त्यही छन्दमा लेखिनेछ जसमा आचार्यज्यूले लेख्नुभएको थियो । अनि शैली भाषा पनि त्यस्तै सरल बनाउने प्रयत्न गरिनेछ । यसरी प्रतिज्ञा गरिएको समयभित्रै भीमनिधि तिवारीले २०१० चैत १३ गते वरशिक्षा लेखिसकेर सन्तोषको सास फेरेका थिए । वधूवर शिक्षा काव्यमा वधूशिक्षाअन्तर्गत भानुभक्तकै वधूशिक्षा लाई समावेश गरिएको छ । यसरी समावेश गर्दा भानुभक्तको वधूशिक्षामा भूमिकाका रूपमा रहेको तारापतिलाई सम्बोधन गरिएको प्रस्तावनाचाहिँ समाविष्ट छैन । यस काव्यमा भानुभक्तको वधूशिक्षा को समाप्तिपछि वरशिक्षाको प्रारम्भ गरिएको छ । पूर्वार्द्ध र उत्तरार्द्ध गरी दुई भागमा संरचित वरशिक्षाको दुवै भागमा ६६६६ श्लोक समाविष्ट छन् । प्रकृतिको अनुपम दृश्यको वर्णनबाट सुरु गरिएको यसको पूर्वार्द्ध भागमा बिहान उठेदेखि एउटा पुरुषले गर्नुपर्ने अनेक कर्तव्यका बारेमा विस्तृत रूपले सम्झाइएको छ । आफ्नो नित्यकर्म सकिएपछि खाली पाउले बगैँचामा गएर बोटबिरुवाको हेरविचार गर्नुपर्ने भाव अभिव्यक्त यस भागमा माटोमा गरिने कामलाई सर्वोत्तम व्यायामका रूपमा चर्चा गरिएको छ । माटो र श्रमको सम्मान नगर्ने मान्छे मुर्दासमान हुन्छ भन्ने अवधारणाको प्रस्तुति पाइने यस काव्यमा विद्याको महत्ता प्रस्तुत गर्दै धूम्रपान, मद्यपानजस्ता कुलतको विरोध गरिएको छ । बजारिया खाना स्वास्थ्यको प्रतिकूल रहेको अवधारणा अभिव्यक्त यस काव्यमा खेलको महत्त्व पनि देखाइएको छ । यसमा तिवारीले अनावश्यक खर्च गर्नु बुद्धिमानी नभएको कुरा अभिव्यक्त गर्दै मितव्ययी भएर सादा जीवन व्यतीत गर्न सल्लाह दिएका छन् । मद र घमण्डले मानिसलाई पतनको खाडलमा जाक्छ भन्ने भावनाको प्रस्तुति पाइने यस काव्यमा शिष्ट आचारका साथ मृदुभाषी भई निःस्वार्थ भएर सेवा गर्नुपर्ने सन्देश प्रवाहित गरिएको छ । प्रस्तुत काव्यमा संसारमा अनेक धर्म प्रचलनमा रहे पनि संसारमा सबैभन्दा ठूलो मानवधर्म नै रहेको दृष्टिकोण कविको रहेको छ । वरशिक्षाको पूर्वभागमा विवाह बन्धनमा नबाँधिएको पुरुषले दैनिक जीवनमा गर्नुपर्ने आचरण एवं व्यवहारको सविस्तार व्याख्या गरिएको छ भने उत्तरार्द्ध भागमा चाहिँ विवाहको आवश्यकता तथा विवाहपछि पत्नी एवं परिवारप्रति पुरुषले गर्नुपर्ने कर्तव्य र व्यवहारका बारेमा उल्लेख गरिएको छ । आफूसँग विवाह हुन लागेकी कन्याबारे अरूको भर नपरी वर स्वयंले बुझबुझारथ गरेर विवाह गर्नुपर्ने भावको प्रस्तुति पाइने यस काव्यमा विवाहको प्रयोजन र महत्त्व बुझेर मात्र विवाह गर्नुपर्ने र बोक्रे रवाफका लागि विवाहमा फाल्तु खर्च गर्न नहुने विचारको अभिव्यक्ति पाइन्छ । विवाह गरेकी पत्नी अशिक्षित भएमा आफैँले उचित शिक्षाको व्यवस्था गरिदिनुपर्ने दृष्टिकोणको प्रस्तुति पाइने यस काव्यमा नारी शिक्षाको महत्त्व दर्साइएको छ । नारीलाई शिक्षा नदिइने तत्कालीन अवस्थामा नारीशिक्षाका सम्बन्धमा तिवारीको यस्तो दृष्टिकोण आउनु सराहनीय पक्ष हो । नारीलाई पतिको छाया, दासी तथा जुत्ता मान्ने पितृसत्तात्मक संकीर्ण एवं अमानवीय दृष्टिकोणको विरोध पाइने यस काव्यमा नारीलाई पुरुषसरह अस्तित्व भएकी व्यक्तिको रूपमा चर्चा गरिएको छ । पत्नीलाई गोडाको जल ख्वाउने, उसलाई खसालेर बोल्नेजस्ता नेपाली समाजमा व्याप्त कुप्रचलनहरूको आलोचना गरिएको यस काव्यमा नारीलाई पुरुषको प्रेरक, उत्साहबर्धक, हितचिन्तक रूपमा व्याख्या गर्दै सौन्दर्य एवं ममताकी प्रतीकको रूपमा उभ्याइएको छ । नारीलाई सतीत्वको घेराभित्र बन्दी बनाई आफू स्वेच्छाचारी भएर हिँड्ने पुरुषको स्वेच्छारिताको विरोध गरिएको यस काव्यमा नारीलाई मुठीभित्र होइन दिलभित्र राख्नुपर्ने भाव अभिव्यञ्जित छ । यस काव्यमा कविले नारीलाई घरभित्रका झन्झटिला काममा मात्र गुम्स्याएर नराखी बेलाबेला मनोरञ्जन गराउनुपर्ने दृष्टिकोण पनि प्रस्तुत गरेका छन् । म लोग्ने हुँ भनेर आफ्नो अहंकार एवं प्रभुत्व दर्साउँदै पत्नीलाई दोस्रो दर्जाको नागरिक ठानेर व्यवहार गर्ने संकीर्ण पुरुषलाई यस काव्यमा कविले मानसिक रोगीको संज्ञा दिएका छन् । समग्रमा भन्दा स्वस्थ्य, सदाचारयुक्त एवं व्यावहारिक जीवन बाँच्नाका लागि ध्यान दिनुपर्ने कुराको वर्णनमा कवि यस काव्यमा केन्द्रित देखिन्छन् ।वरशिक्षामा अभिव्यक्त श्लोकका भावहरू एक्काईसौँ शताब्दीको वर्तमान समयमा अगि सारिएका महिला शिक्षा, महिला समानता तथा महिला सशक्तीकरणका नाराहरूकै निकट देखिन्छन् । यस दृष्टिले हेर्दा यस काव्यमा भीमनिधि तिवारीको दृष्टिकोण मानवतावादी, समतावादी, प्रगतिशील एवं नारीवादी देखिन्छ । समाजमा व्याप्त पितृसत्तात्मक संकीर्णताको उन्मूलनका साथ समतामूलक एवं प्रगतिशील समाजको कामना अभीष्ट रहेको यो कृति शार्दूलविक्रीडित छन्दमा संरचित छ । नेपाली समाजमा छोरीबेटी र बुहारीहरूलाई सदाचारी बनाउनाका लागि वधूशिक्षा पढाइयो, अनि पढ्न नजान्ने छोरीबुहारीलाई सुनाएरै पनि घोकाइयो तर तिनै नेपाली पुरुषहरूले नेपालीमा लेखिएको वरशिक्षा आफूले पनि पढेनन् आफ्ना छोराहरूलाई पनि पढाएनन् अझ भनौँ पढाउन चाहेनन् । अरू कुरा त छोडौँ नेपाली साहित्यमा रुचि राख्ने अधिकांश पाठकलाई वरशिक्षा लेखिएको कुरोसमेत जानकारी नभएको बुझिन्छ । पत्नीलाई मानवीय व्यवहारका साथ आफ्नो समकक्षमा राख्नु आफ्नै अस्तित्वमाथिको प्रहार हो कि भन्ने त्रासले पितृसत्तात्मक संकीर्ण मानसिकता सदैव त्रसित रह्यो र पत्नीलाई दासीकै रूपमा व्याख्या गर्न कसरत गरिरह्यो । आफूचाहिँ शास्त्रद्वारा निर्दिष्ट कतिपय आचारसंहिताहरूलाई यो वा त्यो बहानामा सहजतापूर्वक त्याग्दै गयो तर नारीका सन्दर्भमा चाहिँ सदैव परम्पराको हवाला दिइरह्यो । परिवर्तनको हिमायती भएको हवाला दिएर फुक्काफाल भएर हिँड्न रुचि राख्ने पुरुषले नारीलाई चाहिँ मानवीय दृष्टिले हेर्नसमेत कन्जुस्याइँ गरिरह्यो । वरशिक्षा भन्नेबित्तिकै के लेखिएको रहेछ त भनेर एकपटक पढ्न त परै जाओस् भनौँ नामसमेत लिन नचाहनुको कारण स्पष्टै छ । हुन त वरशिक्षामा दिइएको शिक्षा ग्रहण गरेर सदाचारी हुनाका लागि स्वेच्छाचारी पुरुषलाई कसैले बाध्य पार्न सक्ने थिएन । यति हुँदाहुँदै पनि वरशिक्षा लेखिएको कुरा जानकारी पाउने कतिपय व्यक्तिहरूले पढेर पनि यसको चर्चा गर्न नचाहेकै कारण यो सदैव ओझेलमै रह्यो । साक्षर छोरीबुहारीलाई पढ्न दिएर अनि निरक्षरलाई आफैँले सुनाएर भए पनि वधूशिक्षामा उल्लिखित आचरणहरूको अवलम्बन गराउन रुचि राख्ने पुरुषले चाहिँ वरशिक्षा लेखिएको छ भन्ने जानकारीसमेत राख्न नचाहनुचाहिँ विडम्बनाको पराकाष्टा नै हो । वरशिक्षा भन्नेबित्तिकै यसलाई पुरुषका विरुद्धमा छाँटिएको अनर्गल एवं वाहियात उपदेश सम्झेर यसको अवहेलना गरिएको अनुमान गर्न सकिन्छ ।वरशिक्षा नामक कृति वधूशिक्षा भन्दा पृथक् अवधारणाका साथ देखापरेको सिक्वेल लेखन हो । अग्रज लेखकका कृतिको खण्डन गर्न, त्यसमा अभिव्यक्त मतमाथि आफ्नो प्रतिक्रिया अभिव्यक्त गर्न तथा त्यसै विषयभन्दा पृथक् रहेर पाठकलाई केही नयाँ दिन पनि सिक्वेल लेखन गर्न सकिन्छ । यसखाले सिक्वेल लेखन एकप्रकारको चुनौती पनि हो, किनकि पूर्ववर्ती लेखकको कृतिजत्तिकै लोकप्रिय बनाउनुपर्ने मनोवैज्ञानिक दबाब अनुज लेखकलाई रहेको हुन सक्छ । लोकप्रिय भएर समाजमा एउटा स्थान बनाइसकेको अग्रज लेखकका कृतिमा उल्लिखित विषयभन्दा विपरीत विषयमा सिक्वेलको सिर्जना गर्दा त्यो त्यत्तिकै लोकप्रिय नहुने सम्भावना पनि त्यत्तिकै प्रबल हुन्छ । पितृसत्तात्मक संकीर्णताले जरो गाडेको तत्कालीन समाजमा पुरुषलाई शिक्षा दिने हेतुले अग्रज कविको कृतिका विपरीत सिक्वेल लेखन गर्दा भीमनिधि तिवारीले चुनौतीलाई आत्मसात् गरेकै हुन् । सहनशीला सुशीला जस्ता नाटकमा प्रस्तुत नारी आदर्शको व्याख्या गर्ने नाटककारको कवि दृष्टिकोणमा आएको परिवर्तन र प्रगतिशीलताको संकेत पनि हो वरशिक्षा । प्रस्तुत कृति सारै कमजोर भएर चर्चित नभएको होइन । यसको उचित चर्चा एवं प्रचारप्रसार हुन नसक्नु र नगरिनुमा चाहिँ नेपाली साहित्यमा व्याप्त भालेवाद नै मुख्य कारकका रूपमा रहेको देखिन्छ ।"
सर्पभन्दा विषालु पुरुषको सम्झनामा,"उ मेर पनि एउटा सिँडी रहेछ अनुभवको । त्यसबेला भोगाइका कति नै खुड्किला चढेकी थिएँ र ! जिम्मेवारीको बोझ ठूलो थिएन । ससाना थिए मेरा दुब्ला खुट्टा पनि । खुट्टाजस्तै साना थिए सपना पनि । उमेरले नै पढायो, अनुभवले नै बढायो सपनाको आकार, सपनाको रङ । खुट्टाको साइज उत्रै भए पनि सपनाको साइज बढ्दै थिए दिन प्रतिदिन । उमेरसँगै कति परीक्षा फेल भएँ, कति पास ! तर, फेल भएपछि पलाउँदोरहेछ पास हुने रहर । २०५७ सालमा (अपहरणमा परेपछि) झन्डैझन्डै जीवन नै समाप्त हुनबाट बँचेकी म जिन्दगीका सिँढी चढ्ने कुरा त छोडौँ, हिँड्नसमेत डराउने डरपोक भएकी थिएँ । मलाई सबैभन्दा बढी डर मान्छेहरूसँग लाग्थ्यो, त्यो पनि पुरुषसँग । हिँड्दै गर्दा मेरो बाटोमा तगारो उनीहरूले नै त हालेका थिए । आज पनि कहिलेकाहीँ सम्झिन्छु, महिलाको सबैभन्दा ठूला दुश्मन पुरुष नै हुन्, उनीहरूकै कारण महिला सधैँ पछाडि परेका हुन् तर लगत्तै फेरि सम्झिन्छु, सबैभन्दा नजिकका मित्र पनि त उनीहरू नै त हुन् । यो पनि एउटा भ्रम हो । मनभित्र सधैं एउटा भ्रमको तराजु बोकेर तौलीतौली बाँच्दोरहेछ मान्छे ! साँच्चै भन्दा त्यो समय पुरुषदुश्मन मभित्र बढी नै हावी भएको थियो । बाटोमा हिँड्दा म पुरुषतिर हेर्नसमेत डराउने भएकी थिएँ । बरु गोमन सर्पसँग डर लाग्दैनथ्यो तर पुरुष त्योभन्दा बढी विषालु लाग्थे । कारण एउटै थियो, पुरुषले मलाई मृत्युनजिक पुर्यायो । मलाई मृत्युनजिक पुर्याउनेमा महिला थिएनन्, ती सबै पुरुष थिए । २०५७ देखि २०५८ सम्म मैले आफ्नै कोठाभित्र बसेर मृत्युको जोडघटाउ गरिरहेँ । मेरो हिसाबमा माइनसमाइनस कहिल्यै प्लस भएन । जति प्लस जोडे पनि सधैँ माइनस मात्र भैरह्यो । गजबकै हुँदो रहेछ उमेरसँगै जीवनको हिसाब पनि ! आमा भन्नुहुन्थ्यो, बोली नफुटेको बच्चाले पनि हिसाब जानेको हुन्छ । एक मात्रै चीज दिए मान्दैन, सप्पै दे भन्छ । सानो छँदा जानेको हिसाबको सूत्र ठूलो हुँदा फेरिँदै जाँदो रहेछ र फेरि जीवनको अर्को सूत्र प्रयोग गर्दोरहेछ मान्छे । कहिलेकाहीँ सूत्र नजानेरै पनि सकिँदो रहेछ जीवन । जीवन बाँच्ने सूत्र खोज्दाखोज्दै म पहिलोपटक पुगेकी हुँ विपस्यना केन्द्र, जतिबेला जीवनदेखि असाध्यै थाकेकी थिएँ म । जीवनको सबैभन्दा ऊर्जावान समयमा अर्थात् ३१ वर्षको त्यो उमेरमा लाग्थ्यो, म हरेक काम गर्न सक्छु । ओहो ! आज सम्झिन्छु, जित्न र जिउनका लागि नै त होला जीवनको रेसमा कति कति ठाउँमा विभक्त थिएँ म । त्यसबेलाको आँटले नै होला म जिम्मेवारीले पनि छरिएकी थिएँ, कर्मले पनि छरिएकी थिएँ । लाग्थ्यो, म सबै काम गर्न सक्छु तर मेरो निडर जीवनलाई कायर र डरपोक बनाउने ती पुरुष जसलाई मैले जीवनमा एक दिनसिवाय फेरि कहिल्यै देखिनँ, सिर्फ त्यही अपहरणको दिनबाहेक । तर, त्यही एक दिनको सम्झनाले मान्छेका हजारौँ दिन अर्थहीन भएर सकिँदारहेछन् । म बाँचेर केही गर्न चाहन्थेँ । अर्थोक नसही आफ्ना ससाना छोराछोरीलाई पढाउन चाहन्थेँ, आफैँसँग राखेर । तर, मलाई आफ्नै मृत्युको घन्टी बजाइदिएर उनीहरूले फेरि बन्द गरेनन् त्यो घन्टी । मलाई निदाउनसमेत नदिने त्यो आवाजले म हरसमय झस्किइरहेँ, चस्किइरहेँ । बाथरुममा पसेर नुहाउँदै गर्दा पनि लाग्थ्यो, यो मेरो अन्तिम नुहाइ हो । फेरि नुहाउने बेला म यो धर्तीमै हुनेछैन । म मरिसकेकी हुनेछु । संसार अटाउन सक्ने मेरो टाउकोमा त्यसबेला मृत्युको शंखघण्ट मात्र अटेसमटेस भएर बजिरहे । त्यो हुनुको पनि एउटा कारण थियो अपहरणमा शारीरिक पीडा नपाए पनि मानसिक पीडाको पहाड मैले थेग्न नसक्ने भारीको थियो । पैँतालीस किलोको मेरो ज्यानमा लाग्थ्यो, सय किलोको मृत्यु बसेको छ । जीवन संघर्षको एउटा पाटो हो भन्ने बुझेको मान्छेले आत्महत्या गर्दैन भन्ने सम्झेर पनि म आफैँले आफैँलाई समाप्त गर्ने कुरा जस्तै दुःखमा पनि सोच्न सकिनँ । त्यसैले म त्यो डरबाट, त्यो भयबाट फुत्त बाहिर निस्कन चाहन्थेँ । बल्लबल्ल चार वर्षपछि बूढानीलकण्ठमाथिको विपस्यना जान कस्सिएँ एकाएक म । त्यहाँ जान सुझाव दिनुभएको थियो, मेरो माल्दाइले । जानु एक हप्ताअघि नै जमलमा गएर भरेकी थिएँ निवेदन । मार्चको१ तारिख दिउँसो १२ बजे लगाउने केही लुगा झोलामा बोकेर निस्किएँ एकान्त यात्रामा । १२ दिनसम्म मैले मलाई नै भरमार सम्झाउनु थियो, आफ्नै लागि मात्र निकाल्नु थियो समय । सम्झिएँ मैले आजसम्म आफैँलाई मात्र १२ दिन कहिले पो दिएकी छु र ? सधैँ घरपरिवार भन्यो, आफ्नै बित्तो काम कत्ति कत्ति ! माइत गएर पनि १२ दिन ढुक्कले बसेको रेकर्ड छैन मेरो । छोराछोरी, लोग्ने भन्यो, भान्सा भन्यो ! ओहो १२ दिन सबैसँग सम्बन्धविच्छेद हुँदा कस्तो अनुभव हुँदो हो ! थोरै कौतूहलसँगै निराशाको भारी पोको बोकेर म त्यहाँ पुगेकी थिएँ । न रेडियो, न टीभी, न मोबाइल, न कसैसँग बोलचाल ! मौन बसेर पनि मौन बस्न नसक्ने त्यो समय । मुख नबोलेर के भो र आँखा चिम्लिएपछि मन बोलेको बोलेकै हो ! मैले त्यहीँ गएर लामो समय पलेँटी कस्न सिकेँ, पलेँटी जसरी नै मन कस्नुपर्ने रहेछ भनेर सिकेँ । जीवनप्रतिको दृष्टिकोण पनि त्यहाँ पुगेरै बुझ्ने कोसिस गरेँ । रातभरि मलाई निदाउन नदिने त्यो भय पनि त्यहीँ पुगेर मारेँ । मभित्रका थुप्रै राग, तृष्णा, प्राप्ति सबै मारिरहँदा विपस्यना केन्द्रले आफूभित्रको बाँच्ने दृढता भने घनघोर जिउँदो बनाइदियो मभित्र । थुप्रै कमजोरीसहितकी मैले केही कमजोरीलाई अझै मार्न सकेकी छैन तर कोसिसमा सधैँ छु । आफूलाई सत्य लागेको कुरा बिनाडर प्वाक्क बोलिहाल्ने मेरो बानी भने पूरै मार्न सकेकी छैन अझै । जीवनका खास घटनाले मान्छेलाई नै बदलिदिँदो रहेछ । बस्दाबस्दै म आफैँले थाहा पाउनेगरी बदलिएँ । ११ दिनको बसाइमा मैले चिनेकी पूर्वपरिचित एक जना नेता बहिनी पनि थिइन्, जो आज पनि नेता नै छिन् । मलाई थाहा थियो, उनले आत्महत्या गर्न एकैचोटि थुप्रै स्लिपिङ ट्याबलेट खाएकी थिइन् रे ! तर, समयमै अस्पताल पुर्याएपछि उनी बाँचेको कथा मैले सुनेकी थिएँ कसैबाट । यो घटना गुपचुप पारियो पछि । तीन दिनको मौन बसाइमा मेरो नजिकै बसेकी ती बहिनी ध्यान गर्न बसेकै बेला हलै थर्किनेगरी रोइन् क्वाँक्वाँ । उनलाई सेविकाहरूले बाहिर निकाले । सायद सम्झाए होलान् एक घण्टा जति, उनी भित्र आइनन् । एक्लै आँखा चिम्लिएर पलेँटी कसी बसिरहँदा विगतका धेरै कर्म सम्झिन थाल्दोरहेछ मान्छे । राम्रानराम्रा कर्म, सुखदुःखका भोगाइ, सबैसबै सम्झिएर दुःखी हुँदा पानी पर्दापर्दै छेवैमा चट्याङ परेर तर्सिएजस्तै बन्दो रहेछ मान्छे । सायद यस्तै भएर उनी रोएकी हुन् । बेलुका मौन बसाइ सकेपछि हलबाट कोठामा पस्नुअघि बाटोमा मैले उनको अनुहार हेरेँ चौबीस, पच्चीस वर्षकी लाग्ने उनका आँखा कुनै बालकका निर्दोष आँखाझैं देखिए । चार दिन कटेपछि भने अलि बानी पर्दै गएको हो कि जस्तो लाग्न थालेको अनुभूति गरेकी थिएँ मैले । महिला साधकले सेविकालाई कानेखुसी गरेर बाहिर आफ्ना समस्या राख्थे । कहिलेकाहीँ गुरुहरूले पनि केकस्तो छ भनेर विशेष ध्यान दिन्थे । साह्रै मिहिनेत गरेर तयार पारिएको खानेकुरा खाँदा पकाउनेको प्रेमले खानेकुराबाट बाफ होइन, प्रेम निस्केको अनुभूति दिलाउँथ्यो । एकान्तमा विगत सम्झिँदै एकोहोरिएका केही महिलापुरुष बिरामीजस्ता देखिन्थे । कसैलाई धेरै ट्वाइलेट लाग्थ्यो, कसैलाई खोकी धेरै लाग्थ्यो । कोहीकोही होमसिकले हेर्दै निराशजस्ता देखिन्थे । तर, जब बेलुका साढे आठ बज्थ्यो, गुरु गोयन्काको प्रवचन सुनेर साधकको त्यो निराश अनुहारमा फुर्ती निस्किन्थ्यो । बेलुका विश्रामका लागि कोठामा पुग्दा एक खालको आनन्दको अनुभूति हुन्थ्यो । तर, लामो समय पलेँटी मारेर बस्दा भने बानी नहुनेलाई थोरै कठिन हुनु स्वाभाविक देखिन्थ्यो । थोरै आँखा खोलेर यसो हेर्यो, सबै शान्तसँग पलेँटी कसेर बसिरहेकै देखेपछि आफू मात्रै उठेर बाहिर निस्कन मन नलाग्दो रहेछ । तर, खुट्टा अति निदाएपछि भने ट्वाइलेट जाने बहानामा पनि खुट्टा तन्काउन निस्कन्थेँ म । म प्रायः बेलुका टीभीमा गुरु गोयन्काको प्रवचन हेर्न निकै लालायित हुन्थेँ । यसरी हामीले आफैँसँग जुधेर दस दिन काट्यौँ । हो त्यही बोली खुलेको दिन सबैभन्दा पहिले उनै नेता बहिनी हाँस्दै मेरो नजिक आइन् र मलाई अंगालो हालेर रुँदै भनिन्, अबदेखि कहिल्यै आत्महत्या गर्ने कुरा दिमागमा आउन दिन्नँ । मैले उनको ढाडमा बिस्तारै सुम्सुम्याएर सान्त्वना दिएँ । साँच्चै एकचोटि विपस्यना जाने मान्छेले हत्तपत्त आफूलाई खत्तम गर्ने कुरा सोच्नै सक्दैन । लाग्यो, एकान्त यस्तो एउटा जंगल रहेछ, जहाँ हरकोही पुग्नु जरुरी रहेछ जीवन बुझ्न । कहिलेकाहीँ त लाग्छ, निस्कौँ मान्छेहरूको यो जंगलबाट र पसौँ प्रकृतिको जंगलमा । तर, कर्तव्यको तराजु बोकेर बाटो छेक्न आउँछन् सम्बन्धहरू ! रहरको एक हूल जुलुसले नाराबाजी गर्न थाल्छ आफैँभित्र । अनेकन भोकहरू आँखीझ्यालबाट टाउको निकालेर ट्वाल्ट्वाल्ती मतिरै हेर्न थाल्छन् । कहाँ सजिलो रहेछ र मौन बस्नु ? आफैँभित्र घनघोर युद्ध चर्काएर, आफैँभित्रका विकार फाल्न जति गाह्रो काम अरू केही छैन रहेछ जीवनमा । हिजोसम्म लाग्थ्यो, जीवनले भोगेको संघर्षपूर्ण क्षण नै सबैभन्दा गाह्रो काम हो । तर, अहँ ती गाह्रा काम यो गाह्रोअघि घुँडा टेक्न पुग्छन् । मान्छे रिसले, अहम्ले, लोभले, प्राप्तिले भरिएको एउटा घडा रहेछ । थुप्रै घडा आफैँभित्र फोरेर एउटा घडा मात्रै बाँकी राख्न जोकोहीको ताकतले भ्याउने कुरै रहेन । बिचरा म त झन् वामे सर्दै गरेकी एउटी पीडित थिएँ त्योबेला ! आजभन्दा १४ वर्षअघि कहाँ अहिलेकी म थिएँ र ! जा तँलाई हामीले मुक्त गर्दियौँ । तर, याद राख्नु तैँले फेरिरहेको त्यो सास हामी जहिल्यै जुनसुकै बेला जहाँकही पनि बन्द गर्दिन सक्छौँ । अपहरणकारीले भनेको यो अन्तिम शब्दले मेरो निद्रा मात्रै खाएन, धमिराले काठ खाएझैँ कुटुकुटु खायो मेरा धेरै रात । डाक्टरकोमा जाँदा डिप्रेसनको दबाई खानु भन्ने सुझाव दिए । तर, मेरा सारा डरको औषधि नै विपस्यना केन्द्र बन्यो । अहिले सम्झिन्छु, उमेरभन्दा धेरै ठूला समस्याले किचेपछि कमजोर मान्छेले आत्महत्या गर्दा रहेछन् ! आजभोलि जताततै आत्महत्या गर्नेको संख्या दिनप्रतिदिन बढिरहेको छ । सायद समस्याबाट बाहिर निस्कने बाटो नदेखेर होला मान्छेहरूले यसो गरेका ! तर, त्यस्तो बेला कोही असल मान्छेको सुझावले यस्ता घटना हुनबाट बच्न सकिने रहेछ । मैले म आफैँलाई पहिलोपटक माया गरेको दिन, पहिलोपटक सम्झाएको दिन, पहिलोपटक संकल्प गरेको दिन आज पनि सम्झन्छु कहिलेकाहीँ । यदि म त्यहाँ नपुगेकी भए मेरा कुनै किताब आउने थिएनन् बजारमा । मभित्रको मलाई बाँच्न हौस्याउने, मभित्रको मलाई लेख्न हौस्याउने विपस्यना केन्द्र हो भन्दा पक्कै अनर्थ लाग्ने छैन । आज पनि म त्यो एकान्तलाई पटकपटक ग्रहण गर्ने गर्छु । आफैँभित्रका जीवनका केही रहस्यको पर्दा खोल्नु छ भने त्यो एकान्तमा तपाईं पनि एकपल्ट पुगी विपत्सी भएर त हेर्नोस् !"
जीवाणु मिथ्या,"अन्त्यमा यसप्रकारको भयानक रोग वा जीवाणुको विस्फोटको कारक कसलाई मान्ने ? प्राकृतिक विपत्तिसरह रोग पनि आउँछ र जान्छ । त्यसपछि बन्ने त इतिहास मात्र हो । दुवैमा अन्तर्निहित प्रलयचरित्रको प्राकृतिक मात्राले जैविक क्षति ल्याउने हो । व्यावहारिक ज्ञानको बुझाइमा पनि रोग निम्ताउने जीवाणु पृथ्वीमा सर्वत्र पाइन्छन् । पानी, माटो, हावा, खाना, मानव र जनावरको दिसापिसाब, प्रयोगविहीन सडेगलेका अनावश्यक सामग्री, कुइएका खाद्यान्न वा नगाडिएका शव वा सिनोमा यत्रतत्र जीवाणु पाइन्छ । केही परिकल्पनाबाहेक कसैलाई पनि यी रोगयुक्त जीवाणुहरू पृथ्वीमा कहिले र कसरी आए भन्ने थाहा छैन । तसर्थ, यी वर्तमानमा निर्मित प्रक्रियागत अवधारणाहरू हुन् । पृथ्वीमा देखापरेको अस्तव्यस्तता र विध्वंसको मूल्यांकन गर्दा यस भूमण्डलको पर्यावरणीय क्षति, रक्तपातपूर्ण युद्ध, ठूला नरसंहार र प्राकृतिक स्रोतसाधनहरूको प्रदूषणको प्रमुख जवाफदेही मानिस हो । त्यसैगरी नाफा र शक्तिका भोका मानव नै रोगाणुका प्रमुख कारक हुन्, जनावर कदापि हुन सक्दैनन् । रक्तपिपासु मानवले प्राकृतिक रूपमा आश्रित जनावरको बासस्थानलाई अतिक्रमण गर्दै उनीहरूको स्थानबाट तिनलाई अलग्याए । समग्र मानव इतिहासमा अनगिन्ती संख्यामा आफ्नो स्वाद र मनोरञ्जनका लागि जनावरको हत्या गरे । प्राकृतिक पर्यावरणमा असर पर्ने गरी हामीले अप्राकृतिक तवरबाट जैविक असन्तुलन ल्याउँदै आनुवंशिकीय रूपान्तरित जनावरहरू उत्पादन गर्यौँ । त्यसैगरी, अदृश्य जैविक हातहतियारका अविष्कारक पनि हामी नै हौँ । अपराधशास्त्रमा थपिएको नयाँ अपराधमा पर्छ जीवाणु अपराध, जुन मानवनिर्मित हुन्छ र मान्छेले यसलाई आफ्नो शत्रुमाथि गैरकानुनी रूपमा प्रयोग गर्छ । पृथ्वीको पर्यावरण ध्वस्त बनाउनेजस्ता मानवका घातक अनि विनाशकारी क्रियाको दोष हामी कसरी जनावरमाथि थोपर्न सक्छौँ ?"
मुन्दुमबाट मार्क्सवाद,"मुन्दुममा पाइने द्वन्द्वात्मक भौतिकवादबारे कुरा गर्नका लागि म सातआठ वर्षअघिको एउटा सन्दर्भ उल्लेख गर्छु । किरात राई चाम्लिङ खाम्बातिम भन्ने सामाजिक संस्थामार्फत भर्खरभर्खर मुन्दुम संकलन गर्न सुरु गरेका थियौं । बडाबा (तिप्पा) का छोरा अमल दाइको घरमा शिवराज राईले ग्रहदशा शान्त गर्न अर्थात् खड्गो काट्न चिन्ता गर्दै हुनुहुन्छ भन्ने थाहा पाएँ । संयोगवश म गाउँमै भएकाले रेकर्ड गर्न गएँ । खड्गो काट्ने क्रममा पैसामाथि राखेर कुभिन्डो काटियो । मैले धामीलाई सोधेँ, किन पैसामाथि कुभिन्डो राखेर काट्नुपरेको बाजे ? धामीले भन्नुभो, कुभिन्डो भनेको काल (मृत्यु) हो । अनि हामी किरातीलाई मासेका (सत्ताच्यूत गरेका) कारण हाम्रा लागि राजा पनि कालबराबर भयो । त्यसैले पैसामाथि कुभिन्डो राखेर काटेको । नयाँ कुरा थाहा पाएँ भनेर त्यतिखेर म खुसीले मखलेल भएको थिएँ किनभने मैले नयाँ कुरा थाहा पाएँ किरातीहरूमा गणतान्त्रिक चेतना संस्कृतिकै अंग बनिसकेको रहेछ । शिवराज राईले खड्गो काट्ने क्रममा गायन गरेको सृष्टि र कुभिन्डोसँग सम्बन्धित मुन्दुमको रिसिया (श्लोक) उल्लेख गर्दा अझ बढी गज्जब हुने छ । खसनेपाली भाषामा रिसियाको अनुवाद यस्तो छ उहिले पो नागले समुद्रमा ढुंगा उब्जायो है उहिले पो ढुंगाको चेपमा उन्यु पलायो है उहिले पो उन्युले धमिरा उब्जायो है उहिले पो धमिराले माटो उब्जायो है उहिले पो धर्तीमा दुवो, हडबडे पलायो है उहिले नै माटोमा चिन्डोको मुना टुसायो है एक आँख्लामा कुभिन्डो फल्योएक आँख्लामा चिन्डो फल्योअर्को आँख्लामा सेलुइमामालुइमा फल्यो है निवामामा सुर्लुमी, मुबुमी, कुबुमी अगेना पुज्ने र अजिङ्गर पुज्ने जन्मिए हैयो रिसिया संकलन गरेको एक वर्षजति पछि मुन्दुम संकलनकै सिलसिलामा हिकेम्पा बाजे (जितराज राई) सँग भेट भयो । मैले उहाँलाई सोधेँ, बाजे ! धामी शिवराज राईले गाउनुहुने मुन्दुममा चिन्डोको लहरामा चिन्डो र कुभिन्डो फल्यो भन्नुहुँदो रहेछ । यसको अर्थ के हो ? बाजेले भन्नुभो, नाति ! चिन्डो भनेको जीवन हो, कुभिन्डो भनेको काल (मृत्यु) हो । बाजेको कुरा सुनेपछि म फेरि दोस्रोपटक मखलेल भएँ । किनभने, किरातीहरूमा द्वन्द्वात्मक चिन्तन प्रणाली रहेछ भन्ने कुरा थाहा पाएँ । आदिम युगका किराती पुर्खाहरूको नजरमा हाम्रो मानव चोला जीवन (प्राण) र मृत्युजस्ता दुई विपरीत कुरा एकअर्कामा अभिन्न रूपमा जोडिएर बनेको छ । त्यसलाई उनीहरूले चिन्डोको लहरा, चिन्डो र कुभिन्डोमार्फत प्रतीकात्मक रूपमा अभिव्यक्त गरे । मुन्दुमी भाषामा भन्दाखेरि चिन्डोको लहरा भनेको जीवन हो, त्यसमा प्राणरुपी चिन्डो र मृत्युरूपी कुभिन्डोजस्ता दुई विपरीत कुरा एकअर्कामा अभिन्न रूपमा गाँसिएका छन् । यो द्वन्द्ववादी चिन्तनको आदिम संश्लेषण हो जसलाई मार्क्सवादले द्वन्द्वात्मक भौतिकवाद भनेको छ । ठीक यहाँनिर द्वन्द्ववाद शब्द प्रयोग हुनुभन्दा धेरै पहिला मान्छेले द्वन्द्वात्मक तरिकाले सोच्थ्यो (मार्क्सएङ्गेल्स, कलेक्टेड वर्क्स, भोलुम २५, १९८७, पृष्ठ १३२) भन्ने एङ्गेल्सलाई सम्झिनैपर्छ । द्वन्द्वात्मक भौतिकवादमा मूल नियम भनेर तीनवटा नियमको कुरा हुने गरेको छ परिमाणबाट गुणमा परिवर्तन, निषेधको निषेध (अर्थात् पुरानो कुरालाई निषेध गरेर त्यसैको गर्भमा जन्मिएर नयाँ मान्यताशक्तिले स्थान लिन्छ भन्ने विचार) अनि विपरीत तत्वहरूको एकता र संघर्ष । जसरी चुम्बक हुनका लागि उत्तरी र दक्षिणीजस्ता दुई विपरीत ध्रुव अभिन्न रुपमा गाँसिनैपर्छ त्यसरी नै समाजमा शोषक र शोषित, उत्पीडक र उत्पीडित जस्ता कहिल्यै मिल्न नसक्ने दुई विपरीत सामाजिक तत्वहरू हुन्छन् । एउटा सानो उदाहरणबाटै चर्चा गर्ने हो भने नेपालमा राजतन्त्रवादी र गणतन्त्रवादी जस्ता दुई विपरीत शक्तिहरू थिए । यी दुईबीच संघर्ष हुँदा राजतन्त्र मासिएर गणतन्त्र स्थापना भयो । यसरी समाज, प्रकृति र ब्रह्माण्ड नै विपरीत तत्वहरूको एकता र संघर्षबाट बनेको छ भन्ने मान्यता राख्छ मार्क्सवादले । र, यसलाई द्वन्द्वात्मक भौतिकवादको गुदी मानिन्छ । यसमा अझ माओत्सेतुङ त द्वन्द्वात्मक भौतिकवादको तीनवटा नियम हुँदैन, बरु विपरीत तत्वको एकता र संघर्ष भन्ने एउटा नियम मात्र हुन्छ भन्छन् (सम्पादक स्टुआर्ट स्क्रोम, चेयरम्यान माओ टक्स टु पिपल, १९७४, पृष्ठ २२६) । यसरी मार्क्सवादले सबैभन्दा महत्व दिएको द्वन्द्वात्मक भौतिकवादी चिन्तनको जरा मुन्दुममा पाइन्छ । यही कारणले त एंगेल्सले भनेका हुन् आधुनिक भौतिकवादको जन्म आदिम युगको भौतिकवादको गर्भबाट भएको हो (ड्युहरिङ मतखण्डन, १९८०, पृष्ठ ५४८) । त्यसैले त भौतिकवादी चिन्तनमा मार्क्सवादभन्दा धेरै जेठो हो मुन्दुम ।"
सेरामिक प्लेटमा दौडिरहेको रेल,"हिमालमुनिबाट पाँचतले मन्दिर भएको ठाउँतिर अर्थात् हिमालपारिको चीनबाट नेपालमा एउटा रेल आउँदै छ । तपाईंले नेपालमा रेल ल्याउने कुरा सम्झनुभयो होला । सन् २०२० अर्थात् नेपालचीनको दौत्य सम्बन्ध कायम भएको ६५ औं वर्षगाँठमा चीनले स्मृति चित्र, हजारौँ माइलको यात्रा मूल अभिप्रायको निरन्तरता नारासाथ कलामार्फत एक अभियान सुरु गरेको छ । चोङ निङ लितु कल्चरको संयोजन र चीन शान्ति विकास फाउन्डेसनको प्रायोजनमा यस्तो अभियान हुँदै छ । १८० देशसँग दौत्यसम्बन्ध भएको चीनले यसअघि भारत, फ्रान्स, जापानसँगै १६ देशसँग यो कार्यक्रम गरिसकेको छ । कार्यक्रमअनुसार, १८० देशबाट छानिएका एकेक जना कलाकारले चीनबाट छानिएका १८० जना चिनियाँ कलाकारमध्येबाट एक जनासँग मिलेर यो काम गर्नुपर्ने थियो । गत सेप्टेम्बरमा बेइजिङस्थित नेसनल म्युजियम अफ मोर्डन आर्टमा एक सामूहिक कला प्रदर्शनीमा मेरो काम हेरेपछि नेपालबाट मलाई बोलाइयो । मैले सहकार्य गर्ने कलाकार ली छ्वान, चिङतचन सहरको एक प्रसिद्ध सेरामिक आर्टिस्ट (माटोमा काम गर्ने आर्टिस्ट) हुन्, जो गत नोभेम्बरमा नेपाल आएका थिए । मैले चिङतचन सहरमा कलाकार लीसँग मिलेर बनाएको ३ चित्रमध्ये यो एक हो । यो चित्र नेपालस्थित चीन दूतावासलाई हस्तान्तरण गरिनेछ । एउटा बेइजिङस्थित नेपाली दूतावासमा राखिनेछ । एउटा चित्र नेपालचीन स्मारकपत्रदेखि अरू विभिन्न कार्यमा प्रयोग गरिनेछ । यसबाहेक एकेकवटा चित्र चीनले हुलाक टिकटमार्फत प्रयोगमा ल्याउनेछ । च्याङ्सी प्रान्तको चिङतचन सहर सेरामिक कलाका लागि विश्वप्रसिद्ध छ, जहाँ हामीले केही कलाकृति तयार पारेका थियौं । १६ सय वर्षभन्दा पुरानो सेरामिक कलाको इतिहास बोकेको यस सहरले चीनलाई विश्वसामु चिनाएको छ, जुन सहरको नामबाट चीनको नाम रहन गयो । कुनै बेला यहाँको सेरामिक कला युरोपियन देशहरूमा सुनसँग साटिन्थ्यो । यो चित्र पनि सेरामिक प्लेट (माटोको पत्रमा) मा बनाइएको हो । ११०ह५५ इन्च साइजको प्लेटमा दुई देशबीचको सम्बन्धलाई कसरी देखाउने ? चित्र बनाउँदा हामीले यसबारे घण्टौं छलफल गरेका थियौं । सेरामिक कलामा आकृति बनाइसकेपछि यसलाई भट्टीमा पोलिन्छ । सामान्यतया बजारमा पाइने चाइनिज माटाका भाँडाकुँडा (प्लेट, कप आदि) १२ सयदेखि १३ सय ३० डिग्री सेन्टिग्रेडसम्म १ दिन मात्र पोलिन्छ । तर, यस्तो सेरामिक कलाका लागि उच्च तापक्रम (१३ सय ६० डिग्री सेन्टिग्रेड) मा लगातार २ दिनसम्म पोल्नुपर्छ । अर्को २ दिन बाहिरी तापक्रमसँग मिलाउन सेरामिक कलालाई भट्टीभित्रै राखिन्छ । पाँचौं दिन भट्टीबाट निकालिन्छ, जुन दिनका लागि कलाकारहरू मन थामेर राम्रो नतिजाको प्रार्थना गर्छन् । भट्टीबाट चित्र निकालेको दिन रात्रिभोजलगत्तै कलाकार लीले आफ्नो विच्याट अकाउन्टमा फोटो पोस्ट गर्दै लेखे, द किन इज पर्फेक्ट ! थ्यांक्स् गड !"
