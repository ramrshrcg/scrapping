शीर्षक,विवरण
देउवा–दाहाल सम्बन्ध : नजिक न टाढा,"काठमाडौँ — कांग्रेस सभापति शेरबहादुर देउवा एकदम कम बोल्छन्, उता प्रमुख प्रतिपक्षी दल माओवादीका अध्यक्ष पुष्पकमल दाहाल आफ्नो कुरा मिलाईमिलाई राख्छन् । फरकफरक विचारधारा र कार्यशैली भए पनि यी दुई नेताबीच राजनीतिक ‘केमेस्ट्री’ गजबले मिल्छ । संसद्को पछिल्लो गतिरोध फुकाउन यही सम्बन्धले काम गरेको छ ।माओवादी सचिवालय बैठकले गत जेठ १३ मा भिजिट भिसा प्रकरणमा गृहमन्त्री रमेश लेखकले राजीनामा दिनुपर्ने र उच्चस्तरीय छानबिन समिति गठन गर्नुपर्ने ‘बटमलाइन’ पारित गरेको थियो । यही माग राखेर माओवादीले करिब डेढ साता विपक्षी दलसँगै मिलेर संसद् अवरुद्ध गर्‍यो । यसबीचमा सत्तापक्ष र विपक्षीबीच पटकपटक छलफल भयो तर निष्कर्ष निस्केन । जब देउवा र दाहालबीच संवाद सुरु भयो, माओवादी गृहमन्त्रीको राजीनामा र संसद् अवरोधबाट पछि मात्रै हटेको छैन, सत्तापक्षसँग दुईबुँदे सहमति पनि गरेको छ ।सामान्यतया विपक्षी कडा रूपमा प्रस्तुत भएको बेला सत्तापक्षले पहल गर्ने चलन छ । तर देउवाका विश्वासपात्र गृहमन्त्री लेखकमाथि प्रश्न उठिरहेका बेला दाहाल संवादका लागि देउवा निवास बुढानीलकण्ठ पुगे । गत जेठ २५ मा दुई नेताबीच एक घण्टा बढी छलफल भएपछि दाहाल भिजिट भिसा प्रकरणमा सहमति खोज्ने मनस्थितिमा पुगे । गृहमन्त्रीको राजीनामा नमागी र छानबिन समिति नबनाई संसद्को गतिरोध अन्त्य गर्न माओवादी सहमत भयो ।सत्तापक्ष र माओवादीबीच भिजिट भिसा प्रकरणमा ‘सरकारले आवश्यक अध्ययन एवं छानबिन गरी नीतिगत, कानुनी र संरचनात्मक सुधारका लागि उपयुक्त व्यवस्था गर्न ठोस पहल गर्ने’ सहमति भएको छ । ‘भिजिट भिसा र अध्यागमनसँग सम्बन्धित विषयमा अख्तियार दुरुपयोग अनुसन्धान आयोगलेअनुसन्धान गरिरहेको छ, उक्त कार्यलाई अख्तियारले निष्कर्षमा पुर्‍याउने नै छ, उक्त विषयका सम्बन्धमा छानबिनका लागि आयोगले माग गरेबमोजिम नेपाल सरकारले आवश्यक सहयोग गर्ने’ सहमतिको भनिएको छ । यो सहमतिका लागि देउवा र दाहालका विश्वासिला पात्रहरूको मुख्य भूमिका छ । कांग्रेसबाट उपसभापति पूर्णबहादुर खड्का र माओवादीबाट उपमहासचिवद्वय वर्षमान पुन र शक्ति बस्नेत खटेका थिए ।गत असारमा कांग्रेस–एमाले गठबन्धन बनेपछि माओवादी अध्यक्ष दाहाल प्रधानमन्त्री केपी शर्मा ओलीप्रति आक्रामक हुँदै आएका छन् । गठबन्धनबारे जानकारी नदिएको भन्दै दाहालले गत असारमा संसद्मै ओलीलाई ‘मुखमा राम राम बगलीमा छुरा’ हान्ने व्यक्ति बताएका थिए । तर दाहाल देउवासँग भने नरम रूपमा प्रस्तुत हुँदै आएका छन् । कांग्रेस–एमाले गठबन्धन बन्दै गरेको ‘देउवाले इमानदारिताका साथ जानकारी दिएको’ उनले बताएका थिए । त्यसयता देउवा र दाहालबीच औपचारिक/अनौपचारिक रूपमा दर्जनौं संवाद भइसकेका छन् ।गत जेठ ६ मा राष्ट्र बैंकको गभर्नरमा विश्वनाथ पौडेल नियुक्त हुनुअघि देउवा र दाहालबीच सम्भावित समीकरण बनाउने विषयमा संवादसमेत भएको माओवादीका एक नेताले दाबी गरे । यसको सुइँको पाएर प्रधानमन्त्री ओलीले केही एमाले नेतालाई दाहालको मनोविज्ञान बुझ्न पठाएको ती नेताको भनाइ छ ।गभर्नर नियुक्तिमा कांग्रेस–एमालेबीच कुरा नमिल्दा देउवाले दाहाललाई सन्देश पुर्‍याएका थिए, ‘केपी ओलीजीसँग लामो समय सहकार्य गर्न सजिलो छैन । के गर्ने होला ?’ त्यसपछि दाहालले ओली सरकार छिट्टै ढल्ने दाबी गरेका थिए । गभर्नर नियुक्तिपछि दाहालले सरकार ढल्ने प्रसंग कोट्याएका छैनन् ।दाहाल र देउवाबीच सहकार्य भए पनि, नभए पनि आपसी सम्बन्धमा धेरै उतारचढाव छैन । तर २०७४ को आम निर्वाचनपछि सत्ता सहकार्य, पार्टी एकता गर्दासमेत ओली र दाहालबीच सम्बन्ध सुमधुर हुन सकेन । सहकार्य हुँदा पनि दुई नेताबीच तिक्तता कायम थियो । उता माओवादीको मध्यपहाडी लोकमार्ग अभियानका क्रममा डडेलधुरा पुगेका बेला दाहालले गत ३ जेठमा त्यहाँबाट देउवालाई टेलिफोन गरी संवादलाई निरन्तरता दिएका थिए । त्यसको कडी भिजिट भिसा प्रकरणमा संसद्को अवरोध खुलाउने बेलासम्म जोडिएको छ ।०७९ मंसिरको आम निर्वाचनमा कांग्रेससित गठबन्धन गरे पनि सरकार बनाउने बेला दाहालले एमालेसँग सहकार्य गरेका थिए । राष्ट्रपति कसलाई बनाउने विषयमा ओली र दाहालबीच कुरा नमिलेपछि माओवादीले दुई महिनापछि फेरि कांग्रेससित सहकार्य गरेको थियो । एमाले–माओवादीसहित अन्य साना दलको गठबन्धन २०७९ फागुनमा भत्किएको थियो । त्यसको एक वर्षपछि दाहालले ‘वामपन्थी एकता’ गर्ने भन्दै एमालेसँग गठबन्धन गरे । २०८१ फागुन तेस्रो साता एमालेसँग गठबन्धन गर्ने निर्णय गरेपछि दाहाल धोकेबाज रहेको देउवाले बताएका थिए । उनले दाहालप्रति कटु शब्द प्रयोग गरेको त्यहीबेला हो । देउवा र दाहालको एकअर्काप्रति शंकाभन्दा बढी विश्वास देखिन्छ ।माओवादी महासचिव देव गुरुङ मुद्दाका आधारमा कुनै दल वा नेतासँग सहकार्य हुने बताउँछन् । ‘हामीले भिजिट भिसामा सुशासनको मुद्दा उठाएको हो । कुनै नेता वा पार्टी हेरेर होइन,’ उनले भने, ‘कांग्रेससितको मुद्दाभन्दा सरकारसँग सम्बन्धित थियो । कांग्रेस–एमाले गठबन्धन छ । त्यो खुकुलो छ कि कसिएको छ, उनीहरूले जान्ने कुरा हो ।’"
तिलाठी कोइलाडीका तत्कालीन सब-इन्जिनियरमाथि भ्रष्टाचार मुद्दा,"राजविराज — नक्कली शैक्षिक प्रमाणपत्रका आधारमा जागिर खाएको भन्दै सप्तरीको तिलाठी कोइलाडी गाउँपालिकाका तत्कालीन सब–इन्जिनियर (सहायक प्राविधिक) माथि भ्रष्टाचार मुद्दा दायर भएको छ ।अख्तियार दुरुपयोग अनुसन्धान आयोगले तत्कालीन सब–इन्जिनियर दिपेन्द्रकुमार झा भनिने दीपेन्द्र कुमारमाथि विशेष अदालतमा सोमबार मुद्दा दायर गरेको हो ।उनी नक्कली शैक्षिक प्रमाणपत्रका आधारमा करार पदमा जागिर खाएको आयोगको आरोप छ । आयोगमा परेको उजुरीअनुसार उनीमाथि अनुसन्धान हुँदा शैक्षिक प्रमाणपत्र नक्कली देखिएको आयोगका सहायक प्रवक्ता देवीप्रसाद थपलियाले विज्ञप्तिमार्फत जानकारी दिए ।उनका अनुसार झाले त्रिभुवन विश्वविद्यालय अन्तर्गतका इन्स्टिच्युट अफ इन्जिनिरिङ वेस्टर्न रिजन कलेज, लामाचोर पोखराबाट डिप्लोमा इन सिभिल इन्जिनियरिङ उत्तीर्ण गरेको भनि नक्कली प्रमाणपत्र पेस गरेर गाउँपालिकामा नियुक्ति पाएका थिए ।झाले सो पदको लाभ र सुविधा प्राप्त गरी भ्रष्टाचार निवारण ऐन, २०५९ को दफा १६ को उपदफा (१) बमोजिम कसुर गरेकोले सोही ऐनअनुसार कैद र जरिवाना सजाय मागदावी लिइएको आयोगले जनाएको छ ।"
"आज कोशी, गण्डकी र लुम्बिनीमा भारी वर्षाको सम्भावना","काठमाडौँ — हाल कोशी, मधेस, बागमती, गण्डकी प्रदेशका केही भाग र लुम्बिनी प्रदेशका पूर्वी क्षेत्रका केही भागमा मनसुनी वायुको प्रभाव रहेको छ । साथै देशका पश्चिम भूभागमा पश्चिमी तथा स्थानीय वायुको आंशिक प्रभाव रहेको जल तथा मौसम पूर्वानुमान महाशाखाले जनाएको छ ।आज दिउँसो देशभर आंशिकदेखि साधारणतया बदली रहने छ । सबै प्रदेशका केही स्थानमा मेघगर्जन र चट्याङसहित हल्कादेखि मध्यम वर्षाको सम्भावना छ । कोशी, बागमती र गण्डकी प्रदेशका एकदुई स्थानमा भारीदेखि धेरै भारी वर्षाको पनि सम्भावना छ । ती प्रदेशका उच्चपहाडी तथा हिमाली भागका केही स्थान तथा बाँकी उच्चपहाडी तथा हिमाली भागका हिमपातको सम्भावना छ ।महाशाखाका अनुसार आज राति देशभर आंशिकदेखि साधारणतया बदली रहनेछ । कोशी, गण्डकी र लुम्बिनी प्रदेशका एकदुई स्थानमा भारी वर्षाको पनि सम्भावना रहेको महाशाखाद्वारा जारी विज्ञप्तिमा जनाइएको छ । कोशी, बागमती र गण्डकी प्रदेशका उच्चपहाडी तथा हिमाली भागका केही स्थान तथा बाँकी उच्चपहाडी तथा हिमाली भागका एकदुई स्थानमा हल्का वर्षा र हिमपातको सम्भावना छ ।"
प्रधानमन्त्री ओली असार तेस्रो साता स्पेन जाँदै,"काठमाडौँ — प्रधानमन्त्री केपी शर्मा ओली असार तेस्रो साता स्पेन जाने भएका छन् । परराष्ट्र मन्त्रालयले उनको यात्राको तयारी गरिरहेको छ ।संयुक्त राष्ट्रसंघले आयोजना गर्न लागेको विकासका लागि वित्तपोषण (फाइनान्सिङ फर डेभलपमेन्ट) चौथो अन्तर्राष्ट्रिय सम्मेलनमा भाग लिन प्रधानमन्त्री ओली स्पेन जान लागेका हुन् ।मन्त्रालयले प्रधानमन्त्रीको स्पेन भ्रमणबारे हालसम्म औपचारिक रूपमा केही बताएको छैन । कुनै विशेष कारणले कार्यक्रममा फेरबदल नभएको स्थितिमा प्रधानमन्त्री ओली असार १५ मा स्पेन यात्राका लागि जाने निश्चित भएको मन्त्रालय स्रोतले जनाएको छ ।सम्मेलन स्पेनको सेविला सहरमा असार १६–१९ (३० जुनदेखि ३ जुलाई) सम्म हुँदै छ । सम्मेलनको समाप्तिपछि २० असारमा फर्किने गरी प्रधानमन्त्रीको भ्रमण कार्यतालिका तयार गरिँदै छ । प्रधानमन्त्रीका साथमा परराष्ट्रमन्त्री आरजु राणा देउवासमेत रहने छिन् । भ्रमण दलका अन्य सदस्यहरूको भने अझै टुंगो लाग्न बाँकी छ ।संयुक्त राष्ट्रसंघद्वारा अतिकम विकसित र विकासशील देशहरूको विकासका लागि आर्थिक स्रोत तथा सुविधाहरू उपलब्ध गराउन यस्तो सम्मेलनको आयोजना हुँदै आएको छ । यसअघि सन् २००२, २००८ र २०१५ मा तीन वटा यस्ता सम्मेलनका आयोजना गरिएको थियो । सम्मेलनका क्रममा विभिन्न देशका सरकार, अन्तर्राष्ट्रिय र क्षेत्रीय संगठन, वित्तीय र व्यापार संस्थान, नागरिक समाज र संयुक्त राष्ट्रसंघका प्रतिनिधिहरूले विकासका लागि वित्तपोषण र बलियो अन्तर्राष्ट्रिय सहायतासम्बन्धी विभिन्न सत्रमा छलफलमा सहभागी हुनेछन् ।दिगो विकास लक्ष्यहरू प्राप्तिका लागि वित्तीय स्रोत जुटाउन सम्मेलनले भूमिका खेल्ने जनाइएको छ । सम्मेलनमा ५० भन्दा बढी राष्ट्राध्यक्ष, अन्तर्राष्ट्रिय मुद्रा कोष, विश्व बैंक, विश्व व्यापार संगठनसहित विभिन्न क्षेत्रीय वित्तीय संस्थाका प्रमुखहरूको सहभागिता रहनेछ । युनिसेफ, विश्व स्वास्थ्य संगठन जस्ता सहयोगी संस्थाहरूको उपस्थिति पनि सम्मेलनमा रहनेछ ।नेपाल अतिकम विकसित राष्ट्र (एलडीसी) समूहको अध्यक्ष हो । प्रधानमन्त्री ओलीले त्यहाँ नेपालसँगै अतिकम विकसित राष्ट्रका नेताका हिसाबले समेत प्रतिनिधित्व गर्नेछन् ।"
विश्वविद्यालयमा तोडफोड गर्नेलाई प्रहरी–प्रशासनको धाप,"काठमाडौँ — त्रिभुवन विश्वविद्यालयको उपकुलपति कार्यालय तोडफोडमा संलग्न मुख्य आरोपीविरुद्ध मुद्दा दायर नभएपछि प्रहरी–प्रशासनको अनुसन्धानमाथि नै प्रश्न उठेको छ । तोडफोड आरोपमा पक्राउ परेका दुई जना पनि दुई दिनमै छुटेपछि दोषीहरूलाई प्रहरी र प्रशासनले नै धाप दिएको भन्दै त्रिवि पदाधिकारीले असन्तुष्टि जनाएका छन् ।मुख्य दोषीलाई कारबाही नभएको र पक्राउ परेका पनि अभद्र व्यवहार मुद्दामा १० हजार धरौटीमा छुटेपछि कुलपति तथा प्रधानमन्त्री केपी शर्मा ओलीको ध्यानाकर्षण गराएको उपकुलपति खड्ग केसीले बताए ।‘तोडफोडमा जोकोही संलग्न भए पनि कारबाही हुनुपर्छ भनेर विश्वविद्यालयका तर्फबाट गम्भीरतापूर्वक समीक्षा गर्न आग्रह गरेका छौं,’ उनले भने । जवाफमा प्रधानमन्त्री ओलीले तोडफोड र हिंसात्मक गतिविधि गर्नेलाई कानुनी कारबाही गर्न गृहमन्त्री रमेश लेखकलाई निर्देशन दिएको उनले बताए । विश्वविद्यालयले शान्तिसुरक्षा माग गर्दै दिएको निवेदन तोक लगाएर गृह मन्त्रालय पठाएको प्रधानमन्त्री कार्यालयले जनाएको छ ।विश्वविद्यालयका पदाधिकारीसँग सोमबार सिंहदरबारमा भएको छलफलमा प्रधानमन्त्री ओलीले तोडफोडमा संलग्न जो भए पनि निजले उन्मुक्ति पाउन नहुनेमा गृहमन्त्री लेखकलाई ध्यानाकर्षण गराएको जानकारी दिएका हुन् ।नेविसंघबाट स्ववियुमा निर्वाचित पदाधिकारीकै संलग्नतामा १४ जेठमा उपकुलपतिको कार्यालयमा तोडफोड गरिएको थियो । प्रहरीले घटनामा संलग्न मुख्य आरोपीहरू मदनराज उपाध्याय र भुवन ओझालगायत विरुद्ध मुद्दा चलाएको छैन । उनीहरू शंकरदेव क्याम्पसका स्ववियु पदाधिकारी तथा सत्तारूढ नेविसंघको कार्यकर्ता हुन् ।तोडफोडमा संलग्न एक विद्यार्थीका अनुसार उपाध्याय र ओझाले नै बोलाएर अन्य नेविसंघका कार्यकर्ताहरू उक्त दिन उपकुलपति कार्यालय पुगेका थिए । उनीहरू तोडफोडमा संलग्न रहेको सीसीटीभी फुटेजसमेत सार्वजनिक भएको छ । त्रिविले तोडफोडमा संलग्नलाई कारबाही गर्न नामै किटेर उजुरी दिए पनि प्रहरीले गृह प्रशासनको संरक्षण पाएका आरोपीमाथि सहानुभूति देखाएको भन्दै आलोचना भएको छ ।असुरक्षा तथा नेविसंघकै तालाबन्दीका कारण २१ दिनदेखि विश्वविद्यालयका पदाधिकारीले कीर्तिपुरबाहिरबाटै सेवा सञ्चालन गर्दै आएका छन् । काठमाडौं प्रहरी प्रमुख विश्व अधिकारीले मुख्य आरोपीलाई मात्र मुद्दा चलाएको दाबी गरे ।‘घटनाको सीसीटीभी फुटेज हेरेर मुख्य आरोपी २ जनालाई मात्र अनुसन्धान पूरा गरेर जिल्ला प्रशासन कार्यालयमा बुझाएको हो,’ उनले भने, ‘विद्यार्थीका विषय भएकाले तोडफोडमा प्रत्यक्ष सहभागीलाई मात्रै अभद्र व्यवहारमा मुद्दा चलाएका हौं ।’ प्रहरीले गत मंगलबार तोडफोडमा संलग्नमध्येका दिक्पाल कार्की र लोकेश कुँवरलाई पक्राउ गरी अनुसन्धान अघि बढाएको थियो । पाँच दिनको म्याद लिएर अभद्र व्यवहारमा मुद्दा चलाए पनि उनीहरू बिहीबार १०/१० हजार धरौटीमा दोस्रो दिनमै छुटे । कार्की सानोठिमी क्याम्पसका स्ववियु सचिव हुन् भने कुँवर शंकरदेवका नेविसंघका कार्यकर्ता हुन् । अभद्र व्यवहार कसुरमा एक वर्षभन्दा कम सजाय हुने र मुद्दा प्रमुख जिल्ला अधिकारीले हेर्ने कानुनी व्यवस्था छ । जबकि मुलुकी अपराध संहितामा सार्वजनिक सम्पत्तिमा क्षति पुर्‍याए १ वर्ष कैद वा १० हजार रुपैयाँ जरिवाना वा दुवै सजाय हुन सक्ने व्यवस्था छ ।जेठ १४ मा विभिन्न क्याम्पसमा नेविसंघबाट निर्वाचित स्ववियु अध्यक्ष, सचिवलगायतले उपकुलपति कार्यालय तोडफोड गर्दै कार्यालयमा तालाबन्दी गरेका थिए । रेक्टर र रजिस्ट्रार कार्यालयमा पनि तालाबन्दी गरिएको छ । माघमा बन्द भएको स्नातक तहको भर्ना पुनः खोल्नुपर्ने मागसहित उपकुलपति कार्यालय पुगेका १५/२० जनाको समूहले प्रहरीकै उपस्थितिमा तोडफोड गरेको थियो । उक्त दिनदेखि उपकुलपति केसी, रेक्टर दुविनन्द ढकाल र रजिस्ट्रार केदार रिजाल कार्यालय जान सकेका छैनन् । कार्यालयमा तालाबन्दीका कारण उपकुलपति र रजिस्ट्रारले पुल्चोकस्थित इन्जिनियरिङ अध्ययन संस्थानमा बसेर प्रशासनिक कामकाज गर्दै आएका छन् । कार्यकारी परिषद्लगायत बैठक पनि त्यहीं हुने गरेको छ ।विश्वविद्यालय र क्याम्पसमा विद्यार्थीबाट पटक–पटक तोडफोडका घटना हुँदै आए पनि राजनीतिक संरक्षणका कारण दोषीले उन्मुक्ति पाउँदै आएका थिए । यस पटक भने त्रिवि कार्यकारी परिषद्ले सार्वजनिक सम्पत्ति तोडफोड गरी क्षति गर्नेलाई कारबाही गर्न प्रहरी वृत्त कीर्तिपुरमा उजुरी दिएको थियो । तर वृत्तले किटानी जाहेरी आवश्यक पर्ने भन्दै त्रिविलाई पत्राचार गरेको थियो । वृत्तले जेठ २० गते नाम, थर, वतन खुलाई किटानी जाहेरी दिन त्रिविलाई पत्राचार गरेको थियो । जबकि त्रिविले त्यसअघि नै तोडफोडमा संलग्नहरूले हस्ताक्षरसहित बुझाएको विज्ञप्तिसमेत त्रिविले उजुरीमा संलग्न गरेको थियो ।तोडफोडमा मुद्दा दर्ता भएका र पक्राउ परेका बाहेक शंकरदेव क्याम्पसका गजेन्द्र बम, सविन भट्ट, सोनु साह, किशोर थापा र भोजराज भनिने नेविसंघका कार्यकर्ता संलग्न रहेको त्रिविले जनाएको छ । त्यस्तै पब्लिक युथ क्याम्पस स्ववियु अध्यक्ष सन्तोष श्रेष्ठ, सरस्वती क्याम्पसका स्ववियु अध्यक्ष मुस्कानराज गौतम, भक्तपुर क्याम्पसका स्ववियु अध्यक्ष पुकार पराजुली तोडफोडमा संलग्न थिए । पराजुलीबाहेक अन्य २०७९ मा भएको स्ववियु निर्वाचनमा निर्वाचित पदाधिकारी हुन् । कैलाशकुट बहुमुखी क्याम्पस स्ववियु अध्यक्ष मुरारी गौतम, सानोठिमी क्याम्पसका राजेश तिमिल्सिना, कान्तिपुर कलेजका अंशु फुयाल, काभ्रे बहुमुखी क्याम्पसका रोहित पराजुली पनि उपकुलपति कार्यालय तोडफोडमा संलग्न रहेको त्रिविले जनाएको छ । यसअघि फागुनमा विद्यार्थीको समूहले रेक्टर कार्यालय तोडफोड हुँदा पनि गृह प्रशासनको बेवास्ताका कारण कारबाही हुन सकेको थिएन ।"
आलमको (अ) न्यायमा न्यायपरिषद्को मौनता,"काठमाडौँ — १५ असार २०७७ मा तत्कालीन प्रधानन्यायाधीश चोलेन्द्रशमशेर जबराले पत्नी हत्याको कसुरमा सर्वस्वसहित जन्मकैदमा रहेका पूर्वडीआईजी रञ्जन कोइरालाको सजाय घटाएर ८ वर्ष ६ महिना कायम गर्ने फैसला गर्दा सर्वोच्च अदालतकै न्यायाधीशहरूले विरोध गरे । पूरै बार यसको प्रतिरोधमा उत्रियो । सडकदेखि सदनसम्म यसको विरोध भयो । अन्ततः यही र यस्तै अरू कारणले चोलेन्द्रको इजलास नै न्यायाधीशहरूले बहिष्कार गरेपछि उनी सर्वोच्च अदालतबाट एक हिसाबले हटाइए ।यसरी गलत निर्णयलाई सच्याउँदै न्यायालय स्वयंले प्रधानन्यायाधीशको स्वेच्छाचारितामा अंकुश लगाउन पेसी तोक्ने तजबिजी अधिकारलाई नै खोसेर त्यसको एक महिनापछि गोला तान्ने प्रक्रिया सुरु गर्‍यो, जुन अहिले पनि प्रचलित छ । तत्कालीन प्रधानन्यायाधीश जबराले कोइरालालाई सफाइ दिएका थिएनन्, मात्र सजाय घटाएका थिए । तैपनि, यही नै प्रधानन्यायाधीशको अभूतपूर्व बहिर्गमनको एउटा कारण बन्यो ।यता, मानवीय संवेदना नै हल्लाउने गरी मानिसलाई जिउँदै इँटाभट्टामा फालेर मार्ने कसुरमा जन्मकैदको सजाय भोगिरहेका पूर्वमन्त्री आफताब आलमलाई गत १४ जेठमा जनकपुर उच्च अदालतको वीरगन्ज अस्थायी इजलासका न्यायाधीशहरू खुसीप्रसाद थारू र अर्जुन महर्जनले सजाय घटाउने होइन, हिन्दी सिनेमाको नाटकीय दृश्यमा जस्तो ‘बाइज्जत बरी’ गरे । न्यायाधीशद्वयले आलमसहित चार जनालाई जन्मकैदबाट उन्मुक्ति दिने निर्णय गर्दै १३ वैशाख २०८१ मा जिल्ला अदालत रौतहटले गरेको फैसला उल्ट्याए ।तथ्यप्रमाण एकातिर र न्यायाधीशहरूको न्याय अर्कैतिर परेको भनेर यसको पनि नागरिक समाजले विरोध गरिरहेको छ । तर, त्यो झिनो र मसिनो स्वरलाई न्यायपरिषद्ले सुने नसुनेझैं गरेर मौनता साँधेको छ । आलमलाई सफाइ दिने घटनाको व्यापक आलोचना भएपछि सर्वोच्चभित्रै यसबारे न्यायाधीशहरूबीच आपसमा कुरा हुन थाल्यो । किनभने, सर्वोच्च अदालत स्वयंले घटनामा आलम संलग्न भएको पर्याप्त प्रमाणहरू पाएपछि सरकारलाई उनीलगायत दोषीविरुद्ध मुद्दा चलाउन दुई/दुई पटक आदेश नै जारी गरेको थियो ।यसैबीच, अधिवक्ता युवराज पौडेलले १६ जेठमा न्यायाधीशहरू थारू र महर्जनबाट न्यायिक विचलन भएको भन्दै उनीहरूमाथि छानबिन गरी कारबाही गर्नुपर्ने माग गर्दै न्यायपरिषद्मा निवेदन पनि दर्ता गराए । यहीबीचमा प्रधानन्यायाधीश प्रकाशमान सिंह राउतले अघिल्लो बुधबार बिहान परिषद्को बैठक पनि बोलाए । ‘तर बैठकमा यसबारे कुनै कुरै भएन, कसैले केही सन्दर्भ पनि उठाएन,’ परिषद् स्रोतले भन्यो, ‘आलमको फैसलाको विरोध भइरहेको पृष्ठभूमिमा परिषद्को बैठक बसे पनि यसबारे चर्चै नहुनु अनौठो हो ।’बैठकमा सर्वोच्च अदालतमा रिक्त चार न्यायाधीशको पदपूर्ति गर्ने विषयमा मात्रै छलफल भयो । लगातार एक साताजस्तो छलफलपछि गत मंगलबार रिक्त चारमध्ये तीनमा नियुक्तिको सिफारिस पनि भयो । लामो छलफलपछि परिषद्ले वरिष्ठ अधिवक्ता मेघराज पोखरेल तथा उच्चका मुख्य न्यायाधीशबाट श्रीकान्त पौडेल र शान्ति सिंह थापालाई नियुक्तिको सिफारिस गर्‍यो । ‘करिअर जज’बाट दुई जना र कानुन व्यवसायीबाट दुई जना नियुक्त गर्ने र कानुन व्यवसायीबाट सत्तारूढ दल एमाले र कांग्रेसको भागबन्डाअनुसार गर्ने अप्रत्यक्ष सहमति थियो । तर, एमालेले अघि सारेको वरिष्ठ अधिवक्ता ईश्वरी भट्टराईलाई भने परिषद्ले सिफारिस गरेन ।‘प्रधानमन्त्री ओलीकै अघिल्लो कार्यकालका प्रतिनिधि रामप्रसाद भण्डारीको पदावधि १० असारमा सकिँदै छ,’ परिषद्का एक अधिकारीले भने, ‘आफ्ना ठाउँमा अर्को सिफारिस भइसकेपछि भण्डारीलाई अब परिषद्मा बैठक बस्न असुविधा परेको छ र प्रधानन्यायाधीशले पनि सिफारिसका लागि नयाँ सदस्य आएपछि मात्रै बैठक बस्ने भनेपछि भण्डारीका साथ अब परिषद्को बैठक बस्दैन ।’ यति ठूलो मामिलामा छलफलै नगरी परिषद् चुप लागेपछि न्यायिक वृत्तमा थप तरंग पैदा गराएको छ । परिषद्मा वरिष्ठतम् न्यायाधीश सपना प्रधान मल्ल, कानुनमन्त्री अजयप्रसाद चौरसिया, बारका प्रतिनिधि दामोदर खड्का र प्रधानमन्त्रीका प्रतिनिधि रामप्रसाद भण्डारी छन् । यसबारे जानकारी लिन खोज्दा न्यायपरिषद्का कुनै पनि सदस्यले औपचारिक प्रतिक्रिया दिन मानेनन् ।रौतहटको राजापुरस्थित आलमका काका शेख इद्रिसको गोठमा २७ चैत २०६४ को साँझ बम विस्फोट भएको थियो । संविधानसभाको चुनावको मतदानमा विपक्षीलाई तर्साउन बम बनाइरहेका बेला विस्फोटमा घाइते भएकामध्ये पिन्टु भनिने त्रिलोक प्रताप सिंह र ओसी अख्तर मियाँलाई इँटाभट्टामा हालेर आलमले घटनालाई गुपचुप बनाउन खोजेका थिए ।तर, विस्फोटको तीन दिनपछि ३० चैत २०६४ मा आलमसँगै निर्वाचन लडेका एमालेका नेता शैलेन्द्र साहले घटनाबारे प्रहरीमा निवेदन दिएपछि यसबारे सार्वजनिक भएको थियो । त्यसैका आधारमा प्रहरीले प्रारम्भिक अनुसन्धान गरी जिल्ला सरकारी वकिल कार्यालय गौरमा रायसहितको प्रतिवेदन बुझाएको थियो । तर, वकिल कार्यालयले मुद्दा नचलाउने निर्णय गर्‍यो । घटना बाहिर आएपछि राष्ट्रिय मानवअधिकार आयोगको टोली पनि घटनास्थल पुगेर अनुसन्धान थालेको थियो ।‘आलमका काका इद्रिसको घरमा बम विस्फोट भएको रहेछ, त्यहाँ ठूलाठूला खाल्डो परेको थियो र त्यसलाई ढाकछोप गर्न लिपपोत गरिएको देखिन्थ्यो,’ आयोगको उक्त अनुसन्धान टोलीका प्रमुख यज्ञराज अधिकारीले भने, ‘विस्फोट भएको घरको छानो उडेको थियो ।’ घटनाको मिहिन अध्ययन गरेपछि आयोगले यसबारे मुद्दा चलाउन सरकारलाई सिफारिस गरे तापनि मुद्दा भने चल्न सकेन । यति संगीन घटनालाई सामसुम पार्न खोज्दै जिल्ला सरकारी वकिल कार्यालय रौतहटले ३ असार २०६५ मा मुद्दा नचलाउने निर्णय गरेको थियो । त्यसको २७ दिनपछि जिल्लाकै निर्णयलाई महान्यायाधिवक्ताको कार्यालयले पनि सदर गरेको थियो ।न्याय पाउने संविधानप्रदत्त हक सरकारी अभियोक्ताबाटै हनन भएको भन्दै मृतक पिन्टुका बुबा नारायण सिंह र ओसी अख्तरकी आमा रुक्साना खातुनले सर्वोच्चमा रिट दायर गर्दै दोषीविरुद्ध मुद्दा नचलाउने महान्यायाधिवक्ताको कार्यालयको निर्णय बदर हुनुपर्ने जिकिर गरेका थिए । त्यसमाथि सुनुवाइ गर्दै न्यायाधीशहरू सुशीला कार्की र भरतबहादुर कार्कीको संयुक्त इजलासले १६ जेठ २०६९ मा आलमविरुद्ध अनुसन्धान गर्न आदेश दियो । व्यक्तिलाई जिउँदै इँटाभट्टमा पोलेको संगीन घटनामा अनुसन्धान नै नगर्ने र मुद्दा नै नचलाउने तत्कालीन महान्यायाधिवक्ता यज्ञमूर्ति बञ्जाडेको निर्णय उल्ट्याउँदै ‘अनुसन्धान सुरु गरी पुनः थप प्रमाण बुझी प्रचलित कानुनअनुसार कारबाही गर्नँ/गराउनू’ भनी सर्वोच्चले आदेश गरेको थियो ।यसैबीच, छोरा ओसीको न्यायका लागि सर्वोच्चसम्म पुगेकी रुक्सानालाई ८ माघ २०६७ को साँझ दुर्गाभगवती गाउँपालिकास्थित माइतीबाट आफ्नो घर सरुअठा आउँदै गर्दा गौंडा ढुकेर बसेको समूहले गोली हानी हत्या गरेको थियो । एउटा सामान्य ग्रामीण महिलालाई गोली हानेर कसले मार्‍यो ? यसमा प्रहरीले कुनै खोजबिन नै गरेन भने राज्यका अरू निकायले पनि चासो दिएनन् ।आदेशको वर्षौंसम्म पालना नभएपछि र न्याय खोज्दा रुक्सानाको हत्यासमेत भएपछि अधिवक्ता पुष्पराज पौडेलले महान्यायाधिवक्ता कार्यालयलाई अदालतको अवहेलनामा मुद्दा चलाइपाऊँ भनी सर्वोच्चमा अर्को निवेदन दिएका थिए । त्यसमाथि सुनुवाइ गर्दै न्यायाधीशहरू अनिल सिन्हा र कुमार रेग्मीको इजलासले ६ असार २०७६ मा घटनाको अविलम्ब अनुसन्धान गरी मुद्दा चलाउन पुनः आदेश दिएको थियो । आदेशअनुसार मुद्दा चलेको ६ वर्षपछि जिल्ला अदालत रौतहटले आलमसहित उनका भाइ महताब, शेख सेराज र बद्री सहनीलाई जन्मकैदको फैसला सुनाएको थियो ।त्यसविरुद्ध पुनरावेदनमा गएका आलमलाई वीरगन्ज इजलासले उनी दोषी भएको कुनै प्रमाण नभेटिएको भन्दै सफाइ दिएको हो । ‘घटना भएको थियो र त्यो आलमले नै घटाएका थिए भन्ने प्रशस्त प्रमाणहरू छन्,’ अधिवक्ता पौडेल भन्छन्, ‘यति हुँदाहुँदै पनि उनलाई उच्चले छाडिदिनु अस्वाभाविक नै छ ।’ प्रत्यक्षदर्शी र घाइतेको बयान र घटनास्थलबाट पाइएका सबै प्रमाणले रौतहटमा विस्फोट भएकै थियो र आलमले घाइतेमध्ये दुईलाई इँटाभट्टामा फालेकै थिए भन्ने पुष्टि हुने पौडेलले बताए । ‘घटनास्थलमा मृतकको लुगा, जुत्ता र स्वेटर फेला परेको थियो,’ उनी भन्छन्, ‘ती त्यहाँ थिए भन्ने पुख्त सबुद हो यो ।’घटनाका घाइते सफी अहमदका अनुसार पनि घटना भएकै थियो । विस्फोट हुँदा उनी अहमद इद्रिसको घर अघिल्तिर बाटोमा हिँडिरहेका थिए । जिल्ला अदालत रौतहटमा उनले बयान दिएका छन्, ‘बमको छर्रा लागी मसमेत घाइते भएकोमा गम्छाले पेट बाँधी सो ठाउँबाट ६०० मिटर पर साहु शेख मसिरसँग भेट भई निजले मोटरसाइकलमा राखी उपचारका लागि भारत मोतिहारीको डा. परवेज र तवरेज आलमको क्लिनिकमा उपचार गराउँदा १९ दिनपछि होसमा आएको थिएँ, उक्त अस्पतालमा करिब ४ महिना जति उपचार गराएको थिएँ । प्रतिवादी मोहम्मद आफताब आलमले संविधानसभाको निर्वाचन जित्नका लागि शेख इद्रिसको घरमा बम स्टोर गरी बनाउन लाग्दा सो बम विस्फोट भएको थियो ।’सर्वोच्चको आदेशपछि प्रहरीले आलमविरुद्ध अनुसन्धान सुरु गरेको थियो । २८ असार २०७६ मा उनले प्रहरीमा जाहेरी थिएका थिए, जसमा उनले भनका छन्, ‘सो विस्फोटमा परी २ जना मानिसको मृत्यु भएको र ओसी अख्तर मियाँ र पिन्टु सिंहसमेत १५–१६ जना मानिसहरू घाइते भएकोमा घाइतेहरूलाई मोहम्मद आफताब आलम, मोहम्मद महताब आलम, शेख सेराज भन्ने शेष सराज, शेख मोबिन आलम र शेख भदईसमेतका मानिसहरूले मृतक तथा घाइतेहरूलाई जुटको बोरामा हाली कसी ट्र्याक्टरमा लोड गरी नजिकको राजा इँटा उद्योगमा लगी जिउँदै जलाएको थाहा पाएँ । लामो समयसम्म प्रहरीसमक्ष उजुरी दिने सोच बनाएकोमा मेरो तथा परिवारको जीउज्यानको खतरा महसुस गरी उजुरी गर्न सकिनँ, निज प्रतिवादीहरूलाई कानुनबमोजिम कारबाही गरिपाऊँ ।’विस्फोट हुनुअघि ओसी अख्तर मियाँलाई आलमले मोटरसाइकलमा बसाएर लगेको देखेको घटनाका अर्का प्रत्यक्षदर्शी ओहिद मियाँ कवारीले प्रहरीसमक्ष २९ वैशाख २०६५ मा बयान दिएका थिए । त्यस्तै, घटनाका प्रत्यक्षदर्शीहरू सहाजान खातुन, कलाम मियाँ र जफरुल मियाँ बम विस्फोटमा परेका ओसी अख्तर मियाँ र पिन्टु भन्ने त्रिलोक प्रताप सिंह राजपुतसमेतलाई राजा इँटा उद्योगमा लगी जलाई नष्ट पारेको हो भनी प्रहरीसमक्ष बयान दिएका छन् ।त्यस्तै, अर्का घाइते गौरीशंकर राम चमारले पनि आलमका काका इद्रिसको घरमा विस्फोट भएको बयान अदालतमा दिएका छन् । उनी आलमको उक्त इँटाभट्टामा मजदुरी गर्थे । कामको ज्याला लिन भनी आलमकै घरमा जाँदै गर्दा काकाको गोठमा एक दर्जन जति मानिस बसिरहेको आफूले देखेको र त्यसै समयमा विस्फोट हुँदा आफू पनि घाइते भएको बयान उनले दिएका थिए । अदालतमा गरेको बयानमा उनले भनेका छन्, ‘म त्यहाँ गएको ४/५ मिनेटपछि ठूलो आवाज आउने गरी बम विस्फोट भयो । त्यो विस्फोटको छर्राले मेरो कान, छातीसमेतमा आगो लाग्यो । म ६००/७०० मिटर टाढा भागेर गई बेहोस अवस्थामा लडें ।’विस्फोट भएको सुनेपछि नजिकै घर भएका शिव साह कानु के भएछ भनी तत्कालै त्यहाँ हेर्न पुगेका थिए । ‘घटनास्थलमा पुगेपछि त्यहाँ मानिसहरू यत्रतत्र भएको देखेको हुँ,’ जिल्ला अदालत रौतहटसमक्ष कानुले भनेका छन्, ‘त्यहाँ आफताब आलम, महताज आलम, शेख भदई लगायतका मानिसहरूलाई देखेको थिएँ, आलमलगायतले मलाई यहाँबाट जानु होस् भनी गालीगलौज गरी पठाए ।’त्यस्तै, जिल्ला प्रहरी कार्यालयमा अर्का प्रत्यक्षदर्शी सराजुल मियाँले २०६५ वैशाख २० गते कागज गर्दा घटनाको वर्णन गरेका छन् । घटना भएको दिन उनी ओसी अख्तर मियाँको खेतमा काम गर्न गएका थिए । उनकी आमा रुक्साना खातुनले ‘मेरो छोरालाई मोहम्मद महताब र सेराजले बोलाई लगेका छन्, तिमी गएर ल्याइदेऊ’ भनेपछि उनी त्यहाँ पुगेका थिए ।‘घरभित्र हेर्दा ओसी अख्तर मियाँ, २ कार्टॅन बम र १८/२० जना अन्य मानिसहरूलाई देखेको हुँ, त्यसपछि म नजिकैको रुखमुनि बसेको थिएँ, अचानक बम विस्फोट भयो, १/२ जनाको मृत्यु भयो, अन्य घाइते भए,’ उनको बयान छ, ‘घाइतेमध्ये पिन्टु भन्ने त्रिलोक प्रताप सिंह राजपुतको दुवै हात र दायाँ तिघ्रामा चोट लागेको थियो, ओसी अख्तर मियाँको दाहिने हात र बायाँ खुट्टामा चोट लागेको थियो, विस्फोट हुँदा घर ध्वस्त भएको थिएन, छाना टुटफुट भएको थियो, घाइते पिन्टु भन्ने त्रिलोक प्रताप सिंह राजपुत र ओसी अख्तरसमेतलाई ट्र्याक्टरमा हाली इँटाभट्टातर्फ लगेकोमा मानिसहरू कराएको सुनेको हुँ र पछि ट्र्याक्टरबाट बोराहरू उठाई चिम्नीमा फालेको देखेको हुँ ।’ओसी अख्तर मियाँका ससुरा समसुल मियाँ, काका मोहम्मद जाजुल, पत्नी आमना खातुनले पनि २८ वैशाख २०६५ मा प्रहरीमा गरेको कागजमा शेख सेराजले ओसीलाई मोटरसाइकलमा लगी शेख इद्रिसको घरमा बम बनाउन लगाएको र त्यसै क्रममा बम विस्फोट भई ओसीलगायतको मृत्यु भएको खबर पाएको बयान दिएका छन् । उनीहरूलाई भट्टीमा हाली पोलिएको खबर सुनेपछि कुरा के हो भनी आलमको घरमा समसुल मियाँ सोध्न पनि गएका थिए । जवाफमा आलमले ‘पछि तपाईंको घरमा आएर बताउँछु’ भनेर उनलाई फर्कादिएका थिए भने शेख सेराजले ओसी अख्तरको स्वेटर उनका ससुरा समसुललाई दिएका थिए ।त्यसैगरी, ओहिद मियाँ कवारीले २९ वैशाख २०६५ मा प्रहरीमा गरेको कागजमा विस्फोट भएको दिन ओसी अख्तर मियाँलाई आलम र शेख सेराजसमेतले मोटरसाइकलमा बसाई पश्चिमतर्फ लगेको देखेको हुँ भनी बयान दिएका थिए । प्रत्यक्षदर्शीहरू सहाजान खातुन, कलाम मियाँ र जफरुल मियाँले पनि ओसी अख्तर मियाँ र पिन्टुलाई इँटाभट्टामा लगी जलाई नष्ट पारेको हो भनी बयान दिएको अभिलेख छ । विस्फोटपछि घाइते भएका पिन्टु र ओसी अख्तरलाई इँटाभट्टामा लगेर लगाएको प्रत्यक्ष देखेको बयान दिनेमा स्थानीय राजेशप्रसाद सहनी पनि छन् ।उनले प्रहरीसँगको बयानमा भनेका छन्, ‘म राजा इँटा उद्योगमा काम गर्थें, मिति २०६४/१२/२७ गते राति विस्फोट, मानिसहरूको खेलाबैला, चिच्याहट भागदौड र ट्र्याक्टरको आवाजका कारण मेरो निद्रा खुल्यो, उठेर हेर्दा बद्री सहनीलाई पनि देखें र निजलाई देखेपछि मलाई पनि त्यहाँ गएर बुझ्न मन लाग्यो र गएँ, नेता मोहम्मद आफताब आलम, निजका भाइ मोहम्मद महताब आलमलगायत मानिसहरू थिए । ट्र्याक्टरमा मानिसहरूलाई बोरामा हालेर ल्याएका रहेछन्, बद्री सहनी पनि ट्र्याक्टरमा सँगै आएका रहेछन्, हामीलाई त्यहाँबाट हट्न भनिएकाले म केही पर गएँ, बोरामा ल्याएका मानिसहरूलाई पालैपालो निकालेर इँटा पकाउने भुङ्ग्रोमा हाल्न लागे, कति मानिस थिएँ संख्या भन्न सक्दिनँ, कोही जिउँदै पनि हुनुपर्छ किनकि बोरामा चलमलाएको मैले देखेको हुँ । बद्री सहनीसमेत जलाउने काममा प्रत्यक्ष सहभागी बनेका थिए ।’तत्कालीन प्रहरी निरीक्षक हाल प्रहरी नायब उपरीक्षक इन्द्रप्रसाद सुवेदीले पनि विस्फोट भएको देखेको प्रतिवेदनमा उल्लेख गरेका छन् । संविधानसभाको निर्वाचनका क्रममा उनी सुरक्षार्थ खटिएका थिए । गस्तीका क्रममा आफू राजपुरमा रहेको बेला पश्चिमतर्फबाट ठूलो धमाकासहित विस्फोटको आवाज आएको र हेर्दा ठूलो कालो धूवाँको मुस्लो देखिएको उनले बताएका छन् ।‘इलाका प्रहरी कार्यालय राजापुरबाट त्यो ठाउँ १/२ किलोमिटर दूरीमा थियो, त्यसपछि तत्कालै म मोबाइल टोलीलाई लिएर घटनास्थलतर्फ हिँडे,’ उनको बयानमा छ, ‘गेटबाट केही पर मात्र पुगेको थिएँ, जिल्ला प्रहरी कार्यालय रौतहटका प्रमुख, प्रहरी उपरीक्षक लक्ष्मण न्यौपानेले सञ्चार सेटमा मलाई कल गरी तुरुन्त जिल्ला प्रहरी कार्यालयमा आउनु भनी आदेश गर्नॅभयो, मैले बम विस्फोट भएको सुनिएको र त्यसतर्फ गइरहेका छौं भनी रिपोर्टिङ गर्दा प्रमुखज्यूले त्यता अर्कै टोली पठाउँला तपाईं तुरुन्तै जिल्ला प्रहरी कार्यालय आउनुहोस् भन्ने आदेश गर्नॅ भएकाले म जिल्ला प्रहरी कार्यालयमा फर्किएको हुँ । पछि क्षेत्र नं.२ का उम्मेदवार मोहम्मद आफताब आलमको घर कम्पाउन्डमा रहेको खलिहान गोठघरमा बम विस्फोट भएको भन्ने सुनेको हुँ ।’घटनास्थल आसपास छिमेकीहरू हरिनारायण साह, परीक्षण साह तेली, शंकर साह तेली, गेनालाल साह कानु, मेवालाल राय यादव, शिव साह कानु, धरिछन साह तेली, रामसोगारथ यादव, रविकुमार, सुनर राय, उदयनारायण साह र रामबहादुर साहले पनि प्रहरीसमक्ष घटना विवरण कागज गर्दा इद्रिसको घरमा विस्फोट भएको देखेको बयान दिएका छन् ।प्रहरीसमक्ष उनीहरूको सामूहिक बयान छ, ‘के भएछ भनी हामी त्यहाँ जाँदा गोठको छाना, दिवाल भत्केको थियो, १५/१६ जना घाइते थिए, १/२ जना मरेका थिए, कसैको आँखा–कान थिएन, कसैको टाउको, हातखुट्टा थिएन, घाइते पिन्टु भन्ने त्रिलोक प्रताप सिंह राजपुतको बायाँ खुट्टा, दायाँ हात, बायाँ कान थिएन, ओसी अख्तर मियाँको बायाँ हात थिएन, घाइतेहरू सबै छटपटाइरहेका थिए । मोहम्मद आफताब आलम, मोहम्मद महताब आलम, शेख सेराज, शेख भदई, मोहम्मद मोबिन, फजले हक, सगिर आलम, शेख जुमई भन्ने शेख मलकारसमेतले घेरा हाली कसैलाई आउन नदिई २/३ जनाले घाइतेहरूलाई सुई लगाउँदै थिए । उनीहरूले हामीलाई त्यहाँबाट भगाए, भगाए पनि लुकेर हेर्‍यौं । मरेका र घाइते भएकाहरूलाई समेत उनीहरूले जुटको बोरामा हाली मोहम्मद महताब आलमकै ट्र्याक्टर ट्रलीमा लोड गरी गौरीशंकर साहले ट्र्याक्टर चलाई निज आलमहरूको भान्जा नाताका व्यक्तिको राजा इँटा उद्योगमा लगी बद्री सहनीलगायत सबै प्रतिवादीहरूले मृतक र घाइतेहरूलाई इँटा पोल्ने चिम्नी भट्टाको भुङ्ग्रोमा हाली जलाएका हुन् ।’त्यस्तै, उक्त विस्फोटका घाइते सफी अहमद र गौरीशंकर लाल चमारको घाउ त्रिवि शिक्षण अस्पतालको फरेन्सिक विभागमा जाँच गराउँदा उनको शरीरमा रहेका खतहरूको सम्भावित कारण विस्फोट हो भनी चिकित्सकले निदान पत्रमा लेखेका छन् । घटना भएको १८ वर्ष पुगिसक्दा पनि जलाएर मारिएका भनिएका पिन्टु र ओसी अख्तर कतै देखिएका छैनन् । यी सबै साक्षी प्रमाणलाई अनदेखा गरेर जिल्ला अदालतको फैसला उल्ट्याएपछि सर्वोच्चमा झैं नेपाल बारमा पनि यसबारे छलफल भएको थियो । तर, रञ्जन कोइराला छुट्दा सडकमा उत्रिएको बार यस पटक भने प्रतिक्रिया नजनाउने पक्षमा छ ।‘हरेक मुद्दामा बार बोलिरहनु जरुरी छैन,’ बारका महासचिव केदारप्रसाद कोइरालाले भने, ‘रञ्जनको मुद्दा सर्वोच्चबाट भएको हुनाले त्यो अन्तिम थियो र हामी बोल्यौं, तर आलमको मुद्दामा सर्वोच्चले हेर्न बाँकी नै छ, त्यसमाथि न्यायपरिषद् छँदै छ भनेर हामीले यसबारे केही नबोल्ने निर्णय लिएका हौं ।’०००"
इरानमा रहेका नेपाली भन्छन्– ‘यहाँ लुक्ने बंकर छैन’,"काठमाडौँ — इजरायल र इरानबीच तेस्रो दिनपनि युद्ध जारी छ । बिहीबारदेखि सुरु भएको युद्ध झन् बढ्दै गइरहेको छ ।इजरायलको मिसाइल आक्रमणबाट इरानको राजधानी तेहरानमा उच्च सुरक्षा अधिकारीहरुसहित २ सय २० जनाको मृत्यु भइसकेकोअलजजिराले उल्लेख गरेको छ । तेहरानमा उच्च जोखिम भएको भन्दै स्थानीय सर्वसाधारणहरु ग्रामीण भेगतिर जान थालेका छन् । तेहरानमा काम गरिरहेका नेपाली भने के गरिरहेको छन् त ? एक विदेशी दूतावासमा ८ वर्षदेखि काम गरिहेकोसागर पौडेलसँग कान्तिपुरकर्मीहोम कार्कीले गरेको कुराकानीको सम्पादित अंश :तेहरानमा १२ जना नेपाली कार्यरत छन् । उनीहरु ८ देखि ३५ वर्षसम्म काम गरेर बसेका नेपाली छन् । जसमध्ये अधिकांश जना विभिन्न विदेशी दूतावासको सहयोगी कर्मचारीको रुपमा कार्यरत छन् । तेहरानको सहरमा अन्धाधुन्ध मिसाइल खसेकोजस्तो लाग्दैन । इजरायलले टार्गेट गरिएको स्थानमा बढीजसो मिसाइल खसिरहेको छ । हामी विभिन्न देशका राजदूतावास भएको स्थानमा बस्छौं । सबै विदेशी राजदूत र कूटनीतिक कर्मचारी पनि यतै बसेका छन् । सबैले यो परिस्थिति कसरी अगाडि बढ्छ ? त्यो अनुसार अगाडि बढ्ने तयारी गरिरहेका छन् । सबै विदेशी नागरिक इरानबाट निस्किने परिस्थति बन्यो भने हामी पनि निस्कने योजनामा छौं ।मेरो आफन्त पनि मेरो साथमा नै छ । हरेक वर्षजसो बिदामा आउने जाने चलिरहेको थियो । पहिला त निकै शान्त थियो । अहिले युद्धले अशान्त भइदियो ।सागर पौडेलहामी दूतावासबाट बाहिर निस्किने गरेको छैनौं । कतिपयको एकातिर काम गर्ने र अर्कोतिर बस्ने गर्छन् । म जहाँ बस्छु, त्यहाँ नै काम गर्छु । बाहिर जानुपरेमा पनि अनलाइनमा गाडी बोलाउने गरेका छौं ।हामी बसेको ठाउँको नजिक त मिसाइल खसिरहेको छ । हामी बस्ने भवन अग्लो छैन ।इरानमा बस्न ठूलो सेल्टर कोठा छैन । बाहिरका धेरैजसो मेट्रो स्टेसनमा लुक्न जाने गरेको छौं । जमिनमुनि ७–८ सयमुनि मेट्रो चल्छ । धेरैजसो जमिनमुनि गएर बस्ने गर्छन् । हामी जाने गरेको छैनौं । सबै त्रासमा बसेका छौं । बाहिर बजार पनि चहलपहल नै छ । प्राय: आक्रमण राति भइरहेको छ । हामी ११ जना वरिपरि नै बसिरहेका छौं । बेला बेला भेट्छौं । एकजना मात्रै आफ्ना बालबच्चासहित बसिरहेका छन् । अरुको परिवार छैन ।हामी नेपालको इरानी अवैतनिक महावाणिज्यदूतसँग नियमित सर्म्पकमा छौं ।"
भिजिट भिसा प्रकरणको निष्पक्ष र पारदर्शी छानबिन गर्न उच्चस्तरीय समिति आवश्यक छ : गौतम,"काठमाडौँ — राष्ट्रिय स्वतन्त्र पार्टीकी सांसद सोबिता गौतमले भिजिट भिसा प्रकरण र त्रिभुवन अन्तर्राष्ट्रिय विमानस्थलको अध्यागमनमा देखिएका समस्याको निष्पक्ष र पारदर्शी छानबिन गर्न उच्चस्तरीय समिति आवश्यक रहेको बताएकी छन् ।रास्वपाले प्रतिनिधिसभाको बैठकमा शुक्रबारदेखिको 'वेल' घेराउलाई सोमबार पनि निरन्तरता दिएको छ । सोही विषयमा सोधिएको प्रश्नको जवाफमा सांसद गौतमले सरकार रास्वपाले उठाएका विषयमा संवेदनशील हुनुपर्ने बताइन् । 'भिजिट भिसा समस्याको दीर्घकालीन रूपमा समाधान गर्न उच्चस्तरीय छानबिन समिति बनाउन, पारदर्शी छानबिन गर्न, समय सीमा र टीओआर स्पष्ट पारेर जान प्रस्ताव राखेका थियौं । त्यो प्रस्ताव सत्तापक्षबाट स्वीकार भएन,' उनले भनिन्, 'दुईबुँदे सम्झौता गरेर प्रतिपक्षमा भएका दलहरू पनि सत्तापक्षसँग जानुभयो । हाम्रो अडान त्यो मुद्दालाई समाधान गर्नका लागि निष्पक्ष र पारदर्शी उच्चस्तरीय समिति आवश्यक छ ।'संसद्को अवरोध अन्त्य गर्नका लागि सरकार र सभामुख देवराज घिमिरेले भूमिका खेल्नुपर्ने सांसद गौतमको भनाइ थियो । 'संसदीय अभ्यासमा एउटा व्यक्तिले पनि चित्त नबुझेर केही विषयमा कुरा राख्छ वा कुरा राख्नका लागि उभिइरहन्छ, विरोधमा उभिन्छ भने सदन सूचारु गर्नु त्यति उपयोगी हुँदैन,' उनले भनिन्, 'अहिले हामीले निरन्तर कुरा राख्दा, आन्दोलन गर्दा सदन चालु भएको अवस्था छ । एउटा दल (राप्रपा) ले त बहिष्कार गरेर हिँडेको अवस्था छ । दुई दलले उभिएर कुरा राख्दा आफ्ना विचार अटेनन् भन्दा सदन सुचारु गर्नु त्यति उपयुक्त होइन ।'सभामुखल कुनै दलले विरोध गर्दा सदन चलाउने र कुनैले विरोध गर्दा नचलाउने कुरा सही नभएको पनि गौतमको भनाइ थियो । 'सभामुख संसद्को अभिभावक हुनुहुन्छ । दल कुन सानो र कुन ठूलो भन्ने कुराले, ठूलो दलको अभिभावकत्व ग्रहण गर्छु र अरुको गर्दैन भन्न मिल्दैन । सदनमा पनि प्रश्न उठेको छ । हामीले पनि कुरा उठाइराखेका छौं,' उनले भनिन्, 'सभामुखले सबै दलहरूलाई एक ठाउँमा ल्याएर वार्ताको माध्यमबाट सदन चलाउँदा जनताको आवाज पनि सुनिने थियो ।'प्रमुख प्रतिपक्षी माओवादीसँग भएको दुई बुँदे सहमतिले भिजिट भिसा प्रकरण टुंगो नलाग्ने गौतमको भनाइ थियो । सोही सहमतिका आधारमा सत्तापक्ष रास्वपासँग वार्ता गर्न र माग पूरा गर्न तयार नभएको देखिएको उनले बताइन् । 'सदनमा पेलेर जाउँ भन्ने खालको परिस्थिति निर्माण भएको जस्तो देखिन्छ, त्यो राम्रो होइन,' उनले भनिन् ।नेपालबाट भिजिट भिसामा विदेश लैजाने र त्यहाँ गएर वर्क भिसामा काम गर्ने प्रवृत्ति देखिएको र त्यसका लागि राज्यका निकायबीच मिलेमतो रहेको आशंका भएकाले छानबिन आवश्यक रहेको गौतमको भनाइ थियो । रास्वपाले व्यक्ति केन्द्रित गरेर छानबिन गर्नुपर्छ भन्ने माग नगरेको पनि उनले बताइन् । प्रमुख प्रतिपक्षसँग गरिएको सहमतिअनुसारको समितिले छानबिनले भने कुनै निष्कर्ष नदिने उनको दाबी थियो । 'अहिले बनाउने भनेको समितिमा चित्त बुझाउने ठाउँ छैन,' उनले भनिन् ।"
आज दिनभर देश-दुनियाँमा के-के भयो ?,"काठमाडौँ — आज काठमाडौं जिल्ला अदालतले तीनकुने घटनाका आरोपी राप्रपा महामन्त्री धवल शमशेर राणालाई ३ लाख रुपैयाँ धरौटीमा छाड्न आदेश दिएको छ ।यस्तै, परराष्ट्रमन्त्री आरजु राणा देउवाले केही दिनयतादेखि इजरायल र इरानबीच सुरु भएको युद्ध र पछिल्लो समय यसबाट विकसित परिस्थितिका बारेमा नेपालका लागि इजरायली राजदूत स्मुलिम एरी बाससँग जानकारी लिएकी छिन् ।त्यसका साथै प्रमुख प्रतिपक्ष दल माओवादीबाट शक्ति बस्नेतले बोल्ने क्रममा रास्वपा सांसदहरू सदनमा नाराबाजी रोकेर मौन बसेका छन् । भिजिट भिसा प्रकरणमा संसदीय वा न्यायिक छानबिन समिति गठनको माग गर्दै रास्वपाले प्रतिनिधिसभाको आइतबारको बैठकमा पनि ‘वेल’ घेराउ र नाराबाजी गरेको थियो । आज दिनभर देश–दुनिँयामा के के भयो त ?काठमाडौं जिल्ला अदालतले तीनकुने घटनाका आरोपी राप्रपा महामन्त्री धवलशमशेरराणालाई ३ लाख रुपैयाँ धरौटीमा छाड्न आदेशदिएको छ । सोमबार न्यायाधीश शिवप्रसाद खनालको इजलासले राणालाई धरौटीमा छाड्न आदेश दिएको हो ।०००प्रधानमन्त्री केपी शर्मा ओलीले त्रिभुवन विश्वविद्यालयमा तोडफोड र हिंसात्मक गतिविधि गर्नेलाई कानुनी कारबाही गर्नगृहमन्त्री रमेश लेखकलाई निर्देशन दिएका छन्। विश्वविद्यालयका पदाधिकारीसँग सोमबार सिंहदरबारमा भएको छलफलमा विश्वविद्यालयका कुलपतिसमेत रहेका प्रधानमन्त्री ओलीले तोडफोडमा संलग्न जो भए पनि निजले उन्मुक्ति पाउन नहुनेमा गृहमन्त्री लेखकलाई ध्यानाकर्षण गराएको जानकारी दिएका हुन् ।०००परराष्ट्रमन्त्री आरजु राणा देउवाले केही दिनयतादेखि इजरायल र इरानबीच सुरु भएको युद्ध र पछिल्लो समय यसबाट विकसित परिस्थितिका बारेमा नेपालका लागि इजरायली राजदूत स्मुलिम एरी बाससँगजानकारी लिएकी छिन् ।सोमबार परराष्ट्र मन्त्रालयमा मन्त्री राणासँग राजदूत बासले इजरायल र इरानबीचको पछिल्लो द्वन्द्व र त्यहाँको पछिल्लो अवस्थाका बारेमा जानकारी गराएका थिए ।०००प्रमुख प्रतिपक्ष दल माओवादीबाट शक्ति बस्नेतले बोल्ने क्रममारास्वपा सांसदहरू सदनमा नाराबाजी रोकेर मौन बसेकाछन् । सत्ता पक्षका सांसद बोल्दा वेलमा नाराबाजी गरेका उनीहरू प्रमुख प्रतिपक्षीका सांसद बोल्दा भने मौन बसेका हुन् ।०००युरोपेली च्याम्पियन पेरिस सेन्ट जर्मेन (पीएसजी) ले क्लब वर्ल्डकप २०२५ माउत्कृष्ट विजयी सुरुआत लिएकोछ । लस एन्जलसमा आइतबार भएको खेलमा पीएसजीले दस खेलाडीमा सीमित एटलेटिको म्याड्रिडलाई ४–० ले हरायो ।"
प्रत्यक्ष निर्वाचित कार्यकारी र पूर्ण समानुपातिक प्रणालीका लागि संविधान संशोधन : नेसपा नयाँ शक्ति,"काठमाडौँ — नेपाल समाजवादी पार्टी (नयाँ शक्ति) प्रत्यक्ष निर्वाचित कार्यकारी र पूर्ण समानुपातिक निर्वाचन प्रणालीका लागि संविधान संशोधन हुनुपर्ने बताएको छ । नयाँ शक्तिको केन्द्रीय समितिका बैठक समसामयिक राजनीतिक प्रस्तावहरू पारित गर्दै गणतन्त्रको पुनर्संरचना आवश्यक भएको जनाएको हो ।राजनीतिक स्थिरताका निम्ति संघीय लोकतान्त्रिक गणतन्त्रको पुर्नंसरचनासहित प्रत्यक्ष निर्वाचित कार्यकारी र पूर्ण समानुपातिक निर्वाचन प्रणालीको औचित्य पुष्टि भएको पनि नेसपा नयाँ शक्तिको ठहर छ । पार्टीले राज्यको उदासीनता र सही दृष्टिकोणको अभावमा शिक्षा क्षेत्र तहसनहस भएको उल्लेख गर्दै लामो समयदेखि विद्यालय शिक्षा विधेयक अल्झाइएको जनाएको छ ।‘यथाशीघ्र विद्यालय शिक्षा ऐन जारी गरी कार्यान्वयन गरियोस्, साथै शिक्षालाई रोजगारमूलक, उत्पादनमुखी, जीवनोपयोगी बनाउन विद्यमान शिक्षा प्रणालीको आमूल रूपान्तरण गरियोस् झनि यो बैठक जोडदार माग गर्दछ,’ नयाँ शक्तिको माग छ, ‘वर्तमान अवस्थामा मुलुकको समग्र आर्थिक क्षेत्र संकटग्रस्त छ ।’"
राप्रपा महामन्त्री राणालाई ३ लाख धरौटीमा छाड्न आदेश,"काठमाडौँ — काठमाडौं जिल्ला अदालतले तीनकुने घटनाका आरोपी राप्रपा महामन्त्री धवल शमशेर राणालाई ३ लाख रुपैयाँ धरौटीमा छाड्न आदेश दिएको छ । सोमबार न्यायाधीश शिवप्रसाद खनालको इजलासले राणालाई धरौटीमा छाड्न आदेश दिएको हो ।चैत १५ गते राजावादी आन्दोलनमा हिंसा मच्चाएको आरोपमा पक्राउ परेका राणा गत वैशाख ७ गते हाजिरी जमानीमा रिहा भएका थिए ।क्यान्सरका बिरामीसमेत रहेका उनलाई उपचारका निम्ति सरकारी वकिलको कार्यालयको सहमतिको हाजिरी जमानीमा छाडिएको थियो । हिंसात्मक प्रदर्शनपछि राप्रपाका वरिष्ठ उपाध्यक्ष रवीन्द्र मिश्र, महामन्त्री राणालगायतका नेता कार्यकर्ता पक्राउ परेका थिए । हाजिरी जमानीमा छुटे पनि मिश्र भने सम्पर्कमा रहेका छैनन् ।हिंसात्मक प्रदर्शनमा संलग्न भएको आरोपमा मुद्दा लागेका दुर्गाप्रसाद प्रसाईं, तारा राजावादी भन्ने सरोज गौतम, अनुप राजावादी भन्ने गोकर्ण शाही, डण्डपाणि रेग्मी, केशव बस्नेत, कुमार तामाङ र सुशील बराल भने अदालतको आदेशपछि पुर्पक्षका लागि डिल्लीबजार कारागार चलान भइसकेका छन् ।"
प्रधानमन्त्री ओलीले भने : त्रिवि तोडफोडमा संलग्न जोसुकै भए पनि उन्मुक्ति पाउँदैनन्,काठमाडौँ — प्रधानमन्त्री केपी शर्मा ओलीले त्रिभुवन विश्वविद्यालयमा तोडफोड र हिंसात्मक गतिविधि गर्नेलाई कानुनी कारबाही गर्न गृहमन्त्री रमेश लेखकलाई निर्देशन दिएका छन् ।विश्वविद्यालयका पदाधिकारीसँग सोमबार सिंहदरबारमा भएको छलफलमा विश्वविद्यालयका कुलपतिसमेत रहेका प्रधानमन्त्री ओलीले तोडफोडमा संलग्न जो भए पनि निजले उन्मुक्ति पाउन नहुनेमा गृहमन्त्री लेखकलाई ध्यानाकर्षण गराएको जानकारी दिएका हुन् ।नेविसंघबाट स्ववियुमा निर्वाचित पदाधिकारीले जेठ १४ गते उपकुलपतिको कार्यालयमा तोडफोड गरेका थिए । प्रहरीले उक्त घटनामा संलग्न २ जनालाई पक्राउ गरे पनि रिहा भइसकेका छन् । प्रहरीले घटनामा संलग्न मुख्य आरोपीहरू मदनराज उपाध्याय र भुवन ओझाविरुद्ध मुद्दा चलाएको छैन ।त्रिविले तोडफोडमा संलग्नलाई कारबाही गर्न नामै किटान गरेर उजुरी दिए पनि प्रहरीले गृह प्रशासनको संरक्षण पाएका आरोपीहरूलाई संरक्षण गरेको भन्दै आलोचना भएको छ । सोमबारको छलफलमा पनि निमित्त उपकुलपति प्राध्यापक खड्ग केसीले आफूहरुले तोडफोडमा संलग्नलाई कारबाहीका लागि प्रहरीमा उजुरी दिए पनि पक्राउ परेकाहरू रिहा गरिएकामा चिन्ता व्यक्त गरेका थिए । केसीले कुलपति ओलीलाई विश्वविद्यालयमा सुरक्षा व्यवस्था सुदृढ गरी शान्तिपूर्ण वातावरण बनाउनुपर्ने लिखितपत्र प्रस्तुत गरेका छन् ।असुरक्षाका कारण हाल विश्वविद्यालयका पदाधिकारीले कीर्तिपुर बाहिरबाटै सेवा सञ्चालन गरिरहेको समेत उनले बताएका थिए ।
पत्रकार दिलभूषण पाठकलाई धरपकड नगर्न उच्च अदालतको आदेश,"काठमाडौँ — उच्च अदालत पाटनले पत्रकार दिलभूषण पाठकलाई धरपकड नगर्न आदेश दिएको छ । न्यायाधीश ऋषि भण्डारीको एकल इजलासले सोमबार पाठकको निषेधाज्ञा निवेदनमाथि सुनुवाइ गर्दै अल्पकालीन अन्तरिम आदेश जारी गरेको हो ।'पाठकको निषेधाज्ञा निवेदनमाथि अल्पकालीन अन्तरिम आदेश जारी भएको छ । कानुनबमोजिमबाहेक धरपकड नगर्नू/नगराउनू भन्ने आदेश भएको छ । साथै असार ५ गते दुवै पक्षलाई छलफलका लागि बोलाइएको छ,' उच्च अदालत पाटनकी सूचना अधिकारी पार्वती हितानले इकान्तिपुरसँग भनिन् ।प्रहरीको साइबर ब्युरोले जिल्ला अदालत काठमाडौंबाट पक्राउ पुर्जी लिएपछि पत्रकार पाठकले उच्च अदालत पाटनमा निषेधाज्ञा निवेदन दिएका थिए । जयवीरसिंह देउवाले दिएको उजुरीका आधारमा नेपाल प्रहरीको साइबर ब्युरोले पाठकविरुद्ध मंगलबार पक्राउ पुर्जी जारी गरेको हो ।जयवीर कांग्रेस सभापति शेरबहादुर देउवा र परराष्ट्रमन्त्री आरजु राणा देउवाका छोरा हुन् । पत्रकार पाठकले आफ्नो कार्यक्रम 'टफ टक' मार्फत् ' हिल्टन होटलको सेयर खरिद बिक्रीका विषयमा जयवीरसिंहको संलग्नताबारे 'हिल्टनमा जयवीर देउवाको पैसा!' शीर्षकमा भिडियो सामग्री प्रस्तुत गरेका थिए ।"
सूचना प्रविधि क्षेत्रको विकासका लागि तीन तहको सरकारबीच सहकार्य जरुरी : मन्त्री गुरुङ,"काठमाडौँ — सञ्चार तथा सूचना प्रविधिमन्त्री पृथ्वी सुब्बा गुरुङले सूचना प्रविधि क्षेत्रको विकासका लागि तीन वटै तहका सरकारबीच सहकार्य जरुरी रहेको बताएका छन् ।मन्त्रायले सोमबार राष्ट्रिय सूचना तथा सञ्चार प्रविधि दिवस–२०८२ को समीक्षा तथा प्रशंसा–पत्र वितरण कार्यक्रममा मन्त्री गुरुङले सूचना प्रविधिको विकास स्थानीय तहसम्मै व्यापक हुनुपर्नेमा जोड दिए ।उनका अनुसार आइटी दिवसलाई सरकारले उत्सवका रुपमा मनाउनुपर्ने र युवा पुस्तालाई जति सक्दो प्रोत्साहित गर्ने कार्यक्रम ल्याउन आवश्यक रहेको बताए ।'यो दिवस देशभर उत्सवका रुपमा मनाउनुपर्छ, नयाँ जनशक्तिको हौसला बढाउनका लागि थप गतिविधिहरु बढाउन आवश्यक छ', मन्त्री गुरुङले भने ।नेपाल सरकारका प्रवक्ता समेत रहेका मन्त्री गुरुङले सरकारले डिजिटल नेपाल फ्रेमवर्क(डिएनएफ) को मस्यौदा अन्तिम चरणमा रहेको उल्लेख गरे । 'सरकार सूचना प्रविधि क्षेत्रको विकासका लागि आवश्यक पूर्वाधार निर्माणमा तयार छौँ, यसका लागि निजी क्षेत्रको सहकार्य जरुरी छ ।'मन्त्रालयका सचिव राधिका अर्यालले आइटी क्षेत्रमा युवा प्रोत्साहन गर्न मन्त्रालयले आइटी इन्टर्नसिपका लागि बजेट नै छुट्याएको बताए ।कार्यक्रममा सहभागी सरोकारवालाले प्रदेश र स्थानीय तहको सहकार्यमा यस क्षेत्रको विकास गर्न सुझाव दिए ।"
कांग्रेस सांसद जबराको प्रश्न : बाढीपहिरो पीडितका नाममा लिएको ऋण रकम कहाँ हरायो ?,"काठमाडौँ — बाढी र पहिरोपीडितका नाममा लिएको वैदेशिक ऋणको रकम कहाँ हरायो भनेर सत्तारुढ दल कांग्रेसका सांसद उदयशमशेर जबराले अर्थमन्त्री विष्णुप्रसाद पौडेलसँग प्रश्न गरेका छन् ।'आर्थिक वर्ष २०८२/८३ को राजश्व र व्ययको वार्षिक अनुमानमाथि सामान्य छलफल प्रारम्भ गरियोस्' भनी अर्थमन्त्री पौडेलले राखेको प्रस्तावमाथि सोमबार आफ्ना धारणा राख्ने क्रममा सांसद जबराले बाढी र पहिरो पीडितका लागि भनेर ल्याएको रकम सोही कार्यका लागि प्रयोग गर्नुपर्ने बताए ।बजेटमा कतिपय विषयवस्तु र विनियोजन नदेखिएको र अलमलमा पार्ने देखिएको जबराको भनाइ थियो । सामान्य रुपमा हेर्दा व्यावहारिक र कार्यान्वयन गर्न सकिने खालका देखिए पनि प्रश्नबाट मुक्त भने नरहेको बताए । 'गत वर्ष असोज ११ र १२ को वर्षाका कारण बागमती प्रदेशमा अत्यन्तै ठूलो क्षति भएको थियो । गत वर्षको पुस १ गते राष्ट्रिय विपद् परिषद्को बैठक प्रधानमन्त्रीको अध्यक्षतामा बसेको थियो । त्यहाँ अर्थमन्त्री पनि हुनुहुनथ्यो । त्यो दिन १ अर्ब १ अर्ब १२ करोड क्षति भएको र जिल्लाअनुसार कति योजनामा कति पुनर्निर्माणको निम्ति छुट्याइएको भनेर पास गरिएको थियो । त्यसपछि कतिपय योजना छुटेका थिए । २०८२ जेठ २ मा ८ अर्ब १० करोड थप गरिएको थियो,' उनले भने, 'त्यसरी पुनर्निर्माणका लागि छुट्याइएको रकम कहाँ गयो ? विश्व वैंकबाट ऋण पनि लिइएको छ । यो सबै योजना पुनर्निर्माणको योजना निजी आवास बाहेक लाइन मिनिस्ट्रीले गर्ने भनेको छ । तर एकदुई बाहेक कुनै पनि योजनाहरू कुनै पनि मन्त्रालयको बजेटमा राखेको देखिएको छैन । मेरो प्रश्न, यो बजेट कहाँ गयो ।'बजेट प्रस्तुत गर्दा अर्थमन्त्रीले भूकम्प र मनसुनजन्य विपद्बाट क्षति भएको पुनर्निर्माणका लागि बजेट छुट्याएको तर त्यो अनुसार मन्त्रालयगत विनियोजन नदेखिएको जबराले बताए । बजेटमा भनिएको छ, 'भूकम्प र मनसुनजन्य विपद्बाट क्षति भएका निजी आवास, विद्यालय, सार्वजनिक पूर्वाधार, पुरातात्त्विक एवम् सांस्कृतिक सम्पदाको पुनर्निर्माण गरिनेछ। यसका लागि १८ अर्ब ५० करोड विनियोजन गरेको छु ।' निजी आवास सम्बन्धित प्राधिकरणमार्फत पुनर्निर्माण गर्ने र अन्य कार्य सम्बन्धित मन्त्रालयबाट कार्य सम्पन्न गरिने भनिए पनि मन्त्रालयगत विनियोजनमा कुनै पनि योजना नदेखिएको भन्दै जबराले आपत्ति जनाए ।'पीडितको नाममा ऋण लिएको छ तर यो बजेट पीडितलाई नदिएर कहाँ पुग्यो ?,' उनको प्रश्न थियो । विपद् पीडितका नाममा छुट्याइएको रकम र लिएको ऋण अन्य क्षेत्रमा नभई पीडितका लागि नै विनियोजन गर्नुपर्ने उनको भनाइ थियो ।त्यस्तै, तीन करोडको सिलिङ राखिएको तर मन्त्रालयगत विनियोजनमा त्यसको पालना हुन नसकेको भन्दै अर्थमन्त्रीले त्यस सम्बन्धमा संसद्मा प्रस्ट पार्न जबराले माग गरे ।"
इजरायलमा रहेका नेपालीको अवस्थाबारे इजरायली राजदूतले गराए परराष्ट्रमन्त्रीलाई जानकारी,काठमाडौँ — परराष्ट्रमन्त्री आरजु राणा देउवाले केही दिनयतादेखि इजरायल र इरानबीच सुरु भएको युद्ध र पछिल्लो समय यसबाट विकसित परिस्थितिका बारेमा नेपालका लागि इजरायली राजदूत स्मुलिम एरी बाससँग जानकारी लिएकी छिन् ।सोमबार परराष्ट्र मन्त्रालयमा मन्त्री राणासँग राजदूत बासले इजरायल र इरानबीचको पछिल्लो द्वन्द्व र त्यहाँको पछिल्लो अवस्थाका बारेमा जानकारी गराएका थिए ।मन्त्री राणाले त्यहाँ रहेका नेपालीहरुको अवस्थाका बारेमा जानकारी लिँदै उनीहरूलाई पर्न सक्ने आवश्यक सहायता र सुरक्षित अवस्थाका लागि राजदूत बासमार्फत् इजरायल सरकारलाई आग्रह गरेकी थिइन् । राजदूत बासले इजरायलका रहेका सबै नेपाली सुरक्षित रहेको बताएका थिए ।आइतबार मात्र परराष्ट्र मन्त्रालयले विज्ञप्ति प्रकाशन गरेर इजरायल र इरानमा रहेका नेपालीहरु सुरक्षित रहेको जानकारी गराएको थियो । पछिल्ला केही दिन इरान र इजरायलबीच विकसित घटनाक्रमका सन्दर्भमा मन्त्री राणाले तेल अभिभ र दोहास्थित नेपाली राजदूतहरुलाई आइतबार टेलिफोन सम्पर्क गरी त्यहाँ रहेका नेपाली नागरिकको सुरक्षामा ध्यान दिन निर्देशन दिइएकी थिइन् ।
"ओली, देउवा र दाहाललाई संन्यास लिन शर्माको आग्रह","झापा — नेपाली कांग्रेसका महामन्त्री तथा प्रतिनिधिसभा सदस्य विश्वप्रकाश शर्माले तीन शीर्ष नेतालाई संन्यास लिन आग्रह गरेका छन् ।देशले राम्रो अभिभावक खोजिरहेको बताउँदै उनले प्रधानमन्त्री केपी शर्मा ओली, नेपाली कांग्रेसका सभापति शेरबहादुर देउवा र नेकपा माओवादी केन्द्रका अध्यक्ष पुष्पकमल दाहाललाई २०८३ मा सन्यास लिन पनि आग्रह गरे ।‘यो देशलाई सिंगो राष्ट्रको राष्ट्रिय नेतृत्व गर्ने अभिभावकको जरुरी छ । २०८३ साल यसका लागि सुखद साल हुन सक्छ,' झापा मेचीनगरस्थित धुलाबारी खानेपानी उपभोक्ता समितिको खानेपानी ट्यांकी शिलान्यास गर्न गृहनगर आइपुगेका शर्माले भने, '०८३ मा तीन संन्यास- तीन अभिभावक हुन सक्ने गरी त्यो अवधारणा बन्न सक्यो र त्रय नेताले पनि स्थापित भएर गरिदिनुभयो भने नागरिकमा पनि आशा र उत्साह बढ्छ,’ उनले भने ।कांग्रेस महामन्त्रीसमेत रहेका शर्माले पार्टीको आगामी महाधिवेशनमार्फत सभापति परिवर्तन हुने बताएका छन् । नेपाली कांग्रेसको विधानमै यससम्बन्धी स्पष्ट व्यवस्था रहेको बताउँदै उनले आगामी सभापति को बन्ने ? भन्ने विषयमा समेत छलफल र बहस चलिरहेको बताए । ‘अब हामी अर्को सभापति बनाउँदै गर्दा को बन्ने भन्ने पनि हाम्रो छलफल बहसका विषय छन् । हामी परिवर्तनमा जान्छौं,’ उनले भने ।मेचीनगर–९ स्थित पशुपति गाउँमा बन्न लागेको ४ लाख ५० हजार लिटर क्षमताको खानेपानी ट्यांकी उनले शिलान्यास गरेका हुन् ।"
पूर्वमन्त्री ढुण्डिराज शास्त्रीको निधन,"अर्घाखाँची — कांग्रेसका पुराना नेता एवं पूर्वमन्त्री ढुण्डिराज शास्त्री (पौड्याल) को निधन भएको छ । सोमबार बिहान ४ बजेतिर काठमाडौंको सिनामंगलस्थित काठमाडौं मेडिकल कलेजमा उपचारका क्रममा निधन भएको हो ।शास्त्रीका श्रीमती, दुई छोरा र दुई छोरी छन् । उनका दुई छोरा विदेशमा रहेका कारण उनीहरू आएपछि मात्रै दाहसंस्कार गरिने परिवारजनले जानकारी दिएका छन् ।वि.सं. १९९३ सालमा अर्घाखाँची भूमिकास्थान नगरपालिका–८, निमडाँडामा जन्मिएका शास्त्री २०४८ र २०५१ सालको आमनिर्वाचनमा कांग्रेसबाट अर्घाखाँची निर्वाचन क्षेत्र नं. २ बाट विजयी भएका थिए । उनी उद्योग तथा श्रममन्त्री भएका थिए । शास्त्रीले २०१० सालतिर बनारसमा पढ्दादेखि नै कांग्रेस राजनीतिमा सक्रियता जनाएका थिए । भूमिगत अवस्थामा रहेर उनले राजनीतिक कमान्ड सम्हालेका थिए ।शास्त्रीले गत वर्ष संस्कृति, पर्यटन तथा नागरिक उड्डयन मन्त्रालयले प्रदान गर्ने बीपी कोइराला राष्ट्रिय पुरस्कार प्राप्त गरेका थिए । सरकारको मन्त्रीस्तरीय निर्णयअनुसार उनी राजनीति दर्शनतर्फ पुरस्कृत भएका थिए ।शास्त्री अर्घाखाँचीका लोकप्रिय नेता थिए । बीपी कोइरालाका अनुयायीका रूपमा उनी समाजवादका व्याख्याता तथा समाजवादी चिन्तक मानिन्थे । २०४६ पछिको कांग्रेस राजनीतिमा गिरिजाप्रसाद कोइराला, कृष्णप्रसाद भट्टराई, गणेशमान सिंहका समकक्षी नेता शास्त्री नै थिए । त्यतिबेला कांग्रेसका प्रभावशाली नेता शास्त्रीका निकट र भरपर्दा कार्यकर्ता शेरबहादुर देउवा थिए ।२०५० सालमा शास्त्रीले नेपालका पाँच विकास क्षेत्रलाई आधार मानेर संघीयता घोषणा गर्ने प्रस्ताव ल्याएका थिए । तर २०५६ सालको आमनिर्वाचनमा अर्घाखाँचीबाट टिकट खोसिएको थियो । कांग्रेसको अर्घाखाँची संगठनमा लोकप्रिय नेताका रूपमा चिनिएका शास्त्री ११औँ कांग्रेस जिल्ला अधिवेशनमा महाधिवेशन प्रतिनिधिमा पराजित भएका थिए ।"
रामेछाप अस्पतालका निमित्त मेसु डा. श्रेष्ठ बालाजुमा भेटिए,काठमाडौँ — रामेछाप अस्पतालका निमित्त मेडिकल सुपेरिटेन्डेन्ट डा. केशव श्रेष्ठ बालाजुमा भेटिएका छन् । जिल्ला प्रहरी परिसर काठमाडौंका अनुसार केही बेरअघि उनी बालाजुमा भेटिएका हुन् ।परिसरका सूचना अधिकारी एसपी अपीलराज बोहराका अनुसार श्रेष्ठलाई परिवारको जिम्मा लगाइँदैछ । डा. श्रेष्ठ सोमबार बिहान सामाजिक सञ्जालमा 'अलबिदा' लेखेर सम्पर्कविहीन बनेका थिए । आफूमाथि अन्याय गरिएको भन्दै उनले फेसबुकमा गुनासो व्यक्त गरेका छन् ।२५ महिनाअघि रामेछाप अस्पतालमा सरुवा भएर आएका श्रेष्ठले १८ महिनादेखि अस्पतालको निमित्त प्रमुख भएर काम गरिरहेका थिए । बागमती प्रदेशको लोकसेवा आयोगबाट नाम निकालेर रामेछाप आएका उनले १८ महिनामा अस्पताललाई १५ शय्याबाट ५० मा स्तरोन्नति गराएका थिए । राजनीतिक हस्तक्षेप र कर्मचारीको असहयोगले आफूलाई पीडाबोध गराएको उनले उल्लेख गरेका छन् ।सिस्टममा नबसेका कर्मचारीलाई कारबाही थालेपछि आफूमाथि अभद्र व्यवहार र हात हाल्नेसम्मको काम भएको पनि उनले लेखेका छन् । अस्पतालमा भइरहेको सबै गतिविधि मन्त्रायलाई जानकारी गराए पनि उल्टै आफूलाई अन्याय गरेको उनले उल्लेख गरेका छन् ।उनकै कार्यकालमा रामेछाप अस्पताल बागमती प्रदेशको दोसो उत्कृष्ट अस्पताल बन्न सफल भएको थियो । यस्तै उनले हरेक महिना राजधानीबाट ५ जना विशेषज्ञ चिकित्सक ल्याएर स्वास्थ्य शिविर सञ्चालन गर्दै आएका थिए । अस्पताललाई आफ्नो कार्यकालमा बेरुजु शून्य पारेर उनले पारदर्शिता देखाएका थिए ।
मोहन वैद्यको स्वास्थ्यमा सुधार,"काठमाडौँ —  क्रान्तिकारी कम्युनिस्ट पार्टी नेपालका महासचिव मोहन वैद्यको स्वास्थ्यमा उल्लेख्य सुधार आएको छ । हाल उनी महाराजगञ्जस्थित त्रिभुवन विश्वविद्यालय शिक्षण अस्पतालमा उपचाररत छन् ।छातीको सङ्क्रमण देखिएपछि वैद्यलाई झन्डै एक महिनाअघि अस्पताल भर्ना गरिएको थियो । महासचिव वैद्यकी छोरी चेतना शर्माका अनुसार उनको स्वास्थ्यमा उल्लेख्य सुधार आएको छ । शर्माले भनिन्, 'बसुन्धरास्थित बीपी स्मृति अस्पताल र टिचिङमा गरी झन्डै एक महिना उपचारपछि उहाँको स्वास्थ्यमा उल्लेख्य सुधार आएको छ ।'वैद्यलाई १५ दिन सघन उपचार कक्ष (आईसीयू)मा राखेर उपचार गरिएको थियो । हाल उनलाई वार्डमा सारिएको छ ।"
पूर्वराष्ट्रपति भण्डारी एमाले फर्किने अवस्था छैन :  राई,"संखुवासभा —  एमाले स्थायी कमिटी सदस्य एवं कोशी प्रदेश इन्चार्ज शेरधन राईले पूर्वराष्ट्रपति विद्यादेवी भण्डारीको बारेमा गलत प्रचार भएको दाबी गरेका छन् । भण्डारीले एमालेमा फर्किएर राजनीति गर्न नखोजेको पनि उनको भनाइ छ ।सोमबार खाँदबारीमा प्रेस चौतारीले गरेको अन्तरक्रिया कार्यक्रममा उनले भने, 'उहाँका बारेमा अनावश्यक भ्रम सिर्जना गर्न खोजिएको हो र पूर्वराष्ट्रपति भण्डारी एमालेमा फर्किएर राजनीति गर्ने पक्षमा अहिलेसम्म कहीँ कतै देखिनुभएको छैन र कुरासम्म चलेको छैन ।'२०८४ सालमा एमाले तीनै तहमा एक्लै भिड्ने पनि उनले बताएका छन् । कांग्रेस-एमालेको गठबन्धन सरकार ८४ सम्मे टिक्ने उनको दाबी छ । 'अहिलेको सरकार कसैको दबाब र प्रभावमा पदैन,' उनले भने 'सम्झौता अनुसार केही महिनापछि सरकारको नेतृत्व कांग्रेसले गर्नेछ ।'"
राप्रपा अध्यक्ष लिङ्देनको आरोप : सभामुखले भद्रगोल तरिकाले संसद् बैठक चलाउनुभयो,"काठमाडौँ — राप्रपा अध्यक्ष राजेन्द्र लिङ्देनले सभामुख देवराज घिमिरले संसदीय परम्पराविपरीत प्रतिनिधिसभा बैठक अगाडि बढाएको आरोप लगाएका छन् । सोमबार संसद् बहिष्कारपछि संसद् भवन परिसरमा सञ्चारकर्मीहरूसँगको कुराकानीमा अध्यक्ष लिङ्देनले संसदीय मर्यादा र परम्पराविपरीत बैठक अगाडि बढाएको बताएका हुन् ।भिजिट भिसा प्रकरणमा गृहमन्त्री रमेश लेखकले राजीनामा दिनुपर्ने राप्रपा र रास्वपाको माग यथावत छ । यद्यपि यही माग राख्दै आएको प्रमुख प्रतिपक्षी माओवादीले भने सत्ता पक्षसँग सहमति गरी बैठकमा सहभागी भएको छ ।राप्रपाले लगातार दोस्रो दिन प्रतिनिधिसभा बैठक बहिष्कार गरेको हो । 'बजेटसम्बन्धी छलफलमा सहभागी हुने वातावरण नै सभामुखले बनाउनु भएको छैन । कुनै पनि सांसदले उठेर आफ्नो असहमति जनाइरहेका बेला संसद् अवरुद्ध मानिन्छ । अहिले दुइटा महत्त्वपूर्ण पार्टीहरूले भिजिट भिसा प्रकरणमा फरक मत राखिरहेका बेला वार्ता र संवादबाट समाधान खोज्नुको सट्टा सभामुखले जबर्जस्ती भद्रगोल तरिकाले संसद् अगाडि चलाउनु भएको छ,' उनले भने ।बैठकमा सहभागी नभएको दिनको भत्ता पनि नलिने जानकारी दिँदै उनले भने, 'संसदीय मर्यादाविपरीत काम भएको हुनाले बैठकमा सहभागी हुनु अनुचित हुने ठानेर बहिष्कार गरेको हो । हामीले यस विषयमा सभामुखलाई पनि जानकारी गराएका छौँ ।'संसद् बहिष्कार गर्दा बजेटसम्बन्धी छलफलमा सहभागी हुन पाउनु भएन नि ! भन्ने प्रश्नमा उनले भने, 'बजेटको छलफल पनि एउटा विधि पुर्‍याउने मात्र हो । न यसमा संशोधन हुन्छ । कुनै एउटा नेताको खल्तीबाट आएको बजेट हो । तर पनि सभामुखले सहज वातावरण बनाएको भए हामी छलफलमा सहभागी हुन्थ्यौँ ।'त्यस्तै अध्यक्ष लिङ्देनले सरकारले लोकतन्त्र र गणतन्त्रको नाममा सर्वसत्तावाद र लुटतन्त्र मच्चाएको आरोप पनि लगाए । मुद्दामा रास्वपा र राप्रप्रा एकैठाउँमा भए पनि विरोधको प्रकृति मात्र फरक रहेको उनको भनाइ छ । 'अहिले रास्वपा र हामी इस्युमा एकैठाउँमा छौँ । आवश्यक भए हामीले थप छलफल गर्छौं,' उनले भने ।"
प्रमुख प्रतिपक्ष बोल्दा रास्वपा सांसद वेलमा मौन,काठमाडौँ — प्रमुख प्रतिपक्ष दल माओवादीबाट शक्ति बस्नेतले बोल्ने क्रममा रास्वपा सांसदहरू सदनमा नाराबाजी रोकेर मौन बसेका छन् । सत्ता पक्षका सांसद बोल्दा वेलमा नाराबाजी गरेका उनीहरू प्रमुख प्रतिपक्षीका सांसद बोल्दा भने मौन बसेका हुन् ।सत्ता पक्षसँग संसद् सञ्चालन र भिजिट भिसा प्रकरणको छानबिनमा सहमति भएपछि माओवादी अध्यक्ष पुष्पकमल दाहालले रास्वपा र आफूहरूबीच आरोपप्रत्यारोप नहुने बताएका थिए ।सोमबार पनि विपक्षी दलहरू रास्वपा र राप्रपाको विरोध जारी रहे पनि सभामुख देवराज घिमिरेले प्रतिनिधिसभा बैठकको कार्यसूची अघि बढाएका छन् । सभामुख घिमिरेले बैठक सुरु भएको जानकारी गराएलगत्तै रास्वपा र राप्रपाका सांसदले उठेर विरोध जनाएका थिए ।सभामुखले राप्रपा अध्यक्ष राजेन्द्र लिङ्देनलाई भनाइ राख्न समय दिए । उनले संसद् बैठक जबर्जस्ती सञ्चालन नगर्न सभामुखलाई आग्रह गरे । यसपछि बोलेका रास्वपा प्रमुख सचेतक सन्तोष परियारले भिजिट भिसा प्रकरणमा छानबिन समितिको माग गरे ।
रास्वपा र राप्रपाको अवरोधबीच संसद् बैठक जारी,काठमाडौँ — विपक्षी दलले विरोध गरे पनि सभामुख देवराज घिमिरेले आजको प्रतिनिधिसभा बैठकको कार्यसूची जबरजस्ती अघि बढाएका छन् ।सभामुख घिमिरेले बैठक सुरु भएको जानकारी गराएलगत्तै रास्वपा र राप्रपाका सांसदले उठेर विरोध जनाएका थिए । सभामुखले राप्रपा अध्यक्ष राजेन्द्र लिङ्देनलाई भनाइ राख्न समय दिए । उनले संसद् बैठक जबर्जस्ती सञ्चालन नगर्न सभामुखलाई आग्रह गरे । यसपछि बोलेका रास्वपा प्रमुख सचेतक सन्तोष परियारले भिजिट भिसा प्रकरणमा छानबिन समितिको माग गरे ।सभामुखले 'आर्थिक वर्ष २०८२/८३ को राजस्व व्ययको वार्षिक अनुमानमाथिको छलफल'मा दलीय आधारमा सांसदलाई बोल्न दिएका छन् तर रास्वपाले वेल घेराउ गर्दै नाराबाजी जारी राखेको छ । रास्वपा सांसदले गृहमन्त्री रमेश लेखकले 'राजीनामा दिनुपर्ने' र 'मानव तस्करी बन्द गर्नुपर्ने' नारा लगाइरहेका छन् ।
"अस्तव्यस्त कांग्रेस : भातृसंस्थामा तदर्थवाद, पार्टीकै महाधिवेशन पनि अन्योलमा","काठमाडौँ — ०६४ मंसिरमा गठन भएको कांग्रेसको भातृ संस्था नेपाल किसान महासंघले अहिलेसम्म पनि अधिवेशन गर्न सकेको छैन। मुलुकको सबैभन्दा ठुलो लोकतान्त्रिक पार्टीको भातृसंस्था १८ वर्षदेखि तदर्थ कार्यसमितिको भरमा चलेको छ। नेपाल थारु संघ र नेपाल लोकतान्त्रिक खेलकुद संघले पनि स्थापनाकालदेखि अहिलेसम्म अधिवेशन गर्न सकेका छैनन् ।नेपाल विद्यार्थी संघ (नेविसंघ)ले २०७३, नेपाल तरुण दलले २०७२, नेपाल महिला संघले २०७३ र नेपाल दलित संघले २०६९ मा अधिवेशन गरेपछि त्यसयता अर्को अधिवेशन भएको छैन।लोकतान्त्रिक प्रणाली र आवधिक निर्वाचनलाई पार्टीको आत्मा ठान्ने कांग्रेसका १३ मध्ये अधिकांश भातृसंस्थाको नेतृत्व 'टिके प्रथा' को भरमा चलेको छ। कांग्रेस नेतृत्वले समयमै अधिवेशन नगरेर भातृसंस्थाहरुलाई लामो समयदेखि अस्तव्यस्त बनाएको छ।सांगठनिक नर्सरी मानिने नेविसंघ पार्टीभित्रको शक्ति संघर्षको चपेटमा परेको छ। संगठनमा समानान्तर शक्ति अभ्यास गर्नेदेखि यसका गतिविधि समेत अराजक बन्दै गएका छन्। त्रिभुवन विश्वविद्यालयमा तोडफोड र तालाबन्दी हुँदा समेत न त संघले यसको नियन्त्रण गर्न सकेको छ, न त पार्टी नेतृत्वले नै।माघमा बन्द भएको स्नातक तहको भर्ना खोल्न माग राखेर नेविसंघबाट स्ववियूमा निर्वाचित विद्यार्थीहरूले १९ दिनदेखि त्रिवि उपकुलपति, रजिष्ट्रार र रेक्टर कार्यालयमा तालाबन्दी गर्दा समेत खुलाउन कसैले पहलकदमी लिएको छैन।नेपाल महिला संघ र तरुण दलमा लामो समयदेखि त्यस्तै विवादको भुमरीमा अल्झेका छन्। केन्द्रदेखि जिल्लामा समानान्तर गतिविधि चलेका छन्। महिला संघमा इतर पक्षका नेता शेखर कोइराला र महामन्त्री गगन थापा पक्षधर २० केन्द्रीय सदस्यले नेतृत्वसँग विमति राखेर गत बैशाखमा सामूहिक राजीनामा नै दिएका थिए ।०८१ चैत मसान्तभित्र सबै भातृसंस्थाको अधिवेशन सम्पन्न गराउन भनेर गत मंसिर २६ गतेको केन्द्रीय कार्यसमितिको बैठकले पार्टी नेताहरू सम्मिलित निर्देशन समिति बनाएको थियो। जसअनुसार दलित संघमा सहमहामन्त्री जीवन परियार, महिला संघमा प्रकाशशरण महत, किसान संघमा रमेश रिजाल, भूतपूर्व सैनिक संघमा एनपी साउद, लोकतान्त्रिक खेलकुद संघमा मोहनबहादुर बस्नेत, अपाङ संघमा मधु आचार्य, थारु संघमा उदयशमसेर राणा र प्रजातान्त्रिक सेनानी संघमा गोविन्द पोखरेलको नेतृत्वमा केन्द्रीय निर्देशन समिति गठन भएका थिए ।यसबीचमा भूपू सैनिक संघ, अपाङ्ग संघ र प्रजातान्त्रिक सेनानी संघबाहेक अरू कसैको अधिवेशन हुन सकेन ।कांग्रेसका सहमहामन्त्री जीवन परियार पार्टीभित्रकै नेतृत्व तहमा आफ्नो वर्चस्य गुम्ने चिन्ताले भातृसंस्थाहरुको अधिवेशन प्रभावित हुँदै आएको बताउँछन् । खास गरी नेविसंघ, तरुण दल, महिला संघ र दलित संघमा नेतृत्वको बढी चासो र अभिरुचि देखिने गरेको छ ।‘अधिवेशन हुन नसक्दा भातृसंस्थाहरु भुत्ते भएका छन्। अर्कोतर्फ प्रतिस्पर्धी दलका भातृसंस्थाहरुको अधिवेशन भइराख्ने तर आवधिक निर्वाचनको पक्षपाति रहेको प्रजातान्त्रिक पार्टी कांग्रेसले भातृसंस्थाको अधिवेशन नगराउँदा हामीप्रति आम नागरिककै प्रश्न समेत उठेको छ,’ सहमहामन्त्री परियारले भने,‘समाजमा देखिएका चुनौतीहरूको सामना गरेर अघि बढ्न अब पनि नेतृत्वले भातृसंस्थाहरु आफ्नो वर्चस्वमा रहँदैन कि भन्ने चिन्ता राख्न हुन्न। जसरी पनि अधिवेशन गराउनेतर्फ जानुपर्छ ।’कांग्रेसका १३ भातृ संस्था, २६ शुभेच्छुक र ३७ वटा विदेशस्थित जनसम्पर्क समिति कार्यरत छन् । ती सबैमा पार्टीभित्रका बहुगुटको प्रभाव परेको छ। स्वदेशमा मात्रै होइन, विदेशस्थित जनसम्पर्क समितिहरू पनि विवादका अखडा बन्ने गरेका छन् ।‘खास गरी संगठनको दृष्टिमा नेतृत्व र अरू पदाधिकारीका बीचमा सैद्धान्तिक मतान्तर देखियो । पार्टी सभापतिमा सत्ताबाटै पार्टी संगठन निर्माण हुन्छ भन्ने सिद्धान्त छ भने अरू अधिकांश पदाधिकारीमा बलियो संगठनबाट मात्रै पार्टीलाई सत्तामा पुर्‍याउन सक्छ भन्ने छ । नेतृत्व र पदाधिकारीबीच एउटै दृष्टिकोण भएन । नेतृत्वले सत्ता र अरूले संगठन खोज्दा पार्टीका संरचनाहरू अस्तव्यस्त बन्न पुगे,’ पार्टीका अर्का एक पदाधिकारी भन्छन्, ‘०७२ सालदेखि शेरबहादुर देउवा नै अविच्छिन्न सभापति हुनुहुन्छ। १४ औँ महाधिवेशनमा गगन थापा र विश्वप्रकाश पदाधिकारीमा आउनुभयो। केही समय आशाको लहर छायो पनि । तर, नेतृत्वले नचाहेसम्म दुई जना पदाधिकारीले चाहेर केही नहुने रहेछ भन्ने देखियो ।’पार्टीकै महाधिवेशन पनि अन्योलमाभातृ संस्था मात्रै अस्तव्यस्त होइन, पार्टीकै गति सुस्त बनेको छ। संगठन र गतिविधि अस्तव्यस्त बनेका छन्। नेताहरूको बहुस्वार्थले केन्द्रीय महाधिवेशन नै अन्योलमा धकेलिएको छ। महाधिवेशनका विषयमा पार्टीमा अहिलेसम्म छलफल नै भएको छैन।९ महिनादेखि पार्टीको केन्द्रीय कार्यसमिति बैठक बस्न सकेको छैन। महाधिवेशनका लागि क्रियाशील सदस्यताको टुंगो लाग्नु अनिवार्य छ। कांग्रेसमा हरेक महाधिवेशनअघि सदस्यताको विवाद हुँदै आएको छ। यसपटक पनि महाधिवेशनका लागि सदस्यतालाई टुंगोमा पुर्‍याउनेतर्फ नेताहरूको ध्यान पुगेको देखिदैन। लामो समयपछि कांग्रेसले असार १५ गतेका लागि केन्द्रीय कार्यसमितिको बैठक बोलाएको छ।यद्यपि महामन्त्री गगन थापा भने २०८३ मंसिरअघिनै महाधिवेशन हुने दाबी गर्छन्। गत ०८० फागुन ७–१० गते सम्म चलेको महासमिति बैठकमा त थापाले ०८२ मंसिरभित्रै महाधिवेशन गराउने प्रस्ताव गरेका थिए। त्यो सम्भव नभएपछि थापाले ०८३ मंसिर अगाडि महाधिवेशनको हुने बताउन थालेका हुन्।महाधिवेशन हुनका लागि मुख्य क्रियाशील सदस्यताको नवीकरण र वितरणको कार्य नै अहिले टुंगिएको छैन भने अकोतर्फ सभापति देउवाले आफ्नै समूहभित्र महाधिवेशन लम्बाउन चर्चा चलाइरहेकाले पनि अन्योल सिर्जना भएको छ।पार्टीका एक पदाधिकारीका अनुसार देउवाले एमालेसँगको सहमति अनुसार ०८३ साउनमा प्रधानमन्त्री भएपछि मात्रै महाधिवेशनको तयारी अघि बढाउने मनस्थिति बनाएका छन्। कतिपयले देउवाले ०८४ को निर्वाचन पछाडिमात्रै महाधिवेशन गर्ने मनस्थिति बनाएको तर्क समेत गरेका छन्।कांग्रेसको विधानअनुसार केन्द्रीय कार्यसमितिलगायत पार्टीका सबै तहका कार्यसमितिको पदावधि चार वर्षको हुने व्यवस्था छ। विधानले थप एक वर्ष र संविधानले डेढ वर्ष थप्न सक्ने व्यवस्था गरेको छ। पार्टी विधानको व्यवस्था अनुसार कांग्रेसले ०८३ को मंसिरसम्ममा महाधिवेशन सम्पन्न गरी सक्नुपर्ने हुन्छ।संवैधानिक व्यवस्थालाई टेक्ने हो भने पनि ०८४ को जेठभन्दा टाढा धकेल्न मिल्दैन। पार्टीको वैधानिक व्यवस्था अनुसार १५औँ महाधिवेशनदेखि देउवा पार्टी नेतृत्वबाट अलग हुने भएकाले उनले आफ्नो नेतृत्वमा आम निर्वाचन गराउने र त्यसपछि मात्रै पार्टीको महाधिवेशन गराउन मिल्ने वा नमिल्नेबारे पार्टीभित्रको निकटवर्तीहरुसँग एक पटक छलफल गरेका थिए।एकातिर महाधिवेशनको रफ्तारमा तयारी नहुनु र अर्कोतर्फ सभापतिले मुख खोलेरै सुझाव माग्नुले पार्टीभित्रका अधिकांश नेताहरू संशकित भएका छन् । कांग्रेस महामन्त्री गगन थापा ०८३ मंसिर अगाडि नै कांग्रेसको महाधिवेशन हुने दाबी गर्छन् ।‘आम निर्वाचनपछाडि महाधिवेशन हुन्छ कि भन्ने भ्रम छ भने त्यसबाट बाहिर निस्कनुहोस्, कसैले चाहेर मात्रै महाधिवेशन सारिँदैन । संविधानले दिएको व्यवस्था भन्दा पछि गएर महाधिवेशन गर्नु भनेको अदालती प्रश्न समेत हो,’ उनले शनिबार राजधानीमा आयोजित एक कार्यक्रममा भने, ‘महाधिवेशनको अन्तिम मिति ०८३ को मंसिर हो, त्यहाँसम्म पुग्दा पनि स्थानीय निर्वाचनलाई प्रभावित पार्छ । त्यसभन्दा अगाडि नै महाधिवेशन गराउनुपर्छ ।’नेविसंघका पूर्व अध्यक्ष समेत रहेका केन्द्रीय सदस्य नैनसिंह महर आमनिर्वाचनपछाडि पार्टी महाधिवेशन गराउने जोखिम लिन नहुने बताउँछन्। उनले विधानले व्यवस्था गरेको चार वर्षभित्र नियमित मितिमा महाधिवेशन गराउने दिशामा केन्द्रीय पदाधिकारीहरूको कमजोरी रहेको बताए ।‘०८२ मंसिरबाट नियमित कार्यकाल सकिँदै छ । विधान अनुसार अब एक वर्षभन्दा बढी समय थप्न सकिँदैन । त्यसभित्रै महाधिवेशन जसरी पनि गर्नुपर्छ । प्रजातन्त्र र आवधिक निर्वाचनमा विश्वास गर्ने भएकाले लोकतन्त्रमा विश्वास गर्ने मानिसहरू कांग्रेसका जोडिएका छन् । यो चरित्र र अभ्यासलाई हामीले आत्मसाथ गरेनौ भने यसले संगठनलाई ठुलो क्षति पुर्‍याउँछ,' महरले भने, ‘तर, अधिवेशनका लागि पदाधिकारीहरूले नियमित काम सम्पादन गरिरहेका छैनन् । समयमा समयमा महाधिवेशन गराउन अब टोल कमिटीदेखि माथि सम्मका लाखौँ नेता तथा कायर्कताहरुको दबाब आवश्यक देखिएको छ ।’कांग्रेसका महाधिवेशनका लागि मुख्य जड नै पार्टीको क्रियाशील सदस्यता हो । अहिले सम्म पुराना सदस्यको नवीकरण समेत सकिएको छैन । पुराना सदस्यहरूलाई आगामी असार १५ सम्म समय दिइएको छ । त्यसपछि नयाँ सदस्यता खुला गर्ने योजना छ ।केन्द्रमा पार्टीको नेतृत्व चयनको प्राथमिक भोटर नै क्रियाशील सदस्य भएकाले यसमा पार्टीभित्रका बहु गुट चलाएका नेताहरूको चलखेल बढी हुने गर्छ । खासरी नयाँ सदस्यतामा चलखेल बढी हुने भएकाले अझै महाधिवेशन कहिले हुने भन्ने अन्यौंल यथावत् रहेको नेताहरू बताउँछन् ।सहमहामन्त्री परियार क्रियाशील सदस्यता टुंगो लागेपछि महाधिवेशनको ७० प्रतिशत काम सम्पन्न हुने बताउँछन् । ‘आवधिक निर्वाचनमा विश्वास गर्ने पार्टीले समयभित्रै महाधिवेशन गर्न सकेनौ भने हाम्रा लागि दुरभाग्य हुन्छ, संविधानले दिएको सीमा भन्दापनि बाहिर जान खोजिएको भनेर बाहिर आएका चर्चानै दुरभाग्य छ,’ परियारले भने, ‘०८४ को बैशाख/जेठमा स्थानीय तहको चुनाव हुन्छ । ८३ को मंसिरअगाडिनै महाधिवेशन सम्पन्न गर्न सक्नुपर्छ । त्यसैका लागि हामीहरु केन्द्रित छौं ।’"
संसद्काे अवराेध खुलाउनेबारे पाँच दलसँग छलफलमा सभामुख,"काठमाडौँ — प्रमुख विपक्षी दल माओवादीसँग सहमति भए पनि रास्वपा, राप्रपा लगायतका दलको अवरोध जारी रहेपछि सभामुख देवराज घिमिरले अहिले संसद् भवन बानेश्वरमा प्रमुख पाँच दलसँग छलफल जारी राखेका छन् ।छलफलमा कानुन, न्याय तथा संसदीय मामिलामन्त्री अजयकुमार चौरसिया, उपसभामुख इन्दिरा राना, एमाले मुख्य सचेतक महेशकुमार बर्तौला, कांग्रेस प्रमुख सचेतक श्यामकुमार घिमिरे, माओवादी केन्द्रका प्रमुख सचेतक हितराज पाण्डे, रास्वपा प्रमुख सचेतक सन्तोष परियार र राप्रपा प्रमुख सचेतक ज्ञानबहादुर शाही सहभागी छन् ।सभामुख घिमिरेले संसद्‍मा जारी अवरोधबारे आज बिहान मात्रै रास्वपा कार्यवाहक अध्यक्ष डीपी अर्याल र प्रमुख सचेतक परियारसँग बालुवाटारमा छलफल गरेका थिए ।भिजिट भिसा प्रकरणमा संसदीय वा न्यायिक छानबिन समिति गठनको माग गर्दै रास्वपाले प्रतिनिधिसभाको आइतबारको बैठकमा ‘वेल’ घेराउ र नाराबाजी गरेको थियो । विपक्षीले विरोध गरे पनि सभामुख घिमिरेले बैठकको कार्यसूची अघि बढाएका थिए ।भिजिट भिसा प्रकरणमा गृहमन्त्री रमेश लेखकको पनि संलग्नताको आरोप लगाउँदै प्रमुख प्रतिपक्षी माओवादी, विपक्षीहरू रास्वपा, राप्रपा, एकीकृत समाजवादीलगायतले जेठ १३ देखि प्रतिनिधिसभा बैठकमा विरोध गर्दै आएका थिए ।जेठ ३० मा माओवादी र एमालेबीच भएको दुईबुँदे सहमतिपछि माओवादी र एकीकृत समाजवादी संसद्को विरोधबाट पछाडि हटेका छन् भने रास्वपा ‘वेल’ मा पुगेको छ ।"
"कांग्रेस प्रजातान्त्रिक सामन्तहरुको पार्टी हो, एमालेको कामले कार्यकर्ताले शीर निहुराए : अग्नि सापकोटा","काठमाडौँ — नेकपा (माओवादी केन्द्र) का उपाध्यक्ष एवं पूर्वसभामुख अग्निप्रसाद सापकोटाले उनले कांग्रेस प्रजातान्त्रिक सामन्तहरुको पार्टी भएको आरोप लगाएका छन् ।सोमबार पार्टी केन्द्रीय कार्यालय पेरिस डाँडामा आयोजित एक कार्यक्रमलाई सम्बोधन गर्दै उनले यस्तो बताएका हुन् ।उनले भने, ‘अहिले कांग्रेसलाई पनि नजर भरी हेरिरहेका छन् । एमालेलाई पनि हेरिरहेका छन् । अझ काँग्रेस त त्यस्तै पार्टी हो । हामीले जानेकै पार्टी हो । त्यो प्रजातान्त्रिक सामन्तहरुको पार्टीमा मान्छेलाई धेरै आशा थिएन ।’तर एमालेको कामले आफ्नै कार्यकर्ताहरु पनि शीर निहुराएर लज्जाबोध गर्ने गरेको पनि सापकोटाले बताए । उनले भने, ‘एमालेका कार्यकर्ताहरुको हामी जहाँ जहाँ पुग्यौं, त्यहीँ त्यहीँ शीर निहुरिएको छ । उनीहरु असाध्यै लाजस्पद छन् ।’उनले देश बनाउन पार्टी अध्यक्ष पुष्पकमल दाहालको विकल्प नरहेको बताएका छन् । देश बनाउनका लागि आफूहरुले अध्यक्ष दाहालको विकल्प नरहेको कुरा पहिला नै बुझेको तर अहिले आएर जनताले पनि बुझेको उनले दाबी गरे । माओवादीको देश दौडाहाका क्रममा पार्टीबाट निर्वाचित जनप्रतिनिधिहरु बाहेक अन्य पार्टीबाट निर्वाचित जनप्रतिनिधिहरुले पनि स्वागत गर्ने, ज्ञापन पत्र दिने काम गरेको उनको भनाइ थियो ।उनले अहिले जनता कांग्रेस र एमालेबाट अघाएको बताउँदै माओवादीलाई बाटो खाली गरिदिएको जिकिर गरे । उनले भने, ‘काँग्रेस, एमालेबाट निर्वाचित भएकाहरुले पनि बाटोमा जुनजुन पालिकाहरु परे तिनीहरुले हामीलाई भित्रि हृदयदेखि नै भविष्यको नेतृत्व माओवादीले गर्नुपर्छ, त्यसमा पनि पार्टी अध्यक्ष कमरेड प्रचण्डको विकल्प छैन भन्नेकुरा हामीले त बुझेको कुरा हो । जनताले पनि त्यो बुझे ।’"
संस्थागत अनुशासनले संरक्षणको काम प्रभावकारी हुन्छ : राष्ट्रपति पौडेल,नवलपरासी — राष्ट्रपति रामचन्द्र पौडेलले चुरे संरक्षणका कार्यक्रम कार्यान्वयनको अनुभवलाई ध्यान दिँदै यससँग सम्बन्धित नीतिगत व्यवस्थाहरूमा सुधार गरेर चुरे संरक्षणलाई प्रभावकारी रूपमा अगाडि बढाउनुपर्ने बताएका छन्।चुरे दिवसको अवसरमा कावासोतीस्थित केरुंगे खोलाको किनारमा सोमबार वृक्षारोपणपछि बोल्दै राष्ट्रपति पौडेलले यस्तो बताएका हुन्।नवलपरासीको कावासोती नगरपालिका–३ मा अवस्थित अट्ठाइस बिघा क्षेत्रको ज्योतीकुञ्ज सामुदायिक वनमा राष्ट्रपति पौडेलले बर र श्रीमती सविता पौडेलले पीपल रोपेर चुरे संरक्षण दिवस शुभारम्भ गरेका हुन्।चुरे संरक्षणको यति ठूलो जिम्मेवारी पाएको संस्थामा अनुशासन र कर्तव्यपरायणता भए मात्र संस्थाको काम प्रभावकारी हुने भन्दै यसतर्फ पनि ध्यान जानुपर्नेमा उनले चर्चा गरे।कावासोतीको ज्योतीकुञ्ज सामुदायिक वनको ६ हेक्टर जग्गामा सोमबार वृक्षारोपण गरिएको छ। त्यहाँ करिब ९ हजार बिरुवा रोप्ने योजना छ। नेपाली सेनाको वन तथा पर्यावरण गण हात्तिखोरले वृक्षारोपणको तारतम्यता मिलाएको थियो।
सदनको अवरोध खुलाएर आन्दोलनको स्वरुप बदल्न रास्वपालाई सभामुखको अनुरोध,"काठमाडौँ — सभामुख देवराज घिमिरेले सदनमा जारी अवरोध हटाउने विषयमा राष्ट्रिय स्वतन्त्र पार्टीका कार्यबाहक सभापति डोलप्रसाद  अर्याल र प्रमुख सचेतक सन्तोष परियारसँग छलफल गरेका छन् ।सोमबार सरकारी निवास बालुवाटरमा भएको छलफलमा दुई सातादेखि विपक्षीको अवरोधले सदन बन्धक भएको बताए । बजेटबारे व्यापाक छलफल गर्नुपर्ने बेला संसद अवरूद्ध हुँदा जनतामा गलत सन्देश गएको सभामुख घिमिरेको भनाइ थियो ।‘विपक्षीले उठाएका मुद्दा गम्भीर छन्, त्यही भएर दुई सातासम्म संसदलाई सहमतिका लागि रोकेको हुँ । तर, अब रोक्ने अवस्था छैन । संसदको नेतृत्वका हिसाबले मैले संवैधानिक सीमालाई पनि ख्याल गर्नुपर्दछ’, उनले भनेका छन् ।राष्ट्रिय सभाले ५ गतेभित्र प्रतिनिधिसभाबाट विनियोजन विधेयक पठाउन भनेको र सो अवस्थामा जुनसुकै हालतमा बजेट पारित गर्नैपर्ने भएकाले आन्दोलनको स्वरुप बदल्न रास्वपालाई अनुरोध गरेका छन् । त्यसका लागि आफूले सरकारसँग संवादका लागि आवश्यक सहजीकरण गर्ने बताएका छन् ।यता रास्वपाले भने सदनमा उठाइएका विषय गम्भीर रहेको र सरकार यी मुद्दाहरुमा गम्भीर नरहेको बताएको छ । ‘हाम्रा माग र मुद्दामा सरकार गम्भीर नभएकाले संसद् अवरोध बाध्यात्मक भएको हो । अहिलेकै अवस्थामा हामी मुद्दाबाट पछाडि फर्कन सक्ने अवस्थामा छैनौं,’ रास्वपाले सभामुखलाई जवाफ दिएको छ ।"
प्रदेशको बजेटमा कृषि र पूर्वाधारलाई प्राथमिकता,"काठमाडौँ — कृषि र पूर्वाधार क्षेत्रलाई प्राथमिकता दिँदै आइतबार ७ प्रदेश सरकारले आगामी आर्थिक वर्षको बजेट ल्याएका छन् । कोशी, मधेश, बागमती र सुदूरपश्चिम प्रदेशले चालु आर्थिक वर्षको तुलनामा बजेटको आकार बढाएका छन् । आन्तरिक राजस्व स्रोतको सीमितता र संघबाट प्राप्त हुने अनुदान कटौतीको कारण देखाउँदै गण्डकी र लुम्बिनीले बजेट घटाएका छन् ।मधेश र गण्डकी प्रदेश सरकारले घाटाको बजेट प्रस्तुत गर्दै अपुग रकमका लागि आन्तरिक ऋण उठाउने लक्ष्य राखेका छन् । सर्वोच्च अदालतले गत वर्षदेखि रोक लगाएको निर्वाचन क्षेत्र विकास कार्यक्रममा सिधै रकम विनियोजन नगरे पनि प्रदेश सरकारहरूले सांसदबाट योजना मागेर बजेटमा समावेश गरेका छन् । सबै प्रदेशले हरेक सांसदबाट योजनाको सूची मागेका थिए ।कोशीमा आर्थिक मामिला तथा योजनामन्त्री रामबहादुर रानामगर, मधेशमा अर्थमन्त्री सुनीलकुमार यादव, बागमतीमा आन्तरिक मामिलामन्त्री कुन्दन काफ्ले र गण्डकीमा आन्तरिक मामिलामन्त्री टकराज गुरुङले प्रदेशसभामा बजेट प्रस्तुत गरेका हुन् ।लुम्बिनीमा आर्थिक मामिलामन्त्री धनेन्द्र कार्की, कर्णालीमा राजीवविक्रम शाह र सुदूरपश्चिममा बहादुरसिंह थापाले आगामी आर्थिक वर्षको बजेट सार्वजनिक गरेका छन् ।कोशीमा ३५ अर्ब ८७ करोडको बजेटकोशी प्रदेश सरकारले आगामीआर्थिक वर्ष २०८२/८३ का लागि ३५ अर्ब ८७ करोड १९ लाख रुपैयाँको बजेट सार्वजनिकगरेको छ । यो बजेट चालु आर्थिक वर्षको तुलनामा करिब ६० करोड रुपैयाँले बढी हो । आगामी आर्थिक वर्षको कुल विनियोजनमध्ये चालु खर्चतर्फ १८ अर्ब ६७ करोड ३३ लाख (५२ प्रतिशत), पुँजीगत खर्चतर्फ १७ अर्ब १० करोड ६५ लाख (४७.७ प्रतिशत) र वित्तीय व्यवस्थापनतर्फ १० करोड (०.३ प्रतिशत) छ ।आन्तरिक राजस्वबाट ५ अर्ब ५० करोड, संघीय सरकारबाट राजस्व बाँडफाँटमार्फत १२ अर्ब ३९ करोड ६० लाख, समानीकरण अनुदानबाट ८ अर्ब ९८ करोड ३४ लाख, ससर्त अनुदानबाट ४ अर्ब ५७ करोड १० लाख, समपूरक अनुदानबाट ३९ करोड १७ लाख र विशेष अनुदानबाट ५५ करोड ७२ लाख र रोयल्टीबाट ३५ करोड ६ लाख रुपैयाँ आम्दानी हुने प्रदेश सरकारले अनुमान गरेको छ । बाँकी ३ अर्ब १३ करोड रुपैयाँ चालु वर्षको नगद मौज्दातबाट बेहोरिने उल्लेख छ ।बजेटमा शैलजा आचार्य हृदय रोग केन्द्रलाई विशेषज्ञ अस्पतालमा स्तरोन्नति, ‘मेरो स्वास्थ्य, मेरो जिम्मेवारी’ अभियान सञ्चालन, मानसिक स्वास्थ्य सेवा विस्तार, निःशुल्क बाल उपचार, विद्यालय नर्सिङ र स्वास्थ्य बिमा प्रवर्द्धन, रैथाने बाली तथा कृषक कर्जामा अनुदानजस्ता कार्यक्रम समेटिएका छन् । कोशी पर्यटन वर्ष २०८२ कार्यान्वयन, सामाजिक सुरक्षा विस्तार, विपन्न वर्गका लागि कोशी जनता आवास कार्यक्रम, स्टार्टअप र सहकारी प्रवर्द्धनजस्ता कार्यक्रम पनि बजेटमा उल्लेख गरिएका छन् ।बजेटमा केही विवादास्पद तथा वितरणमुखी कार्यक्रम पनि परेका छन् । ‘एक निर्वाचन क्षेत्र, एक विशिष्ट उद्यम’, मुख्यमन्त्री अत्यावश्यक सेवा केन्द्र, चिया सम्मेलन, चक्रीय कोष, ढाका कपडा खरिद तथा सरकारी कर्मचारीका लागि पर्यटकीय भ्रमण कार्यक्रम राखिएका छन् । संग्रहालय, ज्योतिष केन्द्र र तान्त्रिक अनुसन्धान केन्द्रजस्ता संरचना निर्माणका लागि बजेट विनियोजन गरिएकामा प्रश्न उठ्न थालेको छ ।बजेटमा सामाजिक सुरक्षा, पूर्वाधार विकास, कृषि, स्वास्थ्य, पर्यटन र शिक्षा क्षेत्रलाई प्राथमिकता दिइएको आन्तरिक मामिलामन्त्री रामबहादुर रानामगरले जानकारी दिए । बजेटले समावेशी र सन्तुलित विकासमार्फत प्रदेशको समृद्धिको आधार तयार गर्ने उनले दाबी गरे ।मधेशमा कृषिसम्बन्धी नारैनारामधेश प्रदेश सरकारले आगामीआर्थिक वर्षका लागि ४६ अर्ब ५८ करोड ३३ लाख ५१ हजार रुपैयाँको बजेटल्याएको छ । यो चालु वर्षको तुलनामा ६.१३ प्रतिशतले बढी हो । चालु आर्थिक वर्षमा मधेश सरकारले ४३ अर्ब ८९ करोड २१ लाख ७० हजार रुपैयाँको बजेट ल्याएको थियो ।चालुतर्फ १६ अर्ब ७२ करोड ५ लाख १७ हजार (३५.८९ प्रतिशत) र पुँजीगततर्फ ३० अर्ब २६ करोड २८ लाख ३४ हजार (६४.११ प्रतिशत) विनियोजन गरिएको छ । आगामी आर्थिक वर्षको खर्च आन्तरिक राजस्वबाट ९ अर्ब ५० करोड ८३ लाख, वित्तीय समानीकरण अनुदानबाट ७ अर्ब ७२ करोड १९ लाख, ससर्त अनुदानबाट ४ अर्ब २६ करोड १८ लाख, विशेष अनुदानबाट ३९ करोड ४५ लाख, समपूरक अनुदानबाट ३५ करोड ८२ लाख बेहोरिने बजेटमा उल्लेख छ । संघीय राजस्व बाँडफाँटबाट १२ अर्ब ३५ करोड ८४ लाख र चालु वर्षको बचतबाट १० अर्ब ३८ करोड २ लाख ५१ हजार बेहोरिने अर्थमन्त्री सुनीलकुमार यादवले जनाएका छन् ।अपुग २ अर्ब रुपैयाँ भने आन्तरिक ऋणबाट व्यवस्थापन गर्ने योजना छ । अर्थतन्त्रको मेरुदण्डका रूपमा कृषिलाई आत्मनिर्भर बनाउन ‘मधेशले देशलाई खुवाउने अभियान’ अन्तर्गत ‘उत्पादन मधेशमा, विस्तार देशमा’ योजना घोषणा गरिएको छ ।मधेशमा परम्परागत खेती संरक्षण गर्न ‘मधेशको सान, स्थानीय मखान’ मखान खेतीको विकास विस्तारसहित प्रचारप्रसार गर्ने योजना ल्याइएको छ । प्रदेश सरकारले ‘आँपको बगैंचा, मधेशको समृद्धि’, ‘खेत–खेतमा पानी, घर–घरमा खाद्यान्नसहित आम्दानी’, दुई धान बाली प्रवर्द्धन, ‘हरेक वडामा महिला कृषि स्वयंसेवक परिचालन’ गर्ने बजेटमा राखेको छ ।भौतिक पूर्वाधार विकास मन्त्रालयका लागि सबैभन्दा बढी १५ अर्ब ८८ करोड ७१ लाख ८५ हजार विनियोजन गरिएको छ । भूमि व्यवस्था, कृषि तथा सहकारी मन्त्रालयका लागि २ अर्ब ८३ करोड, वन तथा वातावरण मन्त्रालयलाई २ अर्ब ३७ करोड ५६ लाख ३८ हजार, श्रम तथा यातायात मन्त्रालयमा ५७ करोड १४ लाख ५० हजार छुट्याइएको छ ।उद्योग वाणिज्य तथा पर्यटन मन्त्रालयका लागि ३ अर्ब ८ करोड ७१ लाख ७४ हजार, गृह, सञ्चार तथा कानुन मन्त्रालयलाई ६४ करोड ८९ लाख ९७ हजार र उद्योग वाणिज्य तथा पर्यटन मन्त्रालयतर्फ ३ अर्ब ८ करोड ७१ लाख ७४ हजार विनियोजन गरिएको छ । शिक्षा तथा संस्कृति मन्त्रालयमा ३ अर्ब ५७ करोड ६६ लाख ५५ हजार, ऊर्जा, सिँचाइ तथा खानेपानीलाई ४ अर्ब ४१ करोड ९९ लाख ९९ हजार र खेलकुद तथा समाज कल्याण मन्त्रालय १ अर्ब ६८ करोड ७३ लाख राखिएको छ ।बागमतीमा ६७ अर्ब ४७ करोडको बजेटसत्तारूढ कांग्रेस र एमालेका मन्त्रीबीचको मतभेदका कारण बागमती प्रदेशमा आइतबार ढिलो गरी बजेट सार्वजनिक गरिएको छ । प्रदेशका आर्थिक मामिला तथा योजनामन्त्री कुन्दनराज काफ्लेलेआगामी आर्थिक वर्षका लागि ६७ अर्ब ४७ करोड ७३ लाख २७ हजारको बजेट विनियोजनगरेका छन् । यो बजेट चालु आर्थिक वर्षको तुलनामा करिब ३ अर्ब ७ करोड रुपैयाँ बढी हो । चालु आर्थिक वर्षमा प्रदेश सरकारले ६४ अर्ब ४० करोडको बजेट ल्याएको थियो ।आगामी आर्थिक वर्षमा चालुतर्फ २६ अर्ब ४ करोड ४६ लाख ९१ हजार रुपैयाँ अर्थात् ३८.६ प्रतिशत र पुँजीगततर्फ ४१ अर्ब ४३ करोड २६ लाख ३६ हजार अर्थात् ६१.४ प्रतिशत बजेट विनियोजन गरिएको छ ।बजेटमा खर्च व्यहोर्ने स्रोततर्फ कर तथा राजस्वबाट २८ अर्ब ८७ करोड ८२ लाख, अन्य राजस्वतर्फ ६ अर्ब ७९ करोड ४ लाख, संघीय वित्तीय हस्तान्तरणबाट ४१ अर्ब ८१ करोड ९३ लाख, चालु आवको सञ्चित कोषको बचत तथा विविध प्राप्तिबाट १६ अर्ब ९८ करोड ९४ लाख रुपैयाँ अनुमान गरिएको छ । बजेटमा चालु आर्थिक वर्षका योजनालाई निरन्तरता दिँदै केही नयाँ योजनालाई समावेश गरेको मन्त्री काफ्लेले बताए ।बागमती सरकारले आगामी वर्ष स्थानीय तहलाई अनुदान र कर बाँडफाँटबापत १४ अर्ब १५ करोड ८९ लाख रुपैयाँ हस्तान्तरण गर्ने भएको छ । समानीकरण अनुदानबापत १ अर्ब ६६ करोड, ससर्त अनुदानबापत ३ अर्ब ४३ करोड ८८ लाख, समपूरक अनुदानबापत २ अर्ब ७९ करोड ८६ लाख, विशेष अनुदानबापत ७६ करोड ३० लाख रुपैयाँ उपलब्ध गराउने प्रदेश सरकारले जनाएको छ । सवारी कर बाँडफाँटबापत प्रदेश सरकारले आगामी आर्थिक वर्षमा ५ अर्ब ५० करोड रुपैयाँ हस्तान्तरण गर्ने अनुमान गरिएको छ ।प्रदेशको भौतिक पूर्वाधार विकास मन्त्रालयलाई सबैभन्दा धेरै २४ अर्ब ८० करोड १९ लाख रुपैयाँ बजेट विनियोजन गरिएको मन्त्री काफ्लेले जानकारी दिए । ऊर्जा तथा सिँचाइ मन्त्रालयका लागि ७ अर्ब २८ करोड ७१ लाख, सामाजिक विकास मन्त्रालयलाई ४ अर्ब ३५ करोड ९७ लाख, वन तथा वातावरण मन्त्रालयलाई ३ अर्ब ९९ करोड ६७ लाख, स्वास्थ्य मन्त्रालयलाई ३ अर्ब ९६ करोड ८८ लाख र संस्कृति तथा पर्यटन मन्त्रालयका लागि ३ अर्ब ६७ करोड ७० लाख बजेट छुट्याइएको छ ।युवा तथा खेलकुद मन्त्रालयलाई १ अर्ब १६ करोड, श्रम, रोजगार तथा यातायात मन्त्रालयलाई ८७ करोड ४१ लाख, उद्योग, वाणिज्य, भूमि तथा प्रशासन मन्त्रालयलाई ७७ करोड ९६ लाख, आन्तरिक मामिला तथा कानुन मन्त्रालयलाई ६२ करोड ११ लाख तथा सहकारी तथा गरिबी निवारण मन्त्रालयलाई २५ करोड ७८ लाख रुपैयाँ बजेट छुट्याइएको छ ।पर्यटन प्रवर्द्धन गर्न स्थानीय तहसँगको साझेदारीमा हेलम्बु ग्रेटट्रेल, नुवाकोट र सैलुङमा मिनी ग्रेटवाल निर्माण गर्न १२ करोड बजेट विनियोजन गरिएको छ । ‘एक वडा, एक कृषि’ उत्पादन कार्यक्रमलाई २५ करोड ५० लाख रुपैयाँ बजेट छुट्याइएको छ । विषादी अवशेष परीक्षण प्रयोगशाला स्थापना र सञ्चालन गर्न ९ करोड तथा ४ वटा स्मार्ट कृषि फार्म स्थापना गर्न ६ करोड, सहुलियतपूर्ण कर्जाको ब्याजमा अनुदान कार्यक्रमका लागि ५ करोड रुपैयाँ बजेट विनियोजन गरिएको छ ।गण्डकीमा १ अर्ब घटाएर बजेटगण्डकी प्रदेश सरकारले आगामीआर्थिक वर्षका लागि ३१ अर्ब ९७ करोड ९९ लाख ९९ हजार रुपैयाँको बजेटल्याएको छ । यो चालु आर्थिक वर्षको भन्दा ९९ करोड ८५ लाख ७६ हजार रुपैयाँ कम हो । चालु आर्थिक वर्षमा सरकारले ३२ अर्ब ९७ करोड ८५ लाख ७५ हजारको बजेट ल्याएको थियो ।प्रदेशको आन्तरिक राजस्व अपेक्षित रूपमा विस्तार हुन नसक्दा र संघबाट प्राप्त हुने अनुदान घटेकाले बजेटको आकार घटाउनुपरेको आन्तरिक मामिलामन्त्री गुरुङले बताए । प्रदेश सरकारले आगामी आर्थिक वर्षका लागि चालुतर्फ १२ अर्ब ३६ करोड ६६ लाख ७५ हजार (३९.५ प्रतिशत), पुँजीगततर्फ १९ अर्ब ९ करोड ३३ लाख २४ हजार (५९.७ प्रतिशत) र वित्तीय व्यवस्थातर्फ २५ करोड रुपैयाँ (०.८ प्रतिशत) विनियोजन गरेको छ ।आम्दानीतर्फ वित्तीय समानीकरण अनुदानबापत ७ अर्ब ७३ करोड ८९ लाख, ससर्त अनुदानबापत ३ अर्ब ३५ करोड ६४ लाख, समपूरक अनुदानबापत ६३ करोड ९७ लाख, विशेष अनुदान ४९ करोड ८६ लाख रुपैयाँ प्राप्त हुने अनुमान छ । राजस्व बाँडफाँटबाट ९ अर्ब ७९ करोड २९ लाख ४० हजार, रोयल्टी बाँडफाँटबाट ४९ करोड ८९ लाख ७७ हजार, आन्तरिक आम्दानीबाट ५ अर्ब ४५ करोड ८४ लाख ८८ हजार, चालु आर्थिक वर्षको मौज्दातबाट २ अर्ब २४ करोड ५० लाख ९४ हजार रुपैयाँ बेहोरिनेछ ।आगामी आर्थिक वर्षका लागि अपुग हुने रकममध्ये १ अर्ब ७५ करोड आन्तरिक ऋणबाट पूर्ति गरिने आन्तरिक मामिलामन्त्री टकराज गुरुङले जनाएका छन् । ‘कानुनी र संस्थागत व्यवस्थाको अभावमा यसअघि आन्तरिक ऋण संकलन गरिएको थिएन । आगामी आर्थिक वर्षमा ऋण परिचालनका लागि आवश्यक व्यवस्था गरिनेछ,’ उनले भने । आन्तरिक ऋण रकम उत्पादनमूलक, रोजगारी सिर्जना र उच्च प्रतिफलयुक्त योजनामा खर्च गरिने उनको भनाइ छ ।भौतिक पूर्वाधार विकास तथा यातायात व्यवस्था मन्त्रालयलाई ११ अर्ब ९८ करोड ९ लाख ८ हजार, ऊर्जा, जलस्रोत तथा खानेपानी मन्त्रालयलाई ३ अर्ब ८८ करोड ८१ लाख, स्वास्थ्य मन्त्रालयलाई ३ अर्ब ३२ करोड ७० लाख ४० हजार र सामाजिक विकास, युवा तथा खेलकुद मन्त्रालयलाई २ अर्ब ३९ करोड ५१ लाख ६७ हजार विनियोजन गरिएको छ । यस्तै, कृषि तथा भूमि व्यवस्था मन्त्रालयलाई २ अर्ब ८ करोड ६७ लाख ५० हजार, वन तथा वातावरण मन्त्रालयलाई १ अर्ब ६ करोड ५० लाख ४० हजार र उद्योग तथा पर्यटन मन्त्रालयलाई ८४ करोड २१ लाख ९३ हजार रुपैयाँ छुट्याइएको छ ।बजेट वक्तव्यमा सांसदका योजना समेट्ने गरी कुनै कार्यक्रम सार्वजनिक गरिएका छैनन् । गण्डकीका प्रत्यक्ष निर्वाचित सांसदलाई ४ करोड र समानुपातिक सांसदलाई २ करोड रुपैयाँका योजना सिफारिस गर्न ‘सिलिङ’ दिइएको थियो । सांसदले सिफारिस गरेका योजनालाई वार्षिक विकास कार्यक्रम पुस्तिकामा उल्लेख गर्ने तयारी छ ।सरकारले आगामी आर्थिक वर्षदेखि प्रदेशमै सवारी चालक अनुमतिपत्र (लाइसेन्स) छाप्न मेसिन र अन्य आवश्यक सामग्री खरिदका लागि १० करोड बजेट विनियोजन गरेको छ । स्वदेशी एपलाई प्राथमिकता दिएर राइड सेयरिङ नियमन तथा व्यवस्थापन गर्ने सरकारको घोषणा छ । सवारीसाधन कर विद्युतीय माध्यमबाट भुक्तानीको व्यवस्था मिलाइने बजेट वक्तव्यमा उल्लेख छ ।प्रतिपक्षी माओवादी संसदीय दल नेता हरिबहादुर चुमानले नयाँ योजना थपिएकाले विगतदेखि अलपत्र र बहुवर्षीय योजना सम्पन्न नहुने आशंका व्यक्त गरे । ‘गत वर्षभन्दा सच्याउन खोजेजस्तो देखिन्छ । तर विगतका योजना फेरि अलपत्र पर्ने, सम्पन्न नहुने हुन् कि भन्ने प्रश्न झनै छ,’ उनले भने । राप्रपा संसदीय दल नेता पञ्चराम गुरुङले दुई ठूला दलको सरकारले निराशालाई आशामा रूपान्तरण गर्ने योजना ल्याउन नसकेको जिकिर गरे । सरकारले प्रस्तुत गरेको बजेट विगतको निरन्तरता र कर्मकाण्डी भएको उनले टिप्पणी गरे ।लुम्बिनीमा ३८ अर्ब ९१ करोडको बजेटचालु आर्थिक वर्षको जेठसम्म ३ अर्ब आन्तरिक आम्दानी गर्न नसकेको लुम्बिनी प्रदेश सरकारले आगामी आर्थिक वर्षमाआन्तरिक स्रोतबाट ७ अर्ब ७८ करोड ४ लाख बेहोर्ने लक्ष्यसहित ३८ अर्ब ९१ करोडको बजेट सार्वजनिकगरेको छ । यो बजेट चालु आर्थिक वर्षको तुलनामा ६ करोडले कम हो । चालु आर्थिक वर्षमा लुम्बिनीले ३८ अर्ब ९७ करोडको बजेट ल्याएको थियो ।पुँजीगततर्फ २३ अर्ब ४७ करोड १४ लाख ६५ हजार र चालुतर्फ १२ अर्ब १ करोड ४७ लाख ८६ हजार विनियोजन गरिएको छ । स्थानीय तहलाई दिने वित्तीय हस्तान्तरणतर्फ ३ अर्ब ४२ करोड ३७ लाख ४९ हजार छुट्याइएको छ ।आर्थिक मामिलामन्त्री धनेन्द्र कार्कीले संघीय राजस्व बाँडफाँटबाट ११ अर्ब ८६ करोड ५६ लाख, संघीय रोयल्टीबाट ४१ करोड ५० लाख, स्थानीय तहको राजस्व बाँडफाँटबाट २ अर्ब ८२ करोड ९० लाख संकलन गर्ने लक्ष्य राखिएको बताए । त्यस्तै वित्तीय समानीकरण अनुदानबाट ८ अर्ब ४४ करोड ४४ लाख, ससर्ततर्फ ४ अर्ब ६६ करोड १५ लाख, समपूरकतर्फ ५१ करोड ४० लाख, विशेष अनुदानतर्फ ४० करोड र प्रदेश सञ्चित कोषबाट २ अर्ब परिचालन गर्ने लक्ष्य छ ।लुम्बिनी प्रदेश सरकारले ‘समृद्ध लुम्बिनी : खुसी नागरिक’ को दीर्घकालीन आकांक्षा हासिल गर्ने संकल्प अघि सारेको छ । ‘कृषिमा उत्पादन र उत्पादकत्व वृद्धि, गुणस्तरीय शिक्षा र स्वास्थ्य सेवामा पहुँच, उद्यमशीलता विकास, दिगो पूर्वाधार विकास, सामाजिक न्यायसहितको समावेशी विकासलाई प्राथमिकता दिएर बजेट व्यवस्था गरेका छौं,’ आन्तरिक मामिलामन्त्री कार्कीले भने, ‘बजेटले उत्पादनशील रोजगारी सिर्जना गर्दै आर्थिक असमानता र गरिबी न्यूनीकरणमा सहयोग पुग्नेछ ।’प्रदेश सरकारले लुम्बिनी विकास प्राधिकरण गठन प्रक्रिया अगाडि बढाउने भएको छ । ‘लुम्बिनीमा पाइला टेक’ भन्ने नाराका साथ लुम्बिनी अन्तर्राष्ट्रिय बौद्ध शिखर सम्मेलन गर्ने घोषणा गरिएको छ । सरकारले पर्यटन प्रवर्द्धनका लागि ‘तराईमा रमाउने, पहाडमा घमाउने र हिमाल चढाउने’ नीति अघि सार्दै बजेट विनियोजन गरेको छ ।उद्योग पर्यटन तथा यातायात मन्त्रालयका लागि १ अर्ब ९० करोड बजेट छुट्याइएको छ । कृषिको उत्पादकत्व वृद्धि र दिगो विकासका लागि ४ अर्ब ७२ करोड बजेट राखिएको छ । १ हजार ५ सय किसानको घरमै पुगेर सेवा दिन १ करोड १७ लाख रुपैयाँ छुट्याइएको छ । किसान अनुदानका लागि २१ करोडसहित कृषि भूमि व्यवस्था तथा सहकारी मन्त्रालयका लागि १ अर्ब ५० करोड बजेट छ ।प्रदेशको स्वास्थ्य सेवाका लागि ४ अर्ब ९५ करोड बजेट छुट्याइएको छ । प्रदेश गौरवको आयोजनाअन्तर्गत निर्माण भइरहेको बुटवलको लुम्बिनी प्रादेशिक अस्पतालका लागि १ अर्ब राखिएको छ । प्रदेशमा घरेलु मदिरा ब्रान्डिङ गर्ने योजना अघि सारिएको छ । प्रदेशमै सवारी अनुमतिपत्र छपाइ गर्ने गरी १ करोड ५० लाख बजेट विनियोजन गरिएको छ ।शिक्षा, महिला तथा बालबालिकाका लागि सामाजिक विकास मन्त्रालयलाई ३ अर्ब ६१ करोड, युवा तथा खेलकुद मन्त्रालयका लागि ३७ करोड, वन तथा वातावरण मन्त्रालयका लागि २ अर्ब ५४ करोड बजेट राखिएको छ । प्रदेश सरकारको गौरवको आयोजनाका रूपमा रहेको प्रदेश राजधानीमा निर्माणाधीन प्रशासनिक भवनको निर्माण कार्य पूरा गर्ने गरी सहरी विकास तथा खानेपानी मन्त्रालयलाई ५ अर्ब ६२ करोड बजेट विनियोजन गरिएको छ ।सरकारले ऊर्जा, जलस्रोत तथा सिँचाइका लागि २ अर्ब ६८ करोड बजेट विनियोजन गरेको छ । भौतिक पूर्वाधार विकास मन्त्रालयअन्तर्गत रणनीतिक महत्त्वका सडकको स्तरोन्नति तथा संरक्षणका लागि प्राथमिकतामा राख्दै प्रदेश यातायात गुरुयोजना तथा प्रदेश सडक र पुल निर्माणका लागि १ अर्ब ५९ करोड बजेट विनियोजन गरेको छ । प्रदेश गौरवको आयोजनाअन्तर्गत रहेको पाल्पाको रामपुर कपुरकोट जीवराज आश्रित मार्गका लागि १९ करोड छुट्याइएको छ ।प्रमुख प्रतिपक्ष माओवादीका प्रमुख सचेतक एवं पूर्वमन्त्री इन्द्रजित थारूले यो बजेट काल्पनिक भएको बताए । ‘अहिलेसम्म कहिले पनि वार्षिक ४ अर्ब आन्तरिक राजस्व उठेको छैन,’ उनले भने, ‘आगामी वर्ष ७ अर्ब ७८ करोड आन्तरिक राजस्व संकलन गर्ने लक्ष्य बजेटले लिएको छ । घाटामा रहेर सरकारकै चेक बाउन्स भएको अवस्थामा सञ्चित कोषबाट २ अर्ब खर्च गर्ने अनुमान गरिएको छ, त्यो सबै काल्पनिक हो ।’सुदूरपश्चिममा पूर्वाधार र कृषिलाई प्राथमिकतासुदूरपश्चिम प्रदेश सरकारले आगामीआर्थिक वर्ष २०८२/८३ का लागि ३३ अर्ब ४७ करोड ६० लाख ४८ हजारको बजेटल्याएको छ । यो चालु आर्थिक वर्षभन्दा १ अर्ब ८४ करोड ६ लाख बढी हो । चालु आर्थिक वर्षमा प्रदेश सरकारले ३१ अर्ब ६२ करोड ९८ लाखको बजेट ल्याएको थियो ।प्रदेशका आर्थिक मामिलामन्त्री बहादुरसिंह थापाले आइतबार प्रस्तुत गरेको बजेटमा पुँजीगततर्फ १९ अर्ब ८३ करोड २ लाख ६ हजार अर्थात् ५९.२५ प्रतिशत विनियोजन गरिएको छ । चालुतर्फ १० अर्ब २० करोड ८१ लाख ४२ हजार अर्थात् ३०.४९ प्रतिशत विनियोजित छ । अन्तरसरकारी वित्तीय हस्तान्तरणअन्तर्गत ३ अर्ब ४२ करोड ७७ लाख अर्थात् १०.२४ प्रतिशत र वित्तीय व्यवस्थातर्फ १ करोड रुपैयाँ छुट्याइएको छ ।प्रदेश सरकारले खर्च व्यहोर्ने स्रोतमध्ये संघ सरकारबाट राजस्व बाँडफाँटबाट ९ अर्ब ८७ करोड २५ लाख, वित्तीय समानीकरण अनुदानबापत ८ अर्ब ९२ करोड ५६ लाख, चालु आर्थिक वर्षबाट विनियोजित बचतबाट ७ अर्ब ६६ करोड ६३ लाख, ससर्त अनुदानबापत ४ अर्ब ६६ करोड ३० लाख प्राप्त हुने उल्लेख गरेको छ । यस्तै, आन्तरिक राजस्व परिचालनबाट १ अर्ब ६५ करोड, समपूरक अनुदानबाट ६० करोड २६ लाख र विशेष अनुदानबाट ५१ करोड ६० लाख रुपैयाँ प्राप्त हुने अनुमान बजेटमा गरिएको छ ।सबैभन्दा धेरै बजेट भौतिक पूर्वाधार विकास मन्त्रालयका लागि १५ अर्ब ४० करोड ३० लाख विनियोजन गरिएको छ । मन्त्रालयले चालु आर्थिक वर्षमा १४ अर्ब ६० करोड १४ लाख बजेट पाएको थियो । प्रादेशिक तथा स्थानीय सडक सुधार आयोजनाका लागि १ अर्ब ३१ करोड ६५ लाख छुट्याइएको छ । बझाङको साइपाल, बैतडीको सिगास र दार्चुलाको अपी हिमाल गाउँपालिकाको केन्द्र जोड्ने सडक निर्माणलाई प्राथमिकतामा राखिएको बजेटमा उल्लेख छ । सिँचाइ योजनाको दिगोपनका लागि १० करोड विनियोजन गरिएको छ ।यस्तै, सामाजिक विकास मन्त्रालयले ७ अर्ब ७ करोड बजेट पाएको छ । बाजुराको कोल्टी, दार्चुलाको गोकुलेश्वर, कञ्चनपुरको बेलौरी र कैलालीको लम्कीचुहा अस्पताललाई प्रदेश तहको अस्पतालमा स्तरोन्नति गर्ने लक्ष्य राखिएको छ । ३ अर्ब ३० करोड विनियोजन गरिएको भूमि व्यवस्था, कृषि तथा सहकारी मन्त्रालयअन्तर्गत एक स्थानीय तह दुई उत्पादन, एक सय ७६ वटा व्यावसायिक पकेट निर्माण गर्ने र एक सय ७६ जना कृषि तथा पशु प्राविधिक परिचालन गरिने बजेटमा उल्लेख छ । कृषि कर्जाको ब्याजमा अनुदान दिन १३ करोड ८५ लाख विनियोजन गरिएको छ ।उद्योग, पर्यटन, वन तथा वातावरण मन्त्रालयलाई २ अर्ब ३४ करोड ४८ लाख बजेट छुट्याइएको छ । मन्त्रालयअन्तर्गत मुख्यमन्त्री गरिबी निवारण तथा लघु उद्यम कार्यक्रम, डडेलधुरामा जडीबुटी प्रशोधन केन्द्र स्थापना गर्ने बजेटमा उल्लेख छ । खप्तड, बडिमालिका, मालिकार्जुन, रामारोशनमा केबलकारको सम्भाव्यता अध्ययन गर्न बजेट विनियोजन गरिएको छ । यस्तै बडिमालिका क्षेत्रमा पर्यापर्यटनका लागि ७ करोड २५ लाख विनियोजन गरिएको छ ।प्रमुख प्रतिपक्षी दल माओवादीका सांसद ओमविक्रम भाटले बजेटमा स्रोत सुनिश्चितता नभएको, प्रदेशको प्राथमिक आवश्यकतालाई सम्बोधन नगरिएको आरोप लगाए । एकीकृत समाजवादीका सांसद नरेशकुमार शाहीले बजेट उत्साहजनक नदेखिएको, ठूला आयोजनामा विनियोजन नभएको र नयाँ कार्यक्रम प्राथमिकतामा नपरेको धारणा राखे ।कर्णालीको बजेट मध्यरातमादलहरूबीच सहमति जुटेपछि कर्णालीमा आइतबार मध्यराति बजेट प्रस्तुत भएको छ । दिउँसो ३ बजेका लागि तोकिएको प्रदेशसभा बैठक माओवादीको अवरोधले बस्न नसकेको हो । प्रदेश सरकारले ल्याएको ‘योजना बैंक’ अपारदर्शी र एकलौटी भएको भन्दै माओवादीले बैठक बहिष्कार गरेको थियो ।माओवादी संसदीय दलका प्रमुख सचेतक कृष्णबहादुर जीसीले सरकारले एकलौटी बजेट ल्याउन खोजेकाले बैठक बहिष्कार गरेको बताए । सहमतिका लागि मुख्यमन्त्री यामलाल कँडेल, कांग्रेस संसदीय दलका नेता जीवनबहादुर शाही र माओवादी संसदीय दलका नेता राजकुमार शर्माबीच छलफल भएको थियो ।प्रदेशसभा सचिवालयका सूचना अधिकारी राजेन्द्र पौड्यालले मध्यरातमा बल्ल सहमति जुटेको बताए । कानुनी व्यवस्थाअनुसार असार १ मै बजेट ल्याउनुपर्ने बाध्यता भएकाले दलहरूले राति अबेर भए पनि सहमति जुटाएको उनले बताए ।पर्वत पोर्तेल (विराटनगर), अजित तिवारी/कमलेश ठाकुर (जनकपुर), सुवास बिडारी (मकवानपुर), अनुप पौडेल (कास्की), घनश्याम गौतम (बुटवल), कृष्णप्रसाद गौतम (सुर्खेत) र अर्जुन शाह (धनगढी)"
"तेहरानको अवस्था बिग्रँदै, शहर छाडेर भाग्दै स्थानीय, खामेनेई परिवारसहित बंकरमा शिफ्ट","काठमाडौँ — तीन दिनदेखि जारी इजरायली आक्रमणका कारण इरानको राजधानी तेहरानको अवस्था अस्तव्यस्त बनेको छ । मानिसहरु शहर छाडेर भाग्न थालेका छन् ।सीएनएनका अनुसार शहरका पेट्रोल पम्पमा कारहरुको लामो लाइन लागेको छ । मानिसहरु डराइरहेको र शहर छाडेर बाहिर जाने प्रयास गरिरहेको सीएनएनले जनाएको छ ।तेहरानमा मात्र २ सयभन्दा बढीको मृत्यु भइसकेको स्थानीय अधिकारीलाई उदृत गर्दै सीएनएनले उल्लेख गरेको छ । एक स्थानीयले रोयटर्ससँग कुरा गर्दै कैयौं पटक लाइनमा लागेर पनि पेट्रोल नपाइएको बताएका छन् । इन्धन स्पालई सीमित बनाइएको छ ।तेहरानका एक स्थानीयले भनेका छन्, ‘मानिसहरु बमबारीबाट बच्नका लागि कुनै सुरक्षित स्थान छैन । पूरै शहरमा कुनै सेल्टर छैन । जहाँ मानिसहरु गएर आफ्नो ज्यान जोगाउन सकुन् ।’सैयौं मानिसहरु तहरानबाट क्यास्पियन सागरतर्फ गइरहेका छन् । यो क्षेत्र अन्यत्रभन्दा शान्त र दुर्गम हो । तर बाटोमा अत्यधिक जामका कारण त्यहाँ जान पनि मुस्किल भएको स्थानीयले बताएका छन् ।जो मानिसहरु हतियार बनाइने क्षेत्रमा बस्छन् उनीहरुलाई तत्काल उक्त क्षेत्र खाली गर्न इजरायलले आइतबार चेतावनी दिएको थियो ।तेलको मूल्यमा ७ प्रतिशत वृद्धिइरान–इजरायल युद्धका कारण आइतबार तेलको मू्ल्यमा भारी वृद्धि भएको छ । इरानमा पछिल्लो साताको तुलनामा अहिले ७ प्रतिशत बढेको छ । अमेरिकामा तेलको मूल्यमा १ दशमलव २ प्रतिशतले बढेर ७३ दशमलव ८५ डलर प्रतिब्यारेल पुगेको छ । यस्तै अन्तर्राष्ट्रिय स्तरमा प्रयोग हुने ब्रेन्ट क्रूडको मूल्य १ प्रतिशतले बढेर ७५ डलर प्रतिब्यारेल पुगेको छ ।सोमबार बिहान इजरायलको तटीय शहर हाइफमा ठूलो धमाका सुनिएको छ । केही संरचनामा क्षति पुगेको छ भने केही क्षेत्रमा आगलागी पनि भएको छ ।इजरायली सरकारले यो आक्रमण इरानका तर्फबाट प्रहार गरिएका नयाँ मिसाइलका कारण भएको बताएको छ ।इजरायललाई आफ्नो रक्षा गर्ने अधिकार छ : इयुयुरोपीय आयोगकी अध्यक्ष उर्सुला वान डेर लेयेनले आइतबार इजरायली प्रधानमन्त्री बेन्जामिन नेतान्याहुसँग कुराकानी गरेको बताएकी छिन् ।कुराकानीका क्रममा उनले भनिन्, ‘इरानको विषयमा कुराकानी र समझदारीबाट समस्याको समाधान गर्न सकिन्छ ।’ यद्दपी उनले युद्धविरामको अपील भने गरेकी छैनन् ।साथै इरानसँग कुनै प्रकारको आणविक हतियार हुन नहुने बेन्जामिनको कुरामा आफू सहमत रहेको बताएकी छन् । आफूले गाजामा भएको आक्रमणको आलोचना पनि गरेको उल्लेख गरेकी छन् । यदि इरान अन्तर्राष्ट्रिय परमाणु नियमको पालना गर्दैन भने इजरायललाई पनि आफ्नो रक्षा गर्ने अधिकार रहेको उनको भनाइ छ ।सोमबार इजरायलको एयरफोर्सले तेहरानमा रहेको कुद्स फोर्सको हेडक्वार्टरमा आक्रमण गरेको छ । गोप्य सूचनाका आधारमा आक्रमण गरिएको बताइएको छ ।परिवारसँगै बंकरमा शिफ्ट भए खामेनेईटाइम्स अफ इजरायलको रिपोर्ट अनुसार इरानका सर्वोच्च नेता अयातुल्लाह अली खामेनेई तेहरानको उत्तर पूर्वी क्षेत्रमा एक बंकरमा शिफ्ट भएका छन् । उनी आफ्ना पारिवारिक सदस्यसहित बंकरमा पुगेका हुन् ।यसअघि अप्रिल र अक्टुबर २०२४ मा इरानले इजरायलमाथि आक्रमण गरेका बेला पनि खामेनेईले यही बंकरमा शरण लिएका थिए ।इजरायलमा सोमबार पाँच जना मारिएइरानले इजरायलको बनी ब्राकमा पनि मिसाइल आक्रमण गरेको छ । यसमा ८० वर्षीय एक वृद्धको मृत्यु भएको छ । यसका साथै सोमबार इरानी आक्रमणमा परी इजरायलमा पाँच जनाको मृत्यु भएको छ ।सोमबार बिहान इजरायलको पेताह तिकवामा चारवटा ब्यालेस्टिक मिसाइल इरानले प्रहार गरेको थियो । जसमा ४ जना मारिएका थिए भने ६७ जना घाइते भएका थिए ।"
बजेटको आलोचना गर्ने मौका बन्द गरेकामा सरकारले रास्वपालाई धन्यवाद दिनुपर्छ : बास्कोटा,"काठमाडौँ — भिजिट भिसा प्रकरणको संसदीय वा न्यायिक छानबिनको माग गर्दै रास्वपाले प्रतिनिधिसभाको 'वेल' घेराउ र नाराबाजी गर्दा बजेटमाथिको छलफल प्रभावित भएको छ ।यस्तो कार्यले सरकारलाई सहज बनेको भन्दै एमाले सांसद गोकुल बास्कोटाले रास्वपालाई धन्यवाद दिनुपर्ने बताएका छन् ।बजेटको विरोधमा रास्वपा आफू पनि नबोल्ने र अरुलाई पनि बोल्न नदिने नीतिमा रहेर सरकारलाई सहज बनाउन लागेको बास्कोटाको ठहर छ । 'वास्तवमा सरकारले रास्वपालाई धन्यवाद दिनुपर्ने हो । उनीहरूले सरकारलाई आफूले पनि आलोचना नगरीकन र अरुबाट हुन सक्ने मौकासमेत बन्द गरी दिएर हुनसम्म सजिलो बनाइदिए,' बास्कोटाले सामाजिक सञ्जालमा लेखेका छन्, 'बजेटका बेला यस्तो प्रतिपक्ष संसारमा विरलै भेटिन्छन् होला ।' बास्कोटाले रास्वपाको संसद्मा जारी अवरोधलाई 'लय मिलेको देउसी'को संज्ञा पनि दिएका छन् ।प्रतिनिधिसभामा जेठ १३ देखि विपक्षी दलहरूले विरोध गर्दै आएका छन् । प्रमुख प्रतिपक्षी माओवादी र विपक्षी एकीकृत समाजवादीले दुईबुँदे सहमति गरेर जेठ ३० मा विरोध फिर्ता लिएका थिए भने रास्वपा सोही दिनदेखि वेल घेराउ र नाराबाजीमा उत्रिएको थियो । सरकारले रास्वपाको विरोधलाई अन्त्य गर्न पहल नगरेको आरोप पनि सत्तापक्षबाट नै लाग्दै आएको छ ।"
आज ११औं चुरे संरक्षण दिवस : कावासोतीमा राष्ट्रपतिले गरे वृक्षारोपण,"काठमाडौँ — राष्ट्रपति चुरे तराई मधेश संरक्षण विकास समिति स्थापनाको अवसर पारेर आज एघारौं चुरे संरक्षण दिवस मनाइँदै छ । यही अवसरमा सोमबार नवलपुरको कावासोतीमा आयोजित वृक्षारोपण कार्यक्रमको शुभारम्भ राष्ट्रपति रामचन्द्र पौडेलले गरेका छन ् ।चुरेको प्राकृतिक स्रोत संरक्षण, दिगो व्यवस्थापन, पारिस्थितिकीय सेवाको संवर्धनद्वारा गरिबी न्यूनीकरणमा टेवा पुर्‍याउने लक्ष्यका साथ समितिको स्थापना २०७१ असार २ गते भएको हो । स्थापना भएयता समितिले हालसम्म एक हजार ४५९ स्थानमान गल्छी, पहिरो, खहरे नियन्त्रण, १६६ हेक्टर भिरालो कृषि भूमिमा बहुवर्षीय बाली विस्तार गरेको जनाएको छ । त्यस्तै पाँच हजार २३० हेक्टरमा हरियाली प्रवर्धन कार्यक्रम गरेको र दुई करोड ९३ लाख ४९ हजार बिरुवा उत्पादन र वितरण गरेको समितिको उपलब्धि विवरणमा उल्लेख गरेको छ ।हालसम्म नदी-खोला किनारामा ४१२ किमी तटबन्ध निर्माण, १६२ हेक्टर हरित पेटिका निर्माण, १३९ सिमसार तालतलैया संरक्षण/पुनःनिर्माण, ६२८ वर्षातको पानी संकलन पोखरी निर्माण र ५४८ वटा पानी मुहान संरक्षण गरिएको छ । त्यस्तै समितिको स्थापना भएयता चुरे संरक्षणका नाममा झन्डै १५ अर्ब खर्च भइसकेको छ । समितिले आर्थिक वर्ष २०८०/८१ सम्म १४ अर्ब ९६ करोड खर्च गरेको छ । समितिका अनुसार यस अवधिमा वित्तीय प्रगति ८८ दशमलव ९३ र भौतिक प्रगति ९१ दशमलव ८४ प्रतिशत भएको छ । समितिमा मासिक तलब सुविधा प्राप्त गर्नेछ । पदाधिकारीसहित १२४ जना कर्मचारीको दरबन्दी रहेकामा हाल ८६ जनाको पदपूर्ति रहेको छ ।ललितपुरमा केन्द्रीय कार्यालय रहेको समितिले मुलुकभर सलकपुर, जनकपुर, चितवन, बुटवल र लम्कीमा कार्यक्रम कार्यान्वयन इकाई स्थापना गरी काम गर्दै आएको छ । चुरे क्षेत्र सात प्रदेशका ३७ जिल्ला र ३२५ स्थानीय तहमा फैलिएको छ । कमलो भूबनोट, जनसङ्ख्या बसाइँसराइ, जलवायुजन्य जोखिम, आगलागी लगायतका कारणले पछिल्लो समय चुरे विनाश हुने क्रम बढ्दै गएको छ ।"
अधिकारसम्पन्न दलित विकास प्राधिकरण गठन गर्न माग,"काठमाडौँ — दलित समुदायको सशक्तिकरणका लागि विगतमा विभिन्न विकास समितिहरू गठन भएपनि अहिले निष्क्रिय बनाइएको भन्दै संयुक्त राजनीतिक दलित सङ्घर्ष समितिले अधिकारसम्पन्न दलित विकास प्राधिकरण गठन गर्न माग गरेका छन्।आइतबार सङ्घीय मामिला तथा सामान्य प्रशासनमन्त्री राजकुमार गुप्तालाई ज्ञापनपत्र बुझाउँदै समितिले सरकारले अघिल्लो वर्ष नै बजेट विनियोजन गरी दलित विकास प्राधिकरण गठन गर्ने अवधारण अघि बढाए पनि गठन नभएकोप्रति ध्यानाकर्षण गराएको हो।समितिका संयोजक दलजीत श्रीपाइलीको नेतृत्वमा सर्वदलीय राजनीतिक प्रतिनिधि टोलीले सरकारलाई ज्ञापनपत्र बुझाउँदै यस्तो ध्यानाकर्षण गराएको हो। समितिले सरकारले विगतमा सङ्घीय मामिला तथा सामान्य प्रशासन मन्त्रालयअन्तर्गत गठन भएका उपेक्षित, उत्पीडित र दलित वर्ग उत्थान विकास समिति, वादी समुदाय उत्थान विकास समिति र पिछडिए‌को समुदाय उत्थान विकास समितिलाई खारेज गरी यिनका कार्यहरू राष्ट्रिय दलित आयोग र समावेशी आयोगमा गाभ्ने तयारी गरेको भन्ने सुनिएको भन्दै उक्त कार्य संविधानविपरीत हुने जनाएको छ।'नेपाली दलित आन्दोलनको सङ्घर्षको परिणामस्वरुप २०५४ सालमा स्थापित दलित विकास समिति र २०६७ सालमा स्थापित वादी समुदाय उत्थान विकास समिति तथा ओविसी विकास समिति दलित समुदायको उत्थान र विकासका लागि स्थापना भएको सर्वविदितै छ। यसकालागि सरकारले गत वर्ष २० करोड बजेटसमेत विनियोजन गरेको थियो,' समितिका संयोजक दलजीत रसाइलीले भने, 'दलित समुदायसँग र ती संरचनाहरूमा कार्यरत कर्मचारीहरूसँग कनै परामर्श नै नगरी यी संरचनाहरू विघटन गर्नु दलित समुदायको मर्म र भावना विपरित हो। यो सह्य हुँदैन।'संविधानको मर्म र भावना तथा संविधानका व्यवस्थाहरूका आधारमा सरकारले दलित समुदालयसँग कुनै परामर्श नै नगरी यी समितिहरूलाई खारेजी गर्नु दलित समुदायको अधिकारविरोधी कार्य भएको उनले बताए। समितिले सरकारको उक्त निर्णयले ४० लाख बढी दलित समुदायको भावनामा चोट पुग्ने भनेको छ।'दलित विकास समिति तथा वादी विकास समितिले दलित समुदायको उद्यमशिलता, उत्थान र विकासमा प्रत्यक्ष रुपमा योगदान गर्ने गरेको, दलित छात्र-छात्राका लागि उच्च शिक्षा अध्ययन गर्न छात्रावृत्ति प्रदान गरेको र दलित समुदायको सशक्तीकरणमा योगदानलगायतका कामहरू गर्दै आएको सन्दर्भमा राष्ट्रिय दलित आयोगको क्षेत्राधिकारभित्र सो कार्य नपर्ने कुरा समेत यहाँलाई स्मरण गराउन चाहन्छौँ,' समितिको ज्ञापनपत्रमा उल्लेख छ। सरकारले विकास समितिहरू विघटन गर्ने तयारी पछि त्यहाँ कार्यरत कर्मचारीहरू पनि आन्दोलित छन्।"
इजरायली आक्रमणमा इरानी इन्टेलिजेन्स चिफ मारिए,"काठमाडौँ — इजरायलको हवाई आक्रमणमा परी इरानको इन्टेलिजेन्स चिफ मारिएका छन् । इरानको सरकारी मिडियाका अनुसार इस्लामिक रिभोल्यूशनरी गार्ड्स कोर (आईआरजीसी)का इन्टेलिजेन्स युनिटका प्रमुख मोहम्मद काजेमीको आइतबार मृत्यु भएको हो ।आईआरजीसीसँग जोडिएको तस्त्रीम न्युज एजेन्सी र इरानको सरकारी टेलिभिजनका अनुसार काजेमीबाहेक उनका डिप्टी हसन मोहकेक र कमान्डर मोहसिन बाकेरी पनि इजरायली आक्रमणमा मारिएका छन् ।यसअघि फक्स न्युजलाई दिएको अन्तर्वार्तामा इजरायली प्रधानमन्त्री बेन्जामिन नेतान्याहुले भनेका थिए, ‘तपाईंलाई म यो भन्न सक्छु कि हामीले इरानका इन्टेलिजेन्स प्रमुख र उनका डिप्टीलाई मारेका छौं ।’इरानको स्वास्थ्यमन्त्रालयका अनुसार शुक्रबादेखि इजरायली आक्रमणमा परी २२४ जनाको मृत्यु भइसकेको छ । यता इरानले इजरायलमाथि फेरि मिसाइल प्रहार गरेको छ ।"
विद्यालयमै कृषि कर्म,"गुल्मी — विद्यालय भन्नासाथ घण्टी बजेपछि कक्षाकोठामा पस्ने र घण्टी बजेकै सुनेपछि किताबकापी बोकेर निस्कने ठाउँ हो भन्ने आम बुझाइ छ । चन्द्रकोट गाउँपालिका दुई विद्यालयमा भने फरक अभ्यास छ । त्यहाँका विद्यार्थी किताबकापी बोकेर कक्षाकोठामा छिर्छन्, साँझ घर फर्कन्छन् नै, त्यसबाहेक कृषिकर्म पनि गर्छन् ।चन्द्रकोट–१ सराङस्थित शारदा माध्यमिक विद्यालय र वडा नं ५ को ग्वाघा माध्यमिक विद्यालयमा विद्यार्थीले स्कुस, लसुन, च्याउ, सिमी, बोडी र अकबरे खुर्सानीको खेती गरिरहेका छन् । ती विद्यालय प्राविधिक धार तर्फका भने होइनन् । शारदा माविमा कक्षा ८ देखि १२ सम्मका ८० विद्यार्थी र ग्वाघा माविका १ सय विद्यार्थी कृषिकर्ममा संलग्न छन् ।शारदा माविले १ रोपनी जग्गामा अकबरे खुर्सानी, लसुन र च्याउ खेती गरेको छ । विद्यार्थीलाई सहभागी गराएर विद्यालयको खाली जग्गा प्रयोगमा ल्याइएको प्रधानाध्यापक विष्णुप्रसाद सुवेदीले बताए । ‘सिकाइसँगै सीपको अवधारण ल्याएका हौँ,’ उनले भने, ‘यसले विद्यार्थीमा उत्साह थपेको छ ।’कृषि कर्मको आम्दानीबाट विद्यार्थी कल्याणकारी कोष स्थापना गरिएको उनले जानकारी दिए । त्यसबाट विद्यार्थीलाई पुरस्कार पनि प्रदान गरिन्छ । शारदा माविले गत वर्ष ६ क्विन्टल अकबरे खुर्सानी र डेढ क्विन्टल लसुन बिक्री गरेको थियो । शारदा माविवे कक्षा ८ देखि १२ सम्मका विद्यार्थीलाई घरमा रोप्न बिरुवा पनि प्रदान गरेको छ । ती बिरुवा हुर्काउने र फलाउने जिम्मेवारी विद्यार्थीकै हुन्छ ।शारदा माविमा कक्षा ८ मा अध्ययनरत विभूति सापकोटाले विद्यालयमा पढाइबाहेकको सीप सिक्न पाएकामा खुसी लागेको बताइन् । ‘विद्यालयमा समूहमा काम गर्न पाउनु पनि हाम्रा लागि राम्रो अवसर हो,’ उनले भनिन् । सोही द्यिालयमा कक्षा ११ मा अध्ययन गर्ने शान्ति गौतमले विद्यालयमै सिकाइलाई सीपसँग जोड्न पाइरहेको सुनाइन् । अर्का विद्यार्थी रोशन श्रीपालीले विद्यालयमा गरेको कृषिकर्मका कारण आफूमा व्यावसायिक खेती गर्ने रहर जाग्न थालेको बताए ।ग्वाघाले पौने २ रोपनी जग्गामा अकबरे खुर्सानी, सिमी, बोडी र अदुवा खेती गरेको छ । ‘किताबमा मात्रै केन्द्रित गर्दा विद्यार्थीलाई बोझ हुन्छ,’ प्रधानाध्यापक प्रकाश थापाले भने, ‘सिकाइ, सहजता र आम्दानी हेरेर खेतीतर्फ लागेका हौँ ।’ कृषिकर्मबाट प्राप्त आम्दानीलाई विद्यार्थी हकहितमा प्रयोग गर्न विद्यार्थी कल्याणकारी कोष स्थापना गरिएको उनले जानकारी दिए । विद्यालयको सीपले घरमा पनि व्यावसायिक खेती गर्न विद्यार्थीलाई प्रेरणा मिलेको उनको भनाइ छ ।ग्वाघा माविमा कक्षा १० अध्ययनरत सुर्लभ कार्कीका बुबा कृष्णबहादुरले कृषि कर्ममा छोराले देखाएको चासोबाट आफू प्रभावित भएको सुनाए । ‘विद्यालयमै कृषिकर्म सुरु भएपछि छोरा खेतीपातीमा प्रोत्साहित भएको छ,’ उनले भने, उसले अहिले घरमै किबी, च्याउ, अकबरे खुर्सानी, प्याज, टमाटर र मौसमअनुसारका तरकारी खेतीमा सहयोग गरिरहेको छ ।’चन्द्रकोट गाउँपलिका अध्यक्ष युवराज केसीले विद्यालय र विद्यार्थीलाई व्यावहारिक ज्ञानमा पालिकाबाट प्रोत्साहन गरिएको जानकारी दिए ।"
"१० महिनामा ३ खर्ब ६८ अर्ब कर्जा प्रवाह, लक्ष्यको आधा मात्र","काठमाडौँ — चालु आर्थिक वर्षको १० महिना (साउनदेखि वैशाखसम्म) मा बैंक तथा वित्तीय संस्थाले ३ खर्ब ६८ अर्ब ६८ करोड रुपैयाँ कर्जा प्रवाह गरेका छन् । गत असारको तुलनामा यो ७.३ र गत आर्थिक वर्षको वैशाखसम्मको तुलनामा ८.४ प्रतिशतको वृद्धि हो ।चालु आर्थिक वर्षमा राष्ट्र बैंकले साढे १२ प्रतिशतले कर्जा विस्तार गर्ने लक्ष्य तय गरेको छ । उक्त लक्ष्य पूरा गर्न यस वर्ष बैंक तथा वित्तीय संस्थाले ६ खर्ब ८२ अर्ब रुपैयाँ कर्जा विस्तार गर्नुपर्छ । तर गत वैशाखसम्म बैंकहरूले प्रवाह गरेको कर्जा लक्ष्यभन्दा ३ खर्ब १४ अर्ब रुपैयाँले कम हो । यद्यपि राष्ट्र बैंकले तय गरेको लक्ष्य प्राप्तिका लागि बाँकी २ महिनामा बैंकहरूले करिब सवा ३ अर्ब रुपैयाँ थप कर्जा विस्तार गर्नुपर्छ, जुन सम्भव नभएको जानकार बताउँछन् ।‘गत वर्ष साढे ११ प्रतिशत कर्जा विस्तारको लक्ष्य लिएको राष्ट्र बैंकले यस वर्षका लागि साढे १२ प्रतिशतको लक्ष्य तय गर्‍यो, यो आफैंमा महत्त्वाकांक्षी थियो । किनकि गत असारमा पनि राम्रोसँग कर्जा विस्तार हुने आधार तयार भइसकेको थिएन,’ एक बैंकका प्रमुख कार्यकारी अधिकृतले भने, ‘यो वर्षभर लगानी वातावरणमा सुधार भएन । यद्यपि अहिलेसम्म ७ प्रतिशतले कर्जा विस्तार भएको छ । यसमा सन्तोष मान्नुपर्छ ।’ समग्र बजार मागमा सुधार नभएकाले यो वर्ष लक्ष्यअनुसार कर्जा विस्तार हुन नसकेको ती अधिकारीको भनाइ छ ।यस वर्षका सबै महिनामा औसतमा ५ खर्बभन्दा बढी लगानीयोग्य रकम वित्तीय प्रणालीमा थुप्रिएको छ । ब्याजदर घटेर ४७ महिना यताकै कम अवस्थामा पुगेको छ । तर पनि अपेक्षित रूपमा कर्जा विस्तार हुन नसक्नुमा समग्र मागमा आएको कमीमा सुधार नहुनु, उद्योगहरू लक्ष्यको आधाभन्दा कम क्षमतामा मात्र चल्नु, समग्र लगानी वातावरण बन्न नसक्नुलगायत कारण रहेको जानकार बताउँछन् ।अर्थतन्त्र चलायमान बन्न नसक्दा आर्थिक गतिविधिमा सुस्तता आएको र त्यसको असरले कर्जा माग बढ्न नसकेकाले वार्षिक लक्ष्य प्राप्ति हुन नसक्ने राष्ट्र बैंकका अधिकारी स्विकार्छन् । कर्जा माग बढेर आर्थिक गतिविधि चलायमान बन्न सहयोग पुगोस् भन्ने उद्देश्यले पछिल्लो समयमा आफूहरूले मौद्रिक लचकता अपनाइए पनि लक्ष्यअनुसार कर्जा विस्तार नभएको उनीहरूको भनाइ छ । वित्तीय प्रणालीमा अधिक तरलताको स्थिति छ । तरलता व्यवस्थापनकै लागि राष्ट्र बैंकले ठूलो रकम खर्चिनुपरेको मासिक प्रतिवेदनहरूले देखाएका छन् ।बजारमा कर्जाको माग कम भएको र केही बैंकहरू प्राथमिक पुँजीकोष (कोर क्यापिटल) को दबाबमा रहेका कारण कर्जा प्रवाह गर्न नसक्दा समग्र कर्जा लक्ष्यअनुसार बढ्न नसकेको बैंकर्स एसोसिएसनका अध्यक्ष सन्तोष कोइरालाले जनाए । ‘यस वर्ष राष्ट्र बैंकले साढे १२ प्रतिशत कर्जा विस्तारको लक्ष्य राखे पनि यस वर्षको अन्त्यसम्म करिब ९ प्रतिशत हाराहारीमा पुग्ने देखिन्छ । पछिल्ला दिनमा बैंकहरूको कर्जा असुलीमा सुधार भएको देखिन्छ । यो क्रम बढ्दै गए आउँदा दिनमा कर्जा प्रवाहले गति लिन सक्छ,’ उनले भने ।राष्ट्र बैंकले लक्ष्य तोकेको कर्जा विस्तार हासिल नभए पनि कर्जा विस्तार हुँदै नभएको भन्न नमिल्ने नेपाल राष्ट्र बैंकका प्रवक्ता किरण पण्डित बताउँछन् । ‘केही भएको छैन भने पनि ४.५ प्रतिशतको आर्थिक वृद्धिदर देखिएकै छ । र सोहीअनुसार कर्जा विस्तार भएको देखिन्छ । यद्यपि यो अपेक्षित होइन । यसलाई आर्थिक शिथिलता आइसकेको भन्न मिल्दैन,’ उनले भने । पछिल्ला तथ्यांकहरूले आयात–निर्यातमा सकारात्मक संकेत देखाएको पनि उनको भनाइ छ । ‘ब्याजदर पनि एकल बिन्दुमा छ । यस हिसाबले हामी आशावादी हुने ठाउँ छ,’ उनले भने, ‘तसर्थ सकारात्मक होऔं, पक्कै राम्रो नतिजा देखिनेछ ।’गत वैशाखसम्म बैंक तथा वित्तीय संस्थाबाट निजी क्षेत्रमा प्रवाहित कर्जामध्ये गैर–वित्तीय संस्थागत क्षेत्रतर्फ प्रवाह भएको कर्जाको अंश ६३.१ र व्यक्तिगत तथा घरपरिवार क्षेत्रतर्फ प्रवाह भएको कर्जाको अंश ३६.९ प्रतिशत राष्ट्र बैंकको मासिक प्रतिवेदनले देखाएको छ । गत वर्षको सोही अवधिमा यस्तो अंश क्रमशः ६३.७ र ३६.३ प्रतिशत थियो ।‘गएको १० महिनामा निजी क्षेत्रतर्फ प्रवाहित कर्जामध्ये वाणिज्य बैंकको कर्जा प्रवाह ७.६, विकास बैंकहरूको ४.१ र वित्त कम्पनीहरूको ६.५ प्रतिशतले बढेको छ,’ प्रतिवेदनमा भनिएको छ, ‘२०८२ वैशाख मसान्तमा बैंक तथा वित्तीय संस्थाको लगानीमा रहेको कर्जामध्ये चालु सम्पत्ति (कृषि तथा गैरकृषिजन्य वस्तु) को सुरक्षणमा १४.६ प्रतिशत छ भने घरजग्गा धितो सुरक्षणमा ६५.१ प्रतिशत छ ।’ गत आर्थिक वर्षको वैशाखसम्म यस्तो धितोमा प्रवाहित कर्जाको अंश क्रमशः १२.१ र ६८.५ प्रतिशत थियो ।आर्थिक वर्ष २०८१/८२ को १० महिनामा बैंक तथा वित्तीय संस्थाको लगानीमा रहेको कर्जामध्ये औद्योगिक उत्पादन क्षेत्रतर्फको कर्जा ९, निर्माण क्षेत्रतर्फको १२.३, थोक तथा खुद्रा व्यापार क्षेत्रतर्फको ४.९, यातायात, संचार तथा सार्वजनिक सेवा क्षेत्रतर्फको ११.९, सेवा उद्योग क्षेत्रतर्फको ७.९ र उपभोग्य क्षेत्रतर्फको कर्जा ८.८ प्रतिशतले बढेको प्रतिवेदनमा उल्लेख छ ।गत साउनदेखि वैशाखसम्म बैंक तथा वित्तीय संस्थाबाट प्रवाहित कर्जामध्ये आवधिक कर्जा ५.१, मार्जिन प्रकृतिको कर्जा ३९.३, ट्रस्ट रिसिट (आयात) कर्जा ५८.१, हायर पर्चेज कर्जा ४.१, नगद प्रवाह कर्जा ३.४ र रियल स्टेट कर्जा (व्यक्तिगत आवासीय घर कर्जासमेत) ५.२ प्रतिशतले बढेको छ । तर, सो अवधिमा अधिविकर्ष कर्जा १२.९ प्रतिशतले घटेको देखिन्छ ।चालु आर्थिक वर्षको १० महिनामा बैंक तथा वित्तीय संस्थाले थप ३ खर्ब ९९ अर्ब ८१ करोड रुपैयाँ निक्षेप संकलन गरेका छन् । गत आर्थिक वर्षको अन्त्यको तुलनामा यो ६.२ प्रतिशतको वृद्धि हो । गत आर्थिक वर्षको १० महिनामा यस्तो निक्षेप ७.८ प्रतिशत अथवा ४ खर्ब ४३ अर्ब ८ करोडले बढेको थियो । वार्षिक बिन्दुगत आधारमा ०८२ वैशाख मसान्तमा बैंक तथा वित्तीय संस्थामा रहेको निक्षेप ११.४ प्रतिशतले बढेको राष्ट्र बैंकले जनाएको छ ।गत वैशाखसम्म बैंक तथा वित्तीय संस्थाको कुल निक्षेपमा चल्तीमा ५.५, बचतमा ३५.९ र मुद्दतीमा ५०.८ प्रतिशत रहेको छ । गत वर्षको सोही अवधिमा यस्तो अंश क्रमशः ५, २९.१ र ५९ प्रतिशत थियो ।२०८२ वैशाख मसान्तमा बैंक तथा वित्तीय संस्थाको कुल निक्षेपमा संस्थागत निक्षेपको अंश ३५.४ प्रतिशत छ । २०८१ वैशाखमा यस्तो निक्षेपको अंश ३५.७ प्रतिशत थियो ।अघिल्ला दुई आर्थिक वर्ष उत्पादनमूलक उद्योग, निर्माण र थोक तथा खुद्रा व्यापार उप–क्षेत्रको वृद्धि ऋणात्मक रहेकामा चालु आर्थिक वर्षमा उक्त उप–क्षेत्रहरूको वृद्धि धनात्मक रहने तथ्यांक कार्यालयको अनुमान छ । तर यस वर्ष पर्यटक आगमनमा सुधार भएको, थोक तथा खुद्रा व्यापारमा विस्तार आएको देखिन्छ ।यी हुन् कर्जा प्रवाह नबढ्नुका कारण"
नेप्सेको झिनो सुधारमा पनि किन बढिरहेको छ कारोबार रकम ?,"काठमाडौँ — पछिल्ला दिनमा नेप्से परिसूचकमा अपेक्षित सुधार नहुँदा पनि कारोबार रकम भने लगातार बढिरहेको छ । पछिल्ला तीन कारोबार दिनको तथ्यांक हेर्दा हरेक दिन न्यूनतम ११ अर्बभन्दा बढी रकमको सेयर किनबेच भइरहेको छ ।सो अवधिमा एक दिन नेप्से बढेको छ भने दुई दिन घटेको छ । जसअनुसार गत बिहीबार नेप्से ९ अंकले घट्यो भने आइतबार ०.४७ र सोमबार २.८० अंकले बढ्यो । गत बिहीबार १२ अर्ब ५१ करोड, आइतबार ११ अर्ब ४४ करोड र सोमबार १३ अर्ब १८ करोड रुपैयाँ बराबरको सेयर कारोबार भएको छ । यसरी कारोबार रकम बढिरहँदा पनि समग्र नेप्सेमा अपेक्षित सुधार भएको छैन ।कारोबार रकम बढ्ने तर नेप्से बढ्न नसक्ने सेयर बजारको यो प्रवत्तिलाई विश्लेषकहरूले लगानीकर्ताभन्दा व्यापारी (ट्रेडर) हाबी भएको बताएका छन् ।बजारमा दीर्घकालीन सोचका लागि भन्दा पनि छोटो समयमा नै कमाउन खोज्ने अल्पकालीन प्रवृत्ति हाबी भएकाले धेरै पटक सेयर किनबचे हुने गरेको र यसले कारोबार रकम बढाएको उनीहरूको तर्क छ । ‘सेयर बजारमा लगानीकर्ताभन्दा व्यापारी (ट्रेडर) हाबी भएकाले यो अवस्था आएको हो,’ स्टक ब्रोकर्स एसोसिएसनका पूर्व अध्यक्ष नरेन्द्रराज सिजापतीले भने, ‘अहिले बजारमा निश्चित समूहहरू हाबी भएको देखिन्छ । त्यो समूहले कुनै कम्पनीको सेयरमूल्य माथि लाने अनि बेच्ने गरेका छन् । पछिल्ला एक महिनामा कारोबार भएका कम्पनीको अवस्था हेर्दा यो पुष्टि हुन्छ ।’ आधारभूत र प्राविधिक रूपमा कतैबाट पनि सपोर्ट नगर्ने कम्पनीहरूको सेयर मूल्यमा अत्यधिक बढोत्तरी आएको देखिन्छ, त्यसले पनि बजारमा निश्चित समूह हाबी भएको देखिने सिजापतीले बताए ।यस्तै, सामान्य रूपमा कारोबार रकममा वृद्धि आउनुलाई सेयर बजार संकेतका रूपमा हर्नुपर्ने एक धितोपत्र ब्रोकरले बताए । ‘अहिले कारोबार रकम बढिरहेको छ भन्नुको अर्थ लगानीकर्ताले भविष्यमा बजार बढ्ने संकेत देखेका छन् भनेर पनि बुझ्न सकिन्छ,’ ती अधिकारीले भने, ‘मुख्य गरी आगामी मौद्रिक नीतिमा पुँजीबजार सम्बन्धित केही सहज नीति आउन सक्छ ।’त्यसै पनि राष्ट्र बैंकका नवनियुक्त गभर्नर विश्वनाथ पौडेल सेयर बजारप्रति उदार देखिएका छन् । मौद्रिक नीतिको तेस्रो त्रैमासिक समीक्षामा सेयर धितो कर्जामा जोखिमभार घटाएर एक सय प्रतिशत बनाइएको छ । सेयर बजारका लागि यो निकै ठूलो उदार नीति रहेको ती ब्रोकरले बताए । ‘उक्त नीतिले तत्काल सेयर बजारमा सकारात्मक प्रभाव देखिएन यो फरक कुरा हो, तर, जोखिम भार घटाउने निर्णय सेयर यो बजारका लागि राष्ट्र बैंक निकै उदार भएको बलियो प्रमाण हो,’ ती अधिकारीले भने ।सेयर कारोबार मापक नेप्से परिसूचक सोमबार २.८० अंकले बढेको छ । अघिल्लो दिनको तुलनामा ०.१० विन्दुले सकारात्मक बनेपछि समग्र नेप्से २ हजार ६ सय ५८.६६ अंकमा उक्लेर बन्द भएको छ । आइतबार झिनो अंकले बढेको नेप्सेमा सोमबार झिनो अंकको सुधार देखिएको हो । सो दिन कारोबारमा आएकामध्ये १२४ कम्पनीको सेयर मूल्य बढ्यो भने १२४ वटाको घट्यो ।सोमबार १ लाख ५ हजार ६ सय ३५ पटकको सेयर कारोबारमा ३ करोड ३६ लाख ३७ हजार ९६६ कित्ता सेयर किनबेच भए । ती किनबेचमा १३ अर्ब १८ करोड ६९ लाख रुपैयाँ बराबरको सेयर कारोबार भएको छ । अघिल्लो दिनको तुलनामा कारोबार रकम बढेको हो । आइतबार ११ अर्ब ४४ करोड ३२ लाख रुपैयाँ बराबरको सेयर कारोबार भएको छ ।सोमबार कारोबारमा आएका १३ उपसमूहमध्ये वित्त कम्पनी, जलविद्युत्, लगानी, उत्पादन तथा प्रशोधन र अन्यको परिसूचक घट्यो । बाँकी उपसमूहको परिसूचक घटेको नेप्सेले जनाएको छ ।"
रूपन्देहीमा फैलँदै स्तरीय होटल,"भैरहवा — रूपन्देहीका पर्यटन व्यवसायी समयसमयमा सीमा नाका बेलहिया हुँदै मुलुक आउजाउ गर्ने पर्यटकलाई सुरक्षा जाँचका नाममा दुःख दिइएको र अध्यागमन कार्यालय व्यवस्थित नभएको जनाउँदै विरोधमा उत्रिन्छन् ।पछिल्लो समय जिल्लालाई अन्तर्राष्ट्रिय क्षेत्रसित जोड्ने गौतमबुद्ध विमानस्थलबाट नियमित अन्तर्राष्ट्रिय उडान सञ्चालन नभएपछि उनीहरूले विमानस्थलको गेटमा धर्नामा बस्नेदेखि विरोध प्रदर्शन गर्दै आएका छन् । निजी क्षेत्र बारम्बार आन्दोलिन हुनुपर्ने कारण उनीहरूले होटल पूर्वाधार र हस्पिटालिटी क्षेत्रमा गरेको लगानीको सुरक्षा हो ।भैरहवामा अन्तर्राष्ट्रिय विमानस्थलको निर्माणसँगै बुद्ध जन्मस्थल लुम्बिनी भ्रमणमा आउने र रूपन्देहीलाई ‘ट्रान्जिट’ बनाएर पोखरा, मुक्तिनाथ, चितवन, काठमाडौंलगायत गन्तव्यमा ओहोरदोहोर गर्ने भारतीय पर्यटक लक्ष्य गरेर होटल व्यवसायमा लगानी ओइरिएको छ । पहिले बुटवल, भैरहवा र लुम्बिनीमा केन्द्रित होटल व्यवसाय अहिले जिल्लाभरि फैलिएको छ । यहाँ पर्यटकीय सेवा प्रदान गर्ने साना, मझौलादेखि ठूला र स्तरीय होटलको संख्या हवात्तै वृद्धि भएको छ । पछिल्लो समय ५ सयदेखि एक किलोमिटर दूरीको अन्तरमा तारे होटल सञ्चालनमा छन् । केही निर्माणाधीन छन् । सहर मात्र होइन, ग्रामीण क्षेत्रमा समेत तारे होटल सञ्चालन गरिएका छन् ।व्यावसायिक संघसंस्थामा आबद्ध नभए पनि पाहुनालाई आतिथ्य प्रदान गर्न ग्रामीण क्षेत्रमा समेत साना–ठूला होटल सञ्चालन गरिएका छन् । जिल्लाका १६ पालिकाका केन्द्रमा अहिले पाहुना र कार्यक्रम सञ्चालनका लागि यस्ता व्यवसायमा लगानी गरिएको छ । खोला किनार होस् कि माछा पहाड–जंगलको नजिक किन नहोस्, आकर्षक रिसोर्ट खुलेका छन् । परम्परागत रूपमा चलिरहेका होटलले लगानी थपेर सेवा, सुविधा बिस्तार गरेका छन् । जिल्लाका बेलबास–बेथरी सडक खण्ड आसपास, देवदह, सैनामैना, शुद्धोदन, सियारी, सालझन्डी बजारमा स्तरीय पाहुना घरको कमी छैन । त्यहाँ लगानी थपिने क्रम जारी छ । विवाह, व्रतबन्ध र सार्वजनिक कार्यक्रम लक्ष्य गरेर ठूला ब्यांक्वेट हल निर्माण गरिएका छन् । जिल्लामा जलक्रीडाका लागि आधा दर्जन वाटरपार्क छन् ।पहिले सहर केन्द्रित होटल व्यवसाय बुटवल–बेलहिया व्यापारिक मार्ग र भैरहवा–लुम्बिनी सडक आसपास केन्द्रित छ । व्यापारिक मार्गअन्तर्गत भैरहवाको बेलहियादेखि बुटवलको चिडियाखोलासम्म सडक दायाँबायाँ ४ दर्जनभन्दा बढी स्तरीय होटल निर्माण भएका छन् । त्यस्तै भैरहवाको बुद्धचोकदेखि लुम्बिनीसम्म साना–ठूला एक दर्जनभन्दा बढी होटल खुलेका छन् । मुख्य मार्गबाहेक माछा पर्यटनका लागि प्रसिद्ध सियारी गाउँपालिकामा मात्रै एक दर्जन होटल सञ्चालनमा छन् । जिल्लाको मध्यभागमा रहेको तिलोत्तमा नगरपालिका क्षेत्र तारे होटल सञ्चालनको केन्द्र बन्न लागेको छ । बुद्ध जन्मस्थल लुम्बिनीमा ८० भन्दा बढी होटल छन् ।जिल्लामा परम्परागत ‘होटल हब’ भन्दा फरक क्षेत्रमा सञ्चालनमा आएका होटल पर्यटकको रोजाइ बनेका छन् । नयाँ होटलमा पर्यटकको रुचिलाई ख्याल गरिएकाले पाहुना लोभ्याउने गरेको पर्यटन व्यवसायी बताउँछन् । भैरहवा आसपास बेलहिया, लुम्बिनीदेखि उत्तर मंगलापुरसम्म १ सय ५० स्तरीय होटल खुलेको सिद्धार्थ होटल संघ नेपालले जनाएको छ । पाँच, चार र तीनतारेसँगै पर्यटकीय सेवाका लागि खुलेका ७० होटल संघमा आबद्ध छन् । तिनमा पाँचतारे टाइगर प्यालेस बाई सोल्टी, सिद्धार्थ भिलासा पनि छन् ।भैरहवामै चारतारे स्तरका नान्स, मौर्या, पौवा, रेडसन, निर्वाणा, एसियन बुद्ध, भैरहवा एयरपोर्ट होटल र भैरहवा गार्डेन रिसोर्ट छन् । पछिल्लो समय सञ्चालनमा आएको बुद्ध रिजेन्सीसँगै, ल्यान्डमार्क भैरहवा, अल्ट्रा, हिडन प्यालेस, सनस्टार, मेरिगोल्ड प्यालेस, यती, समृद्धि र बेलहिया नाकामा पर्यटकीय होटल छन् । भैरहवाको बुद्धचोकदेखि बेलहिया नाकासम्म घरैपिच्छे होटल छन् ।अन्तर्राष्ट्रिय विमानस्थल नजिक होटल निर्माणले गति लिएको छ । विमानस्थलदेखि बुद्धचोकसम्म तीन किलोमिटर क्षेत्रमा अहिले एक दर्जन होटल सञ्चालनमा छन् । केही निर्माणाधीन छन् । अन्तर्राष्ट्रिय विमानस्थलका कारण लगानी ओइरिएको सिद्धार्थ होटल संघ नेपालका अध्यक्ष चन्द्रप्रकाश (सीपी) श्रेष्ठले बताए । ‘केही होटल निर्माण योजनामै छन्,’ उनले भने, ‘पर्यटक आएपछि होटल चल्छन्, होटल चलेपछि बैंकले लगानी गर्छन् ।’ विमानस्थललाई लक्ष्य गरेरै होटल व्यवसायमा अहिलेसम्म ६० देखि ७० अर्ब रुपैयाँ लगानी भइसकेको उनको भनाइ छ ।जिल्लाभरका सबै होटलको निर्माण पूरा भइसकेपछि एक खर्ब हाराहारी लगानी पुग्ने उनले जनाए । भैरहवा र आसपासमात्रै तारे होटलमा एक दिनमा २ हजार र अन्य स्तरीय होटलमा ४ हजार जनालाई बसाउने क्षमता रहेको उनको भनाइ छ । सीमावर्ती क्षेत्रमा होटलमा भारतीय पर्यटक गरेर ८ वटा मिनी क्यासिनो र टाइगर प्यालेस बाई सोल्टीमा लाइभ क्यासिनो सञ्चालनमा छन् ।भैरहवामा स्तरीय होटल सञ्चालनमा आएपछि अहिले भारतीय पर्यटकको आगमन बढेको छ । बौद्ध धर्मप्रति आस्थावान् लुम्बिनी र बुद्धस्थल भ्रमण गर्न आउने श्रेष्ठको भनाइ छ । पछिल्लो समय त्यस्ता पर्यटक बास बस्न भैरहवा आइरहेका छन् । तीबाहेक बाह्रै महिना परिवारसहित भारतीय पर्यटक यहाँ आउने गरेका छन् । ‘अहिले मनोरञ्जन उद्देश्यले भैरहवा र आसपासका क्षेत्रमा आउने भारतीय पर्यटकीयको संख्या धेरै छ,’ उनले भने, ‘परिवारसहित आउने भएकाले रमझमसँगै मिठा परिकार र सुविधायुक्त कोठा खोज्छन्, यस्तै पाहुनाका कारण स्तरीय होटल धानिएका छन् ।’बुटवल–नारायणगढ खण्ड विस्तार भइरहेकाले सिद्धार्थ राजमार्ग भएर पाल्पा हुँदै पोखरा जाने पर्यटकको संख्या उलेख्य रहेको छ । यसरी आउने पर्यटकलाई ‘चेकिङ’ का नाउँमा ठाउँठाउँमा खानतलासी गर्न नहुने श्रेष्ठले बताए । ‘यसरी झन्झट बेहोरेका पर्यटकले आफ्नो ठाउँ फर्किएपछि नेपालका बारेमा नकारात्मक कुरा फिजाउँछन्,’ उनले भने, ‘त्यसैले नाकामा सुरक्षा जाँचमा एकद्वार प्रणाली अपनाउन जरुरी छ ।’यहाँको होटल व्यवसाय तिलोत्तमाको मणिग्रामदेखि दक्षिण र उत्तर गरेर दुई भागमा बाँडिएको छ । मणिग्रामदेखि उत्तर बुटवलको योगीकुटीसम्म एक दर्जन नयाँ होटल सञ्चालनमा छन् । मणिग्राममा ड्रिमल्यान्ड, मणिग्राम विश्राम वाटिका, स्वान रिजेन्सी, टुलिप, एसआर होटल, होटल डी क्राउन, पौवालगायत स्तरीय होटल छन् । योगीकुटीदेखि गोलपार्कसम्म द फेलिमिङ्गो, भेल्भेट लक्स, न्यु इरा, डेनेभो, पाल्म, ड्रिम इन्टरनेसल, डार्सिज, एभिन्युलगायत होटल सञ्चालनमा छन् ।पछिल्लो समय बुटवल होटल र रेस्टुरेन्टको सहरमा परिणत भएको नेपालिज होटेलियर्स एसोसिएसन (एनएचए) का अध्यक्ष प्रवीणबहादुर पाठकले बताए । ‘बुटवलको अहिलेको आवश्यकता भनेको रात्रिकालीन बजार हो,’ उनले भने, ‘त्यसका लागि सरकारले पहल गर्नुपर्छ ।’ धमाधम होटल सञ्चालनमा आइरहनु सुखद पक्ष भए पनि तिनले प्रदान गर्ने सेवामा विविधीकरण जरुरी रहेको उनको भनाइ छ । सबैले एउटै खालको सेवामात्र प्रदान गर्ने हो भने लगानी डुब्ने खतरा हुने पाठकले जनाए ।एनएचएमा बुटवलको उत्तरी क्षेत्रका स्तरीय ५५ होटल सदस्य छन् । सदस्य होटलमा ४/५ करोडदेखि अर्ब रुपैयाँसम्म लगानी रहेको पाठकको भनाइ छ । आधुनिक र औद्योगिक सहर भएकाले बुटवललाई चौबीसै घण्टा खुला राख्नुपर्नेमा उनले जोड दिए । ‘बुटवल आएपछि मात्रै भारतीय पर्यटकलाई विदेश आएको महसुस हुन्छ,’ उनले भने, ‘यहीँ बाटो भएर मुलुकमा अन्य गन्तव्यमा जाने भएकाले बुटवललाई भारतीय पर्यटकको ‘ट्रान्जिट’ सहर बनाउन पहल गर्नुपर्छ ।’ यहाँबाट पोखरा जाने पर्यटकलाई बिहानको खाजासँगै आसपासका गन्तव्य घुमाएर पठाउन सकिने उनको भनाइ छ । ‘पोखराबाट फर्किएर एक रात रूपन्देहीमा बिताउने वातावरण तयार गर्न सबै व्यवसायी एकजुट हुन जरुरी छ,’ उनले भने ।आतिथ्य प्रदान गरेर दुई/चार रुपैयाँ कमाइ हुने सुरक्षित व्यवसाय भएकाले होटलमा लगानी ओइरिएको होटल व्यवसायी महासंघका उपमहासचिव राजेश महोत्रा बताउँछन् । सेवाको स्तरीकरणले गर्दा अन्य व्यवसाय जस्तो ठगिने सम्भावना नरहेकाले पनि पछिल्लो समय लगानीका लागि सर्वसाधरण तयार भएको उनको भनाइ छ । ‘होटल व्यवासय सजिलो उद्योग पनि हो,’ उनले भने, ‘त्यसैले लगानीकर्ता होमिएका हुन् ।’रूपन्देहीमा साना, मझौला, ठूला र स्तरीय होटलको संख्या धेरै भएकाले यहाँ पैसा हुने र नहुने दुबै पर्यटकलाई ‘चार्म’ रहेको उनले जनाए । पछिल्लो समय ‘डेस्टिनेसन वेडिङ’ को लहर चलेकाले सानादेखि तारे होटलसम्मले ठूला हल निर्माण गरिरहेको महोत्राको भनाइ छ ।लुम्बिनी आसपास पनि नयाँ र ठूला होटल खुल्ने क्रम जारी छ । बुद्धजन्मस्थल आसपास लुम्बिनी हेरिटेज, लुम्बिनी बुद्ध गार्डेन, होक्के, कासाई, बुद्धमाया गार्डेन र क्रिस्टलजस्ता स्तरीय होटल छन् । त्यहाँका केही होटलले स्तरवृद्धि गरेका छन् भने मझौला लगानीमा होटल निर्माण भइरहेका छन् । अहिले लुम्बिनीको पश्चिम–दक्षिणमा होटल बाराही निर्माणाधीन छ ।भैरहवा–लुम्बिनी सडकखण्डअन्तर्गत दानव किनारमा गोल्यान समूहको लगानीमा ह्यात होटल निर्माण सुरु भएको छ । होटल बाराही र ह्यात दुवै पाँचतारे स्तरका रहेको होटल एसोसिएसन लुम्बिनीका वरिष्ठ उपाध्यक्ष लीलामणि शर्माले जनाए । लुम्बिनीको मध्यवर्ती क्षेत्रमा साना, मझौला र ठूला गरेर ८० भन्दा धेरै होटल सञ्चालनमा रहेको शर्माले बताए । ‘लुम्बिनी क्षेत्रमा केही ठूला बुद्ध पूजा फर्किएकाले आउँदो सिजन होटल व्यवसायका लागि उत्तम हुने ठानेका छौं,’ उनले भने, ‘लुम्बिनीमा आउने पर्यटकलाई कसरी टिकाउन सकिन्छ भनेर सोचिरहेका छौं ।’"
"प्रदेश बजेट : फितलो पूर्वतयारी, योजनामा मनपरी","काठमाडौँ — संघीयता कार्यान्वयनको करिब ८ वर्ष पूरा हुँदासम्म प्रदेश सरकारका नीति तथा कार्यक्रम र बजेट निर्माण प्रक्रियामा हरेक वर्ष ‘किचलो’ कायमै छ । मन्त्री र सांसदबीच योजना समेट्ने होडबाजीले हरेक वर्ष प्रदेशहरूको बजेटमा विवाद हुने गरेको छ ।असार १ मा प्रदेश सरकारको आगामी आर्थिक वर्षका लागि आय र व्ययको अनुमान पेस गर्नुपर्ने बाध्यात्मक स्थितिका कारण आइतबार राति अन्तिम समयमा दल र मन्त्रीहरूको योजना बाँडफाँटको लफडाबीचमै सबै प्रदेशले आगामी आर्थिक वर्ष २०८२/८३ को बजेट सार्वजनिक गरे ।बागमती प्रदेश सरकारले बजेट प्रस्तुत गर्न आइतबार दिउँसो १ बजेका लागि बोलाएको प्रदेशसभा बैठक तीन चरण सारेर राति ८ः३० बजे गएर सुरु गर्‍यो । प्रदेशका आन्तरिक मामिला तथा योजनामन्त्री कुन्दनराज काफ्लेले आगामी वर्षका लागि चालुतर्फ २६ अर्ब ४ करोड ४६ लाख ९१ हजार र पुँजीगततर्फ ४२ अर्ब ४३ करोड २६ लाख ३६ हजार रुपैयाँ गरी ६७ अर्ब ४७ करोड ७३ लाख २७ हजारको बजेट पेस गरे ।हरेक वर्ष मुख्यमन्त्री, भौतिक पूर्वाधार विकास र आर्थिक मामिला तथा योजना मन्त्रीबीच विशेषगरी आफ्नो निर्वाचन क्षेत्र र जिल्लाका बढी योजना कसले समावेश गर्ने भन्ने विषयमा त्रिपक्षीयद्वन्द्व हुने गरेको छ । जसका कारण समयमै बजेट सदनमा पेस गर्न आर्थिक मामिला तथा योजनामन्त्रीलाई ‘सकस’ हुने गरेको छ । यस वर्ष पनि सोही प्रकृतिको विवाद देखिँदा आर्थिक मामिलामन्त्रीले ढिला गरी सदनमा बजेट प्रस्तुत गरेका हुन् ।कांग्रेस–एमाले गठबन्धन सरकारमा कांग्रेसभित्र स्पष्ट देखिएका दुई गुटका कारण बजेट निर्माणमा मुख्यमन्त्री बहादुरसिंह लामा र आर्थिक मामिलामन्त्री काफ्लेलाई समस्या सिर्जना भएको थियो । भौतिक पूर्वाधार विकासमन्त्री अमन मास्केले तोकिएको सिलिङभन्दा बढी बजेट मागेपछि सत्तारुढ दलभित्र बजेटको विषयलाई लिएर लामो समयदेखि मतभेद थियो । ‘बजेट भाषण गर्नुभन्दा एक दिन अगाडिसम्म योजना समावेश गर्ने र निकाल्ने काम भइरहेको थियो । बागमतीमा हाल सदनमा पेस भएको भन्दा करिब ५ अर्ब रुपैयाँको योजना बढी आउने सम्भावना थियो । तर, आर्थिक मन्दी, राजस्व संकलनको अवस्था र पुराना योजनाको दायित्व भुक्तानीका कारण कांग्रेस–एमाले बजेट सिलिङ ५ प्रतिशत मात्र बढाउन राजी भएका थिए,’ एक मन्त्रीले भने ।सरकारले आगामी आर्थिक वर्षमा प्रत्यक्ष निर्वाचित सांसदलाई ५ करोड रुपैयाँ र समानुपातिक सांसदलाई २ करोड रुपैयाँ बराबरको योजना बजेटमा समावेश गरेको छ । अनुत्पादक क्षेत्रका योजना बजेटमा समावेश गर्न खोज्दा हरेक वर्ष विवाद सिर्जना हुने गरेको बागमती सरकारका प्रवक्ता एवं आन्तरिक मामिला तथा योजनामन्त्री सुरजचन्द्र लामिछानेले जनाए । सांसदबाट मागेका योजना बजेटमै समावेश गरेका कारण ठूलो विवाद नभए पनि कोशी सरकारले आगामी वर्षको बजेटमा केही विवादास्पद तथा वितरणमुखी कार्यक्रम समावेश गरेको छ । एक निर्वाचन क्षेत्र, एक विशिष्ट उद्यम, मुख्यमन्त्री अत्यावश्यक सेवा केन्द्र (५ करोड), चिया सम्मेलन, चक्रिय कोष, ढाका कपडा खरिद तथा सरकारी कर्मचारीका लागि पर्यटकीय भ्रमण कार्यक्रम आलोचित बनेको छ । संग्रहालय, ज्योतिष केन्द्र र तान्त्रिक अनुसन्धान केन्द्रजस्ता संरचना निर्माण कार्यक्रमको औचित्यप्रति पनि प्रश्न उठ्न थालेको छ ।बजेटमा मन्त्रीहरूकै असन्तुष्टिआइतबार ४ बजे बजेट भाषणका लागि समय निर्धारण गरिएको मधेश प्रदेशसभामा सांसदहरू बेलैमा पुगिसकेका थिए । साढे ५ बजेसम्म पनि मुख्यमन्त्री र मन्त्रीहरू संसद्मा नदेखिएपछि उनीहरू मुखामुख गरे । बजेटमा मन्त्रीहरूकै असन्तुष्टिले ढिलो गरी मन्त्रिपरिषद् बैठक बस्दा प्रदेशसभा रित्तो बन्यो । चालू आर्थिक वर्षभन्दा बजेट कम दिएकामा केही मन्त्रीको चरम असन्तुष्टि थियो ।खेलकुद तथा समाज कल्याण मन्त्रालय, श्रम तथा यातायात मन्त्रालय, शिक्षा तथा संस्कृति मन्त्रालयले मागेअनुसार बजेट नपाएको भन्दै असन्तुष्टि जनाउँदा मधेशको बजेट भाषण निर्धारित समयभन्दा निकै ढिलो सुरु भयो । मुख्यमन्त्रीको सचिवालयले अर्थमन्त्री सुनिल यादवको ड्रेसअप र बजेट बोक्ने ब्यागमा मिथिला पेन्टिङ कुद्न समय लागेकाले मन्त्रिपरिषद्को बैठक ढिलो बसेको र बजेट भाषणको समय पर धकेलिएको दाबी गरेको छ । अन्तिम समयसम्म पनि बजेटमा योजना थप्ने काम भएका कारण बजेट प्रस्तुतिमा ढिलो भएको हो । बजेटमा शीषर्कगत रकम छुट्याएर बजेट तयार गरिएको छैन । मधेश सरकारले आगामी आर्थिक वर्षका लागि ४६ अर्ब ९८ करोड ३३ लाख ५१ हजार विनियोजन गरेको छ ।विपक्षी सांसद्का योजना पनि वार्षिक विकास कार्यक्रम पुस्तिकामा सहजै समेटिनेमा सहमति देखिँदा गण्डकीमा अन्य प्रदेशजस्तो ठूलो विवाद भएन । गण्डकीमा विपक्षी सांसद्ले भौतिक पूर्वाधार विकास तथा यातायात व्यवस्था मन्त्रालयबाट सत्तापक्षभन्दा एक–एक योजना कम पाए । विकास बजेट हुने ५ मन्त्रालयबाट सत्तापक्षका प्रत्यक्ष निर्वाचित सांसद्लाई करिब साढे ४ करोड, प्रत्यक्ष निर्वाचित विपक्षी सांसद्लाई करिब ४ करोड, सत्तापक्षका समानुपातिक सांसद्लाई करिब साढे२ करोड र विपक्षी समानुपातिक सांसद्लाई करिब २ करोड रुपैयाँ बराबरका योजना दिइँदै छ ।विपक्षी दल मन्त्रालयगत बजेट पुस्तिका प्राप्त भएपछि मात्र भूमिका स्पष्ट पार्ने पक्षमा छन् । राजस्व वृद्धि र रोजगारी सिर्जना हुने खालका योजना बजेटमा नसमेटिएको माओवादी सांसद् एवं पूर्वभौतिकमन्त्री रेशमबहादुर जुग्जालीले टिप्पणी गरे । ‘दायित्व सिर्जना भएका योजना गत वर्ष बजेट ल्याउँदा अलपत्र पार्ने गरी आयो । विषयगत मन्त्रालयमा आएपछि यसको फिगर अझ स्पष्ट हुन्छ,’ उनले भने, ‘अहिले हेर्दा वितरणमुखी र कार्यकर्ता खुसी पार्ने खालको हो कि भन्ने देखिन्छ ।’गण्डकी सरकारले ३० अर्ब आसपासको बजेट ल्याउने तयारी गरेको थियो । पुराना योजनालाई भुक्तानी गर्नुपर्ने, मन्त्री र सांसद्का योजनामा बजेट हाल्नुपर्ने र ३० अर्बको बजेट ल्याउँदा नयाँ योजना थप गर्न नमिल्ने दबाबपछि आकार बढाइयो । आगामी आर्थिक वर्षका लागि ३१ अर्ब ९७ करोड ९९ लाख ९९ हजार रुपैयाँको बजेट ल्याइएको छ । चालु आर्थिक वर्षभन्दा ९९ करोड ८५ लाख ७६ हजार रुपैयाँ कमको बजेट ल्याइएको हो । प्रदेशको आन्तरिक राजस्व अपेक्षित विस्तार हुन नसक्दा र संघबाट प्राप्त हुने अनुदान घटेकाले चालु आर्थिक वर्षभन्दा बजेट साँघुरो भएको आर्थिक मामिलामन्त्री टकराज गुरुङले बताए ।मन्त्रीकै असहयोगले हतारमा बजेटघाटा बजेट नल्याउने विषयमा मन्त्रीहरूले विरोधपछि जनाएपछि लुम्बिनी सरकारको आगामी आर्थिक वर्षको बजेट अस्तव्यस्त देखिएको छ । वार्षिक बजेट किताब अझै तयार नभएपछि प्रदेशसभामा बजेटमाथि हुने छलफल असार ६ सम्मका लागि रोकिएको छ । ५ लाखभन्दा बढीका योजना ठेक्काबाट मात्र कार्यान्वयन गर्ने मुख्यमन्त्री चेतनारायण आचार्यको निर्णयपछि प्रदेश सरकारको चालु वर्षका लागि थपिएको २ अर्ब १९ करोड दायित्व भुक्तानीका लागि सहज भएको थियो ।निरन्तरको घाटा बजेटले प्रदेश सरकार गम्भीर समस्यामा परेको भन्दै आगामी आर्थिक वर्षका लागि ३२ अर्बको बजेट ल्याउने मुख्यमन्त्री आचार्य र आर्थिक मामिलामन्त्री धनेन्द्र कार्कीको प्रतिबद्धता असफल भएको छ । लुम्बिनीले पुँजीगततर्फ २३ अर्ब ४७ करोड १४ लाख ६५ हजार र चालु तर्फ १२ अर्ब १ करोड ४७ लाख ८६ हजार, वित्तीय हस्तान्तरणतर्फ ३ अर्ब ४२ करोड ३७ लाख ४९ हजार गरी ३८ अर्ब ९१ करोड रुपैयाँको बजेट सार्वजनिक गरेको हो । आइतबार बजेट ल्याउने कानुनी बाध्यताबीच साँझ ६ बजे बजेट वक्तव्य सुरु भए पनि ८ बजे मात्र बजेट पुस्तिकासभामा पुगेको थियो । सबै योजना समेटिएको वार्षिक कार्यक्रम भने मन्त्री र सांसदले नै अझै पाएका छैनन् ।प्रदेश योजना आयोगका एक सदस्यका अनुसार आर्थिक मामिलामन्त्री कार्की मन्त्रीले बजेट होल्ड गरिदिएको भन्दै आइतबार बिहानसम्म पनि तनावमै थिए । ‘अर्थले योजना छनोट गर्ने होइन, अन्य मन्त्रालयले पठाएका योजना र बजेट इन्ट्री गर्ने मात्र हो भन्दै होल्ड गरिदिएका थिए,’ उनले भने, ‘६ मन्त्रीले योजना र बजेट होल्ड गरिदिएपछि सिंगो प्रदेशको बजेट नै अस्तव्यस्त बन्ने नै भयो ।’जहिल्यै विधि नाघेर सुदूरपश्चिमको बजेटनीति तथा कार्यक्रममा टुक्रे योजना घटाइने उल्लेख गरेको सुदूरपश्चिम सरकारले टुक्रे योजनाको चाङ बनाएर बजेट छरेको परेको छ । प्रभावशाली मन्त्री र सांसदले इच्छाअनुसार बजेट विनियोजन गरेका छन् । योजना छनोटको कुनै आधार तय गरिएको छैन । मुख्यमन्त्री कमलबहादुर शाह, आर्थिक मामिलामन्त्री बहादुरसिंह थापा र भौतिकपूर्वाधार विकासमन्त्री सुरेन्द्रबहादुर पालबीच शनिबार राति बजेट तयारीका विषयमा खटपट भएपछि आइतबार अपराह्न ५ बजेका लागि निर्धारण गरिएको बैठक दुई घण्टा धकेलेर ७ बजेपछि मात्र सुरु गरिएको थियो ।भौतिक पूर्वाधारमन्त्री पाल एमालेका हुन् भने मुख्यमन्त्री र आर्थिक मामिलामन्त्री कांग्रेसका हुन् । योजना दिग्दर्शनले बजेट निर्माण प्रक्रियाको निश्चित समय तालिका र विधि निर्धारण गरेको छ । तर यस पटक पनि उक्त मापदण्डको धज्जी उडाइएको छ । सांसददेखि मन्त्री र पहुँचवाला नेता कार्यकर्ता सबैले मनलाग्दी योजना घुसाएर बजेट हत्याउन रकमको हारालुछ गरेका छन् । बजेट प्रस्तुत गर्नुपर्नेदिन आइतबार बिहानसम्म पनि मुख्यमन्त्री, आर्थिक मामिला मन्त्री र भौतिक पूर्वाधारमन्त्रीबीच निकटका योजना बजेटमा समावेश गर्न रकमको खिचातानी चलेको थियो ।भौतिक पूर्वाधार विकासमन्त्री पाल सुरुदेखि नै आफ्नो मन्त्रालयमा बजेट कम भएको भन्दै बढाउन बढाउन ‘लबिइङ’ गर्दै आएका थिए । त्यही कारण आर्थिक मामिला मन्त्रालय र भौतिक पूर्वाधार विकासमन्त्रीबीच कुरा मिलेको थिएन । बजेट तथा योजनाको खिचातानीकै कारण बजेटको आकार बढेको छ । सरकारले सुरुमा २९ देखि ३० अर्बको बीचमा बजेट ल्याउने तयारी गरे पनि खिचातानीकै कारण अन्तिम समयमा बजेटको आकार बढाएर ३३ अर्ब ४७ करोड ६० लाख ४८ हजारको बजेट ल्याएको छ । उक्त बजेट चालु आर्थिक वर्षभन्दा १ अर्ब ८४ करोड ६ लाख ५२ हजार बढी हो ।बजेटको मुख्य स्रोत चालु आर्थिक वर्षको बजेटबाट खर्च हुन नसक्ने रकमलाई स्रोतका रूपमा अनुमान गरिएको छ । चालु आर्थिक वर्षको बजेटमा ७ अर्ब ६६ करोड ६३ लाख बढी रकम खर्च हुन नसक्ने अनुमान गरेर आम्दानी अनुमान गरेको छ ।आर्थिक मामिलामन्त्री बहादुरसिंह थापाद्वारा प्रस्तुत बजेट वक्तव्यमा पुँजीगततर्फ १९ अर्ब ८३ करोड २ लाख ६ हजार र चालुतर्फ १० अर्ब २० करोड ८१ लाख ८२ हजार विनियोजन छ । बजेटको आकार बढाइए पनि प्रायः व्यक्तिकेन्द्रित टुक्रे योजना बजेटमा छरपष्ट पारिएको छ । सांसदहरू, नेताकार्यकर्ताद्वारा सिफारिस गरेका मनमर्जीका योजना समावेश गर्न लाग्दा प्रदेश गौरवकै कतिपय आयोजना बजेटविहीन अवस्थामा पुगेका छन् भने टुक्रे योजनाको चाङ लगाइएको छ ।कञ्चनपुरमा पर्ने प्रदेश गौरवको दोमिल्ला नाइल सडकको कलुवापुर–चितौरा खण्ड निर्माण गर्न एक हजार रुपैयाँ छुट्याइएको छ । कञ्चनपुरकै भीमदत्त–६ पूर्णागिरि टोलको सडक स्तरोन्नति गर्न पनि एक हजार, बेलौरी छोटी भन्सारदेखि कलुवापुरसम्मको सडक कालोपत्रेमा एक हजार बजेट राखिएको छ ।पूर्वाधार विकास कार्यालय कञ्चनपुरमा भीमदत्त–६ पशुपति टोलको ब्राइट फ्युचर स्कुलको दुर्गा भवानी जाने सकड आरसीसी गर्न, कृष्णपुर–५ मा पूर्वपश्चिम राजमार्गदेखि रेलडण्डी हुँदै कृष्ण माविसम्म जाने सडक, कृष्णपुर–८ को साविक माछापालन चोकदेखि दक्षिण खेलमैदानसम्मको सडक, दोधाराचाँदनी नगरपालिका ६ को बोकटी चोकदेखि गुरुङ टोल हुँदै गल्मेली टोलसम्मको सडक कालोपत्र गर्न एक/एक हजार रुपैयाँ विनियोजन गरिएको छ ।कैलालीको गौरीगंगा नगरपालिका १० मा वडा कार्यालयबाट नुक्लीपुर भगतपुर जाने सडक, गौरीगंगाकै ७ र ८ जोड्ने लिक्मा–कैलाशपुर सडक र बढैपुर–मट्कौना–कैलाशपुर सडक निर्माणका लागि तीन/तीन हजारका दरले बजेट राखिएको छ ।कञ्चनपुरको कृष्णपुर ५ वनदेवी हुँदै वडा नम्बर ६, ७, ८ र ९ जोरायल गाउँ जाने सडक निर्माण गर्न पाँच हजार विनियोजन गरिएको छ । भौतिक पुर्वाधार विकास मन्त्रालय मातहतका विभिन्न कार्यालयमा एक हजारदेखि पाँच हजारसम्म विनियोजन भएका योजनाको संख्या थुप्रै छ । बजेटमा सांसदलाई निश्चित रकम भाग लगाएर योजना दिइएको छ ।प्रदेश सरकारले ३२ जना प्रत्यक्ष निर्वाचित सांसदलाई पाँच–पाँच करोड र २१ जना समानुपातिकलाई जनही तीन करोड बराबर बजेटका योजना समावेश गरिएको बुझिएको छ । तर प्रभावशाली सांसदले कैयौं बढी रकमका योजना हात पार्न सफल भएका छन् । एक सांसदले निकै चलाखीपूर्ण तरिकाले २४ करोडका योजना हात पार्न सफल भएको दाबी गरिरहेका छन् ।योजना बैंक नबनाउँदाको परिणाम बजेटमा देखिएको कैलाली बहुमुखी क्याम्पसका सहप्राध्यापक राजेन्द्रवीर चन्द बताउँछन् । ‘यही पाराले सुदूरपश्चिम आर्थिक रूपमा माथि उठ्न सक्दैन,’ चन्दले भने ‘व्यक्तिलाई खुसी पार्ने गरी बजेट विनियोजन गर्ने विषयले ठूलो क्षति पुग्ने भयो ।’बजेट ल्याउन दिनभर छलफल, रातको १२ बजे पेसआइतबार मध्यरातमा कर्णाली प्रदेश सरकारको बजेट प्रस्तुत गर्दै आर्थिक मामिला तथा योजनामन्त्री राजीवविक्रम शाह ।आगामी वर्षका लागि सबैभन्दा पहिला जेठ २१ मा नीति तथा कार्यक्रम ल्याएको कर्णाली सरकारको नीति तथा कार्यक्रम गत सोमबार सर्वसम्मत पारित भयो । जसका कारण प्रतिपक्षीको अवरोध हुँदैन भन्नेमा प्रदेश सरकार ढुक्क थियो । आइतबार दिउँसो २ नबज्दै मन्त्रिपरिषद्को बैठकले आगामी वर्षको बजेट स्वीकृत गर्‍यो भने आर्थिक मामिला तथा योजनामन्त्री राजीवविक्रम शाह ३ बजे नै कर्णाली प्रदेशसभा पुगे । तर उनी त्यहाँ पुगेपछि प्रतिपक्षी माओवादीले योजना बैंकमा समावेश योजना एकलौटी र अपारदर्शी भएको भन्दै प्रदेशसभा बैठक अवरुद्ध गर्ने चेतावनी दियो, कार्यव्यवस्था परामर्श समितिको बैठकसमेत बस्न सकेन ।सहमति जुटाउन भन्दै बेलुका ६ बजेदेखि मुख्यमन्त्री यामलाल कँडेलसहित कांग्रेस संसदीय दलका नेता जीवनबहादुर शाही र माओवादी संसदीय दलका नेता राजकुमार शर्मा छलफलमा जुटे । तर राति ११ बजेसम्म सहमति जुट्न सकेन । संवैधानिक व्यवस्थाअनुसार असार १ भित्र बजेट ल्याइसक्नुपर्ने बाध्यताका कारण प्रतिपक्षी र सत्तापक्षीय नेताहरूबीच मध्यरात १२ बज्नुभन्दा १५ मिनेटअघि मात्रै सहमति भयो । त्यसपछि १२ बज्नुभन्दा केही मिनेटअघि मात्रै आर्थिक मामिला तथा योजनामन्त्री शाहले आगामी वर्षका लागि ३२ अर्ब ९९ करोड ६६ लाख ५५ हजारको बजेट प्रस्तुत गरे । ‘लिखित सहमति केही भएको छैन,’ माओवादी प्रमुख सचेतक कृष्णबहादुर जीसीले भने, ‘संवैधानिक संकट टार्न मात्र मार्गप्रशस्त गरेका हौं ।’कर्णाली सरकारले बजेट ल्याउने समयमा बर्सेनि संसद् बैठक अवरुद्ध हुने गरेको छ । गत वर्ष कांग्रेस सांसदको नाराबाजीबीच नै पूर्वअर्थमन्त्री महेन्द्र केसीले बजेट प्रस्तुत गरेका थिए । बजेटमा प्रतिपक्षीका योजना नपर्नु नै बजेटको समयमा बैठक अवरुद्ध हुनुको कारण भएको नागरिक अगुवा दुर्गाप्रसाद सापकोटा बताउँछन् । माओवादीले विषयवस्तुबिनै बेकारको बखेडा झिकेको आरोप कांग्रेस प्रमुख सचेतक हिक्मतबहादुर विष्टले लगाए ।- कमलेश ठाकुर (जनकपुर), सुवास विडारी (मकवानपुर), अनुप पौडेल (कास्की), घनश्याम गौतम (बुटवल), कृष्णप्रसाद गौतम (सुर्खेत), अर्जुन शाह (धनगढी)"
किसानको चैते धानको उचित मूल्य नपाएको गुनासो पछि कृषि र उद्योगमन्त्रीबीच छलफल,"काठमाडौँ — किसानले चैते धानको उचित मूल्य नपाएको गुनासो पछि कृषि तथा पशुपन्छी विकासमन्त्री रामनाथ अधिकारी र उद्योग वाणिज्य तथा आपूर्तिमन्त्री दामोदर भण्डारीबीच सोमबार वाणिज्य मन्त्रालयमा छलफल भएको छ ।छलफलमा दुवै मन्त्रालयका सचिव, खाद्य व्यवस्था तथा व्यापार कम्पनीका प्रमुख कार्यकारी अधिकृत लगायतको सहभागिता थियो । बैठकमा चैते धानको हालको अवस्था, किसानले उचित मूल्य नपाउनुका कारण, भारतबाट हाल चामल आयातको अवस्था, खाद्य व्यवस्था तथा व्यापार कम्पनीमा धान, चामलको मौज्दात अवस्था, खाद्यले किसानको चैते धान खरिद गर्न सक्ने अवस्था र भण्डारण क्षमता लगायतका विषयमा छलफल भएको छ ।दुई मन्त्रालयबीच हाल खाद्य व्यवस्था तथा व्यापार कम्पनीसँग पर्याप्त भण्डारण क्षमता नभएकाले यसका लागि पहल गर्ने, चामल, चिउरा र भुजिया निर्यातका लागि सम्बन्धित निकायसँग समन्वय गर्ने, खाद्यमार्फत् धान खरिद गर्नका लागि अर्थ मन्त्रालयसँग बजेट लगायतका विषयमा पहल गर्ने निर्णय भएको छ ।बैठकमा कृषिमन्त्री अधिकारीले जसरी र जुन व्यवस्था गरेर हुन्छ किसानले चैते धानको उचित मूल्य पाउनका लागि सम्बन्धित निकायको पहल आवश्यक रहेकोमा जोड दिए । उधोगमन्त्री भण्डारीले कृषि, उद्योग, अर्थ मन्त्रालय र राष्ट्रिय योजना आयोगसमेत बसेर समस्याको समाधान र यस विषयमा आगामी रणनीति तय गर्नुपर्ने बताए ।बैठकमा कृषि तथा पशुपन्छी विकास मन्त्रालयका सचिव डा. गोविन्दप्रसाद शर्मा, वाणिज्य तथा आपूर्ति सचिव डा. रामप्रसाद घिमिरे र खाद्य व्यवस्था तथा व्यापार कम्पनीका प्रमुख कार्यकारी अधिकृत रमेश आचार्यले हालको अवस्थाबारे जानकारी गराएका थिए । सरकारले चैते धानको न्यूनतम समर्थन मूल्य प्रति क्विन्टल २८ सय रुपैयाँ ६९ पैसा तोकेपनि झापालगायत पूर्व र पश्चिमका जिल्लामा किसानले १५ देखि १६ सय रुपैयाँमा बिक्री गर्नुपर्ने अवस्था आएको बताएका छन् । हाल डेढ लाख मेट्रिक टनको हाराहारीमा किसानसँग बिक्रीका लागि रहेको अनुमान छ । पछिल्लो समय मात्र भारतबाट ३१अर्ब जतिको चामल आयत भएको छ ।"
"निजी क्षेत्रलाई प्रोत्साहन गरेर कर, राजश्व बढाऔँ : महत","बागलुङ — पूर्व अर्थमन्त्री तथा कांग्रेस प्रवक्ता डा. प्रकाशशरण महतले सरकारी संस्थान निजीकरण गरेर राज्यलाई फाइदा पुगेको बताएका छन् । उनले ती संस्थानहरु निजीकरण मात्र नभई निजी क्षेत्रलाई प्रोत्साहन गरेको दाबी गरे ।महतले भृकुटी कागज कारखाना र हरिसिद्धि टायल उद्योग मात्र जग्गासहित बिक्री गर्नु कांग्रेसको गल्ती भएको बताए । अन्य संस्थानको निजीकरणले उत्पादन बढाएको महतको भनाइ छ । निजी क्षेत्र प्रोत्साहित बन्दा देशको आयस्रोत र कर, राजश्व पनि बढेको उनको भनाइ छ ।बीपी चिन्तन प्रतिष्ठान गण्डकी प्रदेशले आयोजना गरेको ‘तीन तहको बजेट निर्माण प्रक्रियाका समस्या र समाधान’ विषयक विचार गोष्ठीमा आएका महतले सोमबार स्थानीय र प्रदेश सरकारलाई पनि राजश्व बढाउने क्षेत्रको अध्ययन गर्न सुझाव दिए । २०४८ सालमा कांग्रेस सरकारले व्यवसायलाई भ्याटमा लगेपछि राज्यको बजेट पनि सय गुणा बढेको उनले दाबी गरे । भ्याट अघि १२ अर्बको बजेट अहिले १९ खर्ब पुग्नुमा दीर्घकालीन सोचकै उपज भएको समेत उनको दाबी थियो ।कांग्रेसले निजीकरण मात्र गरेको नभई निजी क्षेत्रलाई प्रोत्साहन गरेको समेत उनले बताए । त्यसले करका दायरा पनि बढेको उनले बताए । ‘नेपाल एयरलाइन्स पनि अब सरकारले चलाउने होइन, निजी क्षेत्रलाई बहुमत सेयरमा चलाउन दिनुपर्छ,’ उनले भने, ‘सरकारी जिएमलाई तलब भत्ता खुवाउन मात्र एयरलाइन्स राख्नुको औचित्य छैन ।’ निजी कम्पनीहरूले राम्रो फाइदा गर्ने, राज्यलाई अर्बौँ भ्याट तिर्ने तर सरकारी संस्थान डुब्ने भएपछि निजीकरणमै जानु राम्रो हुने उनको तर्क छ ।राज्यले शिक्षा, स्वास्थ्य, खानेपानी, सिँचाइ र सडक निर्माणमा मात्रै लगानी गर्नुपर्ने र सोकालागि अर्बौँ बजेट विनियोजन गर्न सकिने उनको धारणा थियो । ‘अझै पनि हामीले अर्बौँ कर उठाउने क्षेत्रमा दायरा बढाउन सकेका छैनौँ, ती स्थानमा पुग्ने र घाटा व्यहोर्ने संस्था बन्द गर्ने हो,’ उनले भने, ‘आर्थिक वृद्धि गरेर सबै जनतालाई धनी बनाउने र आयात प्रतिस्थापनले मात्र बीपीको समाजवादमा पुग्न सकिन्छ ।’ उनले अनगिन्ती योजना ल्याएर गाउँ र सहर विकास नहुने बरु समाजवाद उन्मुख अर्थतन्त्रमा पनि पुग्न नसकिने टिप्पणी गरे ।महतले स्रोत बिनाको योजना र संरचनाको काम नगर्न प्रदेश सरकार र स्थानीय तहलाई आग्रह समेत गरेका छन् । लोकप्रियताका लागि ल्याइएका योजनाले जनतामा निराशा छाएको महतको भनाइ छ । वितरणमुखी बजेटले समाजवादमा पुग्नै नसकिने भन्दै दिगो विकास र भविष्यसम्म प्रभाव पार्ने योजनाले मात्र समाजवादको बाटो तय गर्ने ठोकुवा समेत गरे । सयौँ रोजगारी बढाउने, आत्मनिर्भर कृषि उत्पादन र पर्यटन प्रवर्द्धन जस्ता क्षेत्रमा लगानी बढाउन निजी क्षेत्रलाई प्रोत्साहित गर्नुपर्ने पनि उनले बताए । विकासमा प्राथमिकीकरण गर्ने, उत्पादनमा निजी क्षेत्रलाई अवसर दिने र अत्यावश्यक क्षेत्रमा मात्रै राज्यले लगानी गरेमा समाजवाद उन्मुख विकास सम्भव हुने उनको भनाइ छ ।परिणाम आउने योजना नल्याई कसैको खल्तीका योजनामा बजेट विनियोजन गरियो भने फजुल खर्च मात्रै हुने उनको टिप्पणी छ । ‘हामीमा सस्तो लोकप्रियताका लागि वितरणमुखी बजेट बनाउने र सबैको बन्न खोज्ने लालच छ, त्यो विकास र व्यवस्था विरोधी सोच हो,’ उनले भने, ‘राज्यले उत्पादन गर्ने होइन, सामाजिक न्यायको क्षेत्रमा मात्र काम गर्ने हो ।’ उत्पादन नदिएका सार्वजनिक संस्थान बिक्रीपछि धमाधम उत्पादन बढेको उनले बताए । सार्वजनिक संस्थान निजीकरणले राज्यलाई फाइदा पुगेको उनको दाबी थियो ।कम्युनिस्टले सरकार नियन्त्रित समाजवाद खोजेकोमा त्यो असफल भएको भन्दै बाध्यकारी ठाउँमा मात्रै सरकारले लगानी गर्ने उनले बताए । गतवर्ष अर्थमन्त्री रहेको बेला ३ करोडभन्दा साना योजनामा बजेट नराख्ने नीति ल्याएको भन्दै अहिले त्यो ठूला योजना सञ्चालनमा सहज बनेको बताए । प्रदेश र स्थानीय तहको पनि प्राथमिकताको क्षेत्रमा ठूला बजेटका योजना सञ्चालन गर्न उनको सुझाव थियो । स्थानीय तहले ल्याउने बजेट र नीति पनि दिगो विकास लक्ष्य पछ्याउने खालको हुनुपर्ने उनले सुझाव दिए ।"
"सुन, हिरालगायत बहुमूल्य पत्थरमा लगाएको विलासिता कर र भ्याट पुनरावलोकन गर्न महासंघको माग","काठमाडौँ — नेपाल उद्योग वाणिज्य महासंघले आर्थिक वर्ष २०८२/८३ को बजेटमार्फत लगाइएको विलासिता कर र मूल्य अभिवृद्धि कर (भ्याट) पुनरावलोकन गर्न सरकारसँग माग गरेको छ ।सरकारले आर्थिक वर्ष २०८२/८३ को बजेटमार्फत सुन तथा सुनका गरगहनामा लगाइएको २ प्रतिशत विलासिता कर र हिरा लगायत बहुमूल्य पत्थरमा लगाइएको १३ प्रतिशत मूल्य अभिवृद्धि कर (भ्याट) लगाएको छ । महासंघले उक्त कर अव्यावहारिक भएको भन्दै पुनरावलोकन गर्न सरकारसँग माग गरेको हो।महासंघका अध्यक्ष चन्द्रप्रसाद ढकाल र नेपाल सुनचाँदी रत्न तथा आभूषण महासंघ, नेपाल सुनचाँदी व्यवसायी महासंघ तथा रत्न तथा आभूषण संघको प्रतिनिधिमण्डलबीच आइतबार महासंघ सचिवालयमा यस विषयमा छलफल भएको थियो ।सुनमा लगाइएको विलासिता कर र हिरा लगायत बहुमूल्य पत्थरमा लगाइएको मूल्य अभिवृद्धि कर (भ्याट) का विषयमा महासंघले यसअघि नै बजेटको प्रतिक्रियामा करका यी प्रावधानले व्यवसाय तथा रोजगारीमा प्रभाव पर्ने औपचारिक धारणा सार्वजनिक गरेको छ ।नेपाल सुनचाँदी रत्न तथा आभूषण महासंघ, रत्न तथा आभूषण संघ र नेपाल सुनचाँदी व्यवसायी महासंघले करका यी प्रावधानहरूले व्यवसाय नै धराशायी हुने भन्दै पुनरावलोकन गर्न माग गर्दै आएका छन् । तीन वटै संस्थाका प्रतिनिधिहरूले यस विषयमा आवश्यक पहल गर्न उद्योग वाणिज्य महासंघलाई आग्रह गरे ।महासंघका अध्यक्ष ढकालले व्यवसायीहरूले उठाएका विषयहरू सान्दर्भिक रहेको उल्लेख गर्दै महासंघको तर्फबाट आवश्यक पहल गर्ने बताए । व्यवसायीहरूले उठाएको यो विषय आम उपभोक्ता र रोजगारीसँग जोडिएको विषय रहेको उनको भनाइ छ । 'प्रस्तावित कर नीतिले व्यवसायी र आम उपभोक्तालाई गम्भीर असर पर्ने देखिन्छ । भ्याट पुनरावलोकनका लागि महासंघले सरकारसँग आवश्यक पहल गर्ने छ,' उनले भने ।नेपाल सुनचाँदी रत्न तथा आभूषण महासंघका अध्यक्ष किसान सुनार, रत्न तथा आभूषण संघका अध्यक्ष सुमनमान ताम्राकार र नेपाल सुनचाँदी व्यवसायी महासंघका कार्यवाहक अध्यक्ष दियेशरत्न शाक्यले सुनचाँदी, हिरा, जवाहरात र हस्तकला व्यवसायमा प्रस्तावित करका प्रावधानले व्यवसायी र आम उपभोक्तालाई गम्भीर असर पार्ने बताए ।बजेटमा प्रस्तावित २ प्रतिशत विलासिता करले सुनको कारोबारमा बहुकर प्रणाली (राउन्ड ट्रिपिङ) निम्त्याउने र उपभोक्तालाई ६ प्रतिशतसम्म थप मूल्य तिर्न बाध्य बनाउने नेपाल सुनचाँदी रत्न तथा आभूषण महासंघका अध्यक्ष किसान सुनार र नेपाल सुनचाँदी व्यवसायी महासंघको दाबी छ । यसले सुनको बजारमा मन्दी निम्त्याउने, फिर्ता बिक्री (बायब्याक) प्रणालीमा अवरोध पुग्ने र उपभोक्ताको विश्वास घट्ने खतरा रहेको दुवै महासंघको धारणा छ ।हिरा तथा बहुमूल्य पत्थरमा लागू गरिएको १३ प्रतिशत भ्याटले सुनका गहनाको मूल्यमा थप १९ प्रतिशतसम्म मूल्यवृद्धि हुने विश्लेषण छ । यसले गहनाको मूल्य बढ्ने, अवैध आयातलाई प्रोत्साहन गर्ने, आम उपभोक्तालाई गम्भीर आर्थिक भार पर्नुका साथै २५ हजार व्यवसायी र १५ लाखभन्दा बढी कारीगर र मजदुरको रोजीरोटीमा असर पर्ने व्यवसायीहरूको दाबी छ ।दुवै महासंघले सरकारसँग सुन र सुनका गहनामा लागू २ प्रतिशत विलासिता कर खारेज गर्नुपर्ने, हिरा र जवाहरात जडित गहनामा लागू १३ प्रतिशत भ्याट खारेज गर्नुपर्ने, सुनचाँदी कारोबारलाई प्रोत्साहन गर्न दीर्घकालीन ऐन, नियम र नीति निर्माण गर्नुपर्ने मागहरू राखेका छन् ।यस्तै, कर संरचना परिवर्तन गर्नुअघि व्यवसाय र रोजगारीमा पर्ने प्रभावको विस्तृत अध्ययन गर्नुपर्ने, छिमेकी मुलुक भारतमा जस्तै भन्सार दर ६ प्रतिशत कायम गर्नुपर्ने, गुणस्तर प्रमाणीकरणका लागि अन्तर्राष्ट्रिय मान्यता प्राप्त प्रयोगशाला स्थापना गर्नुपर्ने तथा निर्यात ढुवानीमा लाग्ने २.५ प्रतिशत टीडीएस खारेज गर्नुपर्ने माग राखेका छन् ।"
"नेप्सेमा सामान्य सुधार, सवा १३ अर्बको सेयर कारोबार","काठमाडौँ — सेयर कारोबार मापक नेप्से परिसूचक सोमबार २.८० अंकले बढेको छ । अघिल्लो दिनको तुलनामा ०.१० विन्दुले सकारात्मक बनेपछि समग्र नेप्से २ हजार ६ सय ५८.६६ अंकमा उक्लेर बन्द भएको छ । आइतबार झिनो अंकले बढेको नेप्सेमा सोमबार झिनो अंकको सुधार देखिएको हो ।सो दिन कारोबारमा आएकामध्ये १२४ कम्पनीको सेयर मूल्य बढ्यो भने १२४ वटाको घट्यो । सोमबार १ लाख ५ हजार ६ सय ३५ पटकको सेयर कारोबारमा ३ करोड ३६ लाख ३७ हजार ९६६ कित्ता सेयर किनबेच भए ।ती किनबेचमा १३ अर्ब १८ करोड ६९ लाख रुपैयाँ बराबरको सेयर कारोबार भएको छ । अघिल्लो दिनको तुलनामा कारोबार रकम बढेको हो । आइतबार ११ अर्ब ४४ करोड ३२ लाख रुपैयाँ बराबरको सेयर कारोबार भएको छ ।सोमबार कारोबारमा आएका १३ उपसमूहमध्ये वित्त कम्पनी, जलविद्युत्, लगानी, उत्पादन तथा प्रशोधन र अन्यको परिसूचक घट्यो । बाँकी उपसमूहको परिसूचक घटेको नेप्सेले जनाएको छ ।"
मधेशको अर्थतन्त्र उकासिन्छ : गर्भनर,"जनकपुर — नेपाल राष्ट्र बैंकका गर्भनर डा. विश्वनाथ पौडेलले मधेशको अर्थतन्त्र उकास्न थुप्रै काम भइरहेको बताएका छन् । उनले पूर्वाधारका क्षेत्रमा भइरहेका कामले मधेशको अर्थतन्त्र 'बुम' हुने समय आइरहेको बताए ।‘मधेशको अर्थतन्त्र चलायमान हुने थुप्रै योजना निर्माणाधीन छ,’ नेपाल राष्ट्र बैंक जनकपुरले सोमबार आयोजना गरेको छलफल कार्यक्रममा गर्भनर पौडेलले भने, ‘आर्थिक क्षेत्रमा देखिएका समस्या हटाउन हरसम्भव प्रयास भइरहेको छ ।’ उनले मधेशको अर्थतन्त्र उकासिने चार कारण पनि बताए । पहिलो- कञ्चनपुर–पथलैया चार लेन राजमार्ग, दोस्रो- काठमाडौं–निजगढ द्रुतमार्ग, तेस्रो- मिर्चैया–घुर्मी–लुक्ला सडकमार्ग र चौथौ- हुलाकी राजमार्गको पूर्णतासँगै मधेशको अर्थतन्त्र उकासिने उनले दाबी गरे ।‘मिर्चैया–घुर्मी–लुक्ला सडक निर्माणपछि जनकपुर त पोखराजस्तै हुन्छ,’ गर्भनर पौडेलले भने, ‘आन्तरिक र बाहृय पर्यटक जनकपुरमा स्टे गरेर लुक्लासम्म पुग्छन् । यसले नेपालमा धार्मिक र पर्वतीय पर्यटन दुवैलाई टेवा पुग्नेछ ।’ छलफलका सहभागीहरुले मधेश प्रदेशका बैंक तथा वित्तीय संस्थामा ऋण लिँदा बिचौलियालाई प्रयोग गर्ने गरिएको गुनासो गरेका थिए ।गर्भनर पौडेलले भने ऋण प्रवाह वा बैंक तथा वित्तीय क्षेत्रको कुनै पनि काममा बिचौलिया प्रयोग भएको थाहा पाए राम्रो नहुने चेतावनी दिए । ‘बिचौलियाको प्रयोगमा शून्य सहनशिलता अपनाउनुस्,’ उनले भने, ‘मैले थाहा पाएँ भने राम्रो हुन्न । प्रहरी लगाएर समात्न लगाउँछु ।’ उनले मधेशका बैंक तथा वित्तीय संस्थामा स्थानीय भाषा बुझ्ने फोकल पर्सन राख्न र वित्तीय साक्षरताको कार्यक्रम सञ्चालनमा ल्याउन सुझाव दिए ।छलफलमा नेपाल उद्योग वाणिज्य महासंघ मधेश प्रदेशका उपाध्यक्ष दीपेन्द्र महासेठले किसानलाई चाहिने २–४ लाख रुपैयाँ ऋणमा बैंकले ध्यान नदिँदा बिचौलिया र मिटरब्याजीको जगजगी भएको आरोप लगाए । जनकपुरधाम उद्योग वाणिज्य संघका अध्यक्ष सुरेन्द्र भण्डारीले बैकिङ क्षेत्र र बिचौलियाबीच रहेको सम्बन्धले ऋणीहरु समस्यामा परेको बताए ।विभिन्न बैंकका प्रबन्धले मधेश प्रदेशमा कृषि, होटल, ट्रेडिङ, अटोलगायतका क्षेत्रमा ऋणको माग उच्च रहेको बताएका थिए । उनीहरुले कोभिड महामारीपछि र मिटरब्याजी कस्ने कानुन आएपछि मधेश प्रदेशमा साँवा–ब्याज असुल्न समस्या रहेको पनि बताए ।"
बजेटमा राखिने योजना र कार्यक्रम आवश्यकताका आधारमा छनोट गर्नुपर्छ : सभापति सिंह,"काठमाडौँ — पूर्वाधार विकास समितिका अध्यक्ष दिपकबहादुर सिंहले आवश्यकताका आधारमा बजेटमा राखिने योजना र कार्यक्रम छनोट गर्नु पर्ने बताएका छन् । पूर्वाधार विकास समिति र नेपाल पूर्वधार पत्रकार समाजको सहकार्यमा संघीय संसद् सचिवालयले सोमबार काठमाडौंमा आयोजना गरेको 'नेपालमा पूर्वाधार विकास र संसदीय निगरानी’ विषयक अन्तरक्रियमा उनले यस्तो बताएका हुन् ।'संसदिय समितिहरु अनुगमन गर्न जाँदा केही न केही प्रभाव परेको छ,' सभापति सिंहले भने, 'दायाँबायाँ बाटो नभएको ठाउँमा पुल बनिरहेको छ । त्यसैले बजेट ल्याउँदा यो पार्टी र त्यो पार्टी भन्दा आवश्यकताका आधारमा योजना र कार्यक्रम छनोट गर्नुपर्छ ।'सिंहले आगामी आर्थिक वर्षको बजेट युवा शक्तिलई देशमा रोक्ने खालको नआएको समेत बताए । 'के कसरी युवालाई नेपालमै रोक्ने भन्ने खालका बजेट आएन, बरु तयारी वस्तु आयात गर्दा कम भन्सार तिर्नुपर्न र कच्चा पदार्थ ल्याउँदा बढी कर तिर्नुपर्ने किसिमको बजेट आयो,' उनले भने, 'नेपालमै भएका युवालाई पनि विदेशमै जाउ भन्ने खालको बजेट आयो ।'सांसद एवं समिति सदस्य माधव सापकोटाले आवश्यकताका आधारमा आयोजनाको छनोट, पहिचान र कार्यान्वयन तथा समयसीमा किटान गरेरै आयोजना निर्माणको सूक्ष्म निगरानी गर्नुपर्नेमा जोड दिए । 'अहिले विभिन्न निकायबाट भइरहेको अनुगमन ‘कर्मकाण्डी’ मात्रै ठहरिएका छन्, यस्ता अनुगमनलाई प्रभावकारी बनाउनुपर्छ,' उनले भने .बजेटमा आवश्यकताभन्दा पनि राजनीतिक रुपमा योजनाहरु राख्ने गरिएकाले जनप्रतिनिधिले पुराना चालु रहेका आयोजनालाई पुरा गरेर मात्र नयाँ योजना थप्नुपर्छ भन्ने प्रतिबद्धता गर्नुपर्ने उनको भनाइ छ ।'नेपालमा पूर्वाधार विकास र संसदीय निगरानी' विषयको कार्यपत्र प्रस्तुत गर्दै पूर्वाधार विज्ञ किशोर थापाले निर्माणाधीन भौतिक पूर्वाधारको समग्र पक्षको निगरानी गर्न सक्दा मात्रै गुणात्मक विकासले गति लिने बताए । पूर्वाधार आयोजनामा संसदीय समितिको भूमिका बढाएर लैजानुपर्नेमा जोड दिँदै उनले रणनीतिक महत्त्वका आयोजनाको नियमित अनुगमन, पूर्वाधारसम्बन्धी नीतिनियमको प्रभावकारी पालनाबारे जानकारी लिने र नीतिगत तथा कानुनी सुधारका लागि पहल गर्नुपर्ने बताए ।'आयोजना पहिचान, पूर्वसम्भाव्यता अध्ययन, सम्भाव्यता अध्ययन, विस्तृत आयोजना प्रतिवेदन, आयोजनाको कार्यान्वयन, आयोजना हस्तान्तरण र सञ्चालन, अनुगमन तथा मूल्याङ्कन, पृष्ठपोषण तथा सिकाइको चक्रमा संसदीय निगरानी हुनुपर्छ,' विज्ञ थापाले भने ।राष्ट्रिय गौरवका आयोजनाहरु नै अहिले पनि अलपत्र अवस्थामा रहेको सांसद एवं समिति सदस्य दिनेश कुमार यादवले बताए । 'करिडोरका सडक पनि बन्न सकेका छैनन्, यस्ता आयोजनालाई बजेटको प्राथमिकतामा राखेर छिटो सम्पन्न गर्नेतर्फ सरकारको ध्यान जानुपर्छ,' उनले भने, 'संसदिय समितिले निर्देशन दिन्छ । तर त्यसको कार्यान्वयन हुदैन । निर्देशनका लागि निर्देशन दिने काम मात्र हुनु भएन ।'राज्यका निर्देशक सिद्धान्त, नीति र दायित्वको कार्यान्वयन, अनुगमन तथा मूल्यांकन समितिका सभापति ठाकुर गैरेले कार्यपत्रमाथि टिप्पणी गर्दै राज्यका विभिन्न निकायले पूर्वाधार आयोजनाको नियमित अनुगमन गरिरहेको भए पनि नतिजा नआइरहको अवस्थामा राज्यका अंगमाथि नै संसदीय निगरानी आवश्यक भएको बताए । 'जबसम्म अनुगमनको ‘चेकलिष्ट’ बन्दैन, त्यसमा आधारित रहेर अनुगमन गर्न सक्दा मात्रै परिणाम निस्कन्छ,' उनले भने, 'परियोजना छनोटदेखि कार्यान्वयनसम्मका चरणमा भइरहेका ‘कमिसन’को खेलमाथि अब संसदीय निगरानी हुनुपर्छ ।'बजेटमा के स्वार्स्थबाट कसरी योजना आउँछन भन्ने सांसदहरुलाई नै थाहा नहुने भन्दै उनले बजेट निर्माण पूर्व सबै निकायसँग बृहत छलफल गर्न जरुरी रहेको बताए । सांसद प्रेमबहादुर महर्जनले आयोजनाको छनोट, कार्यान्वयन र मूल्यांकनका क्रममा त्यसबाट निर्धारित उद्देश्य हासिल भयो कि भएन भनेर छलफल गरिनुपर्ने बताए । सांसद शान्ति चौधरीले योजना छनोटमा तीनै तहका सरकारबीच समन्वयको खाँचो औँल्याए ।सांसद अच्युत मैनालीले निर्माणाधीन आयोजनाको स्थिति तथा परियोजना निर्माणपश्चात् लाभग्राहीको आकांक्षा पूरा भए/नभएका बारेमा पनि अनुगमन हुनुपर्नेमा जोड दिए । सांसद दामोदर वैरागीले सङ्घीयताको मर्म र भावनाअनुसारका विकास योजना छनोट नहुँदा त्यसको असर आयोजना कार्यान्वयनमा देखिएको बताए ।"
‘बैंकिङ क्षेत्रको सुधारका लागि गठित कार्यदलले निकास दिनुपर्छ’,"काठमाडौँ — बैंक तथा वित्तीय संस्था परिसंघले  बैकिङ क्षेत्रका विद्यमान समस्या समाधान गर्न राष्ट्र बैंकद्वारा गठित सुझाव कार्यदलले उचित निकास दिने धारणा दिएको छ ।परिसंघले जारी गरेको विज्ञप्तिमा नेपालको बैंकिङ इतिहासमा पहिलोपटक बैंकिङ क्षेत्रको सुधारमा केन्द्रित रहेर राष्ट्रियस्तरमा उपसमितिको गठन गर्नु ऐतिहासिक कदम भएको उल्लेख छ ।‘सरोकारवालासँग सघन छलफल तथा संवाद गर्दै बैंकिङ क्षेत्रमा उत्पन्न समस्या एवं चुनौतीको चुरोमा पुगेर वास्तविक वस्तुस्थिति बुझ्नका लागि नेपाल राष्ट्र बैंकबाट भइरहेको स्थलगत भ्रमण तथा अध्ययन, व्यवस्थापन/सुपरिवेक्षणलाई प्रभावकारी बनाउने र विगतका नीतिहरुको समीक्षा गर्ने भनिएको छ,’ विज्ञप्तिमा भनिएको छ, ‘ वित्त नीतिको मर्म, वर्तमान आवश्यकता एवं अपेक्षाका आधारमा समयसापेक्ष मौद्रिक नीति ल्याई अर्थतन्त्र र वित्तीय क्षेत्रका समस्याहरुको निदान गर्नुपर्ने देखिन्छ ।’कार्यदलले गर्ने हरेक अध्ययन, अनुसन्धान, छलफल तथा संवादका प्रक्रियामा सामेल भइ खोजमूलक अध्ययनको आधारमा तर्कपूर्ण सुझावका लागि आवश्यक सहयोग गर्न परिसंघ तयार रहेको पनि विज्ञप्तिमा उल्लेख छ ।"
बजेटलाई मन्त्रीहरूले एकलौटी कब्जा गरे : सांसद ज्वाला,"काठमाडौँ — नेकपा (एकीकृत समाजवादी)का सांसद प्रकाश ज्वालाले आगामी आर्थिक वर्षको बजेटलाई सरकारका मन्त्रीहरूले एकलौटी कब्जा गरेको आरोप लगाएका छन् ।सोमबार बसेको प्रतिनिधिसभाको बैठकमा सांसद ज्वालाले मन्त्री र नेताका बुवा आमाका नाममा तथा पार्टी र जनसङ्गठनका कार्यालय बनाउन अर्बौँ बजेट बाँडिएको जिकिर गरे ।दुर्गम जिल्लाहरूमा स्वास्थ्य चौका, खानेपानी जस्ता आधारभुत आवश्यकतामा बजेट नभएर जनता छटपटाइरहँदा त्यतातिर सरकारले ध्यान नदिएको उनको आरोप छ ।'यो बजेटलाई सरकारका मन्त्रीहरूले एकलौटी कब्जा गरेको देखिन्छ । मन्त्री र नेताका बुवा आमाका नाममा, पार्टी र जनसङ्गठनका कार्यालय बनाउन अर्बौँ बजेट बाँडिएको छ । जबकि, दुर्गम जिल्लाहरूमा स्वास्थ्य चौका, खानेपानी जस्ता आधारभुत आवश्यकतामा बजेट नभएर जनता छटपटाइरहेका छन् । कुनै प्रक्रिया पूरा नगरेका योजनाहरूमा मन्त्रीका आसेपासे, दलाल र बिचौलियाहरूले हालीमुहाली गरेका छन् । केन्द्रमा ३ करोड भन्दा माथिका योजना छनोट गर्ने योजना आयोगको निर्देशनलाई पनि धज्जी उडाइएको छ र बजेट छरपस्ट रूपमा वितरण गरिएको छ,' उनले भने ।बजेटले जनतालाई आशा, भरोसा र समृद्धिको मार्गचित्र दिन नसकेको आरोप सांसद ज्वालाले लगाए ।"
१० रुपैयाँका १० लाख थान नयाँ नोट आजदेखि चलनचल्तीमा,"काठमाडौँ — नेपाल राष्ट्र बैंकले असार २ (आज) देखि १० रुपैयाँ दरका थप १० लाख थान नयाँ नोट चलनचल्तीमा ल्याएको छ । साबिककै आकार तथा रंगमा नम्बर द३२ ०००००१ देखि प९४ ९९९९९९का नोट चलनचल्तीमा ल्याउन लागिएको जनाइएको छ ।नोटको अग्रभागमा बायाँतर्फ सगरमाथाको चित्र र दायाँतर्फ लालिगुराँसको पानी छाप रहेको छ । निवर्तमान गभर्नर महाप्रसाद अधिकारीको दस्तखत रहेको सो नोटको तल्लो भागको किनारामा विसं २०८१ लेखिएको छ ।यस्तै, नोटको पछिल्लो भागको माथिल्लो खण्डमा अंग्रेजीमा नेपाल राष्ट्र बैंक, मध्यभागमा कृष्णसारको चित्र र तल्लो भागको किनारामा अंग्रेजीमा रुपैयाँ टेन तथा मिति लेखिएको छ ।"
कम्पनीको सर्भर अस्ट्रेलियाबाट सञ्चालन गरेर राजस्व छली,"काठमाडौँ — राजस्व अनुसन्धान विभागले आफ्नो कम्पनीको पोर्टल सर्भर अस्ट्रेलियाबाट सञ्चालन गरेर काठमाडौंको तीनकुनेमा कार्यालय राखी व्यापारिक कारोबार गरी ठूलो रकम राजस्व छली गरेको अभियोगमा ६ जनाविरुद्ध आइतबार उच्च अदालत पाटनमा मुद्दा दायर गरेको छ ।अस्ट्रेलियामा कम्पनीको कारोबारको पोर्टल सर्भर सञ्चालन गरेर नेपालबाट व्यापारिक कारोबार गरी एक अर्ब ३६ करोड ८८ लाख ११ हजार राजस्व छलेको अभियोगमा मुद्दा दायर गरिएको हो ।आरोपितहरुबाट छली गरेको राजस्व रकम असुलउपर गरी उनीहरुलाई जेल सजायसमेत गर्नुपर्ने मागदाबी गरिएको छ । विभागका अनुसार नेपाल क्यान मुभ प्रालिले आर्थिक वर्ष २०७६/०७७ देखि कम्पनीको कारोबार नेपालको कर प्रशासनसँगको पहुँच बाहिर राखेर व्यावसायिक कारोबारका लागि प्रयोगमा ल्याएको अनलाइन प्रणाली पोर्टल डट नेपालक्यानमुभ डट कम (एनसीएम) नियन्त्रणमा लिएर अनुसन्धान गर्दा मूल्य अभिवृद्धि कर तथा आयकर छली गरेको देखिएको हो ।विभागले ठूलो परिमाणमा राजस्व छली गरेकाले अभियुक्तहरु मिलेमतो गरी भाग्न सक्ने भएकाले विदेश आवतजावतमा रोक लगाउन अध्यागमन विभागलाई अनुरोधसमेत गरेको छ । विभागले यस प्रकारको कारोबारबाट भएको राजस्व छलीको मुद्दा पहिलोपटक दायर गरेको हो ।विभागको टोलीले २०८१ फागुनसम्मको करोबार खुल्ने कम्पनीको ट्रायल व्यालेन्ससहितको कागजात बरामद गरी अनुसन्धान गर्दा पोर्टलको सर्भरअस्ट्रेलियामामा राखी सेवा बिक्रीको ठूलो कारोबार आन्तरिक राजस्व कार्यालयमा पेस नगरेको देखिएको थियो । पेस गरेको कारोबारमा पनि ठूलो मात्रामा आयकर तथा भ्याट छली गरेको देखिएको छ । काठमाडौंका तीनकुनेमा कार्यालय राखेर उनीहरुले कार्गो, कुरियर सेवा सञ्चालन गरेको देखिएको छ ।उनीहरुले अनलाइनबाट बिक्री हुने सामान डेलभरीमा सघाएको र यसबापत लिने सेवा शुल्क पनि कारोबारमा न्यून देखाएको अनुसन्धानबाट देखिएको छ । विभागले राजस्व चुहावट कसुरमा कम्पनीका सञ्चालकहरु तिलोतमा नगरपालिका–२ रुपन्देहीका सुदिप आचार्य, रुरु गाउँपालिका–५ गुल्मीका जीवन ज्ञवाली, झापा गाउँपालिका–६ झापाका गंगाबहादुर थापा, मध्यपुर नगरपालिका–३ भक्तपुरका मनिष प्रसाद आचार्य, तानसेन नगरपालिका– ७ पाल्पाकी मठु पौडेल तथा कम्पनीका कर्मचारी (उपकार्यकारी निर्देशक) लालबन्दी नगरपालिका–१ सर्लाहीका संगम पौडेलविरुद्ध मुद्दा दायर गरेको हो ।उनीहरुमध्ये गंगाबहादुर, मनिष र संगमलाई पनि पक्राउ गरेर अदालत बुझाइएको छ । पक्राउ परेकी मिठुलाई विभागले तारेखमा राखेको छ भने २ जना फरार छन् । उनीहरु भाग्न सक्ने भएकाले विदेश आउजाउमा रोक लगाउन अध्यागमन विभागलाई पत्राचार गरिएको राजस्व विभागले जनाएको छ ।अनुसन्धान अधिकृतका अनुसार अभियुक्तहरुले सुरुमा आफ्नो कारोबार लुकाउन खोजेका थिए । अनुसन्धानका क्रममा राजस्व चुहावट रकम धेरै देखिएपछि उनीहरुलाई बयान लिने क्रममा पक्राउ गरिएको थियो । राजस्वले कम्पनीको कार्यालय तीनकुनेमा गत फागुनको अन्तिम साता छापा मारेको थियो ।विभागकी उपकार्यकारी निर्देशक तथा प्रवक्ता कृष्णकुमारी श्रेष्ठले जारी गरेको विज्ञप्तिमा कम्पनीको ५५.३३ प्रतिशत शेयर भएका सुदिप र १६ प्रतिशत शेयर भएका जीनवलाई विभागले पटक–पटक सम्पर्कमा ल्याउन खोज्दा पनि सम्भव नभएको उल्लेख छ । अनुसन्धान अधिकारीका अनुसार सुदिप र जीवनले भने अष्ट्रेलियामा रहेर कारोबार सञ्चालन गरी राजस्व छलीमा मुख्य भूमिका निर्वाह गरेको देखिन्छ ।कम्पनीको सेवा बिक्रीलाई तोडमोड गरी म्यानुअल बिलिङगरी वास्तविक कारोबार लुकाएको मूल्य अभिवृद्धि कर (भ्याट) योग्य रकम ७८ करोड २८ लाख ४६ हजार ७ सय ६७ देखिएको थियो । उक्त रकमको १३ प्रतिशतले हुने मूल्य अभिवृद्धि कर तथा १५ प्रतिशतले हुने व्याजसमेत भ्याटतर्फ २६ करोड ७ लाख ५० हजार पाँचसय १५ कर छली गरेको दाबी विभागले गरेको छ ।त्यस्तै राजस्व चुहावट ऐन अनुसार तत्तत् आर्थिक वर्षको आय समावेश गरी सतप्रतिशतले हुने जरिवाना, किस्ताबन्दीले हुने १५ प्रतिशत किस्ताबन्दी व्याज २०८२ जेठसम्मको ४२ करोड ३६ लाख ५५ हजार, २ सय ४५ कायम गरिएको छ । विभागले भ्याट, आयकर, ब्याज, किस्तालगायतका शीर्षकमा कुल बिगो ६८ करोड ४४ लाख ५ हजार ७ सय ६० कायम गरिएको थियो । बिगोअनुसार सतप्रतिशत जरिवानासमेतबाट हुन आउने १ अर्ब ३६ करोड ८८ लाख ११ हजार रुपैयाँ आरोपीहरुबाट असुल्नुपर्ने माग विभागले गरेको छ ।उनीहरुलाई राजस्व चुहावट ऐन अनुसार कैद सजायको माग दाबी पनि गरेको छ । विभागले जारी गरेको विज्ञप्ति अनुसार प्रमुख कार्यकारी निर्देशक संगम पौडेललाई भने मुख्य कसुरदारलाई हुने सजायको आधा सजाय हुन माग गरिएको छ । पौडेल मुख्य अभियुक्त नभइ मतियारको रुपमा काम गरेकाले आधा सजाय माग गरिएको हो । राजस्व चुहावट ऐन अनुसार मुख्य अभियुक्तलाई बढीमा ५ वर्षसम्म जेल सजाय हुने व्यवस्था रहेको छ ।"
असारमा मात्रै साढे ३ अर्ब रुपैयाँ विदेशी लगानीको प्रतिबद्धता,"काठमाडौँ — चालु आर्थिक वर्षको असारमा मात्रै साढे ३ अर्ब रुपैयाँ प्रत्यक्ष विदेशी लगानी (एफडीआई)प्रतिबद्धता आएको छ । उद्योग विभागका अनुसार १४१ वटा उद्योगमा लगानी प्रतिबद्धता आएको हो ।स्वचालित मार्ग (अटोमेटिक रुट) भन्दा अप्रुभल रुटबाट सबैभन्दा बढी विदेशी लगानी प्रतिबद्धता आएको विभागको तथ्यांक छ । असारमा मात्रै स्वचालित मार्ग (अटोमेटिक रुट) बाट ८८ उद्योगमा ५० करोड १७ लाख ७० हजार रुपैयाँ र अप्रुभल रुटबाट ५३ उद्योगमा ३ अर्ब ४ करोड रुपैयाँ विदेशी लगानी प्रतिबद्धता आएको विभागले जनाएको छ ।चालु आर्थिक वर्षको असारसम्म ७१७ उद्योगमा ६० अर्ब ६० करोड ९४ लाख ४३ हजार रुपैयाँ लगानी प्रतिबद्धता आएको छ ।सरकारले विदेशी लगानी स्वीकृत गर्दा लगानीकर्तालाई चरणबद्ध रूपमा (किस्तामा) लगानी भित्र्याउने अनुमति दिने गरेको समेत सरोकारवालाको भनाइ छ । प्रतिबद्धता तथा स्वीकृत रकम एकै पटक नभित्रिनेसमेत सरकारी अधिकारी नै बताउँछन् ।सबै भन्दा बढी लगानी प्रतिबद्धता सूचना तथा प्रविध उद्योग र पर्यटनमा आएको छ । सूचना तथा प्रविधि उद्योगमा ३१३. ४४ प्रतिशत, पर्यटनमा २६६.३७ऽ सेवा क्षेत्रमा ७६.११, उत्पादन क्षेत्रमा ४८.७, कृषि उद्योगमा ११.११ पूर्वाधार क्षेत्रमा २ र ऊर्जा क्षेत्रमा १ प्रतिशत मात्रै लगानी प्रतिबद्धता आएको छ ।नेपालमा लगानी गरेबापत विदेशी लगानीकर्ताले चालु आर्थिक वर्षको साउनदेखि जेठसम्म ९ अर्ब ६० करोड ८ लाख ३२ हजार रुपैयाँ लाभांश फिर्ता लैजान गरी उद्योग विभागबाट स्वीकृति पाएको छ । विभागका अनुसार गत आर्थिक वर्षको सोही अवधिमा ९ अर्ब ९७ करोड २८ लाख ९५ हजार रुपैयाँ लाभांश फिर्ता गर्न स्वीकृत गरिएको थियो ।विभागका अनुसार ११ महिनामा विदेशी लगानीकर्ताले १ अर्ब ६८ करोड १४ हजार रुपैयाँ रोयल्टी फिर्ता लैजान स्वीकृति दिएको हो । रोयल्टीबापत ९९ लाख १७ हजार २० अमेरिकी डलर, ८३ करोड १७ लाख ३७ हजार भारु र ६१ हजार ४३१ युरो समेत बाहिर लैजान स्वीकृत गरिएको विभागले जनाएको छ ।चालु आर्थिक वर्षको जेठमा मात्र लाभांशबापत ८ करोड ७८ लाख २ हजार रुपैयाँ स्वीकृत गरिएको विभागको तथ्यांक छ । रोयल्टीबापत १६ करोड १४ लाख ९५ हजार रुपैयाँ, ५ लाख ५२ हजार २८९ अमेरिकी डलर र ४२ करोड ५१ लाख ८४ हजार भारु फिर्ता लैजान स्वीकृत गरिएको छ ।"
मध्यपहाडी राजमार्गको सुरुवाती बिन्दुमा तेस्रो पटक म्याद थप्दा पनि काम लथालिंग,"पाँचथर — राष्ट्रिय गौरवको मध्यपहाडी राजमार्गको सुरुवाती बिन्दुमा सडक निर्माणको काम लथालिंग बनेको छ । राजमार्गलाई विभिन्न तीन खण्डमा कालोपत्र गर्ने जिम्मेवारी लिएका रोशन शिवशक्ति जेभी र सन्तोषी शिवशक्ति जेभीले काममा लापरबाही गर्दा निर्माणले गति लिन नसकेको हो ।हालसम्म यो सडकअन्तर्गतको पहिलो खण्डमा २७, दोस्रो खण्डमा १४ र तेस्रो खण्डमा ४९ प्रतिशत मात्रै काम भएको छ । जब कि यो सडक २०७८ सालमै पूरा भइसक्नुपर्थ्यो ।निर्माण व्यवसायीले ज्याला भुक्तानी नदिएका कारण मजदुरले काम छाडेपछि मध्यपहाडी लोकमार्गअन्तर्गत ५१ किलोमिटर क्षेत्र लाथलिंग छ । विभिन्न तीन खण्डमा राजमार्ग कालोपत्र गर्ने जिम्मेवारी लिएका रोशन शिवशक्ति जेभी र सन्तोषी शिवशक्ति जेभीले भुक्तानी नदिएका कारण १ सय ५० जना कामदार १५ दिनअघि काम छोडेर हिँडेका छन् । ६ महिनादेखि काम गरेको ज्याला नपाएको उनीहरूको गुनासो छ ।निर्धारित समयमा काम नसकेको कम्पनीलाई सरकारले पटक–पटक गरेर तीन पटक म्याद थपिदिएको छ । तेस्रो पटक थपिएको म्याद आउँदो मंसिरमा सकिँदै छ । सन्तोषी शिवशक्ति जेभीका कारण दोस्रो खण्ड झनै लथालिंग छ ।पहिलो र तेस्रो खण्डमा पनि वर्षायाममा गाडी गुड्ने सम्भावना न्यून रहेको याङ्वरक गाउँपालिका–१ का वडा सदस्य नरबहादुर गुरुङ बताउँछन् । निर्माण व्यवसायीले कामदारलाई झन्डै एक करोड पारिश्रमिक भुक्तानी दिन बाँकी रहेको उनले जनाए ।निर्माण व्यवसायी सुरेन्द्र पाठकले पटकपटक काम अगाडि बढाउने प्रतिबद्धता जनाए पनि आवश्यक औजार, उपकरण, यन्त्र र जनशक्ति नखटाएको मध्यपहाडी राजमार्ग आयोजना कार्यालय फिदिमको भनाइ छ । याङ्वरक–४ दारिम्बादेखि ओयाम वडा २ फलैंचा र वडा १ च्याङथापु हुँदै सिक्किमसँगको सीमावर्ती नाका चिवाभन्ज्याङ जोड्ने यो सडकको काम चाँडो सक्न पटकपटक ताकेता गर्दा पनि व्यवसायीले नटेरेको मध्यपहाडी लोकमार्ग आयोजना कार्यालय प्रमुख दीपेन्द्र पाण्डेले बताए ।सडक कालोपत्र गर्ने ठेक्का लिएको निर्माण कम्पनी सन्तोषी शिवशक्ति जेभीका सञ्चालक पाठकले तीनवटै खण्डको ठेक्का पाउनु पनि दुर्भाग्यपूर्ण भएको पाण्डेको टिप्पणी छ । सडक लथालिंग हुँदा पाँचथरको याङ्वरक गाउँपालिका–१ २ र ३ सँगै छिमेकी जिल्ला ताप्लेजुङको सिदिङ्वा गाउँपालिका–१ र २ का बासिन्दालाई सास्ती भएको छ । वर्षायाममा यो ठाउँमा खाद्यान्न र दैनिक उपभोग्य वस्तु ढुवानीमा कठिनाइ हुनेमा स्थानीय चिन्तित छन् ।जिल्ला प्रशासन कार्यालय आयोजना कार्यालय हुँदै मन्त्रीस्तरमा यो सडकको ठेक्का तोड्न छलफल भइरहे पनि त्यसले सार्थकता पाएको छैन । ठेक्का तोडिएपछि कसरी काम गर्ने भन्ने विषयमा अर्थ मन्त्रालय र भौतिक पूर्वाधार मन्त्रालयबीचको तादात्म्य नमिल्दा पनि सडकको यो अवस्था भएको हो ।दारिम्बादेखि चिवाभन्ज्याङसम्मको ५१ किलोमिटर सडक कालोपत्र गर्न २ वर्षभित्र सक्ने गरी १ अर्ब २५ करोड रुपैयाँ लागतमा काम सक्ने गरी २०७६ माघमा शिवशक्ति निर्माण सेवाले सरकारसँग ठेक्का सम्झौता गरेको थियो । ठेक्का लिएको ६ वर्षसम्म यो सडकमा अपेक्षित प्रगति हुन सकेको छैन ।यहाँको ओयाम खोला, ओसाम खोला र फलाम खोलाका पुलसँगै विभिन्न खोल्सामा लगाएका कल्भर्ट र कजवे गत वर्ष असार २ को वर्षाले बगेका थिए । यी खोला–खोल्सामा पानी नपर्दा जेनतेन गाडी र मान्छे तर्न सके पनि वर्षाका बेला वारपार गर्न सकिँदैन ।शिवशक्ति निर्माण सेवाका प्रोपाइटर सुरेन्द्र पाठक भने सधैंझैं कोरोनाकाल, २०७९ को निर्वाचन हुँदै पेट्रोलियम पदार्थमा भएको मूल्यवृद्धिका कारण निर्धारित समयमा काम गर्न नसकेको दाबी गर्छन् । ठेकेदारले जेजस्तो बहाना बनाए पनि काममा पटक्कै ध्यान नदिएको आयोजना प्रमुख पाण्डेय बताउँछन् । ‘हिउँदभर कहाँ जान्छन्, वर्षा लाग्न थाल्दा २–४ कामदार ल्याएर फिल्डमा छोड्छन् । उनको यही प्रवृत्तिले सडक यो हालतमा पुगेको हो,’ पाण्डेयले भने ।दारिम्बादेखि चिवाभन्ज्याङ जोड्ने यो सडकलाई तीन खण्डमा विभाजन गरेर ठेक्का लगाइएको छ । तीनवटै खण्डको ठेक्का शिवशक्ति निर्माण सेवाले ‘ज्वाइन्ट भेन्चर’ (जेभी) मा पाएको हो । पहिलो खण्डमा रोशन/शिवशक्ति जेभी, दोस्रो खण्ड सन्तोषी/शिवशक्ति जेभी र तेस्रो खण्ड रोशन/शिवशक्ति जेभीले ठेक्का लिएका छन् । यद्यपि तीनवटै खण्डका प्रोपाइटर भने सुरेन्द्र पाठक नै हुन् । वर्षा सुरु हुनुअघि करिब दुई घण्टामा पार गर्ने थर्पुदेखि च्याङथापुसम्मको २१ किलोमिटर सडक पार गर्न आजकाल दिनभर लाग्ने गरेको चालक मोहन लिम्बू सुनाउँछन् ।निर्माण व्यवसायीको लापरबाहीकै कारण थर्पुदेखि ओयामसम्मको सडक खण्ड क्षतविक्षत भएको याङ्वरक–३ का वडाध्यक्ष विमल राईले जनाए । ठेकेदारले काम अधकल्चो छोड्दा थर्पु–च्याङथापु सडक खण्डमा दैनिकजसो दुर्घटना हुने गरेको याङ्वरक–३ कै विज्ञान प्रसाईंले सुनाए ।"
२३ हजार २५० केजी काँचो र सुकाएको चाना अदुवा युरोप निकासी,"पाल्पा — पाल्पाको निस्दी गाउँपालिका–५, गल्धाका किसानले उत्पादन गरेको २३ हजार २ सय ५० किलो काँचो तथा सुकाएको चाना अदुवा यसवर्ष युरोप निकासी भएको छ ।गल्धा सामाजिक उद्यमी महिला सहकारी संस्थाकी व्यवस्थापक दिलमाया सारुका अनुसार आइतबार १४ हजार ५ सय ६० किलो सुकाएको चाना अदुवा गल्धाबाट युरोपका लागि निकासी गरेको हो । यो काँचो अदुवा झण्डै ६५ हजार किलो हुन्छ ।यसबाट सहकारीलाई ७१ लाख ९१ हजार १ सय ८४ रुपैयाँ आम्दानी भएको उनले बताइन् । व्यवस्थापक सारुका अनुसार यसअघि यसैवर्ष अर्गानिक प्रमाणित भएको काँचो अदुवा ८ हजार ६ सय ९० केजी युरोप निकासी भइसकेको छ ।यसबाट ८ लाख १९ हजार ४ सय ६७ रुपैयाँ सहकारीले आम्दानी गरेको उनले बताइन् । सहकारीले तीन वर्ष अघिदेखि अदुवाको सुकेका चाना निकासी गर्दै आएको थियो ।यसवर्ष अर्गानिक प्रमाणित भएको काँचो अदुवासमेत निकासी गर्न सफल भएको सहकारीकी अध्यक्ष अममाया मश्राङ्गीले बताइन् । ‘२० हजार केजी काँचो अदुवाको माग थियो,’ उनले भनिन्, ‘तर माग अनुसार उत्पादन हुन नसक्दा थोरै मात्र निकासी गरेका हौं ।’जुसजन्य प्रयोजनका लागि लगाइएको बोसे अदुवा राम्रो नफलेका कारण लक्ष्य अनुसार पठाउन नसकेको उनले बताइन् । सुकेको चाना अदुवाको पनि २० हजार किलो माग थियो । अर्गानिक प्रमाणित भएको अदुवा कम भएकाले थोरै निकासी भएको हो ।सहकारी अन्तर्गतका २ सय ७२ जना किसानसंग अर्गानिक प्रमाणित गरेको अदुवा खरिद गरी युरोप निकासी गर्दै आएको छ । यहाँका महिलाले विभिन्न सरोकारवाला निकायको सहयोगमा चार वर्षदेखि अदुवा प्रशोधन उद्योगसमेत संचालन गर्दै आएका छन् । तीन वर्ष अघिदेखि सुकाएको अदुवाको चाना मुलुकभित्रका सहरका साथै युरोपसम्म निर्यात गर्दै आएको छ ।सदरमुकाम तानसेदेखि ६५ किलोमिटर टाढा पर्ने यस गाउँमा उत्पादन भएको अदुवा अकिस्टा नेपालले नसे जातको अदुवाको २० हजार केजी सुकाएको चाना माग गरेको थियो । सुकाउनुअघि काँचो अदुवा ६० देखि ६५ हजार केजी हुन्छ ।सहकारी संस्थाले २०८१ जेठ महनिामा ४ हजार ४ सय ६० केजी अदुवाको चाना युरोपको बजारमा पठाएको थियो । संस्थाले २०८० सालमा अर्गानिक प्रमाणित गरेर ८ सय ५ किलो अदुवाको चाना नमुना परीक्षणका लागि युरोप पठाएको थियो । सरकारी तथा गैरसरकारी संस्थाको सहयोगमा अदुवा धुने, चाना पार्ने, सुकाउने, पिस्ने, प्याकेजिङ गर्ने सामग्री सहयोग जुटाएर महिलाहरुलाई रोजगार दिएको छ ।महिलालाई आत्मनिर्भर गराउन नगदेबाली अदुवा लगाउन प्रोत्साहन गर्दै आएको संस्थाकी नारायणी ढुंगानाले बताइन् । गल्धा क्षेत्रको मात्र अर्गानिक प्रमाणित भएकाले आगामी दिनमा नजिकका ज्यामिरे, मित्याल, झिरुवास र सहलकोटको अदुवा पनि अर्गानिक प्रमाणितको पहल गर्ने संस्थाले जनाएको छ ।निस्दीमा उत्पादित अदुवा स्थानीय व्यापारीले खरिद गरी यसअघि बुटवल, भैरहवा, काठमाडौंदेखि छिमेकी देश भारतसम्म मात्र पुगेको थियो । गतवर्ष ३९ हजार ८ सय ८४ केजी अदुवा खरिद गरी ३९ लाख ७६ हजारमा खरिद गरी ४७ लाख ६८ हजारमा बिक्री गरेको थियो ।"
११ महिनामा सरकारी वित्त : पुँजीगत खर्च ४० प्रतिशत मात्र,"काठमाडौँ — चालु खर्च र वित्तीय व्यवस्था शीर्षकको तुलनामा कम रकम विकास खर्च (पुँजीगत) का लागि विनियोजन हुने प्रवृत्ति अब समस्याका रूपमा रहेन । विकास खर्च शीर्षकमा विनियोजित गरिएको बजेटको आधा रकम पनि खर्च गर्न नसक्नु त्योभन्दा ठूलो समस्याका रूपमा देखियो । चालु आर्थिक वर्षको बजेटमा पनि यो प्रवृत्ति दोहोरिएको छ ।यस आर्थिक वर्ष पुँजीगत शीर्षकमा सरकारले ३ खर्ब ५२ अर्ब ३५ करोड रुपैयाँ बजेट विनियोजन गरेको थियो । चालु आर्थिक वर्षको ११ महिनामा १ खर्ब ४३ अर्ब ३९ करोड रुपैयाँ मात्र खर्च गरेको छ । यो वार्षिक लक्ष्यको ४०.७ प्रतिशत हो । गत जेठसम्म भएको खर्च सरकारले अर्धवार्षिक समीक्षामार्फत घटाएको बजेटभन्दा पनि थोरै हो ।खर्च गर्न नसक्ने भएपछि सरकारले अर्धवार्षिक समीक्षामार्फत त्यसलाई घटाएर २ खर्ब ९९ अर्ब ५० करोड ९ लाख (सुरु विनियोजनको ८५ प्रतिशत) कायम गरेको थियो । यस आर्थिक वर्ष सकिन अब एक महिनामात्र बाँकी छ । सो अवधिमा विकास खर्च शीर्षकको संशोधित बजेट मात्र खर्च गर्न पनि अबको ३० दिनमा सरकारले १ खर्ब ५६ अर्ब रुपैयाँ खर्च गर्नुपर्ने हुन्छ । जुन सम्भव नभएको सरकारी वित्तका जानकार बताउँछन् ।कांग्रेस र एमाले गठबन्धनको यो सरकार गठनपछि मुलुकमा राजनीतिक स्थायित्व हुने भएकाले आर्थिक विकासले प्राथमिकता पाउने र पुँजीगत खर्च बढ्ने सरकारले दाबी गरिरहे पनि नतिजाले अपेक्षित सुधार देखाएको छैन ।यद्यपि गत आर्थिक वर्षको जेठसम्म भएको पुँजीगत खर्चको तुलनामा यस वर्षको सोही अवधिको खर्च वार्षिक लक्ष्यको तुलनामा कम र रकमका आधारमा बढी हो । गत वर्षको ११ महिनामा वार्षिक लक्ष्यको ४४.६८ प्रतिशत अथवा १ खर्ब ३४ अर्ब ९७ करोड रुपैयाँ पुँजीगत खर्च भएको थियो ।पुँजीगत खर्चमा मात्र नभई आर्थिक गतिविधि सुस्त हुँदा सरकारले लक्ष्यअनुसार राजस्व संकलन गर्न सकेको छैन । यस अवधिमा सरकारले १० खर्ब २७ अर्ब राजस्व संकलन गरेको अर्थ मन्त्रालयले जनाएको छ । गत वर्षको तुलनामा ८८ अर्ब १८ करोड ८५ लाख रुपैयाँले बढी हो ।गत वर्षको सोही अवधिमा ९ खर्ब ३९ अर्ब रुपैयाँ राजस्व संकलन भएको थियो । जेठसम्म संकलन भएको राजस्व यस वर्षको मासिक लक्ष्यभन्दा करिब २ खर्ब रुपैयाँले कम हो । अहिले संकलित राजस्व लक्ष्यको ८३.२२ प्रतिशत हो ।यस वर्षको जेठसम्म सरकारले १२ खर्ब ३४ अर्ब ८५ करोड रुपैयाँ संकलन गर्ने लक्ष्य राखेको थियो । गत जेठमा ९४ अर्ब २ करोड रुपैयाँ राजस्व संकलन भएको छ । गत वर्षको जेठ महिनामा ८५ अर्ब ११ करोड रुपैयाँ राजस्व संकलन भएको अर्थ मन्त्रालयले जनाएको छ ।राजस्व संकलन सुधारको बाटोमै रहे पनि लक्ष्य भेटाउन नसकिएको अर्थ मन्त्रालयका अधिकारी स्विकार्छन् । सामान्य कार्यसम्पादनले राजस्व संकलनको लक्ष्य भेट्न असम्भव रहेको उनीहरूको भनाइ छ । कर प्रशासनमा चुहावट बढेको र नियन्त्रण फितलो हुँदा कर कानुन पालनामा कमी आएकाले राजस्व लक्ष्यअनुसार बढ्न नसकेको हो ।‘मूल कुरा शासकीय प्रबन्धको फितलोपना, राजस्व प्रशासकीय क्षमतामा कमी, बढ्दो चुहावट नै हो,’ अर्थका एक अधिकारी भन्छन् । यस वर्ष सरकारले ३० प्रतिशतभन्दा बढीको राजस्व संकलन लक्ष्य राखेको छ । यो आफैंमा चुनौतीपूर्ण रहेको जानकारहरूको तर्क छ ।जेठसम्म लक्ष्यअनुसार राजस्व संकलन र पुँजीगत खर्च हुन नसकेको अर्थ मन्त्रालयका प्रवक्ता श्यामप्रसाद भण्डारीले स्विकारे । यद्यपि आर्थिक वर्षको अन्तिम महिनामा राजस्व संकलन मात्र नभएर पुँजीगत खर्चको गति पनि उच्च हुने भएकाले लक्ष्य अन्त्यसम्म लक्ष्यनजिक पुग्न सकिने उनको अनुमान छ । ‘विगतका वर्षको प्रवृत्ति हेर्दा पनि अन्तिम महिनामा राजस्व संकलन र पुँजीगत खर्चको गति बढेको देखिन्छ,’ उनले भने, ‘यसकारण आत्तिहाल्नुपर्ने अवस्था होइन ।’यस्तै, गत जेठसम्म सरकारले ८ खर्ब ५१ अर्ब ७९ करोड रुपैयाँ चालु खर्च गरेको छ । यो वार्षिक लक्ष्यको ७४.६८ प्रतिशत छ । गत वर्षको सोही अवधिमा ८ खर्ब २२ अर्ब ८० करोड रुपैयाँ अर्थात् वार्षिक लक्ष्यको ७२.०६ प्रतिशत चालु खर्च भएको थियो ।जेठसम्ममा सरकारी ऋणको साँवा भुक्तानी र सरकारी संस्थानमा लगानी (वित्तीय व्यवस्था) मा मात्र सरकारले २ खर्ब ८७ अर्ब ९७ करोड ३६ लाख भुक्तानी गरेको छ । यस वर्ष वित्तीय व्यवस्था शीर्षकमा छुट्याइएको बजेट वार्षिक लक्ष्यको ७८.४१ प्रतिशत खर्च भएको छ ।वित्तीय व्यवस्था शीर्षकमा चालु आर्थिक वर्षका लागि सरकारले ३ खर्ब ६७ अर्ब २८ करोड ४५ लाख विनियोजन गरेको थियो । गत वर्षको सोही अवधिमा यो शीर्षकमा सरकारले वार्षिक लक्ष्यको ७२.७ प्रतिशत अथवा २ खबै २३ अर्ब ५० करोड ८८ लाख रुपैयाँ विनियोजन गरेको थियो । ११ महिनामा सरकारले १७ अर्ब ९ करोड १८ रुपैयाँ वैदेशिक अनुदान प्राप्त गरेको छ । यो वार्षिक लक्ष्यको ३२.६६ प्रतिशत हो ।यसैगरी आम्दानी र खर्चको लक्ष्य नभेटिने निश्चित भएपछि सरकारले चालु आर्थिक वर्षको बजेट १ खर्ब ६७ अर्बले घटाएको थियो । १८ खर्ब ६० अर्बको बजेट विनियोजन गरिएकामा अर्धवार्षिक समीक्षापछि १६ खर्ब ९२ अर्ब कायम गरिएको छ ।आकार घटाएसँगै अब चालु खर्च १० खर्ब २९ अर्ब ३० करोड (सुरु विनियोजनको ९०.२४ प्रतिशत) र पुँजीगत खर्च २ खर्ब ९९ अर्ब ५० करोड ९ लाख (सुरु विनियोजनको ८५ प्रतिशत) कायम भएको छ । गत जेठमा अघिल्लो सरकारले चालु खर्च ११ खर्ब ४० अर्ब ६६ करोड ४५ लाख र पुँजीगत खर्च ३ खर्ब ५२ अर्ब ३६ करोड ४० लाख विनियोजन गरेको थियो ।चालु आर्थिक वर्षका ११ महिनामा सरकारी वित्त २ खर्ब ३८ अर्बले घाटामा छ । सो अवधिमा सरकारले १० खर्ब ४४ अर्ब ७६ करोड १६ लाख आम्दानी गर्दा १२ खर्ब ८३ अर्ब १६ करोड ६ लाख खर्च गरेको छ । अघिल्लो वर्षको १० महिनामा भने सरकारी वित्त करिब २ खर्ब ३६ अर्बले घाटामा थियो ।पछिल्ला महिनामा आयात बढ्न थालेको देखिए पनि त्यसको वृद्धिदर १३ प्रतिशत मात्र छ । निर्यातमा उच्च वृद्धि देखिए पनि त्यसबाट प्राप्त सरकारको आय कम छ । करको दायरा विस्तार हुन सकेको छैन भने अनौपचारिक अर्थतन्त्रको आकार तीव्र रूपले बढिरहेको छ ।वैदेशिक अनुदान तथा सहायता घटेकोलगायत कारण पनि सरकारको आम्दानीका स्रोत खुम्चिएका छन् । सामाजिक सुरक्षा भत्ता, तलब, पेन्सनलगायत अनिवार्य दायित्व भने निरन्तर बढिरहेको छ । यसरी सरकारको खर्च बढेकाले पनि सरकारी वित्तमा घाटा बढ्दै गएको हो । अर्थतन्त्र चलायमान नहुँदाको प्रत्यक्ष असर सरकारी आम्दानीमा परेको जानकारहरू बताउँछन् ।"
"जलविद्युत्, व्यापार  र उत्पादन उपसमूहको सेयर मूल्य बढ्दा नेप्से झिनो अंकले सकारात्मक","काठमाडौँ — अघिल्ला दुई कारोबार दिन लगातार घट्दा करिब २३ अंकले तल ओर्लेको नेप्से आइतबार मुस्किलले सकारात्मक भएर बन्द भएको छ । उक्त दिन कारोबार अवधिभर सेयर बजार निकै उतारचढावपूर्ण रह्यो । दिउँसो १२ः५५ मा नेप्से घटेर २ हजार ६ सय ५३.५४ अंकमा झरेको थियो ।त्यसपछि केही सुधार हुँदै नेप्से २ हजार ६ सय ६४ हाराहारीमा पुगेको थियो । तर त्यो वृद्धि लामो समयसम्म टिकेन । बजार बन्द हुँदा नेप्सेमा झिनो अंकको (०.४७ अंक) को सुधार देखिएको छ । आइतबार नेप्से बढ्नुमा विकास बैंक, जलविद्युत्, उत्पादन तथा प्रशोधन, निर्जीवन बिमा र व्यापार उपसमूहको योगदान रह्यो ।कारोबारमा आएका १३ उपसमूहमध्ये उल्लिखितको सेयर मूल्य बढ्दा बाँकीको घट्यो । तर घट्नभन्दा बढ्ने उपसमूहको परिसूचक सामान्य बढी भएपछि नेप्से पनि सोही दरले सकारात्मक बनेको हो । गत बिहीबारको तुलनामा आइतबारको नेप्से ०.०१ प्रतिशतले बढी हो । यसअनुसार नेप्से २ हजार ६ सय ५५.७५ बिन्दुमा पुगेर बन्द भएको छ । अघिल्ला दुई कारोबार दिन लगातार घटेको नेप्से आइतबार झिनो सुधारसहित बन्द भएको हो ।आइतबार कारोबारमा आएका मध्ये ९० कम्पनीको सेयर मूल्य बढ्यो भने १५७ वटाको घट्यो । यस दिन ९५ हजार ३ सय ७४ पटकको सेयर कारोबारमा २ करोड ५३ लाख ९३ हजार ७ सय ६२ कित्ता सेयर किनबेच भए । ती किनबेचमा ११ अर्ब ४४ करोड ३२ लाख रुपैयाँ बराबरको सेयर कारोबार भएको छ । अघिल्लो दिनको तुलनामा कारोबार रकम बढेको घटेको हो । गत बिहीबार १२ अर्ब ५१ करोड ५३ लाख रुपैयाँ बराबरको कारोबार भएको थियो ।आइतबार कारोबारमा आएका १३ उपसमूहमध्ये विकास बैंक, जलविद्युत्, उत्पादन तथा प्रशोधन, निर्जीवन बिमा र व्यापारको परिसूचक बढे । सो दिन बाँकी उपसमूहको परिसूचक घट्यो । आइतबार ग्रीन डेभलपमेन्ट बैंक, पेओर इनर्जी, छ्यादी जलविद्युत्, वरुण जलविद्युत्, युनियन हाइड्रोपावर क्रमशः सबैभन्दा धेरै कमाउने कम्पनीको अग्रपंक्तिमा रहे । उल्लिखित पाँच कम्पनीका लगानीकर्ताले धेरै कमाउँदा नेपाल हाइड्रो डेभलपर, मध्यसोलु हाइड्रोपावर, कुमारी सबल योजना, डोल्टी पावर कम्पनी र गुराँस लघुवित्त वित्तीय संस्थाका लगानीकर्ताले क्रमशः धेरै गुमाए ।कारोबार रकमका आधारमा सानिमामाई हाइड्रोपावर, न्याग्दी ग्रुप पावर, बुटवल पावर कम्पनी, रिडी विद्युत् कम्पनी र माउन्टेन इनर्जी नेपाल क्रमशः मुख्य पाँच कम्पनी रहे ।"
प्रदेशको बजेट : कार्यान्वयनमा सफलताको प्रतीक्षा,"आइतबार सातवटै प्रदेशका सरकारले सम्बन्धित प्रदेशसभामा बजेट पेस गरेका छन् । असार १ भित्रै बजेट पेस गर्नुपर्ने गरी अन्तरसरकारी वित्त व्यवस्थापन ऐन, २०७४ ले बाध्य बनाएकाले प्रदेश सरकारहरूले आइतबार नै बजेट सार्वजनिक गरेका हुन् । फरकफरक प्रदेशले आ–आफ्नै विशेषतासहित पेस गरेको बजेटको सबल र कमजोर पक्षको समीक्षा हुने क्रममा छ ।यद्यपि सबल पक्षको कार्यान्वयन र कमजोर पक्षको सुधारमार्फत नै बजेटले तोकेका मूलभूत लक्ष्य पहिल्याउने सम्बन्धित सरकारको उद्देश्य हुनुपर्छ । खासगरी संघीय सरकारदेखि सबै प्रदेश सरकारले वर्षौंदेखि पुँजीगत खर्च गर्ने क्षमतामा उल्लेखनीय सुधार ल्याउन नसकेकाले विकासको गतिमा ढिलाइ हुन पुगेको छ । साथसाथै, रोजगारी सिर्जनादेखि पुँजी निर्माणमा पनि उल्लेखनीय सुधार आउन सकेको छैन । यस वर्ष केही सरकारले बजेटको आकारमा आत्मसमीक्षासमेत गरेकाले बजेट खर्च गर्ने क्षमतामा रहेका कमजोरीमा पनि समीक्षा र सुधार गर्नेछन् भन्ने अपेक्षा गर्न सकिन्छ । यस्तो शैलीले सम्बन्धित प्रदेशका जनताको हित त गर्छ नै, प्रदेशको औचित्यलाई पनि बलियो बनाउन भूमिका खेल्नेछ ।कोशी सरकारले आर्थिक वर्ष २०८२/८३ का लागि ३५ अर्ब ८७ करोड १९ लाख रुपैयाँको बजेट सार्वजनिक गरेको छ । त्यस्तै, मधेश सरकारले ४६ अर्ब ५८ करोड ३३ लाख ५१ हजार, बागमती सरकारले ६७ अर्ब ४७ करोड ७३ लाख २७ हजार, गण्डकी सरकारले ३१ अर्ब ९७ करोड ९९ लाख ९९ हजार रुपैयाँको बजेट ल्याएका छन् । त्यस्तै, लुम्बिनी सरकारले ३८ अर्ब ९१ करोड, कर्णाली सरकारले ३२ अर्ब ९९ करोड ६६ लाख ५५ हजार र सुदूरपश्चिम सरकारले ३३ अर्ब ४७ करोड ६० लाख ४८ हजारको बजेट ल्याएका छन् । कोशी, मधेश, बागमती र सुदूरपश्चिम प्रदेशले चालु आर्थिक वर्षको तुलनामा बजेटको आकार बढाएका छन् । गण्डकी र लुम्बिनीले बजेट घटाएका छन् । लक्ष्य प्राप्तिका लागि स्रोत जुटाउने र मिहिनेत गर्ने अभिप्राय राख्दा घाटाको बजेट ल्याएरै भए पनि आकार बढाउने निर्णयलाई सकारात्मक दृष्टिबाट हेर्न सकिन्छ । अर्कोतर्फ, संघीय सरकारले दिने अनुदान कटौती हुने र आम्दानीका आफ्ना स्रोत पनि बढाउन नसकेको स्थितिमा बजेटको आकार घटाउने निर्णयलाई संयमितता अपनाएको अर्थ लगाउन पनि सकिन्छ । जे जस्तो तर्कका आधारमा भए पनि बजेटको खर्च र लक्ष्य प्राप्तिको मूल्यांकन आगामी दिनमा हुने नै छ ।वर्षौंदेखि संघीय सरकारको बजेटको अधिकांश हिस्सा चालु खर्चले ओगट्ने गरेको छ । गत जेठ १५ मा अर्थमन्त्री विष्णु पौडेलले संघीय संसद्मा पेस गरेको १९ खर्ब ६४ अर्ब ११ करोडको बजेटमा चालुतर्फ ११ खर्ब ८० अर्ब ९८ करोड (६०.१ प्रतिशत), पुँजीगततर्फ ४ खर्ब ७ अर्ब ८९ करोड (२०.८ प्रतिशत) र वित्तीय व्यवस्थातर्फ ३ खर्ब ७५ अर्ब २४ करोड (१९.१ प्रतिशत) विनियोजन गरेको थियो । एकातर्फ पुँजीगततर्फ बजेट नै थोरै विनियोजन हुने गरेको छ, अर्कोतर्फ त्यही रकम पनि खर्च हुन सकेको छैन । चालु आर्थिक वर्षमा पुँजीगततर्फ ३ खर्ब ५२ अर्ब ३५ करोड रुपैयाँ विनियोजन गरिएकामा जेठ मसान्तसम्म लक्ष्यको ४०.७ प्रतिशत मात्रै खर्च हुन सकेको छ ।प्रदेशतर्फ भने कोशीबाहेक सबै प्रदेशमा चालुभन्दा पुँजीगत खर्चतर्फ विनयोजित बजेटको आकार बढी छ । कोशीमा पुँजीगततर्फ १७ अर्ब १० करोड र चालुतर्फ १८ अर्ब ६७ करोड विनियोजन गरिएको छ । त्यस्तै, मधेशमा पुँजीगततर्फ ३० अर्ब २६ करोड र चालुतर्फ १६ अर्ब ७२ करोड, बागमतीमा पुँजीगततर्फ ४१ अर्ब ४३ करोड र चालुतर्फ २६ अर्ब ४ करोड, गण्डकीमा पुँजीगततर्फ १९ अर्ब ९ करोड र चालुतर्फ १२ अर्ब ३६ करोड, कर्णालीमा पुँजीगततर्फ १९ अर्ब ९८ करोड र चालुतर्फ ७ अर्ब ७९ करोड र सुदूरपश्चिममा पुँजीगततर्फ १९ अर्ब ८३ करोड र चालुतर्फ १० अर्ब २० करोड विनियोजन गरिएको छ ।यद्यपि प्रदेशहरूको पनि पुँजीगत खर्च गर्ने क्षमता भने कमजोर देखिन्छ । जस्तो कि, चालु आर्थिक वर्षको कोशी प्रदेशको ३५ अर्ब २७ करोड कुल बजेटमध्ये जेठ मसान्तसम्म २० अर्ब १० करोड मात्रै खर्च भएको छ । पुँजीगततर्फ १७ अर्ब ३५ करोडमध्ये ८ अर्ब ५३ करोड मात्रै खर्च भएको छ । त्यस्तै, चालुतर्फ १७ अर्ब ९० करोडमध्ये ११ अर्ब ५७ करोड मात्रै खर्च भएको छ । मधेश प्रदेशको ४३ अर्ब ८९ करोड कुल बजेटमध्ये ९ अर्ब ८६ मात्रै खर्च भएको छ । त्यसमध्ये पुँजीगततर्फ २८ अर्ब १९ करोडमध्ये ४ अर्ब ५५ करोड खर्च भएको छ । चालुतर्फ १५ अर्ब ६९ करोडमध्ये ५ अर्ब ३० करोड मात्रै खर्च भएको छ । अन्य प्रदेशको पनि हालत यस्तै छ । यो प्रवृत्तिमा सुधार आवश्यक छ ।कोशी प्रदेश सरकारले बजेटमार्फत सामाजिक सुरक्षा, पूर्वाधार विकास, कृषि, स्वास्थ्य, पर्यटन र शिक्षा क्षेत्रलाई प्राथमिकता दिएको छ । त्यस्तै, मधेश सरकारले अर्थतन्त्रको मेरुदण्डका रूपमा कृषिलाई आत्मनिर्भर बनाउन ‘मधेशले देशलाई खुवाउने अभियान’ अन्तर्गत ‘उत्पादन मधेशमा, विस्तार देशमा’ योजना घोषणा गरेको छ । बागमती प्रदेशले पनि ‘एक वडा, एक कृषि’ उत्पादन, विषादी अवशेष परीक्षण प्रयोगशाला स्थापना र सञ्चालन, स्मार्ट कृषि फार्म जस्ता कृषि र कृषकमैत्री नीति लिएको छ । लुम्बिनी सरकारले पनि कृषिमा उत्पादन र उत्पादकत्व वृद्धि जस्ता नीति लिएको छ । अन्य प्रदेशले पनि कृषि, पर्यटन, शिक्षा, स्वास्थ्य जस्ता क्षेत्रलाई यथाशक्य प्राथमिकता दिएको देखिन्छ । यिनको कार्यान्वयनको सफलताको प्रतीक्षा हुनेछ ।"
मौलिक हक कार्यान्वयनको चुनौती,"काठमाडौँ — देशमा प्रजातन्त्रका खातिर ठूल्ठूला आन्दोलन भए । हजारौं मानिसले बलिदान दिए । वर्षौं जेलनेलको सामना गर्नुपर्‍यो । आन्दोलनका नाममा कैयौं संरचना नष्ट भए । पटक–पटक भएका यस्ता आन्दोलनले ठूलो धनजनको क्षतिसँगै देशको विकास जुन गतिमा अगाडि बढ्नुपर्थ्यो, त्यसो हुन सकेन ।यसरी विभिन्न कालखण्डका आन्दोलनको उपलब्धिस्वरूप नेपालको संविधान, २०७२ को तर्जुमा गरी कार्यान्वयनको अवस्थामा रहेको पनि करिब एक दशक बितेको छ । संविधानका ३५ भाग र ३०८ धारामध्ये १६ देखि ४६ सम्मका धारामा नागरिकको मौलिक हकका बारेमा उल्लेख गरिएको छ । धारा ४६ मा मौलिक हकको उपचारको व्यवस्थासमेत छ ।स्वतन्त्रताको हक, समानताको हक, दासत्वको अन्त्यको हक, शारीरिक तथा मानसिक सभ्यताको हक, न्यायमा पहुँचको हक, पीडितको हक, भौतिक स्वतन्त्रताको हक, सम्पत्तिको हक, सूचना प्राप्त गर्ने हक, अभिव्यक्ति तथा प्रकाशनको स्वतन्त्रता, गोपनीयताको हक, निवासको हक, रोजगारीको हक, श्रमिकको हक, शिक्षाको हक, स्वास्थ्यको हक, खाद्यको हक, आवासको हक, जलवायु तथा सरसफाइको हक, भाषा तथा संस्कृतिको हक, सामाजिक न्यायको हक, महिलाको हक, बालबालिकाको हक, ज्येष्ठ नागरिकको हक, अपांगताको हक, दलितको हक, उपेक्षित वर्गको हक, उपभोक्ताको हक, वातावरणीय हक र संवैधानिक उपचारको हक गरी जम्मा ३१ वटा नागरिक हकको व्यवस्था संविधानमा छ ।संविधानमा उल्लिखित मौलिक हक कार्यान्वयनमा केही हक जुन संविधान जारी भएदेखि नै स्वतः लागू हुन्छन्, जस्तै जीवनको हक स्वतन्त्रताको हक, समानताको हक आदि । केही हक कानुन निर्माण गरेर लागू गर्नुपर्ने प्रकृतिका छन्, जस्तै सामाजिक न्यायको हक, श्रमिकको हक, खाद्य तथा आवासको हक आदि । यदि कसैले मौलिक हक उल्लंघन गर्‍यो भने पीडित पक्षले सर्वोच्च अदालतमा रिट निवेदन दिन सक्छ र सर्वोच्चले यस्तो उल्लंघन रोक्न, क्षतिपूर्ति दिलाउन र अधिकार सुरक्षित गर्न आदेश दिन सक्ने व्यवस्था रहेको छ ।मानिसका मौलिक हकको व्यवस्था संविधानमा उल्लेख गरियो, कानुनको तर्जुमा गरियो । नेपाल सरकारले २०७५ सालमा मौलिक हकसँग सम्बन्धित १५ वटा ऐन पारित पनि गरेको छ । संविधानको धारा ३१ मा रहेको मौलिक हकअन्तर्गत शिक्षाको मौलिक हक कार्यान्वयन गर्न ल्याएको शिक्षा ऐन, २०७५ मौलिक हकसम्बन्धी ऐन, २०७५ अन्तर्गत बनेका १६ कानुनमध्ये एक हो । यसको उद्देश्य सबै नागरिकलाई निःशुल्क र गुणस्तरीय शिक्षा उपलब्ध गराउने, समावेशी समान, गुणस्तरीय र जीवनोपयोगी शिक्षा सुनिश्चित गर्ने, शिक्षामा सबै नागरिकको पहुँच र सहभागिता बढाउने संविधानमा तोकिएको व्यवस्थाअनुरूप शिक्षाको मौलिक हक कार्यान्वयन गर्ने रहेको छ ।शिक्षा ऐन, २०७५ को उद्देश्यमा निःशुल्क र गुणस्तरीय शिक्षाअन्तर्गत कक्षा १ देखि १२ सम्म निःशुल्क शिक्षा सुनिश्चित गरिन्छ भन्ने उल्लेख छ । अत्यन्त विपन्न दलित र अपांगता भएकालाई यो सुविधा उपलब्ध गराउने व्यवस्था छ । यी सबै कुरा कानुनका पानामा सुनौलो अक्षरले लेखिए तर कार्यान्वयन हुन सकेन । ११ र १२ कक्षा निःशुल्क बनाउन सकेको देखिँदैन । शिक्षामा निजी क्षेत्रको बाहुल्य रहेका कारण निजी विद्यालय र सरकारी विद्यालयको गुणस्तर तुलना गर्दा निकै कमजोर रहेको विषय जगजाहेर छ ।जनसंख्याको आधाभन्दा बढी अनुपात ओगटेको महिलाको विकासबिना समग्र समाजको विकास असम्भव छ । संविधानको धारा ३८ अन्तर्गत महिलाको मौलिक हक कार्यान्वयन गर्न महिलालाई राजनीतिक, सामाजिक, आर्थिक, शैक्षिक, स्वास्थ्यलगायतका क्षेत्रमा समान अवसर दिलाउने लैंगिक हिंसा, विभेद, शोषणविरुद्ध कानुनी संरक्षण प्रदान गर्ने व्यवस्था रहेको छ । लैंगिक समानता र समान अवसरको विषयलाई राजनीतिक पार्टीभित्र महिलाको स्थान, जिम्मेवारी दिने स्थानमा महिलाको अवस्था, अवसरमा महिलालाई वञ्चित गर्ने प्रचलन, समग्रतामा पितृसत्ताको सोचले जरा गाडेको प्रस्टै देखिन्छ । शिक्षा, स्वास्थ्य र रोजगारीका सिलसिलामा महिला प्नि देशबाहिर गइरहेका छन् ।संविधानको धारा २९ र ३३ मा उल्लेखित रोजगारीको मौलिक हक कार्यान्वयन गर्न रोजगारीको हकसम्बन्धी ऐन २०७५ पारित गरिएको हो । यो ऐनको उद्देश्य नागरिकलाई रोजगारीमा पहुँचको सुनिश्चितता गर्ने, बेरोजगारी घटाउने, कामको अवसर सिर्जना गर्ने, संघ, प्रदेश र स्थानीय तहको जिम्मेवारी स्पष्ट पार्ने जस्ता विषय उल्लेख छन् । उक्त ऐनमा बेरोजगारी भत्ता र रोजगारीको हकलगायत धेरै विषय उल्लेख छन् । रोजगारीको हकसम्बन्धी ऐनले नागरिकले बेरोजगारी भत्ता पाउने व्यवस्था गरेको छ, तर हाम्रो वर्तमान अवस्था रोजगारीका लागि आकाशमा उड्ने र रातो बाकसमा घर फर्किने कहालीलाग्दो स्थिति बनेको छ ।सामाजिक न्यायको हक धारा ४२ र धारा ५० मा राज्यको नीतिमा सामाजिक न्यायको आधार तय गरिएको छ । सामाजिक न्यायको उद्देश्य असमानताको अन्त्य, समान अवसर सुनिश्चित, विभेदमा आधारित संरचना हटाउने, न्यायमा पहुँच, शिक्षा, स्वास्थ्य, रोजगारी, भूमि र स्रोतमा समान पहुँच जस्ता विषय रहेका छन् । पढ्दा र सुन्दा उच्च आदर्श बोकेको यो ऐनको कार्यान्वयनको अवस्था हेर्न सरकारी विद्यालय र सरकारी अस्पताललाई रोजगारी उपलब्ध गराउने निजी संस्थामा कार्यरत कर्मचारी र भूमिहीन लगायतका वर्गसँग निजी महँगा विद्यालय, निजी अस्पताल, सार्वजनिक सेवाको सुविधा उपभोग गरिरहेका र भूमिपतिसँग तुलना गर्दा धेरै विश्लेषण गरिरहनु नै पर्दैन ।नागरिकको मौलिक हकका रूपमा न्यायमा पहुँच नेपालको संविधानको धारा २० र २१ मा सुनिश्चित गरिएको छ । एक सर्वसाधारण नागरिकको व्यक्तिगत स्वतन्त्रता धारा २० र न्यायमा पहुँचको हक धारा २१ मा व्यवस्था छ । संविधानका धारामा व्यवस्था त गरियो तर नागरिकको न्यायका सन्दर्भमा साक्षरताको अवस्था ज्यादै कमजोर छ । यसको कार्यान्वयनको प्रभाव जति र जसरी हुनुपर्थ्यो, त्यसरी हुन सकिरहेको छैन ।यी केही मौलिक हक नागरिकका महत्त्वपूर्ण हक मानिन्छन् । तिनको ऐनमा रहेको व्यवस्था र कार्यान्वयनको अवस्थालाई विश्लेषण गर्दा निकै गहिरो खाडल देखिन्छ । यो खाडल सानो हुँदै जानुपर्नेमा झन्झन् गहिरो हुँदै गएको छ ।कानुन परिवर्तनको वाहक हो । बनेका कानुनको सार्थकता त्यतिबेला रहन्छ, जतिबेला त्यसको पूर्ण कार्यान्वयन हुन्छ । कानुन कागजका पानामा सुनौलो अक्षर बनेर रहने र नागरिक आफ्नो जीवनमा तड्पिएर रहनुपर्ने अवस्था रह्यो भने त्यस अवस्थामा कानुन जीवित छ भन्न पनि कठिन हुन्छ । यसर्थ मौलिक हकको पूर्ण कार्यान्वयन गराई समृद्ध समाज निर्माणमा लाग्नु आजको प्रमुख चुनौती बनेको छ ।"
त्रिदेशीय सम्बन्ध : उपेक्षित ‘उरै भन्ज्याङ’,"वर्तमान समयका चिनियाँहरू सितिमिति सानातिना महत्त्वाकांक्षाका कुरा गर्दैनन् । तर नेपालका हकमा अब स–साना कुराबाट सम्बन्धलाई हेर्नुपर्ने बोध हुन थालेको देखिन्छ । राष्ट्रपति सी चिनफिङ शक्तिमा आएको केही वर्षमै नेपाल–चीन तत्कालीन रूपमा– खासगरी नेपालमा– विकसित घटनाक्रमबीच ऐतिहासिक रूपमा नजिकिएका थिए ।२०७२ सालको भूकम्प र लगत्तै भएको भारतीय नाकाबन्दीले काठमाडौंलाई बेइजिङसँग व्यापार तथा पारवहन सन्धि गर्ने अवस्थामा पुर्‍याएको थियो । त्यसको करिब एक दशक बितिसक्दा कामहरू धेरै हुनुपर्थ्यो । सुरुमा निकै चर्चा गरिएको हिमालयपार रेलको कुरा समय बित्दै जाँदा झन् बढ्ता अनिश्चितताउन्मुख देखिन्छ । त्यसबेला सोचिएजस्ता अन्य कैयौं ठूला परियोजनाहरू समेत कार्यान्वयन हुन सकेका छैनन् । यिनै सेरोफेरोमा हालैको एक अनौपचारिक कुराकानीमा सिचुवान विश्वविद्यालयका एक अनुभवी प्राज्ञले मलाई एक चिनियाँ आहानको सहारा लिएर भने– ‘लट्टाई जति लामो हुन्छ, चंगाले त्यति माथिसम्म उडान भर्न सक्छ ।’ त्यसको अर्थ प्रस्ट्याउने क्रममा उनले चिनियाँहरू लामो दौडको घोडा भन्दै उनीहरू तत्काल नतिजाको हतारोमा नहुने बताए । त्यसो भए महत्त्वपूर्ण सन्धि र बेल्ट एन्ड रोड अर्थात् बीआरआईको पक्षधर नेपालमा के भइरहेको छ ? के द्विपक्षीय सहकार्यमा चीन सुस्ताएको हो ? ती प्राज्ञका मत र चिनियाँ पछिल्ला केही गतिविधिलाई आधार मान्दा त्यसमा केही रणनीतिगत बदलाव आएको देखिन्छ ।महत्त्वाकांक्षाको सन्तुलनचीनमा ‘दुई कदम अघि, एक कदम पछि’ भन्ने भनाइ खुबै प्रयोगमा आउने गर्छ । महत्त्वाकांक्षाको सन्तुलनका लागि यो आहान चिनियाँहरू खुबै दोहोर्‍याउँछन् । यस बिम्बयुक्त आहानले भन्छ– कुनै ठूला लक्ष्यमा अपेक्षित सफलता हासिल नभइरहे एक कदम पछि फर्केर हेर्दा फरक अवस्था देखिन सक्छ । लक्ष्य पछ्याइरहँदा एकनासले प्रगति मात्र हुँदैनन्, अवरोधहरू उत्तिकै आउँछन् । परिवेश बदलिन्छ पनि । तर एक कदम पछाडि हट्दासमेत समग्रतामा त्यो अग्रगमन नै दरिन्छ ।यही भाव दर्सिने गरी एक वर्षअघि कोभिड महामारीका बेला बन्द गरिएका चीनतर्फका १४ वटा साना व्यापार नाका खुला गरिए । थप सातवटा नाकाहरू खुलाउने तयारीका लागि मूल्यांकन भइरहेका विवरणहरू आइरहेका छन् । नेपालमा जनस्तरको सम्बन्ध विस्तारका लागि बीआरआई अन्तर्गतको ‘सिल्क रोडस्टर’ सुरु गरिएको छ । चीनले सन् २०२५ लाई नेपाल भ्रमण गर्ने वर्षका रूपमा आफ्नोमा प्रवर्द्धन गरिरहेको छ । पछिल्लो समय काठमाडौं उत्रिरहने चिनियाँ प्राज्ञका भनाइ केलाउने हो भने पनि त्यसमा उनीहरूको फेरिएको रणनीति देखिन्छ । कोभिडअघिसम्मै पनि नेपालमा हुने सभा सम्मेलनमा उनीहरू नेपाल–चीन रेलमार्गको काल्पनिक नक्सा देखाउँदै त्यसले ल्याउने कायापलटको चर्चा गर्थे, जुन हिजोआज हराएको छ । हालै काठमाडौंमा आयोजित एक कार्यक्रममा चिनियाँ राज्य संयन्त्रलाई परामर्श दिने हैसियतमा रहेकी एक वरिष्ठ प्राज्ञले रेल र व्यापारलाई नछोईकन ‘हिमालवाद’ भन्दै हिमालयवारपारको जनस्तरको चर्चा गरिन् । चिनियाँहरू धार्मिक विषयलाई खुबै बलियो पक्षका रूपमा हेर्दैनन् । तर त्यसबेला ती प्राज्ञले इतिहासमा भिक्षुहरू हिँडेको मार्गको प्रसंग उठाउँदै कसरी द्विपक्षीय सम्बन्धलाई राज्य निर्माणको प्रक्रिया अघिको समयदेखि जोडेको छ भन्ने व्याख्या गरिन् । उनले प्राचीन तिब्बती गुम्बा, मानसरोवरदेखि लुम्बिनी, बौद्धनाथ र स्वयम्भूका कुरा खुबै गरिन् ।कुनै बेला चिनियाँहरू ठान्थे– नेपालसँगको जनस्तरको सम्बन्ध भारत–नेपालजस्तो कहिल्यै हुन सक्दैन । अझै पनि धेरैको ठम्याइ त्यही नै छ । जुन कम्तीमा केही वर्ष वा दशकमा फेरिइहाल्ने छैन । तर चीनको आफ्नो ‘सफ्ट पावर’ मा अब बिस्तारै भए पनि बलियो हुँदै जानुपर्छ भन्ने बुझाइ देखिन थालेको छ । नेपालमा सयौं विद्यालयमा प्राथमिक तहबाटै विद्यार्थीहरू कम्तीमा आधारभूत चिनियाँ शिष्टाचारमा पोख्त हुन थाल्नु त्यसकै उदाहरण हो । चिनियाँ र नेपाली सर्वकालिक साहित्य यतिखेर एकअर्काका भाषामा अनुवाद हुन थालेका छन् । र, सबैभन्दा महत्त्वपूर्ण कुरा यतिखेर स–साना हिमाली नाकामार्फत जनस्तरको सम्बन्धलाई चलायमान बनाउने भन्नेमा छ । दुवैतर्फ ३० किलोमिटरसम्म स्थानीय पासकै भरमा आउजाउ गर्ने सकिने व्यवस्था त्यसकै एउटा दरिलो प्रमाण हो । भूराजनीतिक हिसाबले तिब्बतको संवेदनशीलता एकातर्फ छ । तर जनस्तरको सम्बन्ध कमजोर पार्दा त्यो झनै प्रत्युत्पादक हुने बुझाइ बेइजिङको पाइन्छ ।चीनसँग सीमा जोडिएका १५ हिमाली जिल्लामा उसले तत्कालका लागि स–साना पूर्वाधारमै गरिरहेका लगानी अझ बढाउनुपर्छ भन्नेमा चिनियाँ विज्ञहरूको जोड पाइन्छ । ती कैयौं उत्तरी नाका धार्मिक, सांस्कृतिक र परम्परागत व्यापारका सेतु हुन् । हिमाली नाका बेइजिङ–काठमाडौं सम्बन्धका धड्कन हुन् ।मूल्यवान् बिन्दु : उरै भन्ज्याङनेपालको नक्साको पश्चिमोत्तर कुनामा बझाङ जिल्लामा पर्ने कचौराजस्तो देखिने ठाउँमा उरै पास पर्छ । तिब्बती मानसरोवरको जलबिना लागामाडु, मष्टामाडु लगायतका मठको पूजा पूर्ण हुँदैन । सुदूरपश्चिम र कर्णालीका कैयौं माडु (मठ) हरूमा त्यस्तै परम्परा छ । त्यो परम्परा हिजोआज सुरु भएको होइन । वैदिक पुराणको मानसखण्डमा उरै पास प्रयोग गरी खस आर्यहरूको एउटा समूह हालको नेपाल आएको उल्लेख छ । त्यसैगरी रामायणकालमा समेत हरिद्वार–मानसरोवरको यात्रामा पनि यही पौराणिक बाटो प्रयोग भएका किंवदन्तीहरू पाइन्छन् । पछिल्लो शताब्दीमै पनि नुन र ऊनको व्यापार हुने एवं धार्मिक मार्गका रूपमा त्यस बाटोको उपयोगिता रहिआएको देखिन्छ । यतिखेर उरै तिब्बततर्फको बजार ताक्लाकोटमा हुने स्थानीय व्यापारमा बझांगीहरूकै बोलवाला छ । तर यी सबै त्यस मार्गको खास सम्भावना र क्षमताका हिसाबमा नगण्य हुन् ।अहिले चैनपुर–ताक्लाकोट सडक निर्माणको काम जारी छ । धनगढी–दिपायल–चैनपुर–उरै भन्ज्याङ हुँदै मानसरोवर जाने त्यो सबैभन्दा छोटो बाटो हो । सुदूरपश्चिम प्रदेशको बीचभागबाट यसरी तिब्बत भारतसँग जोडिन्छ । त्यसो हुँदा करोडौं जनसंख्या रहेको हिन्दु, बौद्ध र बोन धर्मावलम्बीहरूको जीवनकालमा एकपटक पुग्न चाहने दुर्लभ पौराणिक बाटोको अवसर बन्दै छ । पछिल्लो समय भारत र चीनबीचआफ्ना सीमाका समस्या सुल्झाउँदै सम्बन्ध सुधार्ने आशावादी प्रयासहरू भएको देखिन्छ । त्यसको एउटा मुख्य बुँदा कैलाश मानसरोवर यात्रा सहज गराउने भन्ने छ । त्यसक्रममा नेपाल बेवास्तामा पर्ने सम्भावनालाई नेपाली नेतृत्वले सजगतापूर्वक हेर्नुपर्छ ।सबैले जित्ने खेलइतिहासका तिक्तता र भूराजनीतिले गर्दा भारत र चीनबीच सामान्यतः सहजै सहकार्य अपेक्षा गरिँदैन । तर धार्मिक तथा सांस्कृतिक पक्षको विशेषता भनेको सबैलाई जोड्न सक्ने सामर्थ्य हुनु नै हो । अन्तर्राष्ट्रिय भूराजनीतिक खेलमा सधैंजसो आफूलाई तटस्थ कित्तामा राख्ने नेपालले किन यस अवधारणाको नेतृत्व लिएर बहसमा नल्याउने ? सी चिनफिङ शक्तिमा आएदेखि नै चीनको प्राथमिकतामा नेपाल हुँदै भारत जोडिने बहुआयामिक हिमालयपार सम्बन्धको परिकल्पना गरिएको देखिन्छ । भारतीय प्रधानमन्त्री मोदीको सधैंको प्राथमिकता आफ्ना करोडौं हिन्दु धर्मावलम्बीहरूलाई सहज तीर्थाटन गराउन सक्ने माहोलको पक्षमा हुने गरेको छ ।अहिले पनि कठिन र खर्चिलो यात्राका रूपमा नेपालका हिल्सा र केरुङ एवं भारतको नाथुला पास हुँदै लाखौं भारतीय तथा नेपाली तीर्थालुहरू मानसरोवर पुगिरहेकै हुनाले यो कुनै नितान्त नयाँ कुराको सुरुवात पनि हुने छैन । तर त्यही कुरालाई व्यवस्थित र व्यावसायिक स्वरूप दिँदा त्यसले जनस्तरमा त्रिपक्षीय भावनात्मक सम्बन्ध प्रगाढ बनाउनेछ । अपि, साइपालजस्ता हिमालको काखबाट हुने शान्त उच्च भूभागको धार्मिक–सांस्कृतिक यात्राले वैदिक सनातनी धर्मावलम्बीहरूको तीर्थाटनमा त्यो संसारकै लोभलाग्दो गन्तव्य हुनेछ । तर मुख्य कुरा त्यसमा नेपालको अग्रसरता, नेतृत्वदायी कूटनीतिक क्षमता र स्रोत व्यवस्थापनसँगै भारत र चीनलाई विश्वासमा लिने योजनासहितको कुशलता अपरिहार्य छ ।– जोशी चीनको सिचुवान विश्वविद्यालयबाट विद्यावारिधि गर्दै छन् ।"
समुन्नत समाजको बाधक छुवाछूत,"जात, लिंग, धर्म वा अन्य कुराका आधारमा कुनै व्यक्तिलाई समानभन्दा फरक व्यवहार गरिनु नै विभेद हो । विभेद सकारात्मक र नकारात्मक दुवै हुन सक्छ । कुनै निश्चित जात, लिंग, धर्म वा समुदायलाई राज्यको मूलधारमा ल्याउनका निम्ति कानुनमा नै विशेष व्यवस्था गरिन्छ भने त्यो सकारात्मक विभेद हो । सोही कुराका आधारमा कुनै व्यक्तिलाई उसको अधिकारबाट बन्देज गरिन्छ भने त्यो नकारात्मक विभेद हो ।२०६३ साल जेठ २१ कै दिन पुनःस्थापित प्रतिनिधिसभामा संकल्प प्रस्ताव पारित गर्दै गिरिजाप्रसाद कोइराला नेतृत्वको सरकारले नेपाललाई जातीय भेदभाव तथा छुवाछूत मुक्त राष्ट्र घोषणा गर्‍यो । यो दिनलाई दलित समुदायले आफ्नो सामाजिक न्याय, मानव मर्यादा र आत्मसम्मानको रक्षा भएको ऐतिहासिक दिनका रूपमा लिने गरेका छन् । त्यसयता आमनेपाली समुदायले जेठ २१ मा जातीय भेदभाव तथा छुवाछूत उन्मूलन राष्ट्रिय दिवस मनाउँदै आएका छन् । यसै प्रस्तावको मर्मलाई टेकेर हाम्रो संविधानको धारा २४ मा कुनै पनि व्यक्तिलाई निजको उत्पत्ति, जात, जाति, समुदाय, पेसा, व्यवसाय वा शारीरिक अवस्थाका आधारमा कुनै पनि स्थानमा कुनै प्रकारको छुवाछूत वा भेदभाव गर्न नहुने र यस्तो कार्य गर्ने व्यक्ति गम्भीर सामाजिक अपराधीका रूपमा कानुनबमोजिम दण्डनीय हुने व्यवस्थालाई मौलिक हकका रूपमा नै व्यवस्था गरिएको छ । यसैगरी मौलिक हकका रूपमा धारा ४० मा उल्लिखित राज्यका सबै निकायमा दलितलाई समानुपातिक समावेशी सिद्धान्तका आधारमा सहभागी हुने हकको जग पनि २०६३ जेठ २१ कै प्रस्ताव हो ।जातीय, लैंगिक तथा अन्य कुनै पनि किसिमको नकारात्मक विभेद अन्त्य गर्न कत्ति पनि ढिलाइ गर्न हुँदैन । यी विभेदहरूले मानवअधिकार, सामाजिक एकता र आर्थिक विकासमा गम्भीर असर पार्छन् । सामाजिकसद्भाव खल्बलिन्छ र आर्थिक समृद्धिमा बाधा पुग्छ । दलित, महिला, अपांगता भएका व्यक्ति, ज्येष्ठ नागरिकलगायत सम्पूर्ण नेपालीहरूको पूर्ण सहभागिताबिना नेपालको अर्थतन्त्रले सम्भावित उचाइ छुन सक्दैन ।जहानियाँ राणा शासनको अन्त्य गर्दै प्रजातन्त्र स्थापना गर्नुको प्रमुख ध्येय थियो समानता । जनताको शासक जनताले चुन्नुपर्ने र जनताको नेता वंशीय नभएर जननिर्वाचित हुनुपर्ने क्रान्तिको सन्देश थियो । एउटै राष्ट्रका नागरिकहरूका लागि एउटै अभियोगमा पनि उनीहरूको जातअनुसारले फरकफरक सजाय हुने व्यवस्था रहेका बेला थियो त्यो । तत्कालीन प्रधानमन्त्री जंगबहादुर राणाले युरोप भ्रमणका क्रममा नेपोलियन कोडबाट प्रभावित भएर नेपालकै पहिलो लिखित कानुन मुलुकी ऐन १९१० जारी गरे । जसमा दलितहरूलाई अन्य जातिलाई भन्दा बढी सजाय हुने विभेदकारी प्रावधान उल्लिखित थियो । करिब एक शताब्दीसम्म कायम रहँदै आएको यो कुरालाई पनि तुरुन्तै अन्त्य गरिनुपर्ने क्रान्तिको जोडदार माग रहेको थियो ।धर्म, वर्ण, जात, लिंग, भाषा, राजनीतिक विचारधारा, जन्म वा अन्य कुनै पनि कुराका आधारमा भेदभावको सामना नभईकन सबैलाई सम्मानजनक ढंगले मानवअधिकारको उपभोग गर्न पाउने कुरा मानवअधिकारसम्बन्धी विश्वव्यापी घोषणापत्रले सन् १९४८ मै बताइसकेको हुँदा पनि हामीकहाँ भने त्यस्तो अवस्था थिएन । छिमेकी राष्ट्र भारतमा महात्मा गान्धी, रामास्वामीजस्ता नेताहरू छुवाछूत अन्त्यका लागि लागिरहेका थिए । भारतीय संविधानका निर्माता डा. अम्बेडकरले भारतमा व्याप्त छुवाछूत अन्त्यका लागि आवश्यक राजनीतिक, संवैधानिक र कानुनी लडाइँ लड्दै भारतको संविधानमार्फत नै छुवाछूत अन्त्यको व्यवस्था गराएका थिए ।नेपालमा भने लोकतन्त्र नहुँदा समाज जातीय छुवाछूत तथा लैंगिक भेदभाव जस्ता अत्यन्तै पछौटे रोगबाट ग्रसित थियो । यस कारण बीपी कोइरालालगायतका नेताहरूले हतियार उठाए । जहानियाँ राणा शासनको अन्त्य गर्दै प्रजातन्त्रका ढोका खोलिदिए । २००९ सालमा नै नेपाली कांग्रेस पार्टीको ५ औं महाधिवेशनबाट जातीय भेदभाव र छुवाछूत हटाउने प्रस्ताव पारित गरेका कोइरालाले बिर्ता उन्मूलन, निर्वाचनमा सबै बालिग उमेर कटेका नेपालीहरूको समान मत, विभेदकारी कानुनको प्रतिस्थापन, छुवाछूतको अन्त्यजस्ता प्रगतिशील एजेन्डा लिएर सरकारमा दुई तिहाइ बहुमतसहित निर्वाचित भए तापनि त्यसको १५ महिनामै निरंकुश राजा महेन्द्रले जननिर्वाचित संसद् भंग गर्दै देशलाई निर्दलीय पञ्चायतको अन्धकारमा धकेलिदिए । त्यसपछि धेरै कुराहरू अधुरै रहे । शासन हत्याउँदै निरंकुशता लाद्न सफल रहे तापनि समयको वेग र जनताको आधारभूत चाहनालाई रोक्न नसकिने बुझेपछि राजा महेन्द्रले २०२० सालमा मुलुकी ऐनलाई परिमार्जन गर्दै जातीय छुवाछूत अन्त्यको घोषणा गरे । सन् १९७१ मा नेपालले सबै किसिमका जातीय भेदभाव उन्मूलन गर्नेसम्बन्धी अन्तर्राष्ट्रिय महासन्धिलाई अनुमोदन गर्‍यो जसले जातीय भेदभाव उन्मूलनमा नेपालको प्रतिबद्धता अन्तर्राष्ट्रिय रूपमै जाहेर गरेको थियो ।कानुनी रूपमा छुवाछूत अन्त्य भएको घोषणा गरिए तापनि अशिक्षाका कारण समाज गरिबी र अन्धविश्वासबाट व्याप्त थियो । आजको दिनसम्म त व्यावहारिक रूपमा नहटेको जातीय विभेद त्यो समाजमा तुरुन्तै हट्न सम्भव थिएन । निरंकुश पञ्चायती व्यवस्थाको अवसानपश्चात् २०४७ मा बनेको संविधानमा मौलिक हकका रूपमा नै समानताको हक राखियो जसले प्रस्ट रूपमा नै जातीय तथा लैंगिक भेदभावलाई उन्मूलन गर्‍यो । संविधानको यो प्रावधानले जातीय भेदभाव तथा छुवाछूतलाई दण्डनीय करारका रूपमा घोषणा गर्दै भेदभावका विरुद्धमा एउटा बलियो जग बसाएको भए तापनि धेरै कामहरू भने बाँकी नै थियो । तत्कालीन सरकारले लिएको उदारवादको नीतिका कारण पनि धेरै मानिसहरूको आर्थिक अवस्थामा व्यापक सुधार भयो जसले गर्दा विभेद पनि पहिलेको तुलनामा केही कम हुन थाल्यो । ०४७ को संविधानको मर्मअनुरूप छुवाछूत अन्त्य गर्दै समानता कायम गर्नका लागि प्रधानमन्त्री शेरबहादुर देउवाको नेतृत्वमा रहेको सरकारले २०५४ मा उपेक्षित, उत्पीडित र दलित वर्ग उत्थान विकास समिति गठन गर्‍यो जुन एक महत्त्वपूर्ण कदम थियो । तत्कालीन प्रधानमन्त्री शेरबहादुर देउवाको नेतृत्व रहेको सरकारले २०५८ सालमा राष्ट्रिय दलित आयोग र राष्ट्रिय महिला आयोगको गठन गर्‍यो जुन अहिले संवैधानिक अंगका रूपमा रहँदै आएका छन् ।अन्तरिम संविधान २०६३ ले पनि धारा १४ मा छुवाछूत तथा जातीय भेदभावविरुद्धको हकको व्यवस्था गर्‍यो र यही हकको कार्यान्वयनका लागि २०६८ सालमा ल्याइएको जातीय तथा अन्य सामाजिक छुवाछूत र भेदभाव (कसुर र सजाय) ऐनले जातीय भेदभावलाई थप दुरुत्साहन गर्‍यो । २०७२ को संविधान त सामाजिक न्याय र उत्पीडित वर्गको अधिकारको सुनिश्चितताका लागि कोसेढुंगा नै बन्न पुग्यो । धारा १८ मा समानताको हक, २४ मा छुवाछूत तथा भेदभावविरुद्धको हक र ४० मा दलितको हकहरूलाई मौलिक हकका रूपमा सूचीकृत गरेको हाम्रो संविधान आजसम्मकै सबैभन्दा प्रगतिशील दस्ताबेज हो । धारा २५५ ले राष्ट्रिय दलित आयोगलाई संवैधानिक अंगका रूपमा राखेको कुराले पनि यसलाई थप पुष्टि गर्दछ ।यतिका प्रयास हुँदाहुँदै पनि आज दलितहरूमाझ गरिबी र अशिक्षाको दर तुलनात्मक रूपमा बढी छ । अन्तरजातीय विवाह गरेकै कारण मुकुन्द नेपालीहरूको घर जलिरहेकै छन्, कार्यस्थलमै तुलसा विश्वकर्माहरूले विभेदको सामना गरिरहनुपरेको छ । अन्तरजातीय प्रेम गरेको र यसलाई समर्थन गरेकै कारण २०७७ जेठ १० गते जाजरकोटमा नवराज विकसहित उनका छ जना साथीहरूले बीभत्स हत्या व्यहोरे । समृद्ध मुलुक जापानका बुराकुमिन र हाम्रै छिमेकी राष्ट्र भारतका दलितहरू पनि छुवाछूतजस्ता गम्भीर अपमानजनक अपराधबाट पीडित छन् । यी परिदृश्यबाट छुवाछूत अन्त्य गर्नका लागि एउटा मात्र आयामबाट सोचेर हुँदो रहेनछ भन्ने कुरा प्रस्ट छ । कुनै मुलुक चाहे आर्थिक रूपमा जतिसुकै समृद्ध बनोस् वा बलिया कानुनहरूद्वारा यस्ता कार्यलाई नियन्त्रण गर्न खोजियोस्, मानिसहरू ज्ञानी र सभ्य नहुँदासम्म यस्ता घटनाहरू भइरहँदा रहेछन् ।यस कार्यलाई नियन्त्रण गर्नका लागि त समाजलाई पूर्वाधार वा आर्थिक रूपमा मात्र नभएर चेतना र सभ्यतामा पनि समृद्ध बनाउन आवश्यक छ । कुल जनसंख्याको करिब १४ प्रतिशत रहेका दलित समुदाय अझै पनि आर्थिक, सामाजिक, शैक्षिक र राजनीतिक रूपमा पछाडि छन् । उनीहरूको उत्थानका लागि सरकारले थप विशेष कार्यक्रमहरू ल्याउने कुरामा जोड दिनुपर्छ । यस समुदायलाई राज्यको मूलधारमा ल्याउनका निम्ति करिब २० करोड दलित रहेको भारत र हाम्रो सरकार दुवैले संयुक्त रूपमा विशेष कार्यक्रमहरू ल्याएमा त्यसले थप फाइदा पुर्‍याउन सक्छ । विद्यालयहरूमा समानताको पाठ पढाउँदै सीमान्तकृत वर्गहरूलाई उद्यमशील बनाउनमा जोड दिनुपर्छ । जापानका बुराकुमिन र भारतका दलितहरूको बहिष्करणले विकासमा क्षति पुर्‍याएजस्तै, नेपालमा दलित र महिलामाथिको छुवाछूतले हाम्रो समृद्धिलाई रोक्ने निश्चित छ । छुवाछूतको अन्त्यको ढिलाइले सामाजिक न्याय र विकास दुवैलाई गम्भीर बाधा पुर्‍याउँछ । तसर्थ, कडा कानुनी कार्यान्वयन, सामाजिक जागरण र आर्थिक सशक्तीकरणमार्फत हामीले समतामूलक नेपाल निर्माण गर्नुपर्छ । जातीय भेदभाव तथा छुवाछूत उन्मूलन राष्ट्रिय दिवसले नेपाललाई छुवाछूत, जातीय, लैंगिक तथा सबै प्रकारको भेदभावहरूलाई अन्त्य गर्दै समतामूलक र समुन्नत समाज निर्माण गर्ने शक्ति आर्जन गर्न हामीले पहल गर्नुपर्छ ।"
लोहारपट्टीका दुःख र सपना,"जेठ पहिलो हप्ता हामी केही साथीहरू जनकपुरनजिकैको लोहारपट्टी गाउँमा थियौं । त्यहाँ जानुको प्रयोजन थियो, मधेशी दलित महिलाहरूसँग दुई दिन सँगै बस्ने र कुरा सुन्ने । हामी उनीहरूले देख्ने जीवनका सपनाहरूलाई उनीहरूकै आँखामा हेर्न र अनुभूत गर्न चाहन्थ्यौं ।हामी उनीहरूको अनुहारमा हाम्रो राज्य, राजनीति र पार्टीहरूको छायाछवि खोज्न चाहन्थ्यौं । र हामी चाहन्थ्यौं, उनीहरूका सुस्केरा, आक्रोश र विद्रोहका कुरा सुन्न । त्यो कुनै विकासे प्रायोजित कार्यक्रम थिएन । हामी आफ्नै जोहोमा त्यहाँ पुगेका थियौं र हाम्रो भेटघाटलाई नाम दिएका थियौं– ‘चिन्तन शिविर ।’ जसको तारतम्य मिलाएका थिए राजनीतिक/सामाजिक अगुवा कैलाश महतोले ।कार्यक्रम थियो स्थानीय मन्दिरको प्रांगणमा । सानो हल थियो । भुइँमा दरी ओछ्याइएको थियो । त्यहीं खानाको प्रबन्ध थियो । त्यहीं चिया, नास्ता पाक्थ्यो । दुई दिनसम्म चल्ने त्यो कार्यक्रममा बहुसंख्यक सहभागी थिए, दलित महिलाहरू । जहाँ बिहानदेखि साँझसम्म हुन्थे, जीवनका कुरा । चोटका कुरा । गरिबी र भोकका कुरा । राजनीतिका कुरा । र हुन्थे, गरिबी र अपमानको पत्थरले थिचिएर चिचिलैमा मरेका सपनाका कुरा ।पहिलो दिनको कार्यक्रम परिचय आदानप्रदानबाट सुरु भयो । नाम, ठेगाना मात्र भनेर नपुग्ने परिचय । जीवनमा भोगेका सुख र दुःख पनि भन्नुपर्ने परिचय । अनुभव र अनुभूतिसहितको परिचय । त्यो सत्रमा हामी सबैले आ–आफ्नै सुख, दुःखका कथाहरू सुनायौं । संघर्षका कथा र भन्यौं सपनाहरू । तर त्यहाँ एक जना महिलाले जे सुनाइन्, त्यो सबैभन्दा अलग थियो । उनले भनिन्, ‘मसँग सुनाउनलाई सुखका कथाहरू छैनन् हजुर । मैले आजसम्म न त सुख देखें, न त भोगें । जीवन दुःखैदुःखले भरिएको छ त सुनाउनलाई सुख कहाँबाट सापटी ल्याऊँ ?’ बलौटाकी ती महिलाको नाम थियो, वाचोदेवी राम । उनले आफ्ना अनेकौं दुःखहरूको सन्दुकबाट एउटा दुःख निकालिन् र सुनाइन्, मिटरब्याजीबाट पाएका सास्ती, अपमान र हन्डरका कथा । दस वर्षअगाडि उनले लिएको तीन लाख ऋण अठार लाख तिर्दा पनि सकिएन । र, त्यहींबाट सुरु भयो उनको अर्को दुःख ।श्रीमान्लाई विदेश पठाउन र घर खर्च टार्न लिएको तीन लाखले अहिलेसम्म कमाएको सबै पैसा सक्यो, घर सक्यो, सपना सक्यो र सक्यो रातको निन्द्रा पनि । तर, अझै ऋण सकिएन । अहिले उनी आफ्नै घरमा भाडामा (?) बस्छिन् । जहाँ महिनैपिच्छे साहु आउँछ र भाडा तिर्न धम्क्याउँछ । उनी सीडीयो कार्यालयमा धाइन् । दलका आँगन, नेताका चौखट घाइन् । तर न त मिठो बोली पाइन्, न त न्याय नै । उनी सोध्छिन्, ‘सर के यो देशमा न्याय मरिसक्यो ?’कुराकानी गरिरहँदा, पहिलो दिनदेखि नै मेरो ध्यान एक जना किशोरीमा थियो । त्यो यसकारण कि, उनी लगभग कार्यक्रमभर चुपचाप थिइन् । उनका आँखा मधुरा थिए । र, उदास थियो अनुहार । यस्तो लाग्थ्यो कि दुब्लो ज्यानकी ती किशोरीको जीवनमा कुनै उमंग छैन । जब खाना खाने समय भयो, म उनको छेउमा पुगें र कुरा गर्न थालें । मैले सोधें, तिमी किन हाँस्दिनौ ? मैले नसोध्नुपर्ने प्रश्न सोधें । मेरो प्रश्नमा उनी थोरै लजाइन् र भनिन्, ‘हाँस्नलाई सपना चाहिन्छ सर, मेरो त सपनै छैन, कसरी हाँस्नु ?’ उनको जवाफले मेरो प्रश्नलाई झापड हानेझैं भयो ।उनको नाम थियो, पविता सदा । घर बलवा–९ अद्यायनपुर । मैले सोधें, ‘कतिमा पढ्दै छौ ?’ उनले थोरै संकोचका साथ भनिन्, ‘म पढ्दिनँ सर ।’ मलाई लागेको थियो, उनी त्यस्तै ९/१० कक्षामा पढ्ने हुनुपर्छ । ‘अनि के गर्छ्यौ ?’ मेरो प्रश्नको कसरी उत्तर दिने भनेर उनले एकैछिन सोचिन् र शान्त स्वरमा भनिन्, ‘बच्चाहरू हेर्छु ।’ ‘के स्कुलमा काम गर्छ्यौ ?’ मेरा बेकारका प्रश्नहरूले उनलाई सायदै झर्को लागेको हुनुपर्छ, यद्यपि धैर्यताका साथ थोरै लजाउँदै उनले भनिन्, ‘हैन सर म आफ्नै बच्चा हेर्छु ।’ म आश्चर्यमा परें । आफूले सानै देखेकी उनी त विवाहित पो रहिछन् र उमेर रहेछ २३ वर्ष । उनका तीन जना बच्चा रहेछन् । छोरा ८, छोरी ७ र ५ वर्षका । आश्चर्यका साथ उनलाई फेरि सोधें, ‘अनि श्रीमान् ?’ उनले मनको पीडालाई आँखामा ल्याउँदै शुष्क स्वरमा भनिन्, ‘श्रीमान् मर्‍यो ।’ म अवाक् भएँ । मेरो मन एक्कासि पीडाले भरियो । मलाई के गर्ने, कसो गर्ने भयो । त्यसपछि मैले बोल्ने शब्द नै पाइनँ र चुप लागें ।त्यो कोभिड कालको कुरा हो, जतिबेला पविता सासू बिरामी परेर हस्पिटलमा थिइन्, यता श्रीमान् बिते । अकस्मात् यस्तो भयो कि, के भएको हो भन्ने थाहा नपाउँदै उनको संसार रित्तो भयो । त्यसपछि, उनमाथि दुःखको पर्वत झर्‍यो र उनका रहर, सपना, जाँगर सबै मरे । १२ वर्षको उमेरमा विवाह भएकी पविता, २० वर्ष नहुँदै विधवा भइन् । र, उनले जीवनका खुसीहरू यो जुनीका लागि बिर्सिइदिइन् । मैले भेट्दा उनी खाली थिइन् । खाली अर्थात्, उनीसँग नागरिकता, घर, जमिन, रोजगारी, सपना, नाम, परिचय केही पनि छैन । उनका दुःख देख्ने न त कुनै पार्टी छ, न त सरकार । मात्र उनका साथमा बाँकी छन् उनले बोकी नसक्ने दुःखहरू र समयले थप्पड हानेर मनभरि लागेका चोटैचोट ।कार्यक्रमको अन्तिम दिन हामीलाई भेटघाटका लागि तीनवटा दलित बस्तीबाट निम्ता आयो । मैले सोधें, ‘हेर्नलाई के छ बस्तीमा ?’ मेरो प्रश्नमा मित्र कैलाश महतोले भने, ‘सबैथोक छ त्यहाँ । बेरोजगारी छ । गरिबी छ । रोग छ । भोक छ । छुवाछूत छ । अपमान छ । विकासका रित्ता रहर छन् । मात्र एकथोक छैन ।’ मैले जिज्ञासा राखें, ‘के छैन ?’ उनले व्यंग्यका साथ भने, ‘सरकार छैन । मधेशका दलित महिलाहरूका लागि देश, पार्टी, सरकार र सत्ता सबै भ्रम हो सर ।’ हाम्रो छेउमै बसेर कुरा सुनिरहेका एक जना युवाले आफ्नो अनुभव सुनाउँदै भने, ‘कुनै काम लिएर, वडामा गयो वडाले पालिका जाऊ भन्छ, पालिका गयो प्रदेश जाऊ भन्छ, प्रदेशमा गयो, सिंहदरबार जाऊ भन्छ । सिंहदरबार कहाँ पर्छ र त्यहाँ को बस्छ थाहा छैन ?’ उनको आक्रोश सुनेपछि मलाई लाग्यो, उनीहरूकै भोटले कोही दरबार छिरे, तर उनीहरू धूलोमै छुटिगए । किन यस्तो भयो ? खेलको नियम किन यति धेरै पक्षपाती भयो ? उनीहरूलाई धेरै कुरा थाहा छैन । तर यति कुरा थाहा छ, केही त अवश्य नै गडबड भएको छ । र, त्यो खेलको नियम नफेरेसम्म उनीहरूको जीवनमा कुनै परिवर्तन आउने छैन ।अन्तिम दिन बिहानै हामी दलित बस्तीतिर लाग्यौं । अघिल्लो दिन पानी परेकाले बाटो हिलाम्य थियो । घरहरू ओसिला थिए । यत्रतत्र चिसो र हिलोमैलो । बाटो जस्तै हिलोमैलो थिए त्यहाँका बालबालिकाहरू । जो प्रायशः सबै अर्धनग्न । गाउँमा नयाँ मान्छे आउने हल्लाले हुनुपर्छ भीड थियो र भीडमा थिए बेरोजगार युवाहरू, जो छोटो कुरा गर्थे र बातबातमा असन्तुष्ट देखिन्थे । मान्छेहरूको भीडमा सबैभन्दा धेरै थिए महिलाहरू, जो कामको बोझ, भोक र अपमानले उमेरभन्दा लगभग २० वर्ष जेठा देखिन्थे । उनीहरू चर्को चर्को बोल्थे र बातबातमै सरकारलाई गाली गर्थे । तर पुरुषहरू भने काम र ऋणको बोझले थिचिएर थकित र सुक्खा देखिन्थे । वातावरण यस्तो थियो, मानौं त्यहाँ आशाको उज्यालो कतै छैन । जे छ, गरिबी छ र छ पुस्तौंपुस्तादेखि थोपरिएको अपमानको शब्दहीन पीडा ।हामी पुगेको त्यही बस्तीमा भेटिइन्, जानकीदेवी सदा । उमेर थियो ३५ वर्ष । उनी भीडबाट अलिक अलग्गै बसेकी थिइन् । उनका आँखा हेर्दा लाग्थ्यो, ती आँसुका पोखरी हुन् । फुंग उडेको अनुहार र हाँस्न बिर्सिएको उनको मुखमुद्रा देखेर मैले सोधें, ‘किन उदास छ्यौ ?’ उनले एकछिन रोकिएर जवाफ दिइन्, ‘हिजो मात्र मेरो श्रीमान् मरेको छ सर ।’ उनको जवाफ सुनेर मेरो बोली रोकियो र भक्कानो फुट्लाजस्तो भयो । किन यति ठूलो सकसको समुद्रमा छन् हाम्रा मान्छेहरू ? आफैंभित्र उब्जिएको यो प्रश्नले मलाई भाउन्न होला जस्तो भयो । ‘श्रीमान्लाई के भएको थियो ?’ मैले सानो स्वरमा समवेदनासाथ सोधें । राति जीउ ठन्डा हुँदै गयो र ऊ बित्यो । उनले त्यो कुरा यसरी भनिन्, मानौं ठन्डीले मान्छे मर्नु स्वाभाविक कुरा हो । अथवा उनको कुरा सुन्दा लाग्थ्यो, त्यो सबै हुनु नै गरिबको नियति हो । जब पति मर्‍यो, उनीसँग बाँकी रह्यो पाँच सन्तानको विशाल पर्वत । उनका २ छोरा र ३ छोरी रहेछन् । विवाह भएको थियो उही १३ वर्षको उमेरमा । उनको कुरा सुन्दा लाग्थ्यो, उनका पति त उनलाई छोडेर गए नै, साथमा छोडिए उही भोक, रोग, बेरोजगारी, अभाव र अपमान । उनले नरम स्वरमा भनिन्, ‘मैले त पतिको शोक पनि मनाउन पाइनँ सर । आखिर गरिबलाई रुने पनि समय छैन ।’ उनका साथैमा उभिएकी एक महिलाले भनिन्, ‘रुनलाई त धन हुनुपर्‍यो नि, गरिबलाई के शोक, के रुवाइ ।’सपनाजब हामी जुन बस्तीमा पुग्थ्यौं, त्यहाँ हामीलाई पर्खिएर मान्छेहरू बसिरहेका भेटिन्थे । सबै दलितहरू । यस्तो लाग्थ्यो, खासमा उनीहरू त्यहाँ हाम्रो कुरा सुन्न हैन, झगडा गर्न जम्मा भएका हुन् । जब मनमा आक्रोश हुन्छ, सायद बातबातमा झगडा गर्न मन लाग्छ । त्यसै मेसोमा एउटा घरको आँगनमा बसेका मान्छेहरूलाई मैले प्रश्न गरें, ‘तपाईंहरू के चाहनुहुन्छ ?’ सायद मेरो प्रश्न उनीहरूका लागि अर्थहीन थियो । सायद, त्यो प्रश्न सोधेर म आफ्नो अहंकार र उच्चताबोध प्रदर्शन गरिरहेको थिएँ । किनभने जसलाई सबै कुरा चाहिएको छ, उनीहरूलाई के चाहिएको छ भनेर सोध्नु कसरी जायज हुन्छ ? फेरि मसँग दिने नै के थियो र ? मैले स्पष्टीकरण दिँदै भनें, ‘म मात्र तपाईंहरूको आन्दोलन र मागमा ऐक्यबद्धता जनाउन सक्छु । र, तपार्इंहरूको आवाजमाथि आवाज थप्न सक्छु ।’ मेरो कुरा सुनिरहेका एक जना युवाले भने, ‘हामीलाई दया चाहिएको हैन सर । हामीलाई चाहिएको हो अधिकार । हामी चाहन्छौं सरकारले हामीलाई देखोस् । र, लोकतन्त्रमा हाम्रो पनि स्वामित्व होस् ।’मैले उनको कुरामा प्रतिक्रिया दिँदै फेरि सोधें, ‘यो त अमूर्त कुरा भयो ।’ छेउमै बसेको अर्का युवाले थपे, ‘नेपालमा हामी ४५ लाख दलित छौं । तर हामी कहाँ छौं, कहाँ बस्छौं र के खान्छौं ? राज्यलाई थाहा हुनु पर्दैन ? हामी सयौं वर्षदेखि विभेद, छुवाछूत, अपमान र भोक सहेर बसेका छौं, यो सरकारलाई त्यसको हेक्का हुनु पर्दैन ? हामी रहरले गरिब भएका होइनौं, न त रहरले दलित भएका हौं । कि त हामीलाई मान्छे होइनौं भनेर भन्नुपर्‍यो, अन्यथा हामी यही देशका नागरिक हौं भने, हामीलाई नागरिकको सम्मान चाहियो । गाँस, बास, कपास, रोजगारी, शिक्षा, स्वास्थ्य, सम्मान र परिचय हाम्रो माग यही हो । यी जे जति अहिले हामी मागिरहेका छौं, यी हामीबाटै वर्षौंवर्ष अगाडि खोसिएका कुरा हुन् । हामीलाई अब त्यो फिर्ता चाहियो ।’ उनी बोल्नलाई निकै सिपालु थिए । उनले मलाई नै चुनौती दिएझैं गरेर भने, ‘हामीलाई कसैको ओठे माया चाहिएको हैन । खासमा, हामी अन्त्योदय चाहन्छौं । अनि मात्र सर्वोदय सम्भव छ । अन्यथा, हाम्रा लागि काठमाडौं मिथ्या हो । जनकपुर मिथ्या हो । संघीयता मिथ्या हो । र, लोकतन्त्र मिथ्या हो ।’त्यहाँ मैले देखें, वर्षौंवर्षदेखि हेपिएका मान्छेसँग भित्रभित्रै दबिएर बसेको रिसको आगो थियो । जब हामीले दुई दिन बसेर उनीहरूसँग कुरा गर्‍यौं, त्यो आगो हलक्क बढ्यो । त्यही आगोको ज्वाला दन्किएजस्तो स्वरमा एक जना महिला सहभागी फूलकुमारी रामले भनिन्, ‘दलितमाथि थोपरिएको जातीय छुवाछूत, भेदभाव, बहिष्करण र विभेद अन्त्य नगरीकन समतामूलक, स्वाभिमानयुक्त र समृद्ध देश बन्नै सक्दैन । अतः यो सकै कुरालाई संवैधानिक र कानुनी रूपमा हल गर्न पहिले त हामीलाई सबै ठाउँमा समानुपातिक प्रतिनिधित्व र आनुपातिक आरक्षण चाहिन्छ । अनिमात्र ‘अन्त्योदय’ हुन्छ । अन्यथा, चिप्ला कुराले समाज फेरिँदैन ।’के हो अन्त्योदय भनेको ? हामीले यो प्रश्नमाथि केहीबेर विमर्श गर्‍यौं । अन्त्योदयको आशय सुनाउँदै राजनीतिक/सामाजिक अगुवा कैलाश महतोले भने, ‘दलितहरू जो सबैभन्दा अन्त्यमा छन् उनीहरूको उदय नै अन्त्योदय हो । जो मान्छे गरिब छन्, त्यसमा पनि दलित छन् र महिला छन् । उनीहरू शोषण, अपमान र विभेदका तीनवटा भारी बोकेर समाजको सबैभन्दा पिँधबाट चिच्याइरहेका छन् । उनीहरू त्यो वेदना र पीडाबाट मुक्ति चाहन्छन् । त्यही नै अन्त्योदय हो । पहिले नेपालमा अन्त्योदय आवश्यक छ । जब अन्त्योदय हुन्छ, तबमात्र लोकतन्त्रको सार्थकता प्रमाणित हुन्छ । अनि मात्र राज्य न्यायपूर्ण र समावेशी बन्छ । अनि मात्र साँचो अर्थमा सर्वोदय हुन्छ । यही नै हाम्रो र लोहारपट्टीको सपना हो ।’ लोहारपट्टीबाट हिँड्दै गर्दा हामीलाई लाग्यो, ‘जे गर्नुपर्ने हो, आँधी आउनुअगाडि नै सबै कुरा गरौं । अर्थात्, पहिले अन्त्योदय गरौं, त्यसपछि स्वभावतः सर्वोदय हुनेछ ।’"
खाडीमा घरेलु श्रमिकको रोजगारी,"खाडी मुलुकहरूमा सरकारले लगाई आएको बन्देज वा विभिन्न सर्तले गर्दा नेपाली महिलाको काम गर्न पाउने नैसर्गिक र संवैधानिक अधिकार हनन भएको छ । अनियमित तबरले जानुपर्दा लाखौं नेपाली महिलाको वैदेशिक रोजगारी झन् असुरक्षित भएको छ ।तर, अहिले महिला आयोग, मानवाधिकार आयोगलगायत अन्य सरोकारवालाको दबाबपछि सरकार खाडी मुलुकमा घरेलु श्रमिकको रोजगारी खुला गर्न अग्रसर देखिएको छ । दशकौंदेखि हुँदै आएको तर हालैमात्र सतहमा आएको भिजिट भिसाका नाममा हुने मानव तस्करी र भ्रष्टाचारको मुद्दाले झन् वैधानिक तथा व्यवस्थित रूपमा नै खुला गरिनुपर्ने मतलाई थप बल पुर्‍याएको छ ।श्रम, रोजगार तथा सामाजिक सुरक्षा मन्त्रालयले यूएईमा ‘परीक्षणका रूपमा’ घरेलु श्रमिक पठाउनका लागि र त्यसपछि अन्य खाडी देशका लागि पनि खुला गर्ने गरी एक प्रोटोकल तयारी गरिरहेको कुरा बाहिर आएको छ । परराष्ट्रमन्त्रीले पनि खाडी मुलुकमा महिला कामदार नपठाउने निर्णय पुनरावलोकन गर्नुपर्ने धारणा राखेकी छन् ।श्रम, रोजगार तथा सामाजिक मन्त्रालयलाई निर्देशन र सुझाव दिने मात्र होइन कि जसरी २०७३ सालमा संसद्को अन्तर्राष्ट्रिय श्रम समितिले खाडी मुलुक र मलेसियामा असुरक्षाको कारण देखाई यथास्थितिमा घरेलु श्रमिकका रूपमा काम गर्न जान प्रतिबन्ध लगाएको थियो, त्यसैगरी संसद्को सम्बन्धित समिति र सरकार दुवैले खाडीका कुनै पनि देशमा पठाउँदा त्यस्तो रोजगारी सुरक्षित भएको घोषणा गरी खुला गरोस् । ताकि अबका दिनमा एउटा मन्त्रालयको राजनीतिक र प्रशासनिक नेतृत्वमात्रै होइन कि सिंगो राज्य नै नेपाली श्रमिकको सुरक्षा र श्रम तथा मानवअधिकारप्रति जवाफदेही होस् ।यूएईमा घरेलु कामदार पठाउने सम्भावनाका सम्बन्धमा अध्ययन गर्न केही दिनअघि प्रतिनिधिसभामा तीनवटा संसदीय उपसमिति गठन गरिएको छ । हुन त घरेलु श्रमलाई व्यवस्थित, मर्यादित र सुरक्षित बनाउन विगतमा पनि पटक–पटक संसदीय टोलीले खाडी क्षेत्रमा स्थलगत अध्ययन भ्रमणका आधारमा राय सुझावसहितको प्रतिवेदन दिएका छन् । बेला–बेलामा पूर्वराजदूतहरूबाट पनि विभिन्न सुझाव तथा राय सरकारसमक्ष आई नै रहेका छन् ।घरेलु श्रमिक पठाउनुअघि गन्तव्य देशको भर्नाकर्ता संस्था/निकाय, भर्ना शुल्क, दुई देशबीचका भर्नाकर्ता संस्थाबीच भएको सम्झौताको दस्ताबेज तथा नेपाली गृहश्रमिक भर्ना गर्ने विदेशी निकाय तथा रोजगारदाताबीच भएको सम्झौता र त्यसमा संलग्न प्रावधान के कस्तो हुनुपर्दछ भन्ने विषयमा हाम्रो अध्ययन तथा तयारी हुनु जरुरी छ ।अध्ययन टोलीले सामाजिक सुरक्षा तथा सेवा समाप्तिपछि पाउनुपर्ने उपदान जस्ता सुविधा तथा त्यसको नेपालमा स्थानान्तरणको पनि ग्यारेन्टी कसरी गर्न सकिन्छ भनी अध्ययन गर्नु आवश्यक छ । आवश्यकता अनुसार गन्तव्य देशसँग सामाजिक सुरक्षा र त्यसको स्थानान्तरणबारे छुट्टै समझदारी पनि हुन सक्छन् ।कामको प्रकृति, रोजगारदाता र श्रमिकको स्पष्ट परिचय तथा ठेगाना, ज्याला तथा बेतन भुक्तानीको प्रक्रिया, दिनमा काम गर्नुपर्ने घण्टा, बिदा, रोजगारदाताले उपलब्ध गराउनुपर्ने खाना र आवास, आराम गर्न पाउने समय, रोजगारी निरन्तरताको प्रक्रिया, कामबाट हट्ने/हटाइने प्रावधान यसअघि नै दुई देशबीच गरिएका सम्झौतामा उल्लेख छ ।त्यसका साथै बिमा, पासपोर्ट लगायतका आफ्ना परिचयपत्र श्रमिकले राख्न पाउने, दुवै पक्षको कर्तव्य र अधिकारजस्ता विषय स्ट्यान्डर्ड करारपत्रमा उल्लेख हुनुपर्ने त मन्त्रालयको यसभन्दा अघि गरिएका सम्झौताको असल अभ्यासबाट सजिलै अवलम्बन गर्न सकिने अवस्था छ । तर यसका अलावा ३–४ महिनासम्मका लागि परीक्षण कालको अवधि रहने र त्यसमा सन्तुष्ट नभएमा त्यही अवधिभित्र छुट्टिन पाउने अधिकारको पनि समझदारी र करारपत्रमा ग्यारेन्टी गर्न आवश्यक छ ।घरेलु श्रमिकका लागि नेपालमा गन्तव्य देशको कानुन, रीतिरिवाज, भाषा तथा गर्न हुने–नहुने विषयबारे अभिमुखीकरण र सीप तालिम दिने व्यवस्था त हुने नै छ । तर श्रम सम्झौतामा रोजगारीमा गएपछि पनि रोजगारदाताले बेला–बेलामा तालिम दिने व्यवस्था श्रम समझदारीमा सुनिश्चित गर्न आवश्यक छ ।त्यस्तै करारका प्रावधान उल्लंघन भएमा वा शोषण तथा हिंसामा परेमा वा अन्य स्वतन्त्रता हनन भएमा घरेलु श्रमिकले छिटो न्याय पाउने व्यवस्था पनि सुनिश्चित गर्नुपर्ने हुन्छ । श्रमिक र रोजगारदाताबीच कुनै विवाद छ वा एकअर्काप्रति कुनै गुनासो छ भने दुवै पक्षबीच सौहार्दपूर्ण रूपले समाधान गर्ने वा त्यसरी समाधान हुन नसकेमा कसरी विवाद समाधान गर्ने भन्नेबारेमा समझदारीमा सुनिश्चित गरिनुपर्दछ ।गन्तव्य देश र नेपालका निजी भर्नाकर्ता संस्थाले प्रत्येक महिना नेपाल सरकारको सम्बन्धित निकाय र परिवारलाई घरेलु श्रमिकका बारेमा रिपोर्टिङ गर्नुपर्ने बाध्यकारी व्यवस्था श्रम सम्झौतामा गर्न सकिन्छ । उनीहरूका लागि २४ सै घण्टा सेवा उपलब्ध हुने व्यवस्थाको पनि सुनिश्चित गर्नुपर्ने हुन्छ । त्यस्तै करार सम्झौता सकिनै लाग्दा वा परिवारमा आकस्मिक कारणले फर्किनुपर्ने अवस्थामा स्वदेश फर्किने भिसा (एक्जिट परमिट) पनि सुनिश्चित गर्नु आवश्यक छ ।सरकारले ‘पारदर्शी प्रक्रियासहितको प्रोटोकल’ बनाएर निजी भर्ना एजेन्सीमार्फत भर्ना प्रक्रिया अगाडि बढाउने हो भने कुनै पनि श्रमिक शोषण र समस्यामा पर्दा उनीहरूको कानुनी दायित्व स्पष्ट हुन्छ । घरेलु कामदार भर्ना गर्दा स्वच्छ, नैतिक र कानुनसम्मत् भर्ना अभ्यास सुनिश्चित गर्न र शोषण र अन्य जोखिमबाट जोगाउन भनी फिलिपिन्सले आफ्नो आप्रवासी कामदार विभागद्वारा घरेलु श्रमिक भर्ती एजेन्सीहरूका लागि श्वेतसूची र कालोसूची प्रणाली कार्यान्वयनमा ल्याएको छ ।सम्बन्धित देशको कानुनको पालना गर्ने, स्वच्छ तथा नैतिक भर्ना गर्ने, स्पष्ट रेकर्ड कायम राख्ने र कामदारलाई उचित कागजात, तालिम र समर्थन प्रदान गर्न केही सीमित एजेन्सीलाई घरेलु श्रममा श्रमिक भर्ना गर्ने अधिकार दिएको छ ।त्यसैगरी गैरकानुनी भर्नामा संलग्न, मानव तस्करी वा मानव बेचबिखनमा संलग्न वा अत्यधिक शुल्क लिने र कानुन उल्लंघन गर्नेको इजाजतपत्र निलम्बन वा खारेज गर्ने जस्ता कडा दण्ड तथा उनीहरूको नाम सम्भावित रोजगारदाता तथा श्रमिकलाई थाहा होस् भनी सार्वजनिक गर्ने व्यवस्था पनि छ । तर नेपालमा सबैलाई अवगत नै छ– म्यानपावर एजेन्सीहरूको छवि र रेकर्ड सकारात्मक छैन ।विगतमा राजनीतिक नेतृत्वको प्रभाव तथा पैसाको चलखेलका आधारमा कालोसूचीबाट श्वेतसूचीमा पर्ने नजिरहरू भएको देशमा फेरि त्यस्तो अभ्यास नदोहोरिएला भनेर ढुक्क हुने अवस्था छैन । देशमा त्यस्ता श्वेतसूचीमा पर्न लायक भर्नाकर्ता एजेन्सीहरू छन् कि छैनन् र तिनको मापदण्ड के के हो भन्ने कुरा पनि स्पष्ट हुन जरुरी छ । नत्र भने घरेलु श्रमिक पठाउने एजेन्सी छनोट प्रक्रिया पनि त्रुटिपूर्ण मात्रै होइन, त्यसमा दोहनकारी एजेन्सी पर्न र पार्नका लागि ठूलै धनराशिको खेल नहोला भन्न सकिन्न ।सरकारले भर्ना प्रक्रियाको अनुगमन तथा नियमन प्रभावकारी हुने सुनिश्चितताको ग्यारेन्टी गर्नुपर्छ । यसका साथै समझदारी कार्यान्वयन गर्न संयुक्त टोलीले बेला–बेलामा अनुगमन र मूल्यांकन गर्नुर्पर्छ । घरेलु काम जस्तो कि बच्चा हेर्ने, वृद्ध हेरचाहकर्ता, चालक, माली, निजी नर्स, लुगा धुने, निजी सुरक्षा गार्डलगायत करिब १५–२० थरी घरेलु श्रमका क्षेत्रमा श्रमिक भर्ती गरिरहेका खाडीका देशमा नेपालले कुन प्रकारको काममा पठाउने हो, त्यसका लागि आवश्यक तालिमको पनि व्यवस्था गर्नुपर्ने हुन्छ ।गन्तव्य देशहरूले पनि आप्रवासीले उक्त देशका कतिपय कानुन तथा करार पत्रका प्रावधान उल्लंघन गरेमा प्रकृति तथा सामर्थ्य हेरीकन गम्भीरदेखि सामान्यसम्मका सजाय तथा क्षतिपूर्तिको व्यवस्थाबारे पर्याप्त रूपमा सुसूचित गराउनुपर्ने आवश्यकता छ । तर हामीले त्यसका लागि आवश्यक पाठ्यक्रम तथा सूचना सामग्री तयार गरेका छौं कि छैनौं । छैनौं भने तयार गर्न विलम्ब गर्नु हुँदैन ।घरेलु श्रमसम्बन्धी तालिम र गन्तव्य दशको कानुन, रीतिरिवाज, भाषा, रहनसहन तथा गर्न हुने र नहुने विषयबारे पर्याप्त अभिमुखीकरण गर्नुपर्ने काम राज्यको हो भन्ने कुराप्रति पनि राजनीतिक नेतृत्व र सरोकारवालाको खासै ध्यान गएको पाइँदैन ।हाम्रा अभिमुखीकरण तालिम प्रदायक संस्थामार्फत प्रदान गरिने तालिमको गुणस्तर नभएको कुरा हालै सरकारले नै गठन गरेको कार्यदलको प्रतिवेदनले प्रस्ट पारिसकेको छ । उदाहरणका रूपमा साउदी अरेबियाको मानव संसाधन तथा सामाजिक विकास मन्त्रालयले श्रमिकले अनलाइन र एकीकृत मञ्च (प्लेटफार्म) का माध्यमबाट गुनासो दर्ता गर्न पाउने व्यवस्था गरेको छ । योसेवामा नेपाली घरेलु श्रमिकले पनि समस्या पर्दा कसरी आफ्ना समस्या राख्ने भन्नेबारे अभिमुखीकरण तालिमद्वारा जानकारी दिनु जरुरी छ । यसको तयारी राज्यले गरेको छ कि छैन भन्ने कुराको जानकारी लिने र सचेत तुल्याउने जिम्मा संसदीय समितिका सदस्य, राजनीतिक पार्टी तथा सरोवारवाला सबैको हो ।देश रेमिट्यान्सले धानेको छ भनेर नथाक्ने तर लाखौं नेपाली आप्रवासी श्रमिक र तिनका परिवारको कल्याणका लागि काम गर्ने श्रम मन्त्रालयका लागि यथोचित बजेटको व्यवस्थासमेत नगर्ने यथार्थले नै नेपालको राजनीतिक नेतृत्व र पार्टीहरू यो सवालमा कति संवेदनशील छन् भन्ने प्रस्ट पार्छ ।कर्मचारी संख्या, आर्थिक स्रोत तथा प्राविधिक पक्ष सबैमा हाम्रा कूटनीतिक नियोगको क्षमतामा कमी छ । यिनै कारण हाम्रा नियोगले श्रमिकको हकहितमा प्रभावकारी रूपले काम गर्न नसकेको कुरा घामजत्तिकै छर्लङ्ग छ ।घरेलु श्रमिकको संख्या अनुसार श्रम सहचारी तथा काउन्सिलर र श्रमिक कल्याणकारी अधिकारीको व्यवस्था गर्नुपर्ने हुन्छ । नेपालमा वैदेशिक रोजगार बोर्डको क्षमता पनि त्यहीअनुरूप सबल बनाउनु आवश्यक छ ।वैदेशिक रोजगार बोर्ड र सामाजिक सुरक्षाअन्तर्गत पाउने आर्थिक सहायता र कल्याणकारी सहयोगका अलावा अवैधानिक रूपमा बसेका नेपालीलाई विपत् तथा संकटको अवस्थामा उद्धार, राहत तथा घरफिर्तीका लागि आकस्मिक कोष स्थापनामा अहिलेसम्म न सरकार, न त राजनीतिक दल र संसदीय समितिले नै प्राथमिकता दिएका छन् ।"
नेपाली चलचित्र : विश्व प्राज्ञिक दुनियाँमा बेखबर,"कोभिडका कारण लामो समयसम्म रोकिएको एसिया सिने सोसाइटीले आयोजना गर्ने एसियन चलचित्र सम्मेलन केही हप्ताअघि मात्र हङकङ विश्वविद्यालयमा सम्पन्न भयो ।संसारभरका दुई सयभन्दा बढी सहभागीहरूले भाग लिएको यस सम्मेलनको चौधौं संस्करणमा एसिया महादेशमा निर्माण भएका चलचित्रहरूको दार्शनिक विवेचना, सौन्दर्यशास्त्रीय चिन्तन र अन्तरवस्तुको विविधतामाथि विश्वभरिका थुप्रै प्रतिष्ठित विश्वविद्यालयहरूमा अध्ययन अध्यापन कर्मसँग जोडिएका विज्ञहरूले आ–आफ्नो अवधारणा प्रस्तुत गरेका थिए ।विश्व चलचित्र क्षेत्रको प्राज्ञिक गतिविधिहरूमा केकस्तो ‘डिस्कोर्स’ अर्थात् छलफलहरू भइरहेछ, यसबारे अवगत राख्नु पनि नेपाली चलचित्र क्षेत्रको विकासमा रुचि राख्ने सरोकारवालाहरूका लागि महत्त्वपूर्ण पाटो हो ।नेपाली चलचित्र र पहिचानको संघर्ष‘साम्बला’, ‘गाउँ आएको बाटो’, ‘राधा’ र ‘पूजा सर’ जस्ता नेपाली नयाँ छाललाई प्रतिनिधित्व गर्ने चलचित्रहरू विभिन्न अन्तर्राष्ट्रिय सम्मेलनमा अवलोकन गरेका विदेशी दर्शकहरूले अनौपचारिक छलफलहरूमा भए पनि नेपाली चलचित्रहरूको चर्चा गर्नु आफैंमा सुखद पक्ष थियो । यद्यपि, एसियन सिनेमाका बारेमा सम्मेलनमा चलेका औपचारिक छलफलहरूमा भने नेपाली चलचित्रहरूका बारेमा कुनै पनि सन्दर्भमा झिनो चर्चा पनि नहुनु आफैंमा टीठलाग्दो भयो ।सम्मेलनमा एसियन सिनेमाको बृहत्तर खाकाभित्र मुख्य गरेर चाइनिज र जापानिज चलचित्रहरूले प्रभाव जमाइरहँदा दक्षिण एसियाकै सिनेमाको चर्चा पनि भारतको मुम्बई र अन्य क्षेत्रीय चलचित्र उद्योगहरूबाट उत्पादित चलचित्रहरूको चर्चामा बढी सीमित भएको थियो ।चलचित्र जस्तो कलात्मक विधाको विकास र उतारचढावको सवालका हाम्रा भोगाइ र अभ्यासहरू अन्य देशहरूका लागि उपयुक्त देखिए पनि अन्य देशका चलचित्र विज्ञहरूले नेपाली चलचित्रहरूको विकासक्रमका बारेमा अवगत नराख्नुले पनि सम्मेलनमा प्रस्तुत कार्यपत्रहरूमा नेपाली चलचित्रहरू दृष्टान्तकै रूपमा पनि प्रवेश गर्न सकेका थिएनन् ।नेपालमा चलचित्र क्षेत्रमा हुने प्राज्ञिक कर्मप्रति राज्यको उदासीनता नै उक्त सम्मेलनमा भएको नेपाली चलचित्रसम्बन्धी न्यून बहसका रूपमा झल्किएको स्पष्ट रूपमा देखिन्थ्यो । नेपालमा चलचित्र विषयमा स्नातकोत्तर वा त्योभन्दा उच्च तह अध्ययन गर्ने विषय नै नहुनु, स्नातकमा भएको सिनेमा अनुसन्धानको अध्ययन अध्यापन त्रिविको अवधारणागत संकुचनको कारण खुम्चिनु र विकास बोर्ड आफैंले पनि चलचित्रमा अध्ययन अनुसन्धानको संस्कृतिलाई मलजल गर्ने स्रोतहरूको व्यवस्थापनको सवालहरूमा तदारुकता नदेखाउनुले पनि वर्तमान अवस्थामा नेपाली चलचित्रको अन्तर्राष्ट्रिय मञ्चहरूमा प्राज्ञिक उपस्थिति निम्छरो देखिन पुगेको यथार्थ छर्लङ्ग छ ।अन्तरविधागत ज्ञान र सिनेमाअन्तर्राष्ट्रिय सम्मेलनमा बौद्घ दर्शनका विविध अवधारणात्मक पाटोहरूलाई चलचित्रका थुप्रै आयामहरूसँग जोडेर चर्चा हुनु आफैंमा नवीन प्राज्ञिक अभ्यास हुन् । एसिया सिने सम्मेलनको यस संस्करणमा थुप्रै चिनियाँ अनुसन्धानकर्ताहरूले बुद्घका दर्शनहरूलाई सिनेमाको अन्तरवस्तु विश्लेषण गर्न अवधारणात्मक रूपमा जोडेर अनुसन्धान गरिरहेको यथार्थको अवगत भयो ।औपनिवेशिकी चिन्तन र ज्ञानको क्षेत्रीय दबदबालाई विनिर्माण गर्ने सोचले तयार भएका थुप्रै कार्यपत्रहरूमा मुख्य गरेर बौद्घ दर्शन, जेन बुद्घिज्म, कन्फुसियस र ताओका दर्शनहरूबाट चाइनिज तथा जापानिज सिनेमाका थुप्रै पाटोहरूमा अध्ययन अनुसन्धान भइरहेको प्रमाण प्रत्यक्ष रूपमा देखिए ।यस अतिरिक्त, विश्व मानवताको संस्कृतिलाई मलजल गर्न कसरी एसियन चलचित्रहरूले श्रव्यदृश्य मूल्यमान्यताहरूको निर्माण गरिरहेछन् भन्ने अहम् सवालहरूमा भएको चर्चा पनि आफैंमा चाखलाग्दो थियो । सम्मेलनमा राष्ट्रवादको द्वन्द्वात्मकतादेखि स्थानीय विषयवस्तुलाई सिनेमामा अन्तर्राष्ट्रियकरण गर्दा आइपर्ने सिर्जनात्मक चुनौतीहरूका बारेमा समेत यथेष्ट बहस भएको थियो ।नेपालको प्राज्ञिक क्षेत्रमा विषयगत शुद्घता अर्थात् ‘डिसिपिलिनरी युजेनिक्समा’ विश्वास गर्ने जमातहरूको नै दबदबा भएकाले ज्ञान निर्माणका संकुचित पर्खालहरू अझै भत्किन सकेका छैनन् । फलस्वरूप, चलचित्रमा आएको विषयवस्तुमाथि अन्य विषयका प्राज्ञहरूले कमै मात्र चिन्तन–मनन गरेको कारण नै आजको दिनमा नेपाली चलचित्रहरूमाथि अत्यन्त न्यून प्राज्ञिक सामग्रीहरू मात्र उपलब्ध छन् ।इको सिनेमा र कृत्रिम बौद्धिकताजलवायु परिवर्तनको प्रभावले विश्व मानव समुदायलाई चिन्तित बनाउँदै लैजाँदा चलचित्र सम्मेलनमा समेत पर्यावरणका मुद्दाहरूका बारेमा चर्चा हुनु आफैंमा सुखद् पक्ष हो । सिनेमा, प्राकृतिक संसार र मानवको जीवजन्तुहरूसँगको अन्तरसम्बन्धमा कथा बुनिएका इको सिनेमाका पाटोहरूमा पनि एसियन सिने सम्मेलनमा गम्भीर बहसहरू भयो ।यस विषयमा कार्यपत्र प्रस्तुतकर्ताहरूको विचारमा इको सिनेमाको अवधारणाले चलचित्रले पर्यावरणको मुद्दामा पस्किएको विषयवस्तुको आलोचनात्मक अध्ययन गर्ने, मुद्दालाई प्रस्तुत गर्ने सवालमा आचारसंहिताको पाटो उठाउने र कुन चलचित्रकर्मीले के उद्देश्यका लागि चलचित्र बनाइरहेका हुन्छन्, त्यसबारे आलोचनात्मक चेत प्रस्तुत गर्ने जमर्को गर्नुपर्दछ ।नेपालमा पनि पर्यावरणीय मुद्दामा निर्माण भएका थुप्रै वृत्तचित्रहरूमा इको सिनेमाका अवधारणा प्रत्यक्ष अप्रत्यक्ष रूपमा आइरहेका हुन्छन् । यद्यपि, यसबारे चिन्तन–मनन गर्ने बौद्घिक तप्काको कमी भइदिँदा हाम्रा आख्यान तथा गैरआख्यान चलचित्रहरूले उठान गरिरहेको वातावरण र पर्यावरणीय विषयवस्तुको राष्ट्रिय तथा अन्तर्राष्ट्रिय प्राज्ञिक सम्मेलनमा कम चर्चा हुने गरेको छ ।नेपालमा हालसम्म सिनेमासम्बन्धी कुनै जर्नल नै प्रकाशन नहुनु, नेपाली सिनेमाका बारेमा लेखिएका लेखहरू नेपाली भाषामा मात्र सीमित हुनु जस्ता पाटोहरूले पनि नेपालभित्र भइरहेको सिनेमासम्बन्धी कर्महरूमा विश्व प्राज्ञिक दुनियाँ बेखबर जस्तै हुन पुगेको छ ।एसियन सिनेमा र सीमान्तकृत आवाजमूलधारका चलचित्रहरूको अतिरिक्त सीमान्तकृत वर्गको आवाज उठाइएका थुप्रै चाइनिज र तिब्बतीयन चलचित्रहरूको समेत यस सम्मेलनमा चर्चा भयो । यस अतिरिक्त प्रयोगवादी चलचित्रहरूको छायांकन र ध्वनि सौन्दर्यशास्त्रमा समेत घनिभूत छलफल हुँदै एसियन चलचित्रहरूमा आइरहेको लैंगिकताको सवालमा महिला तथा तेस्रोलिङ्गीहरूको चरित्र चित्रणको सवालमा पनि चर्चा हुनुले सम्मेलनको गरिमा बढाएको थियो । भारतमा भएको भाषाको लडाइँ र सांस्कृतिक पहिचानको सवालहरूमा भारतीय चलचित्रहरूले प्रस्तुत गरिरहेको प्रतिनिधित्व र प्रमाणिकताको सवालहरूमा भारतीय विश्वविद्यालयका अध्यापकहरूले आफ्नो धारणा प्रस्तुत गरेका थिए ।नेपाली चलचित्र क्षेत्रमा लामो समय एकै जात, वर्ग र क्षेत्रको अधिपत्यता रहेको अवस्थामा कसरी मुकुण्डो, नुमाफुङ्ग, कागबेनी जस्ता वैकल्पिक धारमा निर्माण भएका चलचित्रहरूले दुई दशकअघि नै नेपाली चलचित्रका लागि फरक बाटो कोरेका थिए भन्ने दृष्टान्तहरू यस आलेखका पंक्तिकारले नेपाली सिनेमाको ऐतिहासिक विकासक्रमबारे प्रस्तुत गर्दा उल्लेख गरेका थिए ।अन्त्यमा, चलचित्र निर्माण र चलचित्रको प्राज्ञिक विवेचना एकअर्कामा अन्तरसम्बन्धित कर्महरू हुन् । चलचित्रको प्राज्ञिक उपलब्धिले चलचित्र क्षेत्रलाई स्पष्ट रूपमा नै मार्गनिर्देशन गर्दछ । यस परिप्रेक्ष्यमा नेपालमा भर्खरै मात्र चलचित्र अनुसन्धानको संस्कृति बामे सर्न मात्र लागेको अवस्थामा काठमाडौं महानगरले समेत आफूलाई युनेस्को चलचित्रमैत्री सहर घोषणा गरिरहँदा चलचित्रको अनुसन्धान क्षेत्रमा समेत बजेट खर्च गर्न सक्ने सम्भावनाको खोजी गर्नु अर्थपूर्ण हुनेछ ।साथै, चलचित्र विकास बोर्डको नेपाली चलचित्रकर्मीहरूले रूपान्तरणकारी भूमिका अपेक्षा गरिरहेको सवालमा यस संस्थाले गर्नुपर्ने थुप्रै कामहरूमध्ये नेपाली चलचित्रहरूको प्राज्ञिक श्रीवृद्घिमा समेत गुणात्मक नतिजा प्राप्त गर्ने हेतुले काम गर्नुपर्ने देखिन्छ ।राष्ट्रिय सिने संस्कृतिको विकासले मात्र नेपाली चलचित्रहरूले नेपालको ‘कल्चरल सफ्ट पावर’का रूपमा विश्वमञ्चमा दरिलोसँग आफ्नो हैसियत बनाउन सक्नेछ । नेपाली चलचित्रहरूले विश्व रंगमञ्चमा हैसियत बनाउने कार्यमा चलचित्र क्षेत्रसँग जोडिएको प्राज्ञिक कर्महरूको पनि उत्तिकै महत्त्वपूर्ण भूमिका हुनेछ ।"
थारू समुदायप्रति अतिरिक्त विभेद,"बेला–बेलामा जातीय विभेदको विषय पेचिलो बन्ने गरेको छ । जातीय विभेदसँग जोडिएका कतिपय घटनाहरू पनि हामी विभिन्न माध्यमबाट देख्न, सुन्न पाउँछौं । तर यसको प्रभाव कस्तो हुन्छ भन्ने कुरा विभेद र उत्पीडनमा परेका व्यक्तिलाई मात्र महसुस हुँदोरहेछ । जोकोहीले जातीय विभेदको असरका बारेमा महसुस गर्न पाउँदैनन् र सक्दैनन् पनि ।हामी राज्यका हरेक तह, तप्कामा समावेशिता, सहभागिताको कुरा गर्छौं । संविधानमा भएको व्यवस्था कार्यान्वयन हुनुपर्छ भनेर समाजका अगुवा, राजनीतिज्ञ, अधिकारकर्मी सबैले सभासमारोह, कार्यक्रमहरूमा चर्को भाषण गरेको सुनिन्छ । तर खै कार्यान्वयन भएको ? संविधान परिवर्तन भयो, व्यवस्था परिवर्तन भयो तर अवस्था भने परिवर्तन भएन किन ? व्यक्तिको मानसिकता परिवर्तन नभएकाले हो ?काठमाडौंका गल्लीमा साइकलमा फलफूल बोकेर घरघर बेच्न ल्याउनेहरूलाई ‘भैया’ भनेर सम्बोधन गरिन्छ । ‘भैया’ भनेको दाइभाइ हो तर प्रयोग भएको ‘भैया’ शब्दको लवजमा हेपाहा प्रवृत्तिको ध्वनि पाइन्छ । काठमाडौं सहरभित्रको कुरा गर्दा कालो वर्णका छाला भएकालाई अरू नै कुनै ग्रहबाट आएको जस्तो व्यवहार गरिन्छ । सामान्य उदाहरण, उनीहरूले धारा नै देखेका हुँदैनन् भन्ने खालको धेरैजसो घरबेटीको धारणा पाइन्छ ।कोठा खोज्दै जाँदा उनीहरूले धारा चलाउन सिकाउन पनि भ्याउँछन् । पानी चलाउने क्रममा कतै धारा बिग्रिहाले पनि धाराको पानी चलाएको छैन होला, धारा त देखेकै छैन होला ? भन्दै धारा बिग्रिएकोमा आरोप लगाउने घरबेटीहरू पनि छन् । यो कस्तो खालको विभेद हो ? जकडिएको मानसिकताको प्रतिबिम्बित ऐनाका रूपमा व्यवहार उत्रिएको हो ? व्यक्ति मात्रै हैन, राज्यबाटै कतिपय समुदाय हेपिएका छन् अनि विभेदमा परेका छन् ।भनिन्छ, मानिस जुन परिवेशमा जन्मिन्छ, हुर्किन्छ उसले जस्तो वातावरण पाउँछ । जब व्यक्तिमाथि दमन बढ्छ तब त्यसको प्रतिवादस्वरूप विद्रोह हुन्छ भन्ने पनि हामीले सुन्ने गरेका छौं । तराईको डोम, चमार दलित समुदायबाट अहिलेसम्म ४ जना डाक्टर बनिसकेका छन् ।थारू समुदायको जनसंख्या चौथो नम्बरमा छ । समानुपातिक सहभागिताको व्यवस्था भएको देशमा थारू समुदायका व्यक्तिले हरेक निकायमा आफ्नो सहभागिताका लागि लडाइँ नै गर्नुपर्छ । संविधानमा समेत जात र पहिचान त्यसैगरी मानव विकास सूचकांकका आधारमा सहभागिता समावेशी बनाउने उल्लेख छ । तर लागू हुन सकेको छैन ।निजामती क्षेत्रमा थारूको सहभागितालाई लिएर सर्वोच्चले परमादेश जारी गरिसक्दा पनि थारू भने अझै लडिरहेका छन् । आदिवासी जनजातिको क्लस्टरमा राखे पनि थारूहरूको सहभागिता न्यून छ । आदिवासी जनजातिको नामबाट सञ्चालित संस्था, संगठनहरूमा पनि थारूको सहभागिता नगण्य मात्रामा हुन्छ । थारू समुदायका व्यक्तिलाई त्यस्ता प्लेटफर्ममा सहभागिताका लागि बोलाइँदैन अथवा बोलाए पनि सहभागिता नै हुँदैन ।निजामती सेवामा समेत संविधानको व्यवस्था अनुसार कार्यान्वयन गर्नु भनेर सर्वोच्चको आदेश आइसक्दा पनि अझै कार्यान्वयन हुन सकेको छैन । के यो समग्र समुदायमाथिको विभेदकारी दमन हैन ? कानुनतः समावेशिता र सहभागिताका लागि किन कुनै विज्ञ, नेता अग्रसर हुँदैनन् ? किन उनीहरू यसका लागि आवाज बुलन्द गर्न सक्दैनन् ?सदियौंदेखि समाजमा व्याप्त जातीय विभाजन र छुवाछूतजस्ता अमानवीय तथा विभेदकारी प्रथाहरूले समानता, समावेशिता र सामाजिक न्यायमा गम्भीर असर पुर्‍याउँदै आएको छ । आरक्षणको व्यवस्था गरे पनि समान सहभागिता हुन सकेको छैन । एउटै व्यक्तिले अवसरहरू उपयोग गरिरहँदा जसका लागि छुट्याएको हो, त्यस्ता लक्षित वर्गका व्यक्ति भने वञ्चित हुँदै आएका छन् ।यस्ता खाले विभेद अन्त्यका लागि नीतिगत रूपमा सरकारले कदम नचालेसम्म पछि पारिएका समुदायको सशक्तीकरण हुन कठिन छ । प्रधानमन्त्री केपी शर्मा ओलीले केही दिनअघि मधेशमा आयोजित एउटा कार्यक्रममा सम्बोधनका क्रममा मधेश हरेक किसिमले सुगम भए पनि कर्णालीभन्दा दुर्गम भएको उल्लेख गर्नु भएको थियो ।प्रधानमन्त्री ओलीले महसुस गर्नु भएको विषय मधेशमा बस्ने, मधेशबाट अन्य क्षेत्रमा गएर बस्ने हरेक व्यक्तिले महसुस गर्छन् तर किन पछि पर्‍यो ? त्यतातिर भने कसैले ध्यान दिँदैनन् । मधेशी, दलित, पिछडा वर्गले मससुस गरेका व्यवहारका बारेमा नीति निर्माण तहमा बसेकालाई पनि थाहा छ तर त्यसलाई परिवर्तन गर्न कसैले पहल भने गरेको पाइँदैन ।दोस्रो जनआन्दोलनपछि अन्तरिम संविधान हुँदै वर्तमान संविधानको एउटा मुख्य विशेषता समानुपातिक समावेशी प्रणाली हो । मुलुकको विविधता अनुसार, उत्पीडत समुदाय र वर्गलाई अवसर दिने उद्देश्यसहित समानुपातिक समावेशी प्रणालीलाई संवैधानिक रूपमा स्पष्ट पारिएको छ । तर संविधानमा उल्लिखित कतिपय व्यवस्था कार्यान्वयन हुन नसक्दा बहिष्करणमा परेका समुदाय अझै राज्यका निकायमा समेटिन सकेका छैनन् । त्यसमाथि समानुपातिक समावेशी प्रणालीलाई दलहरूले नै विकृत बनाउँदै गएको टिप्पणी हुन थालेका छन् ।संविधानको भाग २४ अनुसार राज्यका निर्देशक सिद्धान्त, नीति तथा दायित्वअन्तर्गत धारा ५० को निर्देशक सिद्धान्तमा समानुपातिक समावेशीकरण लगायत सिद्धान्तलाई अंगीकार गर्ने व्यवस्था गरिएको छ । स्थानीय स्वायत्तता र विकेन्द्रीकरणका आधारमा शासन व्यवस्थामा समानुपातिक सिद्धान्तलाई आत्मसात् गर्दै लोकतान्त्रिक अधिकारको उपयोग गर्न पाउने अवस्था सुनिश्चित गर्न संघीय लोकतान्त्रिक गणतन्त्रात्मक व्यवस्था सुदृढ गर्दै लैजाने राजनीतिक उद्देश्य छ ।तर समावेशिताको सिद्धान्त अझै पूर्ण रूपमा कार्यान्वयन हुन सकेको छैन । समतामूलक, सभ्य र न्याययुक्त समाज निर्माण गर्नु साझा जिम्मेवारी हो । साथै, राज्यका प्रत्येक संरचनामा समान पहुँच र सहभागिता सुनिश्चित गर्नु सबैको दायित्व पनि हो । सबैमा आत्मसमीक्षा, सहिष्णुता र समानताको भावना अभिवृद्धि भए मात्र व्यक्तिमा, समाजमा व्याप्त विभेदीकरणको अन्त्य हुन सक्छ ।"
मल अभावको नियमित नियति,"रोपाइँको तयारीमा रहेका किसानलाई यस वर्ष मौसमले साथ दिने जस्तो देखिए पनि रासायनिक मलको पर्याप्तता सुनिश्चित गर्न नसकेर सरकारले भने अप्ठ्यारोमा पार्ने संकेत देखिएको छ । यति बेला रोपाइँमा होमिएका मध्यपहाडी क्षेत्रका किसानले नै रासायनिक मलको अभाव खेप्नुपरेको छ ।राजधानी वरपरका भक्तपुर, काभ्रे, सिन्धुपाल्चोकमा समेत मल अभाव छ । धान बालीको राजधानी मानिने तराईमा पनि रोपाइँ सुरु भएपछि गुनासो बढ्ने सम्भावना छ । सामान्यतया असार १५ सम्म मध्यपहाडमा र त्यसपछि तराईमा रोपाइँ तीव्र्र हुन्छ ।तराईमा रोपाइँ सुरु हुन पनि समय थोरै छ । त्यसैले सरकारले समय छँदै मलको आपूर्ति र वितरणलाई चुस्त बनाउन सक्रियता देखाउनुपर्छ । राष्ट्रिय खाद्य सुरक्षालाई बलियो बनाउन सरकारी सक्रियता अनिवार्य छ । ६० प्रतिशत जनसंख्या कृषिमा निर्भर रहेको मुलुकमा यो आधारभूत अपेक्षा हो ।कृषि मन्त्रालयका अनुसार, वर्षमा तीन बाली लगाउँदा करिब १२ लाख टन मल आवश्यक पर्छ । त्यसमध्ये धान बालीका लागि ४ लाख ४८ हजार टन मल आवश्यक पर्छ । तर जेठ २८ सम्मको अभिलेखअनुसार ७० हजार ५ सय टन मात्र रासायनिक मल मौज्दात छ ।जसमध्ये ३१ हजार ८ सय टन युरिया, २९ हजार टन डीएपी र ९ हजार ५ सय टन पोटास छ । यसबाटै प्रस्ट छ, देशमा यसपालि पनि मलको अभाव छ । खेतीका बेला सधैंजसो मल अभाव हुँदा किसानको ऊर्जा त्यसैमा खर्च हुन्छ । रोपाइँको समय धकेलिन्छ र उत्पादन घटाउँछ । कृषि उत्पादनसँग जोडेर बनाइएका आर्थिक योजना बिथोलिन्छन् । कथाव्यथा सधैं उस्तै छ ।तीन दशकभन्दा अघि २०४९ सालमै रासायनिक मलको आपूर्तिको विवादमा परेर तत्कालीन कृषिमन्त्री शैलजा आचार्यले राजीनामा नै दिनुपरेको थियो । त्यसपछि पनि मल अभावका गुनासो र समाचारको कहिल्यै अभाव भएन । कुनै–कुनै वर्ष त्यस्तो अभाव केही कम हुने गरे पनि समग्रमा मल अभाव नेपाली किसानको बलियो नियति बनेको छ । मलको माग पूर्ति गर्न भने कहिल्यै दिगो समाधान सूत्र खोजिएको छैन, विडम्बना यही छ ।मलको पर्याप्त आपूर्ति नहुँदा किसानले बजारबाट महँगोमा खरिद गर्नुपर्छ । अर्कोतर्फ, त्यसरी खरिद गरिने मलको गुणस्तर पनि सुनिश्चित हुँदैन । जसले गर्दा किसानले आफ्नो जमिनको क्षेत्रफल तथा बालीअनुसार मल प्रयोगको तालमेल मिलाउन सक्दैनन् । त्यसले उत्पादनमै नकारात्मक असर पर्न सक्छ ।भारतसँग सीमा जोडिएका क्षेत्रका कतिपय किसान गैरकानुनी मार्गबाट मल ल्याउन अग्रसर हुन्छन् । तस्करी गरेर मल ल्याउने क्रम तराईमा मात्र सीमित छैन । जस्तो कि, २०७९ असारमा अवैध रासायनिक मल बोकेको ट्रकलाई राजस्व अनुसन्धान विभागले धादिङमा नियन्त्रणमा लिएको थियो । अझ, उक्त मल काठमाडौं ल्याउँदै गर्दा स्थानीय किसानले खोसिदिएका थिए । यस्ता घटनाले सामाजिक मनोविज्ञान नै नकारात्मक बनाउने हो ।चालु आर्थिक वर्षमा कृषि मन्त्रालयले मल किन्न २७ अर्ब ९५ करोड बजेट छुट्याएको छ, यसबाट ५ लाख ५० हजार टन मल खरिद गर्ने लक्ष्य छ । त्यसका लागि टेन्डर गरिए पनि आपूर्तिको अवस्थामा सुधार छैन । कृषि सामग्री कम्पनी लिमिटेड र साल्ट ट्रेडिङ कर्पोरेसन लिमिटेडले ग्लोबल टेन्डरमार्फत मल खरिद गर्दै आएका छन् । यही प्रक्रियामा ३ देखि ६ महिना बित्छ ।कतिपय वर्ष अन्तर्राष्ट्रिय मूल्यमा आउने उतारचढाव तथा सम्झौता गरेका कम्पनीका लापरबाहीले समयमा मल आउँदैन । मल ल्याउने प्रक्रियालाई छोट्याउने, सम्झौताअनुसार मल नल्याउने कम्पनीलाई कारबाही गर्ने प्रबन्ध गर्न सकियो भने मात्र मल अभावको नियमित नियतिबाट मुक्ति पाउन सकिनेछ ।"
राज्यसत्ताको अलपत्र गाडा,"रसिया–युक्रेन युद्ध र प्यालेस्टाइनी नरसंहारपछि अब इरान–इजरायल भिडन्त सुरु भएको छ । विश्व भूराजनीति युद्धबाट आक्रान्त भइरहँदा त्यसबाट परको नेपाल भने आफ्नै घरेलु किचलो, द्वन्द्व र स्वार्थहरूको रणमैदान बनेको छ ।सरकार, संसद्, न्यायालय, मिडिया, राजनीतिक दल, नागरिक समाजलगायत राज्यका जति पनि अवयवहरू छन्, तिनको भूमिका प्रश्नको घेरामा छ । यी राजनीतिक संस्था र शक्तिहरूका पैरवी आ–आफ्नै आग्रह र अभीष्ट अभिप्रेरित छन् । जनताका मुद्दा कहींकतै विलुप्त हुँदै गएका छन् । भन्नलाई सबैले जनताकै दुहाइ दिन्छन् यद्यपि अन्तर्यमा व्यक्ति, गुट वा दलीय स्वार्थ मात्रै हाबी छन् । जसले गर्दा नेपाली समाज निराशा र अविश्वासको डरलाग्दो व्यूहमा फस्दै गएको छ । अनि, भावी गन्तव्य थप अन्योलग्रस्त बनेको छ । यो पृष्ठभूमिमा नेपाली राज्यसत्ताको समसामयिक भूमिकामा वस्तुनिष्ठ समीक्षा सान्दर्भिक भएको छ ।स्वेच्छाचारी सरकारसरकार आमनागरिकको अभिभावक हो । तर, कांग्रेस–एमालेको ‘शक्तिशाली’ गठबन्धन सरकारले जनतालाई अभिभावकत्वको अनुभूति दिन सकेन । बरु, उल्टै कतिबेला कसलाई झूटा मुद्दा लगाएर फसाइदिने हो भन्ने त्रास नागरिक वृत्तमा बढेको छ । प्रधानमन्त्री/मन्त्रीहरू दम्भ र अहंकारको रथमा सवार छन् । कानुनी छिद्रहरू खोज्दै आलोचना गर्नेलाई ‘तह लगाउन’ ती लागिपरेका छन् । एउटा सामान्य कर्मचारीसँग पौठेजोरी खेल्दै निजलाई हटाएकोमा उपलब्धि ठान्ने चरित्र अरू त अरू, प्रधानमन्त्री तहसम्मै हाबी छ । लोकतन्त्रको आवरण र संसद्को गणितको आडमा अडेको गठबन्धन सरकार स्वेच्छाचारी बाटोमा अग्रसर छ ।यो गठबन्धन सरकार बनेको एक वर्ष पुग्नै लाग्यो । यसै महिनाको अन्तिममा सरकारले वर्षगाँठ मनाउनेछ । अर्थात्, लगातार एक वर्ष सरकार टिकेकोमा सायद कांग्रेस–एमालेका नेताहरूले ‘राजनीतिक स्थिरता’ भएको भन्दै उपलब्धिका डिङ हाँक्न पनि सक्लान् । तर, यथार्थमा यो सरकारले ‘असफल हुने छुट’ लिइसक्यो । ‘असफल हुने छुट’ छैन भन्दै संविधान संशोधनलगायत सातबुँदे सहमतिको बर्को पहिरिएर यो गठबन्धन बनेको थियो । अब त्यो बर्कोमा भ्वाङ परिसकेको छ ।सामान्यतया गठबन्धन संस्कृतिमा संसद्को पहिलो वा दोस्रो ठूलो दलमध्ये एउटा सत्तापक्ष र अर्को प्रतिपक्षमा बस्ने प्रचलन हुन्छ । दुई ठूला दल मिल्दा सरकार सर्वसत्तावाद उन्मुख र प्रतिपक्षी राजनीति कमजोर हुन सक्छ भन्ने भयका कारण यस्तो संसदीय प्रचलन चलेको विश्वास गरिन्छ । तर, कांग्रेस–एमालेका नेताहरूले यो गठबन्धनलाई विशेष परिस्थितिको उपज भने । संविधान संशोधनमार्फत उठेको असन्तुष्टिहरूको सम्बोधन गर्ने, राजनीतिक अस्थिरता र अन्योलको वातावरण हटाई सुशासन कायम गर्ने, आर्थिक अवस्थामा सुधार ल्याउने आदि, इत्यादि थुप्रै वाचा गरे । यद्यपि, सरकार वाचातिर होइन, स्वेच्छाचारिकता र सर्वसत्तावादतर्फ उन्मुख छ । भिजिट भिसाका नाममा ‘मान्छेहरू बेच्ने’ क्रम रोकिएको छैन । शिथिल अर्थतन्त्र उकास्ने वाचा गरेकै बेला मुलुक ‘ग्रे’ लिस्टमा परेको छ । एक जना गभर्नरको नियुक्तिमा भएको प्रहसन जनताले बिर्सिसकेका छैनन् । शक्तिशाली सम्पत्ति आयोग गठनको मुद्दा ओलीले आफ्नै नेतृत्वमा उच्चस्तरीय सुशासन आयोग बनाएर कसरी ‘डिफ्युज’ गरिदिए, त्यो पनि जन–जनलाई थाहा छ । सहकारीपीडितलाई राहत दिन नसके पनि राजनीतिक प्रतिशोध साँध्न सरकार ‘सफल’ भएकै छ । सत्ताको सिंहासनमा बसेर आरजु राणाहरू ‘न्याय’ खोज्दै छन् । र, शक्तिको दुरुपयोग गर्दै ‘न्याय’ दिन सरकार कटिबद्ध भएर लागेको छ ।दलीय अभीष्टको बन्धक संसद्भिजिट भिसा प्रकरणमा गृहमन्त्री रमेश लेखकको राजीनामा मागेर केही सातायता अवरुद्ध सदन आंशिक खुल्यो । सदन चल्न नदिएर अवरुद्ध गर्दै आएका प्रतिपक्षी दलमध्ये माओवादी राजीनामाको मागबाट पछि हटेपछि सरकारले जबर्जस्ती सदन खुलायो र गृहमन्त्री लेखकले रास्वपा र राप्रपाका सांसदहरूको विरोधका बाबजुद रोस्ट्रममा उभिएर आफ्ना कुरा राखे । र, राजीनामा नदिने चेतावनीसहितको अडान राखे । तर, रास्वपा र राप्रपाले राजीनामाको ‘बटमलाइन’बाट पछि नहट्ने बताइरहेको छ । अर्थात् अवरुद्ध सदन पूर्ण सुचारु हुन सकेको छैन ।संसद् रचनात्मक बहस र छलफलको थलो हो कि मुठभेडको ? यो प्रकरणले एकचोटि फेरि यसको भूमिकालाई लिएर प्रश्न उठेको छ । र, यो आज संसद् अवरुद्ध गर्ने राजनीतिक दलका लागि मात्रै होइन, सबैसामु उठेको प्रश्न हो । त्यो किनभने, दलहरूको दोहोरो मापदण्डका कारण निर्वाचित जनप्रतिनिधिहरूको सर्वोच्च संस्था संसद् निष्प्रभावी हुँदै गएको छ । जस्तो कि, गृहमन्त्री लेखक प्रतिपक्षी बेञ्चमा बस्दा तत्कालीन गृहमन्त्रीलाई नैतिकताको पाठ सिकाइरहेका हुन्थे । आज उनीमाथि उस्तै प्रकृतिको प्रश्न उठ्दा उनको त्यो नैतिकता कहाँ विलुप्त भयो ?अर्कोतर्फ स्वर्णिम वाग्ले छन्, उनी आफ्ना अध्यक्ष एवं तत्कालीन गृहमन्त्री रवि लामिछानेको राजीनामाको माग प्रतिपक्षी दलले राख्दा संसद्को असली पहरेदार भएर रोस्ट्रममा खडा थिए । उनी संवाद र रचनात्मक संसदीय अभ्यासको वकालत गर्थे । त्यही संसद्मा आज उनी अवरुद्धकर्ता बनेका छन् । सारमा, सत्तासीन वा प्रतिपक्षी दुवै थरी राजनीतिक दलको दोहोरो मापदण्डका कारण संसद् प्रभावहीन बन्दै छ । सरकारलाई जनउत्तरदायी बनाउने सन्दर्भमा होस् वा कानुन निर्माणमा यसको भूमिकामाथि प्रश्न उठेको छ ।अदालत राजनीतिको प्रतिछायाराज्यका दुई अंग कार्यपालिका र व्यवस्थापिकामाथि मात्रै प्रश्न उठेको छैन । न्यायको अन्तिम आश्रय स्थल अदालत स्वयं प्रश्नको कठघरामा छ । राजनीतिले लिक छोड्दा विगतका कतिपय सन्दर्भमा अदालतले राजनीतिलाई सही लिकमा फर्काइदिएको नजिर छन् । राजनीतिले बाटो बिराउँदा संकटको निकास न्यायालय बन्ने परिस्थिति विगतमा बन्यो । राजनीतिक दलका आन्तरिक मामिलाहरू पनि न्यायिक निरूपणका विषय बने । संवैधानिक निरूपणको दायित्वबाट उक्लेर न्यायालयले राजनीतिक निरूपणसमेत गर्‍यो । तर, यी न्यायिक र राजनीतिक निरूपणमा उसले खेलेका भूमिका कति निष्पक्ष रहे, कति प्रभावका उपज हुन् ? बेलाबखत प्रश्न उठिराख्छ ।यी प्रश्न ती बेला उठ्छ, जब न्यायाधीश नियुक्तिका नाममा भागबन्डा चल्छ । जब न्याय क्षेत्रबाटै कुशासन भइरहेको स्वीकारोक्ति हुन्छ, न्यायालय भ्रष्टाचारको अखडा बन्दै गएको रिपोर्टहरू सार्वजनिक हुन्छन्, अनि जब–जब इँटाभट्टामा जिउँदै पोलिएका पीडित परिवारजनको न्याय खोसिन्छ, तब–तब न्यायिक भूमिका र विश्वसनीयता प्रश्नभन्दा माथि कानुनी शासनको मजाकको विषय बनिदिन्छ । अहिले न्यायालयप्रति नागरिक वृत्तमा यस्तै सोचले घर गरिराखेको छ ।मिडियामा विश्वासको संकटमिडियाको मुख्य धर्म हो, सत्यतथ्य सूचना सम्प्रेषण गर्नु । तर मिडियाले कतै ‘मिस इन्फर्म’ त गर्दै छैनन् ? अचेल आशंकासहित मिडियामाथि यस्तो प्रश्न उठ्छ । परम्परागत मिडियाको ठाउँ बिस्तारै न्यु मिडियाले लिँदै छ । न्यु मिडियासम्बन्धी न्युटपोर्टल, पोडकास्ट आदि अनेक प्लेटफर्महरूको बाढी नै आएको छ । मिडिया कन्टेन्टमा गुणस्तर र व्यावसायिकताभन्दा बढी ‘टीआरपी’ बटुल्ने दौड छ । अपारदर्शी लगानी, बार्गेनिङ औजारमा परिणत हुँदै गरेका च्याउझैं उम्रिएका मिडियाहरू ‘बिचौलिया उत्पादन केन्द्र’ झैं बनेका छन् । दलका मिडिया, नेताका मिडिया, व्यापारीका मिडिया अनेक रूप–रङका मिडियामध्ये कसले दिने खबर साँचो र कसले दिने झूटो, खुट्याउन नसकेर पाठक/दर्शक रनभुल्लमा छन् ।अर्थात् राज्यको चौथो अंग मिडिया क्षेत्रले यसअघि कहिल्यै नबेहोरेको विश्वासको संकटको सामना गरिरहेको छ । सँगै वित्तीय संकट त छँदै छ । त्यसो त मिडियाको वित्त बजार र विश्वासको दायरा सीमित हुँदै जानु विश्वव्यापी ‘फेनोमेना’ हो । यद्यपि, हाम्रो जस्तो लोकतन्त्र अझै संक्रमणमा रहेको समाजमा मिडियाको विश्वसनीयता साँघुरिनु चिन्ताको विषय हो । २०४६ सालपछि विस्तारित नेपाली मिडियाले ‘पब्लिक स्फेयर’ फराकिलो पार्दै ल्याएको छ र त्यो ‘पब्लिक स्फेयर’ साँघुरिनु लोकतान्त्रिक पद्धतिका लागि सुखद पक्ष होइन ।दलभित्र नेतातन्त्रराजनीतिक दलहरू बहुदलीय लोकतन्त्रका मुख्य आधार स्तम्भ हुन् । लोकतान्त्रिक संस्कृति हुर्किनका लागि दलहरूको व्यवहार र कार्यशैली तदनुरूपकै लोकतान्त्रिक हुनुपर्छ । तर, लोकतान्त्रिक आन्दोलनको विरासतमा जन्मेका दलहरू स्वयंमा लोकतान्त्रिक हुन सकिरहेका छैनन् । ती पार्टीभित्र एकाध गिनेचुने नेताको हालीमुहाली छ । आन्तरिक लोकतन्त्रका दृष्टिले दलहरू निम्छरो अवस्थामा छन् ।प्रमुख राजनीतिक दलहरूको वर्तमान अवस्था हेरौं त । नेपाली कांग्रेसका महामन्त्री गगन थापा भन्दै छन्, नेतृत्व १२ लाख कांग्रेसका साधारण सदस्यबाट चुनौं । यसो हुन सके कति राम्रो हुन्थ्यो । यो आन्तरिक लोकतन्त्रको उच्चतम अभ्यास हुन सक्थ्यो । तर, के यो कांग्रेसमा सम्भव छ ? जहाँ तोकिएको समयमा महाधिवेशन नै हुने नहुने ठेगान छैन । शेखर कोइराला एक वर्षदेखि एकोहोरो समयमै महाधिवेशन गर्नुपर्ने माग तेर्स्याएर हिँडेका छन् । तर, देउवाले मुख खोलेका छैनन् । उनी आफ्नो तजबिज र राजनीतिक अनुकूलतामा महाधिवेशन घोषणा गर्ने योजनामा छन् ।सत्तारूढ दल एमालेभित्र त झन् आन्तरिक लोकतन्त्र निरीह अवस्थामा छ । एकताका आन्तरिक लोकतन्त्रका हिसाबले यो पार्टीलाई सुदृढ मानिन्थ्यो । ओली अनेक अन्टसन्ट अभिव्यक्ति दिइरहेका हुन्छन् र पनि उनीविरुद्ध कसैले हम्मेसी मुख खोल्ने आँट गर्दैन । दस वर्षयता ओलीको तजबिजमा एमाले चल्दै आएको छ । पछिल्लो केही समययता चाहिँ ओलीलाई चुनौती हुने गरी एकाध प्रश्नहरू उठ्न थालेका छन् ।माओवादीमा जनार्दन शर्माले नेतृत्वमाथि प्रश्न उठाएकोमा प्रताडित हुनुपरेको गुनासो गर्दै छन् । अविच्छिन्न रूपमा माओवादीको नेतृत्वमा प्रचण्डको एकोहोरो हालीमुहाली छ । वैकल्पिक शक्ति भनेर उदाएको राष्ट्रिय स्वतन्त्र पार्टी विकल्प बन्न सकेको छैन । उसका प्रयास गतिविधि/अभिव्यक्ति अपरिपक्व र भावावेशबाट निर्देशित देखिन्छन् । दक्षिणपन्थी राजनीतिक शक्ति राप्रपा अर्थहीन राजावादी आन्दोलनको रामनामी ओढेर जीवन खोज्दै छ र समय खेर फालिरहेको छ । गुटबाट निर्देशित हुने, सत्ता अवसरवादबाट प्रेरित हुने प्रवृत्तिका कारण दलहरूको भूमिका लोकतान्त्रिक प्रणालीलाई बलियो बनाउनेतर्फ अग्रसर छैनन् । आमवृत्तमा छाएको नैराश्यताको यो अर्को कारण हो ।नागरिक समाज : अनेक झोलाको भारीएउटा समय थियो, जब दलहरू बाटो बिराउन लाग्थे, अग्रगामी राजनीतिक मुद्दा विमुख हुन खोज्थे, त्यो बेला नागरिक समाज अगाडि आउँथ्यो । दलहरूलाई ती मुद्दा बोक्न दबाब सिर्जना गर्थ्यो । कहिले नागरिक समाज र कहिले नागरिक आन्दोलनका नामबाट संगठित तप्काको भूमिका अहिले भए/नभएसरह छ । दोस्रो जनआन्दोलन र त्यसपछि संविधानसभामार्फत संविधान निर्माणका क्रममा नागरिक समाजले आफ्नो बलियो भूमिका प्रदर्शन गरेको थियो । एक हिसाबले नागरिक आन्दोलनले दलहरूको पहरेदारी नै गर्थे । तर, समयक्रममा नागरिक अगुवाहरूले पनि दल विशेषको झोला बोक्न थालेपछि यसको प्रभाव ओरालो लाग्यो । नागरिक समाज २०६३ को जनआन्दोलन र त्यसपछि संविधान लेखनका क्रममा बलियो आवाज बनेको थियो । अहिले नागरिक समाजको त्यो आवाज कमजोर भएको छ । हुन त बेला–बेलामा पार्टीहरू सत्तामुखी भए, सुशासन दिन सकेनन् भनेर विभिन्न थरी नागरिक आन्दोलनले सडक प्रदर्शन गर्ने गरेको देखिन्छ तर ती विगतमा जस्तो सुनिँदैनन् । अनेक ट्याग र ब्यागेज बोकेर नागरिक आन्दोलनमा ओर्लेका थरी–थरी प्रवृत्तिका कारण यो एकै र बलियो स्वरको हुन सकेको छैन ।यसरी राज्यसत्ताका यी सबै अवयवहरूको भूमिका कमजोर छ । सबै ध्रुवीकृत छन् । त्यसैले अहिले व्याप्त निराशा र असन्तुष्टिको कारण यी सबैका कमजोर भूमिकाको योगफल नै होला । यति भन्दाभन्दै मूल राजनीतिक नेतृत्व दोषमुक्त हुन पाउँदैन । लोकतान्त्रिक व्यवस्थाले आम जनताको अपेक्षा पूरा गर्दै जुन डेलिभरी दिन सक्नुपर्थ्यो, त्यो नसक्नुमा मुख्य राजनीतिक नेतृत्व सबैभन्दा दोषी छ ।अन्त्यमा, नेपाली राजनीतिको अहिलेको नियति एउटा चिनियाँ लोककथाले बयान गर्छ । जहाँ तीनवटा गोरु एउटा गाडा तान्न खोज्छन् र एकअर्कोको पुच्छरमा चिप्लिएर एकै ठाउँ घुमिरहन्छन् । तीनवटै गोरु गाडा आ–आफ्नो दिशातिर तानिरहँदा त्यो एक इन्च पनि सर्दैन । गोरुहरू एकअर्काको पुच्छरमा चिप्लिन्छन् र गाडा एकै ठाउँमा अलपत्र पर्छ । नेपाली राजनीतिक नेतृत्वको दिशाहीनताका कारण अहिले मुलुकको गणतान्त्रिक सत्ताको नियति उही चिनियाँ लोककथाको गाडा जस्तै छ । र, यतिबेला अलपत्र गाडा गुडाऊने नेतृत्वको सख्त खाँचो छ ।@Rajaramgautam"
मानवताको चोटपटक बल्झाउने युद्धको अर्को शृंखला,"रुस–युक्रेन तथा इजरायल–हमास युद्धले विश्राम पाउने बाटो नसुल्झिरहेका बेलामा विश्वभरकै शान्तिप्रिय मानिसलाई अर्को सम्भावित युद्धले चिन्तित बनाएको छ । इरानको आणविक कार्यक्रमले आफ्नो अस्तित्व नै जोखिममा पर्ने विश्लेषण गर्दै इजरायलले हवाई हमला गरेसँगै द्वन्द्वको अर्को शृंखला सुरु भएको छ ।इजरायलले ‘आत्मरक्षा’ लागि आवश्यक भन्दै सुरु गरेको आक्रमणमा इरानी सेनाका प्रमुख मोहम्मद बाघेरी, इरानी रिभोलुसनरी गार्ड्सका प्रमुख हुसेइन सलामी, वरिष्ठ कमान्डर घोलम अली रसिदलगायतको ज्यान गएको छ । आक्रमण गरिएको स्थानमा नटान्जस्थित युरेनियम प्रशोधन केन्द्र पनि पर्छ, जहाँ ६ जना आणविक वैज्ञानिक मारिएका छन् । त्यस्तै, महिला र बालबालिकासहित ७० भन्दा बढी सर्वसाधारणले ज्यान गुमाएको इरानी पक्षले बताएको छ । इजरायलले दुर्भाग्यपूर्ण अवस्था भोग्नुपर्ने चेतावनी दिएको इरानले बदलास्वरूप बलिस्टिक क्षेप्यास्त्रसमेत प्रहार गरेको छ । आक्रमण, प्रत्याक्रमण लम्बिँदै गए क्षतिका विवरण बढ्दै जानेछन् । साथसाथै युद्धमा थप देश पनि जोडिँदै जानेछन् । राजनीतिक, आर्थिक, भौगोलिक तथा सैन्य सम्बन्धका पहेलीका कारण पूरै पश्चिम एसिया नै युद्धतर्फ धकेलिने सम्भावना छ ।पश्चिम एसियामा युद्ध र अशान्तिको इतिहास निकै लामो छ । यद्यपि सन् १०४८ मा इजरायलको स्थापनापछि भएका युद्धहरू बेलाबेला सन्दर्भमा आइरहन्छन् । सन् १९४८ मै इजरायल–अरब युद्ध भएको थियो । जसमा इजरायलको स्थापनाको विपक्षमा रहेका इजिप्ट, जोर्डन, इराक, सिरियालगायतले इजरायलमाथि आक्रमण गरेका थिए । सन् १९५६ मा इजरायल, बेलायत र फ्रान्सले इजिप्टमाथि आक्रमण गरेका थिए । सन् १९६७ मा इजरायलसँग इजिप्ट, जोर्डन र सिरिया लडेका थिए ।त्यस्तै, सन् १९८८ मा इरान र इराकबीच युद्ध भएको थियो । सन् १९९० मा इराकले कुवेतमाथि आक्रमण गरेर कब्जा नै गर्‍यो । यसले खाडी युद्ध निम्त्यायो र कुवेतलाई पनि स्वतन्त्र बनायो । गाजा युद्ध त नियमित घटनाक्रम नै बनेको छ । सन् २०२३ अक्टोबर ७ मा प्यालेस्टिनी लडाकु समूह हमासले इजरायलमाथि आक्रमण गरेपछि इजरायलले सुरु गरेको प्रत्याक्रमण अझै जारी छ । इजरायल र इरानले पटकपटक प्रोक्सी युद्ध लडेका छन् । इरानले इजरायललाई दबाबमा राख्न प्यालेस्टाइनको हमास, लेबनानको हेजबुल्लाह, यमनको हुथीजस्ता इजरायलविरोधी समूहलाई सघाउँदै आएको छ । गत वर्ष इरानले इजरायलतर्फ मिसाइल आक्रमण गरेको थियो । पश्चिम एसियामा गृह तथा बाह्य युद्धका अनेकौं चोटपटक छन् । इजरायल–इरान द्वन्द्वले त्यसलाई थप बल्झाउने र कचल्ट्याउने सम्भावना छ ।पश्चिम एसियाको झन्डै आठ दशकको इतिहासले साबित गरेको छ, द्वन्द्वले कहिल्यै समाधान ल्याउँदैन । द्वन्द्व जितेर न कोही सधैं बलियो बनिराख्न सक्छ, न हारेर कोही चुप बसिरहन सक्छ । बरु बालबालिका, महिला, सर्वसाधारणदेखि सैन्य समूहमा आबद्धको मृत्यु, घाइते, बेपत्ता, विस्थापन, बिछोड, भौतिक क्षति, खानादेखि बसोबासको अभाव, शिक्षा–स्वास्थ्य विच्छेद, महँगी जस्ता अनेकौं नकारात्मक असर तत्कालै देखिन्छ । दीर्घकालीन असर त कैयौं पुस्तासम्मले भोग्नुपर्छ ।मुख्यतः बदलाभावका कारण युद्धको चक्र बलियो बनिरहन्छ । युद्धमा संलग्न देशका नागरिकले मात्रै होइन, त्यसइतरका र टाढाटाढाका देशले समेत आर्थिक र राजनीतिक संकट भोग्नुपर्ने हुन सक्छ । विश्वव्यापीकरणको अवसरस्वरूप अहिले श्रमदेखि शिक्षासम्मका उद्देश्य बोकेर हरेक देशका नागरिक हरेक देशमा पुग्ने स्थिति छ । सन् २०२३ मा हमासले इजरायलमाथि गरेको आक्रमणका क्रममा १० जना नेपाली विद्यार्थीको मृत्यु भएको र विपिन जोशी अझै बेपत्ता रहेको प्रसंगले जहाँसुकै हुने युद्ध वा तनावले टाढाका देशका नागरिकले समेत प्रभाव भोग्नुपर्ने यथार्थ उजागर गर्छ ।युद्धलाई अन्त्य गर्ने र शान्तिको वकालत गर्ने संसारभरको पहल कामयाबी हुन सकेको छैन । तर पनि युद्धमा लगानी गर्ने बजेट शिक्षा, स्वास्थ्य, विकास निर्माण, मानव कल्याणमा लगाउने हो भने सम्बन्धित देश मात्रै होइन, विश्व नै लाभान्वित हुने थियो । विश्वभरका देश थप विवेकी हुन्थे, थप हार्दिक हुन्थे । क्षेत्रीय शान्ति हुन्थ्यो, विश्व शान्ति हुन्थ्यो । त्यसैले पनि प्रभावशाली देश र तिनका शासकले इजरायल–इरानलाई संयमित बनाउन पहल गर्नुपर्छ । द्वन्द्वको आगोमा घिउ थप्नु हुँदैन । कम्तीमा अहिलेको तनावलाई यथास्थितिमा रोक्न पहल गर्नुपर्छ । इजरायल–इरान द्वन्द्व नेपालीको पनि प्रत्यक्ष सुरक्षा सरोकारको विषय हो । खासगरी इजरायलमा नेपालीको उपस्थिति छ । इरानले प्रत्याक्रमण सुरु गरेकाले त्यहाँ रहेका नेपालीको सुरक्षाबारे सरकारले चासो व्यक्त गर्नुपर्छ । इजरायली अधिकारीसँग आफ्नो सरोकार व्यक्त गर्नुपर्छ ।"
मेलम्ची र पाँचपोखरी संयुक्त विजेता,"सिन्धुपाल्चोक — पाँचपोखरी थाङपाल गाउँपालिका र जिल्ला क्रिकेट संघको संयुक्त आयोजनामा सम्पन्न सातौं जिल्लास्तरीय पाँचपोखरी टी–२० क्रिकेट प्रतियोगिताको उपाधि मेलम्ची नगरपालिका र पाँचपोखरी क्रिकेट क्लबले जितेका छन् ।सोमबार राजधानी काठमाडौंको त्रिवि क्रिकेट मैदानमा भएको फाइनल खेल वर्षाले प्रभावित भएपछि दुवै टोलीलाई विजेता घोषणा गरिएको आयोजकले जनाएको छ ।फाइनलमा पाँचपोखरीले पहिले ब्याटिङ गर्दै १७.४ ओभरमा १ सय ३३ रन बनाएको थियो । सार्थक धितालको अविजित ६१ रन बनाए । त्यसपछि वर्षाले दोस्रो इनिङ्सको खेल सम्भव हुन सकेन ।आयोजक समितिका संयोजक ग्याल्बो साम्देनले दुवै टोलीले पुरस्कारस्वरूप जनही ७५ हजार रुपैयाँ प्राप्त गरेको थियो । द माइटी साँगाचोकका अशोक पौडेल उत्कृष्ट ब्याटर, मेलम्चीका सोनु देवकोटा उत्कृष्ट बलर र मेलम्चीकै रिन्जिन लामा प्लेयर अफ द टुर्नामेन्ट घोषित भए ।"
क्लब वर्ल्डकप २०२५ : चेल्सीको विजयी सुरुआत,काठमाडौँ — चेल्सीले क्लब वर्ल्डकप २०२५ मा मंगलबार विजयी सुरुआत गरेको छ ।एटलान्टाको मर्सिडेज–बेन्ज स्टेडियममा भएको खेलमा चेल्सीले लस एन्जलस एफसीलाई २–० ले हरायो । यससँगै चेल्सीले समूह ‘डी’ को खेलमा तीन अंक बटुल्यो ।त्यसमा पेड्रो नेटोले ३४ औं मिनेटमा पहिलो गोल गरेपछि इन्जो फर्नान्डेजले ७९ औं मिनेटमा दोस्रो गोल थपे । कुल ७१ हजार दर्शक क्षमताको रंगशालामा २२ हजारभन्दा केही बढी दर्शक मात्रै उपस्थित थिए ।त्यस अगाडि समूह ‘सी’ को खेलमा बोका जुनियर्स र बेनफिकाले २–२ को रोमाञ्चक बराबरी खेले । यो नतिजापछि दुवै टिम एक-एक अंकमा रहे । समूह ‘सी’ मा बायर्न म्युनिक तीन अंकसहित शीर्ष स्थानमा छ ।
"रोमाञ्चले भरिएको तीन सुपर ओभर, नेपाल पराजित","ग्लास्गो, स्कटल्यान्ड — ट्वान्टी–२० अन्तर्राष्ट्रियमा नेपालको १ सय खेल । यही कारणमात्र नेपालले तीन देशीय ट्वान्टी–२० शृंखलामा सोमबार नेदरल्यान्ड्ससँग खेलेको खेल सम्झिनु पर्ने कारण हुने छैन । नेपालको अन्तर्राष्ट्रिय क्रिकेटमा मात्र नभई अन्तर्राष्ट्रिय क्रिकेटमै यो पहिलो तीन सुपर ओभरको खेलको रुपमा सधैं रहने छ ।ट्वान्टी–२० मनोरञ्जनले भरिएको खेल हो । स्कटल्यान्डको ग्लास्गोस्थित टिटउड क्रिकेट मैदानमा सोमबार भएको यो खेल प्रतिस्पर्धा, मनोरञ्जन र रोमाञ्चको उत्कर्षले भरिपूर्ण थियो, जसमा नेदरल्यान्ड्सले बाजी मारेको थियो ।पहिलो सुपर ओभरपहिलो सुपर ओभरमा पहिला ब्याटिङ गरेको नेपालले १ विकेट गुमाई १९ रन बनाएको थियो । नेदरल्यान्ड्सले पनि करण केसीले फालेको ओभरमा बिना क्षति १९ रन बनायो ।सुपर ओभरमा कप्तान रोहित पौडेलले पहिलो बलमा १ रन लिएपछि स्ट्राइकमा आएका कुशल भुर्तेलले २ छक्का र १ चौकासहित १८ रन जोडि ओभरको अन्तिम बलमा आउट भए । नेदरल्यान्ड्सबाट माइकल लेभिटले पहिलो बलमा छक्का प्रहार गरे भने तेस्रो बलमा लेग बाईबाट १ रन लिएपछि स्ट्राइकमा आएका म्याक्स ओ डडले अन्तिम ३ बलमा १२ रन जोडेका थिए, जसमा अन्तिम २ बलमा छक्का र चौका प्रहार गरेका थिए ।दोस्रो सुपर ओभरदोस्रो सुपर ओभरमा पहिला ब्याटिङ गरेको नेदरल्यान्ड्सले ललित राजवंशीको ओभरमा १ विकेट गुमाई १७ रन बनाएको थियो । कप्तान स्कट इडवार्डसले १० रन बनाई ओभरको अन्तिम बलमा आउट भए । म्याक्स ओ डड ७ रनमा रिटायर्ड भए ।जवाफमा नेपालबाट रोहितले पहिलो बलमै केयल क्लेइनलाई छक्का प्रहार गरे भने दोस्रो बलमा १ रन बनाए । तेस्रो बलमा दीपेन्द्रसिंह ऐरीले चौका प्रहार गरे । चौथो र पाँचौं बलमा कुनै रन प्रहार गर्न नसकेका दीपेन्द्रले छैटौंमा छक्का प्रहार गरेपछि स्कोर पुनः बराबर भएको थियो ।तेस्रो सुपर ओभररोहित पहिलो बलमै आउट भए । त्यसपछि आएका रुपेश सिंहले दोस्रो र तेस्रो बलमा रन बनाउन सकेनन् भने चौथो बलमा आउट भएपछि नेपालले कुनै रन बनाउन सकेन ।माइकल लेभिटले पहिलो बलमै सन्दीप लामिछानेलाई छक्का प्रहार गरेपछि नेदरल्यान्ड्सले खेल जितेको थियो ।‘टाई स्कोर’नेपाललाई १ सय ५३ रनको लक्ष्य लिएर आएको नेपालले ८ विकेट गुमाई १ सय ५२ रन बनाएपछि स्कोर ‘टाई’ भई खेल सुपर ओभरमा पुगेको थियो । अन्तिम ओभरमा नेपाललाई जितका लागि १६ रन चाहिन्थ्यो ।सन्दीप लामिछानेले पहिलो दुई बलमा क्रमशः २ र १ रन बनाएपछि क्रिजमा आएका नन्दन यादवले अन्तिम ४ बलमा १२ रन प्रहार गरेपछि स्कोर बराबर भएको थियो । नेपाललाई अन्तिम बलमा विजयका लागि ५ रन चाहिने अवस्थामा नन्दनले चौका प्रहार गरेका थिए ।१९ औं ओभरको अन्तिम बलमा कप्तान रोहित पौडेल आउट भएपछि नन्दन र सन्दीपको जोडिले अन्तिम ओभरमा १५ रन बटुलेको थियो । रोहितले ३५ बल खेलि ३ चौका र २ छक्का प्रहार गरि ४८ रन बनाए ।नेपालको सुरुआत राम्रो थिएन । ट्वान्टी २० का लागि स्कटल्यान्ड आएका लोकेश बम आफुले सामना गरेको पहिलो बलमै कट बिहाइन्ड भए । अनिल साह पनि ३ बल खेलि १ रनमा आउट भए । ओपनर कुशलले २३ बल खेलि ५ चौकासहित ३४ रन बनाए ।तर दीपेन्द्रसिंह ऐरी ७ बल खेलि ३ रनमै आउट भएपछि नेपाल दबाबमा परेको थियो । ‘डेब्यु’ गरिरहेका किरण ठगुन्नाले २५ बल खेलि ५ रनमात्र बनाउन सकेपछि नेपालमाथि दबाब चुलिएको थियो । ‘डेब्यु’ गरिरहेका अर्का खेलाडी रुपेश सिंहले १४ बल खेलि समान १ चौका र छक्का प्रहार गरि १९ रन बनाए ।करण १ छक्का प्रहार गरि ८ रन बनाई आउट भए । नेदरल्यान्ड्सबाट देब्रे हाते स्पिनर डेनियल डोरमले ४ ओभरमा १४ रनमात्र खर्चेर ३ विकेट लिए ।यसअघि टस हारेपछि ब्याटिङको निम्तो पाएको नेदरल्यान्ड्सले निर्धारित २० ओभर खेलि ७ विकेट गुमाई १ सय ५२ रन बनाएको थियो । स्पिनरहरुको उत्कृष्ट बलिङपछि ट्वान्टी २० अन्तर्राष्ट्रियमा आफ्नो १ सय खेल खेलिरहेको नेपालले १७ ओभरमा नेदरल्यान्ड्सलाई ११७–६ को स्थितिमा रोकेको थियो । तर अन्तिम ३ ओभरमा नेदरल्यान्ड्सले ३५ रन जोड्दै राम्रो स्कोर बनायो ।लेग स्पिनर सन्दीपले ४ ओभरमा १८ रन खर्चिएर ३ र ललित राजवंशीले ४ ओभरमा २२ रन खर्चेर १ विकेट लिए । कुशलले २ ओभरमा २४ रन खर्चेर १ विकेट लिए । रुपेशले ३ ओभरमा ३१ रन खर्चेर कुनै विकेट लिन सकेनन् । नन्दनले २.५ ओभरमा १८ रन खर्चेर २ विकेट लिए । इनिङ्सको अन्तिम ओभरमा नन्दन घाइते भएपछि बाँकी रहेको अन्तिम बल करणले फालेका थिए । करण र दीपेन्द्रले नेपालबाट सर्वाधिक ७९ खेल खेलेका थिए ।नेदरल्यान्ड्सबाट तेजा निडामानुरुले सर्वाधिक ३५ रन बनाए । ३७ बल खेलि १ छक्का प्रहार गरेका उनलाई नन्दनले अन्तिम ओभरमा बोल्ड गरे । विक्रमजित सिंहले २९ बल खेलि २ छक्कासहित ३०, माइकल लेभिट १६ बल खेलि समान १ चौका र छक्कासहित २०, म्याक्स ओ डड ११ बल खेलि २ चौका र १ छक्कासहित १९ रनमा आउट भए ।तस्बिरहरु : अंगद ढकाल/कान्तिपुरनेदरल्यान्ड्सको ट्वान्टी २० टोलीमा ल्याइएका सकिव जुल्फिकर २५ रन बनाई अविजित रहे । उनले उनले १२ बल खेलि १ चौका र २ छक्का प्रहार गरे ।आइतबार सुरु प्रतियोगिताको पहिलो खेलमा नेदरल्यान्ड्स घरेलु टोली स्कटल्यान्डसँग ३९ रनले पराजित भएको थियो । तीन टोलीले डबल राउन्ड रोबिनमा एक अर्कासँग प्रतिस्पर्धा गर्नेछन् र सर्वाधिक अंक बटुल्ने टोली बिजेता बन्ने छ ।"
मारिया ३७ वर्षको उमेरमा डब्लूटीए च्याम्पियन,"लन्डन — जर्मनीकी छनोट खेलाडी तात्जाना मारियाले आफ्नो करियरको सबैभन्दा ठूलो उपाधिको रूपमा क्विन्स क्लबमा विम्बल्डन वार्मअप प्रतियोगिता जितेपछि ‘क्विन्स अफ क्विन्स’ घोषित भइन् ।दुई सन्तानकी आमा ३७ वर्षीयाले लन्डनमा भएको क्लिन्स क्लब ग्रासकोर्ट टेनिस च्याम्पियनसिप फाइनलमा आठौं वरीयताप्राप्त अमेरिकी अमान्दा एनिसिमोभालाई ६–३, ६–४ ले हराएकी थिइन् । ८६ औं वरीयताप्राप्त मारियाले आफ्ना छोरीहरू चार्लोट र सेसिलियासहित पति तथा प्रशिक्षक चार्ल्स–एडुवार्ड मारियाको अगाडि उपाधि जितिन् ।‘यो उपाधि जितको अर्थ मेरा लागि धेरै छ,’ मारियाले भनिन्, ‘यो उमेरमा पनि तपाईं अझै पनि ठूला ट्रफी जित्न सक्नुहुन्छ भन्ने राम्रो उदाहरण बन्न सकेकी छु, यसमा आफैंमा धेरै गर्व छ ।’आफ्नो चौथो डब्लूटीए उपाधि जित्ने क्रममा उनले शीर्ष २० औं वरीयताभित्रका क्यारोलिना मुचोभा, एलेना रेब्किना र म्याडिसन किजसहित हराएकी थिइन् । २०२० पछि उनी डब्लूटीए टुरमा सबैभन्दा जेठी एकल च्याम्पियन भइन् । त्यतिबेला सेरेना विलियम्सले ३८ वर्षको उमेरमा अकल्यान्ड क्लासिक जितेकी थिइन् ।सन् २०१८ मा मालोर्कामा घाँसे कोर्टमा डब्लूटीए उपाधि जितेकी उनले २०२२ र २०२३ मा बोगोटामा हार्डकोर्टमा दुई पटक जितेकी थिइन् । विम्बल्डन सेमिफाइनलसम्म पुगेकी मारिया सोमबार विश्व वरीयतामा ४३ नम्बरमा उक्लनेछिन् ।"
नेदरल्यान्ड्सद्वारा नेपाललाई राम्रो लक्ष्य,"ग्लास्गो, स्कटल्यान्ड — नेदरल्यान्ड्सले तीन देशीय ट्वान्टी–२० शृंखलामा नेपाललाई १ सय ५३ रनको लक्ष्य दिएको छ । नेपालका कप्तान रोहित पौडेलले टस जितेपछि ब्याटिङका लागि निम्त्याइएको नेदरल्यान्ड्सले निर्धारित २० ओभर खेलि ७ विकेट गुमाई १ सय ५२ रन बनाएको हो ।स्पिनरहरुको उत्कृष्ट बलिङपछि ट्वान्टी–२० अन्तर्राष्ट्रियमा आफ्नो १ सय खेल खेलिरहेको नेपालले १७ ओभरमा नेदरल्यान्ड्सलाई ११७–६ को स्थितिमा रोकेको थियो । तर अन्तिम ३ ओभरमा नेदरल्यान्ड्सले ३५ रन जोड्दै राम्रो स्कोर बनाएका हो ।लेग स्पिनर सन्दीप लामिछानेले ४ ओभरमा १८ रन खर्चिएर ३ र ललित राजवंशीले ४ ओभरमा २२ रन खर्चेर १ विकेट लिए । कुशल भुर्तेलले २ ओभरमा २४ रन खर्चेर १ विकेट लिए । ट्वान्टी–२० अन्तराष्ट्रियमा ‘डेब्यु’ गरिरहेका रुपेश सिंहले ३ ओभरमा ३१ रन खर्चेर कुनै विकेट लिन सकेनन् ।नन्दन यादवले २.५ ओभरमा १८ रन खर्चेर २ विकेट लिए । इनिङ्सको अन्तिम ओभरमा नन्दन घाइते भएपछि बाँकी रहेको अन्तिम बल करण केसीले फालेका थिए । करण र दीपेन्द्रले नेपालबाट सर्वाधिक ७९ खेल खेलिरहेका छन् ।नेदरल्यान्ड्सबाट तेजा निडामानुरुले सर्वाधिक ३५ रन बनाए । ३७ बल खेलि १ छक्का प्रहार गरेका उनलाई नन्दनले अन्तिम ओभरमा बोल्ड गरे । विक्रमजित सिंहले २९ बल खेलि २ छक्कासहित ३०, माइकल लेभिट १६ बल खेलि समान १ चौका र छक्कासहित २०, म्याक्स ओ डड ११ बल खेलि २ चौका र १ छक्कासहित १९ रनमा आउट भए ।नेदरल्यान्ड्सको ट्वान्टी २० टोलीमा ल्याइएका सकिव जुल्फिकर २५ रन बनाई अविजित रहे । उनले उनले १२ बल खेलि १ चौका र २ छक्का प्रहार गरे ।तस्बिरहरु : अंगद ढकाल/कान्तिपुरनेपालबाट रुपेशसँगैं किरण ठगुन्नाले डेब्यु गरिरहेका छन् । आइतबार सुरु प्रतियोगिताको पहिलो खेलमा नेदरल्यान्ड्स घरेलु टोली स्कटल्यान्डसँग ३९ रनले पराजित भएको थियो । तीन टोलीले डबल राउन्ड रोबिनमा एक अर्कासँग प्रतिस्पर्धा गर्नेछन् र सर्वाधिक अंक बटुल्ने टोली विजेता बन्ने छ ।"
सूर्य नेपाल प्रिमियर गल्फ : रविको अग्रता,"काठमाडौँ — प्रो गल्फर रवि खड्काले सूर्य नेपाल प्रिमियर गल्फ च्याम्पियनसिपको सोमबार पहिलो दिन अग्रता लिएका छन् ।५ अन्डर ६७ को स्कोरमा रविले डिफेन्डिङ च्याम्पियन सुवास तामाङलाई १ स्ट्रोकले पछि परेका छन् । सुवास ४ अन्डर ६८ को स्कोरमा दोस्रो स्थानमा रहे । ३ अन्डर ६९ को नतिजामा दुई एमेच्योर भुटानका निमदोर्जी तामाङ र राहुल विश्वकर्मा तथा प्रो गल्फरद्वय भुवन नगरकोटी र धनबहादुर थापाले संयुक्त तेस्रो स्थान रहे ।२ अन्डर ७० स्कोर गरेका नीरज तामाङ र विष्णुप्रसाद शर्मा संयुक्त सातौं स्थानमा छन् । १ अन्डर ७१ स्कोर गरेका दीपक मगर, रामकृष्ण श्रेष्ठ र एमेच्योर वाङचेन ढोन्डुपले नवौं स्थान रहे । पूर्व नम्बर एक गल्फर रविले छैटौंदेखि नवौं होलसम्म लगातार चार बर्डी प्रहार गर्दै फ्रन्टनाइन ४ अन्डर ३२ मा सकेका थिए । उनले ब्याकनाइनमा १२ र १७ औं होलमा १–१ शट बचाए । १३औं होलको बर्डीले ब्याकनाइन १ अन्डर ३५ मा पूरा गरे ।सुवासले फ्रन्टनाइन १ ओभर ३७ मा सक्दा छैटौं होलमा बर्डी प्रहार गरे । पाँचौं र सातौं होलमा शट खेर फालेका उनले ब्याकनाइनमा भने उत्कृष्ट प्रदर्शन गरे । बोगीरहित ब्याकनाइन खेल्ने क्रममा १०, १२ र १६औं होलमा बर्डी प्रहार गरे । ५ पारको १५ औं होलमा इगलको सफलता पाए ।एमेच्योरतर्फ भुटानी निम दोर्जी र नेपालका राहुल अगाडि रहँदा उनीहरूले ३ अन्डर ६९ को स्कोरमा वाङचेनलाई २ स्ट्रोकले पछि पारे । दोर्जीले तेस्रो र सातौं होलमा इगल प्रहार गरे । छैटौं होलमा एक बट बचाए । पहिलो र आठौं होलमा बोगी सामना गर्दा फ्रन्टनाइन ३ अन्डर ३३ मा पूरा गरे । ११ र १४ औं होलमा बर्डी तथा १५ र १८ औं होलमा बोगी खेपेका उनले ब्याकनाइन इभन पार ३६ खेलेका थिए ।राहुलले फ्रन्टनाइन १ अन्डर ३५ र ब्याकनाइन २ अन्डर ३४ मा सके । उनले ५ बर्डी र दुई बोगी प्रहार गरे । १ अन्डर ७१ स्कोर गरेका वाङचेनले सातौं होलमा चार शट खेर फाले । उनले ६ बर्डी प्रहार गर्दा एक बोगी सामना गरे ।नेपाल प्रोफेसनल गल्फर्स एसोसिएसनद्वारा आयोजित चारदिने प्रतियोगितामा ३७ प्रोफेसनल गल्फरले हालसम्मकै सर्वाधिक १६ लाख रुपैयाँ पुरस्कार राशिका लागि प्रतिस्पर्धा गर्नेछन् ।विजेताले उपाधिसहित ३ लाख प्राप्त गर्नेछन् । दोस्रो हुने खेलाडीले १ लाख ८५ हजार, तेस्रोले १ लाख २५ हजार, चौथोले १ लाख ५ हजार र पाँचौंले ९२ हजार रुपैयाँ हातपार्नेछन् । शीर्ष २१ भित्र रहने सबै खेलाडी नगद पुरस्कारको हकदार बन्नेछन् । १८ एमेच्योर खेलाडी पनि प्रतिस्पर्धा छन् । यो यस सिजनको सूर्य नेपालको अन्तिम प्रतियोगिता हो ।"
अल्फा तेक्वान्दो डोजाङ च्याम्पियन,"काठमाडौँ — दाङको अल्फा तेक्वान्दो डोजाङले प्रथम एनटीए राष्ट्रिय टिम ग्योरोगी च्याम्पियनसिपको ट्रफी जितेको छ ।सातदोबाटोस्थित नेपाल तेक्वान्दो एकेडेमीमा सोमबार सम्पन्न जुनियर ब्वाइजको फाइनलमा टिम चितवनलाई पराजित गर्दै अल्फाले ट्रफी उचालेको हो । वसन्त विष्ट, कमल परियार र कमल खड्कासम्मिलित अल्फाले कृष्ण बिक, रौनक राउत र सौगात सुन्दाससम्मिलित टिम चितवनलाई ४८–३४ अंकले हराएको थियो । टिम धादिङ र टिम तारकेश्वरले तेस्रो स्थान हात पारे ।जुनियर गर्ल्समा टिम तारर्केश्वर विजेता भयो । प्रतिस्पर्धात्मक खेलमा तारकेश्वरले फेयरलेस डोजाङलाई ७१–६२ अंकले हरायो । तारकेश्वरबाट सपना रिखाम, कृतिका थापामगर र सोनिया तामाङ तथा फेयरलेसबाट अनिशा मगर, लक्ष्मी तामाङ र सृष्टि लामाले प्रतिस्पर्धा गरेका थिए । यानसु डोजाङ र गोर्खाली डोजाङले तेस्रो स्थान हात पारे ।क्याडेट ब्वाइजतर्फ ढल्को डोजाङ च्याम्पियन भयो । ढल्कोले फाइनलमा राष्ट्रिय विभूति सामुदायिक शिक्षासदनलाई पराजित गर्‍यो । नेपाल टाइगर्स र सीतापाइला डोजाङले तेस्रो स्थान हात पारे । क्याडेट गर्ल्सको उपाधि राइजिङ फाइटर्सले जितेको थियो ।च्याम्पियनसिप विजेतालाई ५० हजार र उपविजेतालाई २५ हजार रुपैयाँ पुरस्कार प्रदान गरियो ।विजेता खेलाडीलाई नेपाल तेक्वान्दो संघका अध्यक्ष प्रकाशशम्शेर राणाले पुरस्कार प्रदान गरेका थिए ।संघले पहिलो पटक ग्योरोगी विधामात्र समावेश गरेर टिम च्याम्पियनसिप आयोजना गरेको हो । प्रतियोगिता विश्व तेक्वान्दोको टिम ग्योरोगीको नियमअनुसार सञ्चालन गरिएको थियो । प्रतियोगितामा १२ देखि १४ वर्ष उमेर समूहमा क्याडेट गर्ल्स/ब्वाइज टिम तथा १५ देखि १७ वर्ष उमेर समूहमा जुनियर गर्ल्स/ब्वाइज टिम गरी चार स्पर्धा समावेश गरिएको थियो ।"
जयस्नु र अर्नवलाई टेबलटेनिसको स्वर्ण,"काठमाडौँ — कीर्तिपुर नगरपालिकाका जयस्नु महर्जन र काठमाडौं महानगरपालिका २६ का अर्नव श्रेष्ठले काठमाडौं जिल्लाव्यापी बृहत् खेलकुदअन्तर्गत टेबलटेनिसमा स्वर्ण पदक जितेका छन् ।लैनचौरस्थित राष्ट्रिय टेबलटेनिस प्रशिक्षण केन्द्रमा सोमबार यू–१६ फाइनलमा जयस्नुले काठमाडौं महानगरपालिका वडा २ का उज्ज्वल मानन्धरलाई ६–११, ११–४, ११–४, ११–८ को सेटमा पराजित गरे । कीर्तिपुरका सफल महर्जन र वडा २६ का आर्यन शाहीले कांस्य जिते ।यू–१४ फाइनलमा अर्नवले वडा १ का निश्चल थापालाई ११–२, ९–११, ११–७, ५–११, १२–१० को सेटमा हराए । वडा १७ का नीरव महर्जन र वडा २६ का शम्भुराज वन्त तेस्रो भए । काठमाडौं महानगरपालिका वडा २६ को आयोजनामा भएको प्रतियोगिताको भेट्रान ४० वर्षमाथि पुरुष सिंगल्समा कामनपा वडा २ का उमेश मानन्धर विजेता भए । उनले फाइनलमा वडा २६ का चन्दन शाहीलाई १३–११, ९–११, १२–१०, ११–७ ले हराए । कीर्तिपुरका सुधीर महर्जन र जयराम महर्जन तेस्रो भए । प्रतियोगितामा वडा २५ का रियान्श श्रेष्ठ उत्कृष्ट खेलाडी घोषित भए ।यसअघि यू–१६ गर्ल्स सिंगल्समा कामनपा वडा १७ की प्राज्ना महर्जन, यू–१४ गर्ल्स सिंगल्समा वडा ११ की अंशु खनाल, भेट्रान ४० वर्षमाथि महिला सिंगल्समा वडा २९ की इन्दिरा पराजुली, यू–१२ ब्वाइज सिंगल्समा वडा ३० कृतन श्रेष्ठ र यू–१२ गर्ल्स सिंगल्समा वडा १६ की यमिला श्रेष्ठले स्वर्ण जितेका थिए ।सबै स्पर्धामा प्रथमले १० हजार, द्वितीयले ५ हजार र तृतीयले २ हजार ५ सय रुपैयाँ पुरस्कार प्राप्त गरे । विजेतालाई आयोजक वडा २६ का अध्यक्ष ख्यामराज तिवारी, प्रतियोगिता संयोजक प्रवेश श्रेष्ठ, टेबलटेनिसका मुख्य प्रशिक्षक मोहनदास बासुकलालगायतले पुरस्कृत गरे ।फुटसलमा आयोजक वडा २६ क्वाटरफाइनलमा पुगेको छ । लैनचौर मैदानमा आयोजकले वडा १७ लाई ३–० गोलले हरायो । साजन शाही म्यान अफ द म्याच भए । वडा १७ ले वडा ३० लाई टाइब्रेकरमा हराएर क्वाटरफाइनलमा स्थान बनायो ।"
आरम्भ संस्कारबाट प्राज्ना सम्मानित,"काठमाडौँ — आरम्भ संस्कार विद्यालयले टेबलटेनिस खेलाडी प्राज्ना महर्जनलाई सोमबार नगदसहित सम्मान गरेको छ ।विद्यालयका कप्तान तथा विद्यालयको विद्यालय लिडरसहित ७२ विद्यार्थीलाई विभिन्न पदमा पदस्थापन गरिएको कार्यक्रममा प्राज्ना १५ हजार रुपैयाँसहित सम्मान गरिएको हो ।प्राज्नाले दक्षिण एसियाली युथ टेबलटेनिस प्रतियोगितामा दुई पदक जितेकी थिइन् । अखिल नेपाल टेबलटेनिस संघको आयोजनामा भएको प्रतियोगिता लैनचौरस्थित राष्ट्रिय टेबलटेनिस प्रशिक्षण केन्द्रमा वैशाखमा भएको थियो ।प्राज्नाले यु–१५ गर्ल्स डबल्समा रजत र टिम इभेन्टमा कांस्य पदक जितेकी थिइन् । नेपालले प्रतियोगितामा १ स्वर्ण, ६ रजत र ५ कांस्य पदक जितेको थियो ।प्राज्ना आरम्भमै पूर्ण छात्रवृत्तिमा कक्षा ६ मा अध्ययनरत छिन् । आरम्भले प्राज्नासँगै टेबलटेनिस खेलाडी निश्चल थापा, यमिला श्रेष्ठ, आभा प्रधान र दिवाश्री श्रेष्ठलाई पनि पूर्ण छात्रवृत्ति प्रदान गरेको छ । प्राज्नालाई अखिल नेपाल टेबलटेनिस संघका अध्यक्ष वृजेन्द्रबहादुर हमाल, आरम्भका अध्यक्ष नरेशप्रसाद श्रेष्ठ र भाइस प्रिन्सिपल दिनेश श्रेष्ठले सम्मान गरे ।"
"नेपालको ट्वान्टी–२० अन्तर्राष्ट्रियमा एक सय खेल, किरण र रुपेश नेदरल्यान्ड्सविरुद्ध ‘डेब्यु’ गर्दै","ग्लास्गो, स्कटल्यान्ड — नेपालले तीन देशीय ट्वान्टी–२० शृंखलामा पहिला फिल्डिङ गर्ने भएको छ । नेपालका कप्तान रोहित पौडेलले ग्लास्गोस्थित टिटउड क्रिकेट मैदानमा सोमबार टस जितेर नेदरल्यान्ड्सलाई ब्याटिङका लागि बोलाएका हुन् ।नेपालको प्रतियोगितामा पहिलो खेल हो । आइतबार सुरु प्रतियोगितामा नेदरल्यान्ड्स पहिलो खेलमा घरेलु टोली स्कटल्यान्डसँग ३९ रनले पराजित भएको थियो ।ट्वान्टी–२० अन्तर्राष्ट्रियमा नेपालको यो एक सय खेल हो । नेपालले सन् २०१४ मा बंगलादेशमा हङकङविरुद्ध ट्वान्टी २० विश्वकपमा आफ्नो पहिलो खेल खेलेको थियो । नेपालबाट दीपेन्द्रसिंह ऐरी र करण केसीले ट्वान्टी–२० अन्तर्राष्ट्रियमा सर्वाधिक ७९ खेलमा सहभागिता जनाउँदै छन् ।नेपालले किरण ठगुन्ना र रुपेश सिंहलाई ट्वान्टी–२० अन्तर्राष्ट्रियमा ‘डेब्यु’ गर्न दिएको छ । अलराउन्डर किरण अघिल्लो महिना वैकल्पिक खेलाडीको रुपमा हङकङ पुगे पनि खेल्न पाएका थिएनन् । मधेश प्रदेशका ब्याटिङ अलराउन्डर रुपेशले गत वर्ष कीर्तिपुरमा आयरल्यान्ड ‘ए’ विरुद्ध खेलेर लिष्ट ‘ए’ को यात्रा सुरु गरेका थिए ।तस्बिरहरु : अंगद ढकाल/कान्तिपुरट्वान्टी–२० शृंखलाका लागि स्कटल्यान्ड आएका लोकेश बम नेपालबाट प्लेयिङ ११ बाट खेलिरहेका छन् । नेपाली टोलीमा लोकेशसहित, कुशल भुर्तेल, अनिल साह, रोहित, दीपेन्द्र, किरण, रुपेश, करण, नन्दन यादव, सन्दीप लामिछाने, ललित राजवंशी प्लेयिङ ११ बाट खेलिरहेका छन् ।आसिफ शेख, भीम सार्की, आरिफ शख, रिजन ढकाल र बसिर अहमद प्लेयिङ ११ मा रहेका छैनन् । नेदरल्यान्ड्सबाट भिभीएन किङ्मा, पाउल भान मिकेरेन, आर्यन दत्त र रोइलोफ भान डेर मर्बी प्लेयिङ ११ बाट खेलिरहेका छैनन् ।तीन देशीय प्रतियोगितामा तीन टोलीले डबल राउन्ड रोबिनमा एक अर्कासँग प्रतिस्पर्धा गर्नेछन् र सर्वाधिक अंक बटुल्ने टोली विजेता बन्ने छ ।अघिल्लो साता विश्वकप क्रिकेट लिग–२ मा उच्च प्रदर्शन गरेको नेपाली टोली डन्डीबाट ग्लास्गो आइपुगेको छ । डन्डीमा सनसनी नतिजा निकाल्ने क्रममा नेपालले नेदरल्यान्ड्सविरुद्धको दुवै खेल जित्ने क्रममा ५ विकेट र १६ रनको नतिजा निकालेको थियो । स्कटल्यान्डसँग भने नेपाल १ खेलमा विजय र अर्कोमा पराजय भोगेको थियो ।"
पाँचपोखरी टि–२० क्रिकेट प्रतियोगिता : मेलम्ची र पाँचपोखरी च्याम्पियन,"सिन्धुपाल्चोक — पाँचपोखरी थाङपाल गाउँपालिका र जिल्ला क्रिकेट संघको संयुक्त आयोजनामा सम्पन्न सातौँ जिल्लास्तरीय पाँचपोखरी टि–२० क्रिकेट प्रतियोगिताको उपाधि मेलम्ची नगरपालिका र पाँचपोखरी क्रिकेट क्लबले उचालेका छन् ।सोमबार राजधानी काठमाडौंको टियु क्रिकेट मैदानमा सम्पन्न फाइनल खेल वर्षाले प्रभावित भएपछि दुवै टोलीलाई विजेता घोषणा गरिएको आयोजक टिमले जनाएको छ । फाइनल खेलमा पाँचपोखरी क्रिकेट क्लबले पहिले ब्याटिङ गर्दै सार्थक धितालको अविजित ६१ रनको योगदानमा १७.४ ओभरमा १३३ रन बनाएको थियो । 'त्यसपछि आएको वर्षाले दोस्रो इनिङको खेल सम्भव हुन नसक्दा मेलम्ची र पाँचपोखरीलाई संयुक्त विजेता घोषणा गरिएको हो ,' आयोजक समितिका संयोजक ग्याल्वो साम्देनले भने ।दुवै टोलीले नगद पुरस्कारस्वरूप जनही ७५ हजार रुपैयाँ प्राप्त गरेका छन् । प्रतियोगितामा उत्कृष्ट व्यक्तिगत प्रदर्शन गर्ने खेलाडीहरू पनि घोषित गरिएको छ । 'द माइटी साँगाचोक' का अशोक पौडेल उत्कृष्ट ब्याटर, मेलम्चीका सोनु देवकोटा उत्कृष्ट बलर र मेलम्चीकै रिन्जिन लामा ‘प्लेयर अफ द टुर्नामेन्ट’ घोषित भए । रिन्जिन लामालाई ग्रेट हिमालय क्रिकेट एकेडेमीले ६ महिनाको निःशुल्क प्रशिक्षण दिनेछ भने उत्कृष्ट बलर र ब्याटरले तीन–तीन महिना निःशुल्क प्रशिक्षण प्राप्त गर्नेछन् ।साथै, तीनैजना उत्कृष्ट खेलाडीलाई एन्जल्स स्पोर्ट्स एकेडेमीले पनि अतिरिक्त तीन–तीन महिनाको विशेष प्रशिक्षणको व्यवस्था गर्ने घोषणा गरेको छ । सिन्धुपाल्चोकको ग्रामीण भेगमा क्रिकेटको बढ्दो रुचि र प्रतिभा उजागर गर्ने प्रतियोगिता बन्न थालेको आयोजकहरूले बताएका छन् ।"
क्लब वर्ल्डकप २०२५ : पीएसजीको उत्कृष्ट विजयी सुरुआत,"काठमाडौँ — युरोपेली च्याम्पियन पेरिस सेन्ट जर्मेन (पीएसजी) ले क्लब वर्ल्डकप २०२५ मा उत्क्ष्ट्ट विजयी सुरुआत लिएको छ । लस एन्जलसमा आइतबार भएको खेलमा पीएसजीले दस खेलाडीमा सीमित एटलेटिको म्याड्रिडलाई ४–० ले हरायो ।रोज बलउमा भएको खेल पूर्णतः पीएसजीको निणयन्त्रणमा थियो । उसका लागि फाबिन रुइज, भिटिन्हा, सेनी मायुलु र ली कवाङ–इनले एक एक गोल गरे । समूह ‘बी’ को लिग चरणको खेलमा एटलेटिको ७८ औं मिनेटमा दस खेलाडीमा सीमित भएको थियो ।उसका क्लेमेन्ट लेनग्लेट दोहोरो पहेँलो कार्डमा मैदान छाड्न बाध्य रहे । त्यस अगाडि समूह ‘सी’ को खेलमा जर्मन च्याम्पियन बायर्न म्युनिकले अकल्यान्ड सिटीलाई १०–० को कीर्तिमान अन्तरले हराएको थियो ।यस जितमा जमल मुसिएलाले ह्याट्रिक गरे । प्रतियोगिताको इतिहासमा यो अहिलेसम्म कै सबैभन्दा ठूलो जितको अन्तर हो । बायर्न पहिलो हाफमै छ गोलले अगाडि रहेको थियो ।"
अरहान्त र विपनालाई उपाधि,"काठमाडौँ — स्क्वासका नम्बर एक खेलाडी अरहान्त केशर सिंह र विपना ब्लोनले १३ औं एनएसआरए राष्ट्रिय स्क्वास च्याम्पियनसिपमा ट्रफी जितेका छन् ।सातदोबाटोस्थित स्क्वास कोर्टमा बागमती प्रदेशका अरहान्तले मधेश प्रदेशका दीपक थापालाई पुरुष एकल फाइनलमा ११–६, ११–७, ११–५ ले हराएर उपाधि जिते ।महिला एकलमा बागमतीकी विपनाले दोस्रो वरीयतामा रहेकी बागमतीकै स्वस्थानी श्रेष्ठलाई १२–१०, ११–७, ११–७ को सोझो सेटमा हराइन् ।गत महिना प्रथम बागमती प्रेसिडेन्ट स्क्वासको फाइनलमा पनि विपनाले स्वस्थानीलाई नै हराएकी थिइन् । अरहान्तले प्रेसिडेन्ट कपमा उपाधि जितेका थिए ।"
टेबलटेनिसकी इन्दिराले जितिन् स्वर्ण,"काठमाडौँ — काठमाडौं महानगरपालिका–२९ की इन्दिरा पराजुलीले काठमाडौं जिल्लाव्यापी बृहत खेलकुदअन्तर्गत टेबलटेनिसको भेट्रान ४० वर्षमाथि महिला सिंगल्समा स्वर्ण पदक जितेकी छन् ।लैनचौरस्थित राष्ट्रिय टेबलटेनिस प्रशिक्षण केन्द्रमा सम्पन्न फाइनलमा इन्दिराले आफ्नै वडाकी सविता बस्नेतलाई ११–५, ११–२ को सोझो सेटमा हराइन् । कामनपा–२९ की सम्झना पोखरेल र कामनपा–३० की दीपा श्रेष्ठ तेस्रो भए ।यू–१६ ब्वाइज सिंगल्समा कीर्तिपुरका जयस्नु महर्जनले कीर्तिपुरकै सफल महर्जनलाई ११–२, ११–६, ११–९ ले र कामनपा–२ का उज्ज्वल मानन्धरले कामनपा–२६ का आर्यन शाहीलाई ११–९, ११–९, ११–७ ले हराएर फाइनल सुरक्षित गरे । यू–१४ ब्वाइज सिंगल्समा कामनपा–१ का निश्चल थापा र वडा २६ का अर्नव श्रेष्ठ फाइनल पुगेका छन् ।"
तीनदेशीय ट्वान्टी-२० शृंखला : विश्वकप छनोटलाई नेपालको तयारी,"ग्लास्गो, स्कटल्यान्ड — एक वर्षअघि नेपाली क्रिकेट टोली आजकै दिन वेस्ट इन्डिजको सेन्ट भिन्सेन्टमा बंगलादेशविरुद्ध ट्वान्टी–२० विश्वकपमा खेलिरहेको थियो । नेपाल लगातार दोस्रो र समग्रमा तेस्रो पटक ट्वान्टी–२० विश्वकपमा पुग्ने आसमा छ । यसैको तयारी नेपालले स्कटल्यान्डमा तीनदेशीय ट्वान्टी–२० शृंखला खेलेर गर्दै छ ।आइतबार सुरु प्रतियोगिताको पहिलो खेलमा नेदरल्यान्ड्स र स्कटल्यान्डले प्रतिस्पर्धा गरेका थिए । नेपालले सोमबार नेदरल्यान्ड्सविरुद्ध खेलेर प्रतियोगिता सुरु गर्नेछ । तीन टोलीले डबल राउन्ड रोबिनमा एकअर्कासँग प्रतिस्पर्धा गर्नेछन् र सर्वाधिक अंक बटुल्ने टोली विजेता बन्ने छ ।अक्टोबर ८ देखि १७ सम्म ओमानमा एसिया–इस्ट एसिया प्यासिफिक क्षेत्रको विश्वकप छनोट हुँदै छ । नेपालसहित, ओमान, यूएई, जापान, कुवेत, मलेसिया, पपुवा न्युगिनी, कतार, समाओले यस छनोटमा प्रतिस्पर्धा गर्नेछ र शीर्ष तीन टोली अर्को वर्ष भारत र श्रीलंकामा हुने ट्वान्टी–२० विश्वकपमा छनोट हुनेछ ।ओमानको ट्वान्टी–२० विश्वकप छनोटको तयारीका लागि नेपालको यात्रा ग्लास्गोको टिटउड क्रिकेट मैदानबाट सुरु हुनेछ । हाल स्वदेशमा मनसुन रहेको अवस्थामा नेपालको प्रमुख तयारी विदेशमा हुनेछ ।नेपाली टोली स्कटल्यान्डबाट स्वदेश फर्किएको केही समयपछि अस्ट्रेलिया गएर त्यहाँको प्रान्तीय टोलीसँग खेल्ने सम्भावना पनि छ । त्यसबाहेक नेपालले सेप्टेम्बर २७, २८, ३० मा यूएईको शारजहाँमा वेस्ट इन्डिजविरुद्ध तीन ट्वान्टी–२० अन्तराष्ट्रिय शृंखला खेल्ने छ र यहींबाट नेपाली टोली एक सातापछि सुरु हुने ट्वान्टी–२० विश्वकप छनोट खेल्न ओमान पुग्ने छ ।अघिल्लो साता विश्वकप क्रिकेट लिग–२ मा उच्च प्रदर्शन गरेको नेपाली टोली डन्डीबाट ग्लास्गो आइपुगेको छ । डन्डीमा सनसनी नतिजा निकाल्नेक्रममा नेपालले नेदरल्यान्ड्सविरुद्धको दुवै खेलमा ५ विकेट र १६ रनको नतिजा निकालेको थियो । स्कटल्यान्डसँग भने नेपाल १ खेलमा विजय र अर्कोमा पराजय भोगेको थियो ।डन्डीमा लिग २ को पहिलो ३ खेल खेलेपछि चोट बोकेका सोमपाल कामी र गुलशन झा नेपाल फर्किसकेका छन् । यसअघि नै नेपालको ट्वान्टी–२० टोलीमा समावेश गरिएका लोकेश बम, किरण ठगुन्ना र रुपेश सिंह ग्लास्गो आइसकेका छन् । अलराउन्डर किरण अघिल्लो महिना वैकल्पिक खेलाडीको रूपमा हङकङ पुगे पनि खेल्न पाएका थिएनन् । तर नेपाली टोलीका प्रमुख अलराउन्डर सोमपाल र गुलशन नै टोलीबाट बाहिरिसकेको अवस्थामा किरणले ‘डेब्यु’ गर्ने सम्भावना बलियो छ ।ओपनिङ ब्याटर लोकेशले प्लेयिङ ११ मा खेल्न कुशल भुर्तेल, आसिफ शेख र अनिल साहसँग प्रतिस्पर्धा गर्नुपर्ने हुन्छ । गत वर्ष कीर्तिपुरमा आयरल्यान्ड ‘ए’ विरुद्ध खेलेर लिस्ट ‘ए’ को यात्रा सुरु गरेका ब्याटिङ अलराउन्डर रुपेशले ट्वान्टी–२० अन्तराष्ट्रियमा ‘डेब्यु’ गर्न बाँकी छ ।लिग २ को अन्तिम खेलमा नेदरल्यान्ड्सविरुद्ध डन्डीमा नन्दन यादवले एकदिवसीय अन्तर्राष्ट्रियमा स्मरणीय ‘डेब्यु’ गरेका थिए । उनले नै करण केसीसँग ट्वान्टी–२० अन्तर्राष्ट्रियमा नेपालको बलिङ मोर्चा सम्हाल्ने छन् । लिग २ मा निराशाजनक प्रदर्शन गरेको नेदरल्यान्ड्सको टोलीमा पनि केही खेलाडी परिवर्तन गरिएको छ । देव्रेहाते अलराउन्डरद्वय डेनियल डोरम र बेन फ्लेचर तथा लेगब्रेक बलर सकिब जुल्फिकरलाई टोलीमा थपिएको छ ।ग्लास्गो बाक्लो नेपाली रहेको क्षेत्र हो । यहाँका धेरै नेपाली रेष्टुरेन्ट र होटल व्यवसायसँग जोडिएका छन् । शनिबार र आइतबारको व्यस्ततापछि सोमबार रेष्टुरेन्ट र होटल क्षेत्र बिदामा बस्ने गरेका हुँदा नेदरल्यान्ड्ससँगको खेलमा ठूलो संख्यामा नेपाली दर्शक आउने विश्वास गरिएको छ । डन्डीको चार मध्ये दुई खेल आइतबार र सोमबारका दिन हुँदा नेपालको खेलमा दर्शकको राम्रो उपस्थिति थियो । ट्वान्टी–२० शृंखलाको प्रत्येक खेलको टिकट दर २० पाउन्ड राखिएको छ ।लिग–२ आईसीसीको प्रत्यक्ष रोहबरमा भएको इभेन्ट थियो । यो ट्वान्टी–२० शृंखला स्कटल्यान्ड क्रिकेटले आफैं आयोजना गर्न लागेको हो । तर बेलायत क्षेत्रमा टेलिभिजन र लाइभ स्ट्रिमिङबाट हेर्न महँगो भएको गुनासो नेपाली समर्थकले गरेका छन् ।ट्वान्टी–२० शृंखलाको एक खेलका लागि ८.९९ पाउन्ड, आफ्नो देशको टोलीको चार खेलका लागि २६.९७ पाउन्ड र प्रतियोगिताको सवै ६ खेलका लागि ३९.९९ पाउन्ड तोकिएको छ, जुन यहाँ स्काई स्पोर्ट्स र बीटीलगायतका टेलिभिजन च्यानलमा प्रमुख प्रतियोगिता आउँदा तोकिएको मासिक दरभन्दा महँगोमा नेपाली समर्थकले गुनासो गरेका छन् ।"
स्कुल भ्यानले ठक्कर दिँदा कलंकीमा छात्राको मृत्यु,काठमाडौँ — काठमाडौँ महानगरपालिका–१४ कलंकीस्थित इडिफाई इन्टरनेसनल स्कुलको कमाउण्डभित्र सोही स्कुलको भ्यानले ठक्कर दिँदा सोमबार छात्राको मृत्यु भएको छ ।काठमाडौँ कुलेश्वर बस्ने सर्लाही घर भएकी ९ वर्षीया सोनाक्षी यादवको मृत्यु भएको जिल्ला प्रहरी परिसर काठमाडौँका प्रवक्ता अपीलराज बोहराले जानकारी दिए ।ठक्करबाट गम्भीर घाइते भएकी उनको सहिद मेमोरियल अस्पतालमा उपचारका क्रममा मृत्यु भएको हो । उक्त भ्यानको ठक्करबाट घाइते भएका छ जनामध्ये पाँच जनाको नेपाल नेसनल अस्पतालमा र एक जनाको बयोधा अस्पताल बल्खुमा उपचार भइरहेको छ ।दुर्घटनामा घाइते भएका भ्यान चालकको पनि बयोधा अस्पताल बल्खुमा उपचार भइरहेको प्रहरीले जनाएको छ । दुर्घटनाका सम्बन्धमा प्रहरीले आवश्यक अनुसन्धान गरिरहेको जनाएको छ ।
क्यानडा र यूके पठाइदिन्छु भन्दै २६ लाख ठग्ने पक्राउ,काठमाडौँ — प्रहरीले वैदेशिक रोजगारीमा आकर्षक तलबको प्रलोभनमा पारी क्यानडा र युके पठाइदिन्छु भन्दै ठगी गरेको अभियोगमा दुई जनालाई पक्राउ गरेको छ ।पक्राउ पर्नेमा बुढानीलकण्ठ नगरपालिका–११ बस्ने कपिलवस्तु शिवराज नगरपालिका–५ घर भएकी दीपा शर्मा र झापा भद्रपुर नगरपालिका–४ घर भएका व्रिजेश सुवेदी रहेका छन् ।प्रहरीका अनुसार पक्राउ परेकामध्ये दीपाले क्यानडा पठाइदिन्छु भन्दै पीडितबाट २३ लाख ५० हजार रूपैयाँ र व्रिजेशले यूके पठाइदिन्छु भन्दै २ लाख ५० हजार रूपैयाँ लिई सम्पर्कविहीन बनेका थिए ।दुवैलाई पीडितहरूको उजुरीका आधारमा काठमाडौं उपत्यका अपराध अनुसन्धान कार्यालय टेकुबाट खटिएको टोलीले पक्राउ गरेको हो ।पक्राउ परेकामध्ये दीपालाई आवश्यक अनुसन्धान तथा कारबाहीका लागि जिल्ला प्रहरी परिसर काठमाडौं र व्रिजेशलाई वैदेशिक रोजगार विभाग ताहाचल काठमाडौं पठाइएको प्रहरीले जनाएको छ ।
तथ्यहीन कन्टेन्ट बनाएको आरोपमा टिकटकर रमा बस्नेत पक्राउ,"काठमाडौँ — भिडियो सेयरिङ प्लाटफर्म, टिकटकमार्फत तथ्यहीन र भ्रामक सामग्री फैलाएको आरोपमा प्रहरीले ३१ वर्षीया रमा बस्नेतलाई पक्राउ गरेको छ । नेपाल प्रहरीको साइबर ब्युरोले आइतबार उनलाई जातीय तथा साम्प्रदायिक उत्तेजना फैलाउने आशंकामा पक्राउ गरेको जनाएको छ ।ब्युरोका अनुसार बस्नेतले टिकटकमा नियोजित ढंगले तथ्यहीन र भ्रमपूर्ण सामग्री पोस्ट गर्दै प्रतिष्ठित व्यक्ति तथा संस्थामाथि लक्षित आक्षेप लगाएकी थिइन् । प्रहरीको प्रारम्भिक अनुसन्धानमा उनले टिकटक लाइभमार्फत मधेशी समुदायलाई होच्याउने गरी बोलेको र उनका सामग्रीहरूबाट नकारात्मक धारणा फैलाउने तथा चरित्र हत्या गर्ने उद्देश्य देखिएको प्रहरीले जनाएको छ ।पक्राउ परेकी युवती खोटाङ, हलेसीतुवाचुङ-६ की स्थायी बासिन्दा रहेको र हाल भक्तपुर बस्दै आएको प्रहरीले जनाएको छ । उनलाई इलेक्ट्रोनिक कारोबार ऐन, २०६३ अन्तर्गतको कसुरमा मुद्दा दर्ता गरी भक्तपुरबाट पक्राउ गरिएको विज्ञप्तिमा उल्लेख छ ।काठमाडौँ जिल्ला अदालतको आदेशअनुसार उनलाई तीन दिन थुनामा राखेर थप अनुसन्धान भइरहेको साइबर ब्युरोले जनाकारी दिएको छ ।"
बूढानीलकण्ठमा नेपाली युवती र भारतीय नागरिकको शव फेला,"काठमाडौँ — काठमाडौंको बूढानीलकण्ठ नगरपालिका–४ पासिकोटस्थित एक घरको कोठाबाट एकै समयमा दुई जनाको शव फेला परेको छ ।शुक्रबार राति करिब ९ बजेर ४० मिनेट जाँदा थ्री स्टार किड्स जोन स्कुलको कम्पाउन्डभित्र सुनितासिंह ठकुरीको घरमा उनीहरू मृत अवस्थामा फेला परेका हुन् ।जिल्ल्ला प्रहरी परिसर काठमाडौंका प्रवक्ता प्रहरी उपरीक्षक अपिलराज बोहराका अनुसार भारत, पञ्जाब चण्डीगढ घर भएका ५४ वर्षीय परमनारायण गिलले सो घर भाडामा लिएर बस्दै आएका थिए । घरको तलको बीच कोठामा भेटिएको शव धादिङको गल्छी गाउँपालिका–६ घर भई हाल सोही घरमा काम गरी बस्ने २८ वर्षीया अञ्जना तामाङ र भारतीय नागरिक परमनारायण गिलको हो ।बोहराका अनुसार तामाङ सोफामा मृत अवस्थामा भेटिएकी थिइन् । उनको टाउकोमा चोट लागेको देखिएको छ । गिल भने कोठाको भुइँमा मृत अवस्थामा फेला परेका थिए । उनको शरीरमा भने बाह्य चोटपटक देखिएको छैन ।घटनास्थल नजिकै फलामको हृयामर र ‘सेल्फोस’ नामक विषादीसमेत भेटिएको प्रहरीले जनाएको छ ।प्रहरीले घटनाको प्रकृति शंकास्पद देखिएकाले थप अनुसन्धान चलिरहेको बोहराले कान्तिपुरलाई जानकारी दिए ।"
जामाचोमा हराएका १३ वर्षीय बालकको उद्धार,"काठमाडौँ — नेपाली सेनाले नागार्जुन डाँडा (जामाचो) मा हराइरहेका १३ वर्षीय बालकको उद्धार गरेको छ ।परिवारसहित शनिबार जामाचो हाइकिङबाट फर्कने क्रममा हराएका गोंगबुका ती बालकलाई भैरवीदल गण, नागार्जुनबाट खटिएको टोलीले भिरबाट ६ सय मिटर तल घाइते अवस्थामा फेला पारेको हो ।उद्धारपछि बालकलाई थप उपचारका लागि राष्ट्रिय ट्रमा सेन्टर पठाउन सहयोग गरेको छ ।"
अमेरिका र बेलायत पठाइदिन्छु भन्दै ठगी गर्ने दुई जना पक्राउ,"काठमाडौँ — वैदेशिक रोजगारीमा आकर्षक तलबको प्रलोभनमा पारी अमेरिका र बेलायत पठाइदिन्छु भन्दै रकम ठगी गरेको अभियोगमा दुई जनालाई प्रहरीले पक्राउ गरेको छ ।पक्राउ पर्नेमा काठमाडौँ महानगरपालिका–१६ बस्ने नुवाकोट विदुर नगरपालिका–४ का ५१ वर्षीय राजकुमार मानन्धर र काठमाडौँ महानगरपालिका–१४ बस्ने रूपन्देही तिलोत्तमा नगरपालिका–२ का ४० वर्षीय ओमबहादुर खत्री रहेका छन् ।पक्राउमध्ये राज कुमारले अमेरिका पठाइदिन्छु भन्दै तीन जनाबाट ३५ लाख ६९ हजार र ओमबहादुरले बेलायत पठाइदिन्छु भन्दै एक जनाबाट ६ लाख ७५ हजार लिई सम्पर्कविहीन भएका थिए । पीडितको उजुरीका आधारमा काठमाडौँ उपत्यका अपराध अनुसन्धान कार्यालय टेकुबाट खटिएको प्रहरीले राजकुमारलाई काठमाडौँ महानगरपालिका–१६ बाट र ओमबहादुरलाई काठमाडौँ महानगरपालिका–१२ बाट पक्राउ गरेको हो ।पक्राउमध्ये राजकुमारलाई आवश्यक अनुसन्धान तथा कारबाहीका लागि जिल्ला प्रहरी परिसर काठमाडौँ र ओमबहादुरलाई वैदेशिक रोजगार विभाग ताहाचल काठमाडौँ पठाइएको छ ।त्यसैगरी, ठगीसम्बन्धी कसुर मुद्दाका फरार प्रतिवादी काठमाडौँ महानगरपालिका–१० बस्ने कञ्चनपुर भीमदत्त नगरपालिका–१४ का २३ वर्षीय खगेन्द्र विष्टलाई प्रहरीले पक्राउ गरेको छ । उक्त मुद्दामा फरार रहेका उनलाई काठमाडौँ उपत्यका अपराध अनुसन्धान कार्यालयबाट खटिएको प्रहरीले काठमाडौँ महानगरपलिका–१० मध्यबानेश्वरबाट पक्राउ गरेको हो । उनलाई आवश्यक अनुसन्धान तथा कारबाहीका लागि जिल्ला प्रहरी कार्यालय कञ्चनपुर पठाइएको छ ।काठमाडौं महानगरपालिका–१४ कुलेश्वरस्थित फलफूल मण्डि नजिकैबाट नियन्त्रित लागुऔषध ट्रामाडोल ७३ हजार नौ सय ट्याब्लेटसहित काठमाडौँ महानरपालिका–१४ बल्खु बस्ने नुवाकोट पञ्चकन्या गाउँपालिका–२ का २६ वर्षीय राजु मिजारलाई प्रहरीले पक्राउ गरेको छ ।जिल्ला प्रहरी परिसर काठमाडौँ र प्रहरी वृत्त कालिमाटीबाट खटिएको प्रहरीले सोही ठाउँस्थित खाली जग्गामा रोकिराखेको युपी ७८ सिबी ९८३५ नम्बरको कार खानतलासी गर्दा कारको ढोकाको भागमा फल्स बटम बनाई लुकाइछिपाई राखिएको र डिकीमा रहेको अक्सिजन सिलिण्डरभित्र लुकाइछिपाई राखिएको उक्त लागुऔषध फेला पारी उनलाई पक्राउ गरेको हो ।"
ग्वार्को फ्लाई ओभरको मुख्य संरचना निर्माण सम्पन्न,काठमाडौँ — ललितपुरको ग्वार्कोस्थित फ्लाई ओभरको मुख्य संरचना निर्माण सम्पन्न भएको छ । फ्लाई ओभरको आज भौतिक पूर्वाधार तथा यातायातमन्त्री देवेन्द्र दाहालसहित सडक विभागको नेतृत्वले स्थलगत निरीक्षण गरेको छ ।निरीक्षणका क्रममा मन्त्री दाहालले फ्लाई ओभर निर्माण नौलो अभ्यास भएकाले केही ढिला भएको बताए । अन्य निर्माणाधीन योजना तथा आयोजनाहरू पूरा गराउन मन्त्रालयले प्राथमिकता दिएको उनले जनाए ।सडक विभागका महानिर्देशक डा. विजय जैसीले मुख्य संरचनाको निर्माण पूरा भएको भन्दै केही दिनभित्रमा सार्वजनिक यातायात सञ्चालन गरिने जानकारी दिए । सडक विभागको गुणस्तर अनुसन्धान तथा विकास केन्द्रका प्रमुख दीप बाराहीले अब फ्लाई ओभरको मध्य भागमा ‘डिभाइडर’ राख्ने र केही सामान्य कामहरू बाँकी रहेकाले यथाशीघ्र सञ्चालनमा आउने विश्वास व्यक्त गरे । तेइस दिन भित्रै बाँकी काम पूरा भएपछि यातायात सञ्चालनका लागि खुला गरिने उनले जानकारी दिए ।पूर्वनिर्धारित समयमा निर्माण पूरा हुन नसकेपछि मन्त्री दाहालले पटकपटक निरीक्षण र अनुगमन गरेपछि तीव्र गतिमा काम गर्न निर्देशन दिनुएका थिए । सो फ्लाई ओभर सञ्चालनमा आएपछि कोटेश्वर तथा ग्वार्को क्षेत्रको यातायात सञ्चालनमा सहज हुने अपेक्षा गरिएको छ ।
"पानीको पाइप गाड्न भत्काइएको सडक ७ महिनासम्म पनि बनेन, यात्रुलाई सास्ती","काठमाडौँ — कान्ति लोकपथअन्तर्गत सातदोबाटो–ढोलाहिटी र चक्रपथ–लगनखेल सडक खण्डमा लेले टिकाभैरवबाट बग्ने राजकुलोको पानी ल्याउन पाइप बिछ्याउन ललितपुर महानगरपालिकाले खनेको सात महिना बितिसक्यो। तर अहिलेसम्म पनि कालोपत्र गरिएको छैन। बर्खा लाग्ने बेलासम्म पनि भत्काइएको सडक नबनाउँदा यात्रुहरूलाई सास्ती हुन थालेको छ। महानगरपालिकाले लापरबाही गरेको भन्दै स्थानीयबासीले गुनासाे गरिरहेका छन्।महानगरपालिकाले राजकुलोको पानी लगनखेलस्थित सप्तपाताल र राजदल गणको परिसरमा रहेको पलेस्वाँ पोखरीमा ल्याउन यहाँ पाइप बिछ्याएको छ। पाइप बिछ्याउन लोटस कन्स्ट्रक्सन कम्पनीले महानगरपालिकासँग एक करोड २५ लाख रुपैयाँमा २०८१ असार २० गते ठेक्का पाएको थियो।त्यस्तै, बिल्ड डोब बिल्ड्रर्स कम्पनीले कालोपत्र गर्न २०८१ चैत्र ६ गते ८८ लाख ७८ हजार रुपैयाँमा डिभिजन सडक कार्यालय ललितपुरसँग ठेक्का पाएको थियो । तर पाइप विछ्याएको लामो समय बितिसक्दा पनि यहाँ सडक कालोपत्र गरिएको छैन। जसका कारण सवारी दुर्घटना बढ्न थालेको छ।अहिले उक्त सडक खण्डमा पानी पर्दा हिलाम्मे र घाम लाग्दा धुलाम्मे हुने गरेको छ। सर्वसाधारण जोखिम मोलेर आवतजावत गर्न बाध्य छन् । ट्राफिक प्रहरी परिसर सातदोबाटोका अनुसार यी सडकमा बैशाखमा मात्रै चार वटा सवारी दुर्घटनामा परेका छन्। पछिल्लो पटक बैशाख ९ गते लगनखेलस्थित बटुक भैरव मन्दिर क्षेत्रमा बा. प०२–०५६ प ८७७४ नम्बरको मोटरसाइकलले जेब्रा क्रसमा बाटो काट्दै गरेको पैदल यात्रीलाई ठक्कर दिएर घाइते बनाएको थियो ।दुर्घटना बढ्दा र सर्वसाधारणले सास्ती खेप्नु पर्दा पनि सम्बन्धित निकाय ललितपुर महानगरपालिका र डिभिजन सडक कार्यालय ललितपुरले समयमा कालोपत्र गर्न पहल नगरेको स्थानीयको गुनासो छ । ढोलाहिटीका किराना पसल सञ्चालक मधु राइले धुवाँधुलोले गर्दा व्यवसायी संकटमा परेको मात्र नभई श्वासप्रश्वासमा समेत असर परेको बताइन् । ‘खनेर महिनौँसम्म बेवास्ता गर्दा अनावश्यक दुख पाइयो,’ उनले भनिन् ।महानगरपालिकाका पूर्वाधार निर्माण महाशाखाका प्रमुख प्रदीप पौडेलले आफूहरूले समयमा काम सम्पन्न गरे पनि डिभिजन सडक कार्यालयले कालोपत्र गर्न ढिलाइ गरेको आरोप लगाए । डिभिजन सडक कार्यालय ललितपुरका प्रमुख गोपाल प्रसाद खकुरेलले भने ललितपुर महानगरपालिकाले सुरुमा कालोपत्र आफै गर्ने भनी भत्काएर त्यसै छोडेको र पछि मात्र आफूहरूलाई कालोपत्र गर्न दिएको बताए । ‘पानी नपरेमा अब केही दिनमा कालोपत्र गरिसक्छौँ,’ उनले भने ।ललितपुर महानगरपालिका–१५ वडास्थित सप्तपाताल पोखरी १५ रोपनी र पले स्वाँ पोखरी ३० रोपनीमा फैलिएको छ । अस्तित्व गुमिसकेको सप्तपाताल पोखरीको पुरानै शैलीमा फर्काउन स्थानीय पूर्ण स्थापितलगायतले डेढ दशक लामो कानुनी लडेका थिए ।"
कार्यपालिका सञ्चालन गर्न मेयर शाह र उपमेयर डंगोलबीच सहमति,"काठमाडौँ — काठमाडौं महानगरपालिकाका मेयर बालेन्द्र शाह र उमेयर सुनिता डंगोलबीच कार्यपालिका बैठक सञ्चालन गर्ने सहमति भएको छ ।बुधबार मेयर शाह, उपमेयर डंगोलसहित वडा १५, १७ र ३२ का अध्यक्षसहित बसेको बैठकले उक्त सहमति गरेको हो ।महानगरका प्रवक्ता एवं वडा १७ का अध्यक्ष नवीन मानन्धरले छिटै कार्यपालिका बस्ने गरी सहमति भएको जानकारी दिए ।‘मेयरसँग कार्यपालिका सञ्चालन र नगर सभा सञ्चालन गर्ने भनेर सहमति भएको छ,’ उनले भने, ‘हाम्रो पहिलेदेखि कै एजेन्डामाथि मेयरसँग बैठक गरेका हौं । अब छिट्टै कार्यपालिका बैठक बस्छ ।’"
डीएसपी भन्दै ठगी गरेको अभियोगमा पक्राउ,"काठमाडौँ — नेपाल प्रहरीको प्रहरी नायब उपरीक्षक (डीएसपी) हुँ भन्दै ६ लाख रुपैयाँ ठगी गरेको अभियोगमा दुईजना पक्राउ परेका छन् ।पक्राउ पर्नेमा काभ्रेपलाञ्चोकको चौरी देउराली–८ बस्ने ४५ वर्षीय ज्ञानबहादुर लामा भन्ने ज्ञानु तामाङ तथा सुनसरीको इटहरी उपमहानगरपालिका–४ पाँचघरे घर भई हाल कलंकी बस्ने ४२ वर्षीय रेवती ओझा रहेका जिल्ला प्रहरी परिसर काठमाडौंका प्रवक्ता प्रहरी उपरीक्षक अपिलराज बोहराले जानकारी दिए ।'नेपाल प्रहरीको डीएसपी रहेको बताई प्रहरी हिरासतमा रहेको मानिसको मुद्दा मिलाइदिने भनेर रु छ लाख ठगी गरेको भन्ने निवेदनका आधारमा अनुसन्धान गर्ने क्रममा निजहरुलाई पक्राउ गरिएको हो,' उनले भने ।पक्राउ परेकामध्ये ज्ञानबहादुर २०७० फागुन २० गते हातहतियार तथा खरखजाना सम्बन्धी कसुरमा पाँच वर्ष जेल सजाय भुक्तान गरेको, सार्वजनिक अपराध कसुरमा र विसं २०६७ कात्तिक ४ गते जुवा सम्बन्धी कसुरमा मुद्दा चलेको देखिएको खुल्नमा आएको प्रहरीले जनाएको छ । पक्राउ परेका दुवै जनालाई काठमाडौं जिल्ला अदालतबाट पाँच दिनको म्याद थप गरी थप अनुसन्धान कार्य भइरहेको प्रवक्ता बोहराले बताए ।"
द्वन्द्व पीडितको न्याय कहाँ हरायो ?,"काठमाडौँ — युद्धले दिएको घाउले कति वर्ष पिराउला, १० या २० वर्ष ? कतिन्जेल चह्राउला त्यसको चोट ? द्वन्द्वकालमा हिंसा, दुर्व्यवहार र बलात्कार सहेका पीडितका कति रात अनिदोमा बित्दो हो ? युद्ध पीडाले झस्काइरहँदा अर्धचेतन मनमा उनीहरू के बर्बराउँदा हुन् ? कसरी बर्बराउँदा हुन् ? गुमेको न्याय, दु:खेको आत्मसम्मान र बल्झिरहने यातनाले दोहोर्‍याइ ल्याउने उकुसमुकुस र छटपटी कति दुख्दो हो ?मण्डला नाटकघरमा मञ्चनरत नाटक 'मञ्जिरा: द म्यूटेड मेलोडी'ले युद्ध घाउको गहिराइ नाप्दै हिंसामा परेका महिलाको न्यायका लागि वकालत गर्छ । सोमनाथ खनालको परिकल्पना तथा निर्देशन, निर्देशक खनालसँग मिलेर सन्देश घिमिरेले लेखेको यो नाटकले द्वन्द्वको बर्बरता, क्रूरता र भयावहलाई प्रस्तुत गर्दै न्यायका लागि मौन बसेको समाज, न्याय प्रणाली र राज्यसँग प्रश्न गर्छ । के द्वन्द्वकालमा हिंसामा परेका महिलाहरूले न्याय पाए त ? आखिर उनीहरूले न्यायकै लागि समाजमा अझै कति युद्ध लड्ने ? हिंसा गर्नेहरू खुलेआम समाजमा हिँडिरहँदा उनीहरूले आफ्नो जीवन किन छटपटीमै बाँचिरहनु पर्ने ? न्यायको यो लडाइँमा सचेत नागरिक र संवेदनशील समाज कहाँ उभिदिनुपर्छ ?चर्चित नाटक 'डेथ एन्ड दि मेडन'को थिममा आधारित 'मञ्जिरा: द म्यूटेड मेलोडी' निसास्सिँदै बाँचिरहेकी मञ्जिरा(सरस्वती चौधरी)को कथा हो । काठमाडौँबाट शान्ति खोज्दै बर्दिया सरेका अधिवक्ता गोपाल(सरोज खनाल)को परिवारकहाँ मञ्जिराको पति प्रेम (सशांक मैनाली) ड्राइभरी गर्छन् । गोपालको पत्नी शान्ति(सरिता गिरी)लाई बर्दियाको गर्मीले शान्ति दिइरहेको छैन । अधिवक्ता पेसा छाडेर गृहिणी बनेकी शान्तिलाई तब शान्ति मिल्छ, जब गोपाललाई द्वन्द्व पीडितको न्यायसँग सम्बन्धित उच्चस्तरीय छानबिन आयोगको अध्यक्ष बनाउने खबर उनीकहाँ आइपुग्छ ।घरमा आइपुगेको पाहुना कवीन्द्र(अनुप न्यौपाने)ले नै गोपाल आयोगको अध्यक्ष बन्दै गरेको कुरा शान्तिको अगाडि फुत्काइदिन्छन् । गोपाल आयोगको अध्यक्षमा नियुक्त हुनु, अनि कवीन्द्र उक्त परिवारसँग नजिकिँदै जाँदा त्यहाँ एउटा रहस्यमय धुन गुञ्जन थाल्छ । जुन धुनले मञ्जिरा विक्षिप्त बन्छिन्, उनका घाउ आलो भइदिन्छ । अनि उनी पानीबाट किनाराकृत गराइएको माछाझैं छटपटाउँछिन्, बरबराउँछिन् । यो धुनको रहस्य खोतल्दै जाँदा मञ्जिरा र युद्धको विगत वर्तमानमा फर्किन्छ ।झट्ट सुन्दा मिठो लाग्ने यो धुन पछाडिको नमिठो लय नै 'मञ्जिरा: द म्यूटेड मेलोडी'को कथा हो । यो धुन नाटकमा प्रयोग सबैभन्दा बलियो बिम्ब हो । हार्मोनिकाको यो धुन सुन्दर सुनिन्छ । तर यो धुनले सम्झाउने नरसंहार, यातना र पीडितका उत्पीडन र मानसिक स्वास्थ्य सवालका ध्वनि निकै कर्कशपूर्ण छ । युद्ध सुन्दर नारा, सपना र वादहरू बोकेर उभियो । तर, यही युद्धले मञ्जिराहरुलाई बिर्सनै नसकिने कर्कश धुन छाडी गयो । मञ्चमा मञ्जिराको अतित पुर्‍याउने ढोकाको प्रयोग छ, जुन द्वारले मञ्जिरालाई त्यो कहाली लाग्दो क्षणमा पुर्‍याउँछ, जहाँ यो सुन्दर धुनले कुरूपता पक्रन्छ । यो ढोका उघारिनु, यो धुनले बल्झाउने त्यो नमिठो सत्यमा पुग्नु हो ।नाटकले विषाक्त पुरुषत्व र पितृसत्तात्मक समाजलाई व्यङ्ग्य गर्छ । कवीन्द्र र गोपालको चरित्रमार्फत् यो विषयलाई उभ्याइएको छ । अधिवक्ता गोपाल अभियन्ता हुन्, तर उत्पीडितहरूका मुद्दामा संवेदनशील देखिँदैनन् । द्वन्द्व पीडितले आँखै सामू आफ्ना बयान राख्छन्, यति ठूलो पीडाबारे वर्षौंपछि बोल्दा उनलाई सुनिदिनुपर्छ भन्ने सामान्य ज्ञान उनलाई छैन । पीडितलाई झनै अविश्वास गरिदिन्छन् ।अर्को त उनी आफ्नो पत्नीले गरेको त्याग देख्दैनन् । पत्नी शान्तिले परिवारका लागि अधिवक्ता जीवन छाडिदिन्छिन्, गोपालका लागि त्यो 'सामान्य' विषय हो । कविन्द्रसँग बोलिरहँदा गोपालले महिलाप्रतिको आफ्नो पाखण्डीपन देखाउँछन् ।'खास खास भेलाका कुराहरू घरका महिलाहरूलाई भन्नु हुँदैन । उनीहरूले त्यसमा प्रभाव पार्न खोज्नछन्,' गोपालले कवीन्द्रलाई भन्छन् । कवीन्द्रको दृष्टिकोण पनि स्त्रीदेषीले भरिएको छ । पत्नीसँग पारपाचुके गरिसकेका उनी बोलीपिच्छे आफ्नो पत्नीलाई दोषी ठहराइरहन्थे ।त्यति मात्रै होइन उनी आफूभित्रको भडास, यौन कुण्ठा र बदला महिलामाथि पोख्छन् । महिलालाई तथानाम गाली बक्छन् । पहिचानको राजनीति, भूइँमान्छेका समस्या र महिला पीडामाथि असंवेदनशील बन्छन् ।उनी महिलालाई मानव ठान्दै ठान्दैनन् ।कवीन्द्र चरित्रमार्फत नाटकले स्त्रीद्वेषी दृष्टिकोण, विषाक्त पुरुषत्वलाई प्रस्तुत गर्छ । यी दुई पुरुष चरित्रमार्फत 'मञ्जिरा'ले समाजमा भएका संकुचित पुरुषत्वलाई व्यंग्य गर्छ ।नाटकमा प्रेमजस्ता पुरुषलाई पनि खडा गरिएको छ, जो समान व्यवहार, न्याय र उन्मुक्तीका पक्षमा उभिन्छन् । जो पीडितका पीडालाई बुझिदिन्छन् । महत्त्वपूर्ण पक्ष त उनी पीडितका भोगाइलाई सुनिदिन्छन् । महिलाका त्याग, आत्मसम्मान र स्वाभिमानको पक्षमा बोलिदिन्छन् । न्याय पाउने लडाइँमा सँगसँगै उभिने आड, भरोसा र साथ दिन तत्पर छन् । प्रेम त्यस्ता सहयात्रीको उदाहरण हो, जसले युद्धले दिएको मानसिक तनाव, अपमान, हीनताबोध र समाजको लाञ्छना सामना गरिरहेकी पीडित महिलाको आड बनेर उभिइदिन्छन् ।'मनवा सुहावन…'मञ्जिराको टाउको दुख्ने बित्तिकै प्रेमले गाउने यो गीतमै पनि त्यो साथ र आड झल्कन्छ । नाटकमा प्रेम पात्रमार्फत समाजमा भएका गोपाल र कवीन्द्रका सोचाइमाथि व्यङ्ग्य प्रहार गरिएको छ ।'मञ्जिरा: द म्यूटेड मेलोडी'ले महिला सशक्तीकरणको मुद्दा उठाउँछ । नाटकमा 'मञ्जिरा'जस्ता महिला छन् जो आफूसँग भएको बर्बरताविरुद्ध उभिने साहस बटुल्छन् । आफ्नो रक्षाका लागि बन्दुक दागेर उभिन सक्छे, मञ्जिरा । प्रश्न गर्न सक्छे अनि न्यायको लडाइँ लड्न सक्छे । वर्षौंदेखि सहँदै आएको पीडा बोकेर बाँच्ने हिम्मत पहिल्याउँछे ।यसबीच गृहिणी शान्तिले अधिवक्ता पेशामा फर्कने निर्णय लिन्छिन् । खासमा आफूमाथि भइरहेको दमन र अपमान बुझेरै शान्तिले अधिवक्ता बन्ने निर्णय लिन्छिन् । यो चरित्रमा आएको परिवर्तनमार्फत् नाटकमा महिला सशक्तीकरणको पक्ष प्रस्तुत गरिएको छ ।यो नाटकले पीडितको मानसिक स्वास्थ्यको सवाललाई पनि देखाएको छ । जब-जब हार्मोनिकाको धुन पृष्ठभूमिमा बज्छ, मञ्जिरा छट्पटिन थाल्छिन् । दु:खेको टाउको समातेर उनी विक्षिप्त हुन्छिन् । यो दृश्यले ती तमाम महिलाको मानसिक स्वास्थ्य देखाउँछ, जो अझै यो पीडासँगै न्याय पर्खिरहेका छन् । मञ्जिराको भूमिकामा अभिनय गरेकी सरस्वती चौधरीले यो चरित्रमार्फत् ती महिलाले सहेको पीडा, मानसिक यातना र चोटहरूलाई दुरुस्तै मञ्चमा उभ्याइदिएकी छन् ।त्यस्तै, कलाकार सरिता गिरीले शान्ति चरित्रको चञ्चलता, निर्दोषी र उनमा आएको परिवर्तनलाई सशक्त अभिनयमार्फत् प्रस्तुत गरिदिएकी छन् । सरोज खनाल, अनुप न्यौपाने र शशांक मैनालीले पनि चरित्र सुहाउँदो अभिनय पस्केका छन् ।युद्ध ठूल्ठूला मुद्दाहरूका लागि भए । ती मुद्दाले गन्तव्य भेटायो भेटाएन ? बहस छेडिन्छन्, छेडिरहन्छन् । तर, युद्धका आघात बोकेर बाँचिरहेका मञ्चिराका पीडामाथि कसैको ध्यान पुग्दैन । भुइँमान्छे, दलित र महिलाका मुद्दा भजाएरै सत्तामा पुगेकाहरूले त यो विषयलाई नजरअन्दाज नै गरिदिए ।तर, निर्देशक सोमनाथ र लेखक सन्देशले फेरि यो संवेदनशील विषय उठाउँदै बहसको बाटो खोलिदिएका छन्,– अझै मञ्जिराहरुले कतिन्जेल युद्ध घाउ बोकेर हिँड्नुपर्ने हो ? द्वन्द्व पीडितको न्याय कहाँ हरायो ?"
काठमाडौंमा बृहत् थारू सांस्कृतिक कार्यक्रम हुँदै,"काठमाडौँ — 'राष्ट्रिय थारू कलाकार मञ्च'ले असार ७ मा काठमाडौंमा बृहत् राष्ट्रिय थारू सांस्कृतिक कार्यक्रम आयोजना गर्ने भएको छ । विश्व संगीत दिवसको अवसरमा मञ्चले थारू भाषा, कला र संस्कृतिको संरक्षण र प्रवर्द्धन गर्ने उद्देश्यसहित कार्यक्रम गर्न लागेको राष्ट्रिय थारू कलाकार मञ्चका केन्द्रीय अध्यक्ष विनय वैद्यले जानकारी दिए ।'विश्वभर संगीत दिवस मनाइरहँदा हामीले हाम्रो आफ्नै भाषा, धर्म, कला-संस्कृति र पहिचानलाई जोगाउन सरकारको ध्यानाकर्षण गर्न देशभरका कलाकारहरूको जनचेतनामूलक बृहत् सांस्कृतिक कार्यक्रमको आयोजना गरेका छौं,' उनले भने, 'जसमा पूर्व मेचीदेखि पश्चिम महाकालीसम्मका थारू कलाकारहरूले प्रस्तुति दिनुहुनेछ ।'अध्यक्ष वैद्यका अनुसार कार्यक्रममा मेचीदेखि महाकालीसम्मका ५० भन्दा बढी थारू कलाकारहरूले थारू लोक गीत, मौलिक नाच जस्तै धुम्रा नाच, झुम्रा, मघौटालगायत थारू सांस्कृति झल्काउने प्रस्तुति दिनेछन् । कार्यक्रमको पहिलो दिन सांस्कृतिक कार्यक्रम र दोस्रो दिन वार्षिक साधारणसभा पनि हुनेछ । संस्कृति, पर्यटन तथा नागरिक उड्डयन मन्त्रालयका राज्यमन्त्री अरुणकुमार चौधरी ‍कार्यक्रमको प्रमुख अतिथिका रुपमा उपस्थिति हुने उनले जनाए ।कार्यक्रममा थारू परिकारहरूको स्वाद लिन सकिने स्टल, थारू परम्परागत पहिरन, गहना र सांस्कृतिक सामग्रीहरूको प्रदर्शनी पनि हुनेछ । यो कार्यक्रम मनोरञ्जनको माध्यम मात्र नभई थारू पहिचानको संरक्षण र सशक्तीकरणतर्फको सार्थक प्रयास रहेको अध्यक्ष वैद्यले जनाए ।"
"सुदूरपश्चिमको कला, संस्कृति र पर्यटन प्रवर्द्धनमा जोड","धनगढी — धनगढीमा आयोजित संवाद कार्यक्रममार्फत चलचित्रकर्मीहरूले सुदूरपश्चिम चलचित्रका लागि कथावस्तु र छायांकनका लागि उर्वर क्षेत्र भएको औँल्याएका छन् । चलचित्रका माध्यमबाट स्थानीय कला, संस्कृतिको उजागर गर्नुका साथै पर्यटन प्रवर्द्धनमा पनि चलचित्र क्षेत्रले योगदान दिनुपर्नेमा उनीहरूले जोड दिएका छन् ।विभिन्न शीर्षकमा केन्द्रित रहेर गरिएको विषयगत संवाद कार्यक्रममा सिनेकर्मीहरूले सुदूरपश्चिम चलचित्रका लागि कथावस्तु र छायांकनको दृष्टिले सम्भावनायुक्त क्षेत्र भएको उल्लेख गरेका थिए । सुदूरपश्चिमका कला–संस्कृतिलाई समेटेर चलचित्र निर्माण हुनुपर्ने, यहाँका पर्यटकीय स्थलहरूलाई सिनेमामार्फत प्रचार–प्रसार गर्नुपर्ने विषयमा उनीहरूले जोड दिएका थिए ।चलचित्रकर्मी, दर्शक, विद्यार्थी, पत्रकार र कलाकारबीच चलचित्र निर्माण, सन्देश, सामाजिक प्रभाव, स्थानीय पर्यटन, बजारका चुनौती र सिनेमा–समाजको सम्बन्धबारे छलफल गरिएको थियो । विभिन्न सत्रमा सञ्चालन गरिएको संवाद कार्यक्रमको पहिलो सत्र ‘नेपाली सिनेमामा नवीन पुस्ता, नवीन दृष्टिकोण’ विषयमा केन्द्रित थियो । उक्त सत्रमा नायिका उपासना सिंह ठकुरी, अभिनेता दिव्यदेव पन्त र चलचित्र पत्रकार संघ नेपालका अध्यक्ष समीर बलामी वक्ताका रूपमा सहभागी थिए । सहभागीहरूले पछिल्लो समय नेपाली चलचित्रमा देखा परेका नयाँ पुस्ताको अवसर, चुनौती र बदलिंदो प्रविधिको प्रभावबारे विमर्श गरेका थिए ।दोस्रो सत्र ‘सिनेमामा सुदूरपश्चिम इतिहास र संस्कृति’ विषयमा केन्द्रित थियो । सत्रमा सुदूरपश्चिम क्षेत्रको कला–संस्कृतिका जानकार साहित्यकार हेमन्त विवश, चलचित्र निर्देशक नवल नेपाल र अभिनेता पुष्प खड्का वक्ताका रूपमा सहभागी थिए । उनीहरूले सुदूरपश्चिमको मौलिक विषयवस्तुमा आधारित भएर यहाँका स्थलहरूमा छायांकन गर्ने गरी नयाँ चलचित्र निर्माण गर्ने घोषणा पनि गरेका थिए ।तेस्रो सत्र ‘डोटेली भाषा–सिनेमा र संगीत’ विषयमा केन्द्रित थियो । उक्त सत्रमा गीतकार हर्क साउँद, वरिष्ठ देउडा गायक नरेन्द्रराज रेग्मी र पत्रकार उमेद बाग्चन वक्ताका रूपमा सहभागी थिए । उनीहरूले देउडा गीत–संगीत र त्यसको मौलिकताका पक्षमा विमर्श गरेका थिए ।चौथो सत्र ‘सुदूरपश्चिमको पर्यटन प्रवर्द्धनमा सिनेमाको भूमिका’ विषयमा केन्द्रित थियो । सत्रमा कलाकार सरस्वती खड्का, पहिलो डोटेली चलचित्र ‘गौरी’का निर्माता खड्गबहादुर मल्ल र थारु चलचित्रका अभिनेता प्रेम चौधरी वक्ताका रूपमा सहभागी थिए । उनीहरूले सुदूरपश्चिमको पर्यटन प्रवर्द्धनमा सिनेमाले दिन सक्ने योगदान र नेपाली सिनेमामा समेट्न सकिने पर्यटकीय स्थलहरूबारे चर्चा गरेका थिए ।दोधारा चाँदनी, अपि हिमाल, साइपाल हिमाल, खप्तड, बडीमालिका लगायत स्थलहरूलाई सिनेमामा समेट्दा स्थानीय पर्यटन प्रवर्द्धनमा टेवा पुग्नेमा उनीहरूले जोड दिएका थिए । उक्त संवाद कार्यक्रम चलचित्र पत्रकार संघ नेपाल, कैलाली र जेडी एसोसिएट्सले संयुक्त रूपमा शनिबार आयोजना गरेका थिए ।"
कविता र क्यारिकेचरमा रमाइरहेका श्रीकृष्ण शिम्खडा,"काठमाडौँ — कवितामार्फत् सत्तामाथि व्यंग्य गर्ने कवि/कलाकार हुन् श्रीकृष्ण शिम्खडा । विभिन्न व्यक्तिहरूको आवाजलाई क्यारिकेचर गर्न सक्ने कौशलका कारण पनि उनी परिचित छन् ।पछिल्लो समय पर्दामा खासै नदेखिएका यी कलाकार अचेल के गर्दैछन् भन्ने जिज्ञासा उनलाई चिन्नेहरूलाई लागिरहेको हुन सक्छ । ‘आजकल म स्कुल र कलेजमा व्यंग्य कविता सुनाउँदै हिँड्छु,’ उनले भनेका छन्, ‘विद्यार्थीहरूसँग भेट गर्छु । उनीहरूसँगको अन्तर्क्रियामा रमाउँछु ।’कहिलेकाहीँ त उनलाई आफ्नै कवितामाथि सन्देह जाग्ने गर्छ । सोच्ने गर्छन्, ‘मैले लेखिरहेका कविता, कविता हुन् त ?’ तर स्रोताहरूले तारिफ गरेपछि फुरुङ्ग हुने गर्छन् । नयाँ पुस्ताहरूसँग भेट हुँदा नवीन ऊर्जा थपिने बताउँछन् । उनी भन्छन्, ‘उनीहरू छिट्टै कुरा बुझ्छन् । कविताको भावलाई चाँडै ग्रहण गर्छन् ।’कविता त उनले प्रज्ञा प्रतिष्ठान र राष्ट्रिय सभागृहको हलहरूमा पनि सुनाएका छन् । तर त्यहाँ सुन्ने फुर्सद पो कसलाई र ? श्रीकृष्ण कुनै शनिबार डाँडामा घुम्न निस्किएका थिए । एउटा स्कुलका ४ जना विद्यार्थी विरुवा रोपिरहेका थिए । ‘तपाईं अस्ति हाम्रो स्कुलमा कविता सुनाउन आउनुभएको हैन ?’ विद्यार्थीहरूले जिज्ञासु भावमा भने । श्रीकृष्ण छक्क परे । विद्यार्थीहरूलाई सोधे, ‘उसोभए मेरो नाम के भन त ?’‘श्रीकृष्ण शिम्खडा,’ विद्यार्थीहरूले विश्वासका साथ नाम भनेपछि उनी फुरुङ्ग भए । त्यसपछि उनले ती विद्यार्थीहरूलाई केही कविता सुनाए । पछिल्लो समय श्रीकृष्णले आफूले सम्मान थाप्न छाडेको बताउँछन् । कारण खुलाउँदै भन्छन्, ‘मानिसहरू सम्मानका भोका भए । सम्मानभन्दा पनि आत्मसम्मान हुनुपर्‍यो ।’श्रीकृष्ण कहिले ढुंगाका पहरालाई कविता सुनाउन पुग्छन्, कहिले झरिरहेको झरनाको सामुन्नेमा कविता भन्दै हिँड्छन् । ढुंगेधारामा पानीको संगीत मिसाउँदै कविताको बिम्ब फुकाउँछन् । रूखमा ब्यानर झुन्ड्याएर जंगललाई सुनाउँछन् । किन त ?उनी पर्यावरणीय चेतनाका कुरा गर्छन् । ‘यो भनेको ढुंगेधारा जस्ता सम्पदा जोगाउनु हो, रूखहरूको महत्व बुझाउनु हो, मानिसहरूलाई प्रकृतिजस्तै बुझ्ने बनाउनु हो,’ उनको तर्क छ ।यसरी फरक फरक भूगोललाई साक्षी राखेर कविता सुनाउँदै हिँड्दा श्रीकृष्णलाई लाग्ने गर्छ, ‘खासमा हामीले जसलाई कविता सुनाउनु पर्थ्यो, त्यहीँ चुकेका रहेछौँ ।’ यसरी हिँड्दा कतिले श्रीकृष्णलाई अनौठो नजरले पनि हेरे । तर उनी आफ्नो सोचमा स्पष्ट छन् । ‘कहिलेकाहीँ जति सुनाए पनि नबुझ्ने मान्छेहरूलाई कविता सुनाउँदा खेर जान्छ । म खेर नजाओस् भनेर यस्तो गर्छु, कतिलाई अचम्म लाग्छ,’ उनी भन्छन् ।श्रीकृष्णले कहिल्यै राजनीतिज्ञहरूको मात्र क्यारिकेचर गरेनन् । फरक फरक क्षेत्रका व्यक्तित्वहरूको पनि गर्थे । जस्तै दाहाल यज्ञनिधि, दुर्गानाथ शर्मा, प्रवीण गिरी । नेताहरूमा कृष्णप्रसाद भट्टराई, गिरिजाप्रसाद कोइराला, सुशील कोइराला, पुष्पकमल दाहाल, शेरबहादुर देउवाहरूको धेरैपटक क्यारिकेचर गरेका छन् । एक पटक शेरबहादुरको क्यारिकेचर गर्दा उनी (शेरबहादुर) ले आफ्नो निवासमा नै बोलाएको बताउँछन् श्रीकृष्ण ।पूर्वप्रधानमन्त्री तथा नेकपा माओवादी केन्द्रका अध्यक्ष पुष्पकमल दाहालसँगको रोचक प्रसंग पनि उनी सुनाउँछन्, ‘एउटा कार्यक्रममा मैले उहाँको क्यारिकेचर गरेको थिएँ । त्यसपछि उहाँले भन्नुभयो— मैले बोल्नेजति कुरा सबै शिम्खडा जीले बोलिसक्नुभयो । म के बोलूँ ?’उनको क्यारिकेचर यात्राले मूर्त रूप २०४६ सालपछि पाएको हो । त्यसअघि उनी बेला–बेला कृष्णप्रसाद भट्टराईको क्यारिकेचर साथीभाइहरू माझ गर्थे । २०४६ पछि भने विभिन्न नेताहरूसँगै तत्कालीन राजा वीरेन्द्र र ज्ञानेन्द्रको पनि क्यारिकेचर गरे । विभिन्न सडक नाटक र रेडियो नाटक हुँदै उनले आफ्नो यात्रालाई अगाडि बढाएका छन् ।श्रीकृष्ण बेला–बेला नवीन अभियानहरू पनि चलाइरहेका हुन्छन् । एकपटक उनले सडकमा ‘जुत्ता पालिस अभियान’ चलाए । बुझाउनु थियो रे, ‘जुत्ता पालिस गर्नेहरूलाई सधैं भुईँमा नराख ।’ उनी रिङरोड सफा गर्न पनि निस्किए ।कहिलेकाहीँ त उनी रिङरोडमा कुचो लगाइरहेको समेत भेटिन्थे । ‘मलाई केही गरिरहुँ भन्ने हुटहुटी छ,’ उनी भन्छन्, ‘तर पोलिटिक्सबाहेक ।’ एक्लै अभियानहरूमा रमाइरहने श्रीकृष्णको यो बाल्यकालदेखिकै स्वभाव रहेछ । बाल्यकालमा बारीको मकै हेर्न बा–आमाले अह्राउँथे । उनी मकै हेर्न छाडेर पौडी खेल्न निस्कन्थे ।बारीमा आइपुग्दासम्म मकै बाँदरको सिकार भइसकेका हुन्थे । त्यसपछि त उनी बा–आमाको गाली खाइने डरले टाप कस्ने गर्थे । ‘त्यसरी भागेर कहाँ–कहाँ पुग्थेँ । कहिले कतै भाँडा माझिरहेको भेटिन्थेँ, कहिले ट्रकको हुटमा सुतेर यात्रा गरिरहेको हुन्थेँ,’ उनी भन्छन् । कहिले कसैको बारीमा मल बोकिरहेको हुन्थे । कहिले चर्खा चलाएर थोरै रकम जम्मा गर्थे । कपडा मैलो भइसकेपछि बागमतीको तीरमा ढुंगाले घोटेर धुन्थे । अनि सुकाएपछि त्यही लगाएर हिँड्थे ।१६ वर्ष लाग्दै गर्दा उनी पोर्टर भएर हिमालका बाटाहरू उक्लेका थिए । औंलामा पारेको हिउँको असरले उनलाई १५ वर्षसम्म पछ्याइरह्यो । ‘तर यदि मैले यी सबै काम नगरेको भए आज कलाकार हुन्न थिएँ होला,’ उनी भन्छन् । निकै समयपछि घर पुग्दा उनी आमाको खुट्टा ढोग्थे । आमा भन्थिन्, ‘यसले खेतीपाती कहिल्यै गर्दैन । यो आउँदा एक गाँस दूधभात पेटभरि खुवाउनु ।’बाल्यकालमा उनले गरेका यात्रा र अनुभूतिले उनको कलाकर्ममा असर पारेको देखिन्छ । अहिले श्रीकृष्ण आफ्ना गीत र कवितालाई विरुवासँग जोड्ने अभियानमा छन् ।‘जसरी एउटा विरुवामा फल लाग्छ, त्यसैगरी मेरो कला, साहित्य, संगीत पनि फक्रियोस् भनेर क्याम्पसहरूमा गएर फलफूलको विरुवा रोपेँ,’ उनी सुनाउँछन्, ‘र मलाई यिनै सिर्जनशील कामहरूमा रमाइरहन मन छ ।’"
ओटीटीमा सबैभन्दा महँगा अभिनेता अजय देवगन,काठमाडौँ — एक समय टेलिभिजनलाई ‘सानो पर्दा’ भनिन्थ्यो । तर पछिल्लो समय ओटीटी धेरै दर्शकहरूको रोजाइमा परेको छ ।ओटीटी प्लेटफर्महरूले नयाँ-नयाँ कलाकार जन्माइरहेका छन् । अझ स्थापित कलाकारहरू पनि यतिबेला ओटीटीमा जबर्जस्त जमिरहेका छन् ।बलिउडमा मनोज बाजपेयीदेखि नीना गुप्ता र जितेन्द्रसम्मका थुप्रै प्रतिभाशाली कलाकारहरूले ओटीटीमार्फत आफ्नो करियरलाई पुनः स्थापित गरेका छन् ।उनीहरूको वेब सिरिजहरू सधैं चर्चामा रहन्छन् । ओटीटीमा कलाकारहरूले मोटो पारिश्रमिक पनि लिने गरेका छन् । त्यसमध्येका एक हुन् अभिनेता अजय देवगन ।सन् २०२२मा अजय देवगनले डिज्नी प्लस हटस्टारको वेब सिरिज ‘रुद्र: द एज अफ डार्कनेस’ बाट ओटीटीमा डेब्यु गरे । यो ब्रिटिश शो ‘लूथर’ को हिन्दी रिमेक हो ।यसमा अभिनय गरेपछि उनको पारिश्रमिक बढ्यो । भारतीय सञ्चारमाध्यमका अनुसार अजय देवगनले ‘रुद्र’ का सात एपिसोडका लागि कुल १ सय २५ करोड रुपैयाँ पारिश्रमिक लिएका थिए ।यो तथ्याङ्क भारतीय ओटीटी इतिहासको अहिलेसम्मकै सबैभन्दा ठूलो पारिश्रमिक मानिन्छ ।
एआईजी कार्कीको नयाँ गीत ‘गुन्यु चोली पटुकी’,"काठमाडौँ — एआईजी दानबहादुर कार्कीको शब्द रहेको नयाँ गीत ‘गुन्यु चोली पटुकी’ सार्वजनिक भएको छ।वसन्त सापकोटाको संगीतमा बाल गायिका अनुजा कडरियाले स्वर भरेको यो गीतमा बाल कलाकार आन्भी ओलीले अभिनय गरेकी छन् ।नयाँ पुस्तालाई राष्ट्रप्रेम जागृत गराउन र आफ्नो संस्कृति र भेषभुषाप्रति गौरव गराउन यो गीत लेखेको एआईजी कार्कीले बताए ।‘गुन्यु, चोलो र पटुकी नेपाली संस्कृति र भेषभुषाका अभिन्न अंग हुन्,’ एआईजी कार्कीले भने, ‘हाम्रो यो संस्कृति नयाँ आउने पुस्ताले बिर्सिदै जाला कि भन्ने अवस्थामा यो गीत लेखिएको हो ।’पवन सुस्लिङको छायांकन, सम्पादन र कलरिङ रहेको यो गीतको भिडियो निर्देशन किरन थापाले गरेका हुन् ।एआइजी कार्कीले अघिल्लो वर्ष प्रहरीको प्रवक्ता हुँदा ‘दसैँ–तिहार’ बोलको मार्मिक गीत सार्वजनिक गरेका थिए ।"
काठमाडौंमा देखाइयो 'सिकागो द म्युजिकल',"काठमाडौँ — क्लब एलओडीमा चर्चित नाटक 'सिकागो द म्युजिकल' मञ्चन भएको छ । आलिजे बाइनिकको निर्देशनमा तयार भएको यो नाटक एकैदिनका लागि शनिबार काठमाडौंमा अवस्थित क्लबमा मञ्चन भएको हो ।नाटकमा विजय ताम्राकार, लुनिभा तुलाधर, सिर्जना रेग्मी, निर्देशक बाइनिकलगायत थुप्रै कलाकारले अभिनय गरेका थिए। सन् १९२६ मा मौरिन डालसले लेखेको नाटकमा आधारित ‘सिकागो’ले वास्तविक हत्याका कथालाई समेट्छ, जुन घटनामा अधिकांश महिला सम्मिलित हुन्छन्। मौरिनले समाचार लेख्दा संकलन गरेका यस्तै हत्या सम्बन्धी घटनालाई नाटकको कथा बनाएकी हुन्।नाटकमा रोक्सी र भेल्मा भन्ने महिला पात्रको कथा केन्द्रमा छ। कुक काउन्टी जेलमा भेटिएका रोक्सी र केल्माले आफूलाई हत्या घटनाबाट बचाउन कस्ता प्रयास गर्लान्? अधिवक्तादेखि मिडियामाथि पकड जमाइरहन ती महिलाले के–कस्ता कदम चाल्छन्? ‘सिकागो द म्युजिकल’मा महिलाले आफूलाई सशक्त बनाउन र आफ्ना उद्देश्य प्राप्तिका लागि कस्ता संघर्ष र विकल्प खोज्छन् भन्ने देखाइएको छ। एलओडीको भव्य प्रकाशमा कलाकारको जम्बो टोलीले ‘सिकागो द म्युजिकल’को कथा अभिनयमार्फत प्रस्तुत गरेका थिए।नाटकमा कलाकार सिर्जना रेग्मीले रोक्सीको भूमिकामा अभिनय गरेकी थिइन्। रोक्सी भेल्मा जत्तिकै चर्चित बन्ने दौडमा हुन्छिन्। त्यस्तै, भेल्माको चरित्रमा निर्देशक बाइनिक आफैं देखिएकी थिइन्।शहरमा प्रख्यात जीवन बिताइरहेकी भेल्माले आफ्ना पति र बहिनीको हत्या गरिदिन्छिन्। मञ्चमा प्रस्तुति दिइरहँदा प्रहरीले भेल्मालाई पक्राउ गरेर काउन्टी जेल पुर्‍याउँछन्। काउन्टी जेलकी जेलर मामा मोर्टिनको भूमिकामा कलाकार लुनिभा तुलाधरले अभिनय गरेकी छन्। मामा मोर्टिन पैसाका लागि जेलका नियम तोडिदिने चरित्र हुन्।नाटकको अर्को चर्चित चरित्र अधिवक्ता बिल्लीको भूमिकामा कलाकार इलम दीक्षितले अभिनय गरेका छन्। बिल्ली अपराध मुद्दा हल गरिदिन सक्ने प्रख्यात अधिवक्ता हुन्। रोक्सीका पति अमोसको भूमिकामा कलाकार विजय ताम्राकारले अभिनय गरेका थिए। अमोस पत्नीलाई यति माया गर्छन् कि पत्नीको बचाउका लागि उनले सबै प्रयास गर्छन्।ज्याज संगीत, नृत्य, गायनबीच कलाकारको अभिनयले ‘सिकागो’को त्यो अपराध र शक्तिशाली महिलाको कथा काठमाडौंका दर्शकका लागि सजीव बनेको थियो।एकै दिनका लागि मात्रै आयोजना गरिएको उक्त नाटकमा ध्वनि समस्याका कारण केही संवाद दर्शकहरूसम्म सम्प्रेषण हुन सकेनन्।"
गायिका देविका वन्दनालाई रेडियो कान्तिपुरको सम्मान,"काठमाडौँ — एक हजारभन्दा बढी गीतमा स्वर दिइसकेकी वरिष्ठ गायिका देविका वन्दनालाई रेडियो कान्तिपुरले शनिबार 'सलाम ज्यूँदो इतिहासलाई' कार्यक्रममा सम्मान गरेको छ । ४ दशकयता नेपाली संगीतको उन्नयनमा सक्रियतापूर्वक लागेकामा रेडियोले उनलाई सम्मान गरेको हो ।कुनै समय नेपाली पार्श्व गायनमा एकछत्र राज गरेकी उनले १ सयभन्दा बढी चलचित्रमा गीत गाएकी छन् । नेपालीबाहेक नेवारी, मैथली, भोजपुरी, मराठी र हिन्दी भाषामा पनि उनले गीत गाएकी छन् । उनको एकल एल्बमको संख्या डेढ दर्जन हाराहारी छ ।रेडियो कान्तिपुरका स्टेसन म्यानेजर पवन आचार्यले संगीतमा देविका वन्दनाले पुर्‍याएको योगदानका साथै प्राणघातक क्यान्सर लाग्दासमेत संगीत कर्म नछोड्ने उनको साहसका बारेमा चर्चा गर्न पनि कार्यक्रम सफल भएको बताए । रेडियोका तर्फबाट सम्मानपत्र र दोसल्ला ओढाएर आचार्यले देविका वन्दनालाई सम्मान गरे ।विद्यालयस्तरबाटै सांगीतिक कार्यक्रमहरूमा भाग लिएकी देविकाले भारतीय संस्था प्रयाग संगीत समिति, भारतबाट एम म्युज (संगीतविशारद) सम्मको औपचारिक अध्ययन पूरा गरेकी छन् । उनको पहिलो गीत 'हे मायालु तिमीलाई’ २०४६ सालमा रेकर्ड भएको थियो । सो गीत प्रवीण गुरुङको एल्बम 'संगम’ मा समावेश थियो ।उनको पहिलो एल्बम 'परदेशी’ २०५२ सालमा सार्वजनिक भयो । सो एल्बमको 'एउटा परदेशी आई' बोलको गीतले नै उनलाई चर्चाको शिखरमा पुर्‍यायो । गीतमा ललिजन रावलको शब्द र नरेन्द्र प्यासीको संगीत रहेको छ । त्यतिबेला नै यादव खरेलको शब्द र शम्भुजित बास्कोटाको संगीतमा सजिएको गीत 'यस्तै रहेछ यहाँको चलन’ सार्वजनिक भयो र त्यसपछि देविकाले कहिल्यै पछाडि फर्केर हेर्नुपरेन ।'सुरुमा संगीतमा लाग्दा रहर थियो । पछि साधना गरेँ । अहिले क्यान्सर जितेर आएपछि मेरो जन्म नै संगीतको लागि भएको हो कि भन्ने लाग्दै छ,' देविकाले सुनाइन् ।गायिकाका रूपमा मात्र नभई देविका सिर्जनात्मक लेखनमा पनि सक्रिय छिन् । उनको 'यहाँको चलन’, 'सपनी’, र 'जित्नेको हाँसो’ नामक पुस्तक प्रकाशित छ । पुस्तकहरूको बिक्रीबाट आएको आम्दानी अनाथ बालबालिका र वृद्धवृद्धाको सहयोगमा खर्चिने गरेको उनले सुनाइन् ।भजन गाउन मन पराउने देविकालाई नेपाली भाषाको आरती गाउने गायिकाका रुपमा पनि धेरैले चिन्छन् । 'घरमा आमा र सासूले पूजा गर्दा हिन्दीमा आरती गरेको सुनेपछि मैले नेपालीमै आरती रेकर्ड गराउने सोच बनाएकी थिएँ । अहिले विदेशका मन्दिरमा पनि नेपालीमा आरती हुँदा खुसी लाग्छ,' उनले भनिन् ।जीवनको पछिल्लो कालखण्ड भने उनको स्तन क्यान्सरसँग लडेर बित्यो । क्यान्सर लागेकै बेला पनि उनले गीतहरु रेकर्ड गर्न छाडिनन् । 'किमो चलाएको ४–५ दिनपछि म गीत रेकर्ड गर्न जान्थेँ, 'उनले भनिन्, 'मलाई संगीतले नै शक्तिशाली बनाएको अनुभव भयो । त्यसकारण जस्तोसुकै परिस्थितिमा पनि यसलाई अँगाल्ने गरेको छु ।'कार्यक्रममा चर्चित कलाकार रुपक डोटेल, प्राश्ना शाक्य, निशा देशार, सरिता शाही र मञ्जु थापाले देविकाका केही कालजयी गीत प्रस्तुत गरेका थिए । कार्यक्रम रेडियो कान्तिपुर र कान्तिपुर म्याक्स टेलिजिभनबाट प्रत्यक्ष प्रसारण भएको थियो ।"
"एलओडीमा आज, ‘सिकागो द म्यूजिकल’","काठमाडौँ — ‘सिकागो’, मञ्चको छेउतिर उभिएको एक पुरुषले उद्घोषण गर्ने बित्तिकै क्लब एलओडीको मञ्चमा रंगीन बत्तीहरू बल्छन् । अनि पियानोको धुन बज्छ । त्यतिकैमा मञ्चमा गीत गाउँदै देखा पर्छिन्, रोक्सी ।रोक्सीको भूमिकामा देखिएकी कलाकार हुन्, सिर्जना रेग्मी । सेतै कपाल, सेतो पहिरनमा रोक्सी मञ्चमा नृत्य गरिरहेकी छन् । त्यतिकैमा छाता लिएर मञ्चमा देखा परे, कलाकार विजय ताम्राकार(आमोस) ।रोक्सीको पतिको भूमिकामा देखिएका आमोस, त्यसपछि अधिवक्ता बिल्ली(इलम दीक्षित)सँग गफिन पुग्छन् । यो चर्चित नाटक ‘सिकागो द म्यूजिकल’को ‘एक्ट दुई’को दृश्य हुन् । शुक्रबार कलाकार यसरी नै मञ्चमा नाटकको रिहर्सल गर्दै थिए, उनीहरुलाई निर्देशन गर्दै थिइन्, निर्देशक आलिजे बाइनिक ।आज यही नाटक ‘सिकागो द म्यूजिकल’को एउटै मात्र सो एलओडीमा मञ्चन हुँदैछ । यो नाटक यस्ता महिलाहरुको कथामा आधारित छ, जसो विभिन्न कारणले हत्यामा संलग्न भएका छन् । कुक काउन्टीको जेलमा रहेका अधिकांश महिला कुनै न कुनै हत्यामा संलग्न भएकै हुन्छन् । यो नाटकमा ती महिलाहरु कसरी ती हत्यामा संलग्न भए भन्ने कथा उघारिँदै जान्छ ।रोक्सी, आमोस, बिल्लीलगायतका पात्रले कथामा कस्तो उतारचढाव ल्याउँछन् त ? मौरिन डालस वाटकिन्सद्वारा लिखित नाटक पढिसकेका, अथवा यसमाथि बनेको फिल्म हेरिसकेकालाई ‘सिकागो’को हत्या कथा थाहै होला । थाहा नहुनेले आज एलओडीको मञ्चमा सिकागोको ‘मर्डर मिस्ट्री’ हेर्न पाउँदैछन् । महिला शसक्तिकरणको कथा बोकेको यो नाटकमा थुप्रै त्यस्ता शक्तिशाली महिलाको जीवन देखाइएको छ, जो बाँच्नका लागि संघर्षरत छन् ।निर्देशक आलिजेलाई सँधै यो ब्रोडवे नाटकमाथि काम गर्ने चाह थियो । ब्रोडवेको यो नाटकमा पर्फमिङ आर्ट, संगीत, नृत्य अनि अभिनय सबै समेटिएको हुन्छ । त्यसैले आलिजेले यो नाटक गर्नु अगाडि ‘सिगाको द म्यूजिकल’लाई कसरी भव्य प्रस्तुत गर्न सकिन्छ भन्ने सोचिन् । काठमाडौंका थिएटरमा नाटक गरिरहँदा त्यहाँ भएका कुर्सी, सानो मञ्च र प्रकाशमा काम गर्न आलिजेको चित्त बुझेन ।‘सिकागो’ त आफैमा भव्य र सान्दार नाटक । त्यसैले पनि यो नाटकलाई क्लबको प्रकाश, मञ्च र उस्तै किसिमको ध्वनीको प्रयोगमा ब्रोडवे थिएटरकै अनुभव गराउने उदेश्यसहित ‘सिकागो द म्यूजिकल’लाई एलओडीमा गर्ने निर्णयमा पुगेको आलिजेले सुनाइन् ।‘ब्रोडवेमा त स्टेजमै थुप्रै कुरा भइरहेको हुन्छ । एकै समयमा धेरै कुरा मञ्चमा भइरहेको हुन्छ । त्यसैको अनुभव गराउन हामी एलओडीमा आयौं,’ आलिजेले भनिन्, ‘ब्रोडवेमा स्नाक्स र पिय पदार्थ पिउँदै नाटक हेर्न मिल्छ । तर, नेपालमा त फिल्ममा बसे जसरी कुर्सीमा चुपचाप बसेर नाटक हेरिन्छ । त्यसैले त्यही अनुभवलाई जीवन्त बनाउन हामी एलओडीमा नाटक लिएर आयौं ।’शुक्रबार आलिजे एलओडीमा कलाकारलाई निर्देशन गराउनमा व्यस्त थिइन् । उनी कहिले कलाकारलाई मञ्च प्रवेश र प्रस्थान रिहर्सल गराउँदै थिइन्, त कहिले प्रकाश व्यवस्थापकलाई प्रकाश व्यवस्थापन गराउँदै थिइन् । जेलर मामा मोर्टिनको भूमिकामा देखिएकी कलाकार लुनिभा तुलाधर पनि मञ्चको कुनातिर भेटिइन् । उनी यो नाटकमा महिला सेलकी जेलर हुन् ।पैसाका लागि जे सुकै गर्न सक्ने यो पात्रले गर्दा जेलमा भएका महिलाहरुले कस्ता सुविधाहरु उपभोग गर्न पाउँदो हुन् ? आलिजेसँग लुनिभाले ‘इन्द रेड एण्ड ब्राउन वाटर’मा सँगै काम गरेकी थिइन् । फिल्ममा क्विन लतिफाले यो भूमिकामा अभिनय गरेकी थिइन् । यो भूमिकाको अफर लिएर जब आलिजे लुनिभा कहाँ पुगेकी थिइन्, उनी सुरुमा आत्तिइन् । खासमा लुनिभाको बुवा, क्विन लतिफाको फ्यान । उहाँ भन्नुहुन्थ्यो, तँ क्विन लतिफा बन्न सक्छौ त ? ‘मेरो लागि त क्विन लतिफा प्रेरणा नै हो । त्यसैले उहाँले गर्नुभएको यो भूमिका गर्नैपर्छ भन्ने भयो । तर, गीत गाउन, नाच्न सक्दिन भन्ने थियो । मलाई नाच्न गाउन पर्‍यो,’ लुनिभाले भनिन् ।मञ्चको अर्को कुनातिर भेटिएका कलाकार इलम दीक्षित पनि बिल्लीको भूमिकालाई लिएर उत्साहित भेटिए । बिल्ली ती महिलाको अधिवक्ता हुन्, जो हत्यामा संलग्न छन् । यो नाटकमा २६ जना कलाकार छन् । रिहर्सलको अन्तिम समयतिर इलम यो चरित्रका लागि छानिएका थिए । खासमा कलाकार दीव्य देवले इलमलाई यो नाटक र चरित्र खोजीबारे सुनाएका थिए ।‘दीव्यले भनेको भोलिपल्ट म आलिजेलाई भेट्न गएँ । नाटकको रिहर्सल भएकै २ महिना बितिसकेछ, तर उहाँहरुले बिल्लीको चरित्र पाउनु भएको थिएन रहेछ । धन्न मैले पाएँ,’ इलमले भने, ‘यो चरित्र उछिट्टिएर पाएँ मैले । मलाई त यो ब्रोडवे भन्दा लस भेगसको कुनै होटलमा महिनौंका लागि गरिने नाटकजस्तो लागिरहेछ यो । तर, हामीले एक सो मात्रै गर्ने सोचेका छौं, म चाहन्छु सिकागोको यो सो धेरै पटक गर्न पाइयोस् ।’"
हलमा लाग्यो - 'महाभोज',"काठमाडौँ — दिनेश राउत निर्देशित फिल्म 'महाभोज' प्रदर्शनमा आएको छ । यसअघि जेठ १५ मा प्रदर्शन गर्ने भनिएको फिल्म विभिन्न आन्दोलनले गर्दा स्थगन गरिएको थियो । सहकारी पीडितको कथा समावेश गरिएको यो फिल्म जेठ ३० बाट देशभर प्रदर्शनमा आएको हो ।यो फिल्ममा अभिनेता आर्यन सिग्देल, दयाहाङ राई, खगेन्द्र लामिछाने, अन्जना बराइली, गौमाया गुरुङ र मलिका महतको अभिनय छ । यो फिल्मको 'लालुमै' गीत दर्शकबीच चर्चित छ । यसअघि निर्देशक राउतले 'पुजार सार्की' निर्देशन गरेका थिए ।यसअघि विशेष प्रदर्शनबीच यो फिल्म हेरिसकेपछि वास्तविक सहकारी पीडितले 'महाभोज'ले उठाएको विषयवस्तु तथ्यपरक रहेको भन्दै प्रशंसा गरेका थिए । फिल्मलाई हिमाल कडरियाले निर्माण गरेका हुन् । किरण नेपाली फिल्मको कार्यकारी निर्माता हुन् ।"
हात्ती-पीडाले अनिदो छ बाहुनडाँगी,"झापा — गत मंगलबार बिहान । रातको २ बजेको हुँदो हो । मेचीनगर–४ बाहुनडाँगीस्थित शान्ति टोलमा जंगली हात्तीको एउटा बथान पस्यो । बिहानीको समय भएकाले टोलका सबै निद्रामा थिए सायद, अधिकांशले थाहा पाएनन् । २० वटाको संख्यामा गाउँ पसेका हात्तीले करिब आधा दर्जन परिवारको भाँच्न तयार भइसकको मकै खाइदिए । मकैका बोटहरु पेलेर सोत्तर बनाए । मकैबाली हेर्नुहुने रहेन, न बोटमा रहृयो भाँच्न लायक मकै नै ।शान्ति टोलकी ३८ वर्षीया सीता सुनारले करिब १० कट्ठा जमिनमा अँधिया मकै खेती गर्दै आएकी थिइन् । यसपटक मकै राम्रै फलेको थियो । ‘मकै राम्रो फल्छ भनेर चार सय रुपैयाँ किलो पर्ने बिउ ल्याएर रोपेका थियौं,’ सुपारीको बिरुवामा मल लगाउँदै गर्दा भेटिएकी उनले सुनाइन्, ‘तर, भाँच्न तयार भएको सबै मकै हात्तीले खाएर सखाप बनाइदियो । हात्तीको बथानले कुल्चिएका कारण घाँस पनि वस्तुलाई खुवाउन मिल्ने रहेन ।’त्यस रात आएको हात्तीको बथानले सीताको मात्रै मकै सखाप पारेन । शान्ति टोलकै चतुरमान सुनार, सूर्यबहादुर सुनार, जीवन पाण्डे लगायतको पनि भाँच्न तयार मकै उजाड बनाइदियो । सीताले मकैबाली लगाएको जमिन उनको आफ्नो होइन । जग्गाधनी भारतमा छन्, उनले अँधिया खेती गरेकी हुन् ।सीतालाई जंगली हात्तीले बाली क्षति गरेपछि राहत पाइन्छ भन्ने थाहा पनि छ । तर, राहतका लागि निवेदन दिँदा जमिनको धनीपुर्जा, नागरिकतालगायत कागजात चाहिन्छ । नागरिकता त उनीसँग छ तर, धनीपुर्जा कसरी हुनु, किनकि जग्गाधनी यहाँ छैनन् । 'राहत पाउन पनि ६ महिनाभन्दा धेरै समय लाग्छ,’ उनी भन्छिन्, ‘कसले त्यत्रो लेठो गरोस्, त्यसैले राहतका लागि निवेदन दिइनँ ।’त्यस रात जंगली हात्तीले सीताको एक पटकको बाली मात्रै खाइदिएन । उनको वर्षभरिको मेहनत, सालभरि खाने अन्न र परिवारको रोजीरोटी पनि खाइदियो । त्यसो त बाहुनडाँगीका लागि जंगली हात्तीको यो समस्या नौलो भने होइन । बाहुनडाँगी र जंगली हात्ती एक अर्काका पर्यायवाचीजस्तै छन् । तर, पछिल्लो समय यहाँका स्थानीयले भोगिरहेको समस्या भने फरक छ ।बाहुनडाँगीमा आजकाल पहिलाजस्तो एउटा, दुइटा मात्रै हात्ती आउँदैनन् । ५०–६० वटाको बथान नै आइपुग्छ । पहिला रैथाने हात्ती आउँथे, आजकल छावासहितका हात्ती पनि आउँछन् । बथान जहाँ पस्यो, त्यहाँको बाली नै सखाप हुन्छ । उठाउनलाई किसानको खेतमा केही बाँकी रहँदैन ।मंगलबार बिहानको राति शान्ति टोल पसेको हात्तीको बथानले यहाँ मात्रै करिब ४० मन मकै खाइदियो, मकैका बोट पनि सोत्तर बनाइदियो । टोलवासीसँग हात्ती धपाउने प्रयास गर्नुबाहेक अन्य विकल्प केही थिएन । हात्ती अघायो, बाटो लाग्यो । बिहान खेतमा हेर्दा न मकैका घोगा थिए, न खुवाउन मिल्ने घाँस नै ।यसैगरी शुक्रबार बिहानको राति करिब ४५ वटाको संख्यामा जंगली हात्ती मेची तरेर बाहुनडाँगी प्रवेश गरे । मेची बगरमा नेपाल प्रहरी, सशस्त्र प्रहरी लगायतका सुरक्षाकर्मी तैनाथ रहेर नेपाल प्रवेश गर्ने हात्तीलाई भारततर्फ नै धपाउने प्रयास गरे पनि पछिल्लो समय त्यो प्रयास सफल हुन सकिरहेको छैन । शुक्रबार बिहान पनि त्यही भयो ।हात्तीको हुल रातको एक बजेतिर बाहुनडाँगीका युवराज पोखरेलको सुपारी बगानमा पस्यो । एक बिघा जमिनमा करिब ६ सय बोट सुपारी लगाइएको बगानमा हात्तीको बथान पसेको थियो । बथानले फुल्दै गरेका चार सयभन्दा बढी सुपारीको बोट भाँचिदियो, फेरि नजाग्ने गरी ।‘सवा एक बजेतिर सुपारी बगानमा पसेको हात्तीको बथान बिहान करिब ३ बजेतिर मात्रै निस्कियो । तल्लोपट्टि मकैबाली थियो, मान्छेले छेकेर जान दिएनन् । पूर्वपट्टि प्रहरी चौकी छ, त्यहाँबाट साइरन बजाइदिए । उत्तरपट्टि पनि मान्छेले छेके । हात्ती जाने ठाउँ भएन,’ भाँचिएका सुपारीका बोट देखाउँदै युवराजका भाइ दिव्यराज पोखरेलले भने, ‘चारैतिरबाट छेकेपछि हात्ती सुपारी बगानमै घण्टौंसम्म रहृयो । सयौं सुपारीको बोट भाँचिदियो ।’मेची तरेर बाहुनडाँगी आइपुगेको हात्तीको बथानले अन्नबाली मात्रै खाँदैन । कहिले घर नै भत्काइदिन्छ, सुपारीका बोट भाँचिदिन्छ । बच्चासहित आएको हात्तीको बथानले अनेक बिगार गर्छन् । तर, बाहुनडाँगीवासीसँग साइरन बजाउने, हात्ती धपाउनेलगायतका प्रयास गर्नेबाहेक विकल्पै हुँदैन । बिहान हुन्छ, हात्तीको बथान मेची तर्छ । तर, फेरि अर्को दिन उस्तै !जंगली हात्तीले दिएको दु:खबाट बच्न बाहुनडाँगीवासीले के प्रयास गरेनन् ? माहुरी पाल्दा हात्ती गाउँसम्म आउँदैन भन्ने ठानेर माहुरीको घार घरघरमै राखियो । खेतबाली वरिपरि डोरी टाँगेर डोरीमा खुर्सानीको धुलो दलियो । यसो गर्दा हात्ती खेतबालीमा पस्दैन भन्ने थियो । हात्तीबारको रुख लगाउँदा खेतबालीमा हात्ती नपस्ला भनेर सयौंका संख्यामा हात्तीबारको रुख पनि लगाइयो । यही बाहुनडाँगी हो, जहाँ हात्तीको क्षतिबाट जोगिन सुरुङ खन्नेसम्मका कार्य भए । तर, यी कुनै प्रयास सफल भएनन् ।अन्ततः दशकौं भयो बाहुनडाँगीले हात्तीको त्रासबाबाट छुटकारा पाउन सकेको छैन । बरु यहाँ त झन्‌झन् पीडा थपिँदै छ । बाहुनडाँगीमा हात्तीले पुर्‍याएको क्षतिबारे वर्षौंदेखि जानकार स्थानीय नीलकण्ठ तिवारी भारतबाट आउने हात्ती रोक्ने एउटै उपाय सफल भएको बताउँछन् । त्यो हो सीमामा लगाइएको सोलार फेन्सिङ । ‘सोलार फेन्सिङ लगाएको वर्ष त ९८ प्रतिशत नै कम भएको थियो हात्ती आतंक । मेची तरेर हात्ती आउँदैनथे । यहीँका रैथाने हात्तीले बिगार गर्थे,’ उनी भन्छन्, ‘तर, समयक्रममा सोलार फेन्सिङ बिग्रँदै गयो । मर्मतसम्भारतर्फ खासै कसैको चासो गएन ।’उनका अनुसार अहिले सोलार फेन्सिङका अधिकांश संरचना बिग्रिएका छन् । कतिपय सामान हराएका छन् । यसलाई आवश्यक मर्मत गर्दै चुस्तदुरुस्त बनाउने हो भने हात्तीको क्षतिबाट बच्न सकिने उनी बताउँछन् । ‘नगर, प्रदेश, केन्द्रलगायत वन्यजन्तुका क्षेत्रमा काम गर्ने निकायले यसतर्फ गम्भीरतापूर्वक चासो देखाउनुपर्छ । नगरमा त यस विषयमा छलफल पनि भइरहेको छ । समयमा ध्यानाकर्षण भएर सोलार फेन्सिङलाई चुस्तदुरुस्त राख्ने हो भने हात्ती आतंक कम हुने थियो,’ उनी भन्छन् ।हात्तीको बथान मेची तरेर आउन थालेपछि बाहुनडाँगीवासी चैनले निदाउन नसकेको धेरै भइसक्यो । उनीहरुको एउटै माग छ । त्यो हो, भारतबाट आउने जंगली हात्तीलाई रोकियोस् ।सोमबार दिउँसो (आज) पनि पनि मेचीनगर–२ मा जंगली हात्तीको बथान नै पसेको छ । जसका कारण यहाँका स्थानीय नागरिक त्रसित छन् । बिहानदेखि नै मेचीनगर–२ स्थित मगर डाँडामा भने २० वटाभन्दा बढी जंगली हात्ती डुलिरहेका छन् । उक्त हात्ती चिया बगान, बाँसघारी लगायतका स्थानमा छलिँदै भौंतारिरहेको स्थानीय प्रबिन चापागाईले जानकारी दिए ।मेचीनगर नगरपालिकाका प्रमुख प्रशासकीय अधिकृत अग्निप्रसाद अधिकारी समस्या न्यूनीकरणका लागि नगरमा पटकपटक छलफल चलिरहेको बताउँछन् । उनका अनुसार नगरमा मात्रै नभएर जिल्ला प्रशासन कार्यालय, सुरक्षा संयन्त्र लगायतको उपस्थितिमा समेत हात्तीको क्षति न्यूनीकरणबारे बृहत् छलफल चलाउने तयारी भइरहेको छ ।छलफलले मात्रै त हात्तीले दिएको दु:ख कम नहोला ! जीर्ण बन्दै गएको सोलार फेन्सिङको मर्मतका लागि चाहिँ नगरको योजना के छ ? भन्ने प्रश्नमा उनी भन्छन्, ‘यदि उपल्लो कुनै पनि निकायबाट सोलार फेन्सिङका लागि पहल नभए, रकमको स्रोत सुनिश्चित नभए के गर्ने भन्नेबारे समेत नगरमा छलफल चलिरहेको छ । नगरले मर्मतका लागि आवश्यक केही बजेट छुट्याउँछ ।’डिभिजन वन कार्यालय झापाका प्रमुख भरतबाबु श्रेष्ठ चालु आर्थिक वर्षमा ९ लाख ५६ हजार बजेट विनियोजन भएर सोलार फेन्सिङ मर्मतको काम भइरहेको बताउँछन् । ‘यहाँ यदि हात्ती र तारबार मात्रै थियो भने समस्या थिएन । तर, यहाँ त हात्ती छेक्न लगाइएको तार नै चुँडाएर नदीजन्य सामग्री ओसारपसार गर्ने बाटो बनाइएको छ । सीमा वारपार गर्ने मान्छेले पनि तार चुँडाइदिन्छन् । यस प्रकारका समस्या पनि छन् सीमामा,’ उनी भन्छन्, ‘यद्यपि हात्तीका बथान रोक्नका लागि सोलार फेन्सिङ नै उपयुक्त लागेर मर्मतको काम भइरहेको छ ।’"
'परालको आगो'का चामे : 'दार्जिलिङ त टाढा भइसक्यो',"सिलिगुडी — दार्जिलिङको शान्त, हरियाली चियाबारीको बस्ती दबाइपानीको भोटे टोलमा सन् १९३८ मा जन्मिएका थिए, टंक शर्मा । त्यो बेलासम्म भारत ब्रिटिस उपनिवेशको चंगुलबाट मुक्त भइसकेको थिएन । देश स्वतन्त्र नभइसकेको समय थियो । तर, त्यो पहाडी भेगका एक बालकको मनमा सिर्जनाप्रतिको मोह र हुटहुटी बिस्तारै अँकुरित हुँदै थियो ।सन् १९५१ बाटै उनले नाटक खेल्न थालेका थिए । जतिबेला उनी मामा घर मङपुमा बस्थे । त्यहीँबाट उनको रंगमञ्चप्रतिको मोह झाँगिँदै गयो । १० वर्षको उमेरमै ‘कृष्ण–सुदामा’ नाटकमा सुदामाको छोराको भूमिका पाए । त्यो नाटकमा उनले बोलेको ‘बाबा, भोक लाग्यो’ भन्ने संवाद आज पनि उनले भुल्न सकेका छैनन् ।त्यसपछि ‘दुई घरको दीपक’ मा काम गरे । बालककालमै अरुणा लामाका काका रंगकर्मी सीबी लामाको सान्निध्य पाए । लामाले ऊ बेलै बंगाली लेखक शरदचन्द्र चट्टोपाध्यायको बांग्ला भाषाको कृति ‘रामेर सुमती’ मा आधारित ‘सुमती’ नाटक निर्देशन र अभिनय गरेका थिए । ‘नाटकसँगको गहिरो सम्बन्ध त्यहीँबाट बन्यो,’ हालैको एक दिन सिलिगुडी नजिकको नेपालीभाषी बहुल सालाबरीमा भेटिएका शर्माले सुनाए,‘राम्रो नाटक खेल्ने मौका पाएँ भने त अझै गर्छु भन्ने जोस छ ।’मङ्पुबाट उनी दार्जिलिङ पुगे थप अध्ययनका लागि । टर्नबुल हाइस्कुलमा पढाइ सुरु भएपछि केही समय अभिनय रोकियो । तर, रंगमञ्चप्रतिका प्रेमबाट उनी विमुख हुन सकेनन् ।कसोकसो उनी पुनः नाटकमा जोडिन पुगे । सन् १९५६ मा गोर्खा दुःख निवारक सम्मेलन (जीडीएनएस) मा नाटक ‘भरत निवास’ को रिहर्सल चलिरहेको थियो । उनका सानाबाले त्यहीँ पुर्‍याइदिएका थिए । अभिनयको पहिलो संवाद थियो, ‘होसियार ! दरबारमा महाराजको सवारी हुँदै छ ।’ संवाद थोरै थियो, तर त्यो सुरुवात थियो ।खासमा उनलाई ढोकेको रुपमा मात्रै नाटकमा राखिएको थियो । त्यो भूमिकामा उनको संवाद थिएन । तर, उनकै नाम थर भएका हुम्मे भूमिकाका पात्रले त्यो संवाद फड्कारेर उच्चारण गर्न नजान्दा उनले मौका पाएका थिए ।पछि उनको रिहर्सल समयमा भूमिका बढुवा भएको भए लक्ष्मणमा पुगेर टुंगियो । ढोकेको भूमिकामा नाटकमा छिरेका उनी लक्ष्मण भएर दर्शकमा माझ देखिए ।त्यहीँबाट दार्जिलिङको रंगमञ्चमा उनको अभिनय स्थापित हुन थाल्यो ।०००प्रताप सुब्बा, हृदयनाथ लामा र रतन मोतेको टोलीले दार्जिलिङमै पहिलोपटक एकांकी नाटक प्रतियोगिता घोषणा गर्‍यो । तर, टंक शर्माहरुको टोलीमा उक्त प्रतियोगितामा सहभागिता जनाउनु हुन्न भन्ने मत बलियो थियो । अगुवा नाटककार केबी मोक्तानको भने फरक मत थियो । उनी प्रतिस्पर्धामा भाग लिनु पर्छ भन्ने पक्षमा थिए उनी ।लामो गलफतीपछि टोलीले अप्रतियोगी नाटकमा देखाउने निर्णयमा पुग्यो । अन्ततः आयोजकको आग्रहमा कमेडी नाटक तयार भयो । फरक शैली र संवादको नाटकलाई दर्शकले निक्कै मन पराए ।त्यो नाटकपछि निर्देशक प्रताप सुब्बाको नजरमा परे शर्मा ।सुब्बाले त्यो दिन उनलाई भनेका थिए, ‘एक दिन फिचर फिल्म बनाउँछु, ‘परालको आगो’ । तपाईंलाई चामेको भूमिका दिन्छु ।’ त्यो सुनेर शर्मा मक्ख परे ।‘परालको आगो’ निर्माणको समय आयो । चामेको भूमिकामा शर्मा निश्चित भए । त्यतिबेला उनी तीन छोराछोरीका पिता भइसकेका थिए । उमेर पनि ४२ वर्ष हाराहारी थियो । दार्जिलिङको जिल्ला प्रशासन कार्यालयमा जागिरे थिए । परालको आगो निर्माणताका उनी खरसाङको सबडिभिजन कार्यालय सरुवा भएका थिए । सन् १९७५ बाट निर्माण सुरु भई १९७८ मा परालको आगो रिलिज भयो ।परालको आगो नेपाली साहित्यकार गुरुप्रसाद मैनालीको चर्चित कथा हो । दाम्पत्य जीवनका अस्थायी झगडालाई परालको आगो भन्ने अभिव्यक्तिले चामे र गौंथलीको मनोविज्ञानलाई गहिरो रूपमा उजागर गर्छ । त्यही कथालाई प्रताप सुब्बाले पर्दामा उतारे, जसमा चामेको जीवन्त अभिनय टंक शर्माले गरे ।परालको आगो रिलिजपछि दार्जिलिङमा शर्माको चर्चा बढ्यो ।शर्माका बारे तुलसी घिमिरेले थाहा पाए । जतिबेला उनी बम्बईमा फिल्मी संघर्षमा थिए । उनी ‘बाँसुरी’ नामको सिनेमा बनाउने योजनामा थिए । शर्मालाई पनि एउटा भूमिका दिने उनको मनसाय थियो । सोहीअनुसार अवकाश प्राप्त सैनिक (भर्तीवाल) को भूमिका उनले पाउने भए । त्यो फिल्म घिमिरेकै घरगाउँ कालेबुङ र बम्बईमा आधाआधा सुटिङ भएको थियो । भूमिकाका लागि शर्माले एक भर्तीवालको पोसाक सापटी मागेर बम्बई लागे । ‘भूमिका त पाएँ तर न त पारिश्रमिक, न सुविधा,’ शर्मा सम्झिन्छन्, ‘दुईपल्ट बम्बई गएँ ४२ दिनसम्म बिताएँ । फर्किँदा त टिकटसम्म आफैं खोज्नुपर्‍यो ।’तर, त्यो दुःखले उनलाई सिकायो ।पारिश्रमिक नपाए पनि कलाकारका रूपमा थप परिचय बन्यो । ‘पहिलो ब्ल्याक एन्ड ह्वाइटमा खेलेको थिएँ, पछि रंगीनमा देखिएँ,’ उनले हाँस्दै सुनाए ।सन् १९८१ मा ‘बाँसुरी’ रिलिज भयो । त्यो बेला उनी ५० हाराहारी उमेरका भइसकेका थिए । त्यसपछि भने उनलाई कुनै फिल्मको अफर आएन । जीवन फेरि जागिरतिर फर्कियो । अभिनय बिस्तारै छाड्दै गए । तर, नाटकप्रतिको भोक भने अहिले पनि उस्तै छ ।१९९७ मा अवकाश पाएपछि उनी सामाजिक काममा सक्रिय भए । आज पनि सालबारीतिरै भेटिन्छन्, कमेज सुरुवाल र भादगाउँले टोलीमा । ‘दार्जिलिङ त टाढा भइसक्यो’, उनी भन्छन्, ‘दार्जिलिङसँग मेरो सेन्टिमेन्टल रिलेसन मात्रै बाँकी छ ।’"
एउटा साइकल मिस्त्रीले नियालेको सहर,"झापा — ‘दाइ साइकलको चेन खुकुलो भएछ, खुस्किरहन्छ । बनाइदिनु न !’ मध्यान्हको सन्नाटालाई चिर्दै एउटा आवाज आयो। साइकल बनाउने दाइले आवाज सुने, र ‘हुन्छ’ को भावमा टाउको हल्लाए। अनि हातमा साइकल बनाउने रेन्च लगायतका समान लिएर साइकलतर्फ अघि बढे। खुकुलो भएको चेन कसिदिए। एकैछिनमा चेन कसियो, साइकल मर्मत भयो।दाइले २० रुपैयाँ पैसा साइकल मर्मतबापत लिए र खल्तीमा हाले। अनि मुस्कुराउँदै पुनः आफ्नै पसलतर्फ फर्किए। र सुनाए ‘के गर्नु आफ्नो त काम नै यही हो। जानेको काम गर्नैपर्‍यो, नत्र त कसरी घर चलाउनु ?’तीन दशक भयो । कुलबहादुर राजवंशीको साइकल मर्मतको यो अभिछिन्न यात्रा निरन्तर चलिरहेको छ, यसै गरी निरन्तर । एउटा प्रमुख व्यापारिक सहर बन्ने दौडमा दौडिरहेको सहर इँटाभट्टा चोक दक्षिणमा उनको साइकल मर्मत केन्द्र छ । एउटा सटर भाडामा लिएका छन् उनले । सटरभित्र साइकल बनाउने सामानहरू छन् । सटर बाहिर मर्मतका लागि आइपुगेका साइकलहरू । जसलाई उनी मर्मत गरेर दैनिकी चलाइरहेका छन् ।२०३२ सालमा उनी झापा मेचीनगरको एक सामान्य राजवंशी परिवारमा जन्मिए । खेती किसानी गरेर जीवन चलाइरहेको परिवारमा जन्मिएका उनले घरको कामसँगै पढाइलाई पनि निरन्तरता दिए । ‘खेती किसानी गरेर चलेको थियो हाम्रो परिवार । त्यस बेला पढ्नुपर्छ, पढ्यो भने सुख पाइन्छ भनेर अग्रजहरूले भन्नुहुन्थ्यो,’ साइकल बनाउँदै गर्दा आफ्नै पसलमा भेटिएका उनले विगतलाई सम्झिए, ‘म पनि स्कुल जान थालो । पढाइलाई आफूसँगै अघि बढाएँ ।’उनी पढ्दै खेरिको कुरा हो । घरपरिवार चलाउन कि जंगलबाट दाउरा खोजेर ल्याएर बेच्नुपर्ने बाध्यता थियो । कि धान किनेर चिउरा कुटाएर बेच्नुपर्ने बाध्यता । तर, परिवारसँगै समाजलाई नजिकबाट नियालिरहेका उनले यो सबै बुझेका थिए । पढाइ र जीवनका अनुभवहरूलाई सँगाल्दै उनी अघि बढिरहे ।उनले २०५१ सालमा स्थानीय आदर्श माध्यमिक विद्यालयबाट एसएलसी दिए । ‘तर, पढेर मात्रै हुँदैन जिन्दगी बिताउन हातमा सीप पनि हुनुपर्छ भन्ने लाग्यो, त्यस बेलै । सीप भयो भने पैसा कमाउन सकिन्छ । पैसा कमाउन सकियो भने सजिलै गरी खाइन्छ भनेर बुबाले भन्नुभएको थियो,’ उनले सुनाए ।जीवन चलाउन हातमा सीप हुनुपर्छ भन्ने हुटहुटी थियो उनमा । र, त एसएलसी दिएको केही दिनमै उनी साइकल बनाउने काम सिक्न भारतको सीमावर्ती बजार नक्सलतर्फ सोझिए । त्यस बेला पूर्वपश्चिम राजमार्ग बनिसकेको थियो । तर, अहिलेको जस्तो ठुलो थिएन । राजमार्गमा फाट्टफुट्ट मात्रै बस र ट्रकहरू देखिन्थे । अहिलेजस्तो कमिलासरि थिएनन् । टाढाको यात्रा होस या नजिकै कतै काम गर्न जाँदा नै होस । मान्छेको प्रमुख साधनको रूपमा साइकल थियो ।राजमार्गमा धेरै साइकल नै हुइँकिन्थे । हुलाकीले चिठ्ठी ल्याउँदा होस् या कार्यालयका हाकिमहरू हुन् । ओहोरदोहोरको माध्यम साइकल नै थियो । कानै बिझाउने गरीका बसका कर्कश हर्न भन्दा साइकलको टिङटिङ घण्टी नै धेरै गुन्जिन्थ्यो राजमार्गहरूमा ।मोटरसाइकल देख्न मुस्किल पर्थ्यो । कहिलेकाहीँ दखिादा मान्छेहरूको लस्कर नै लाग्थ्यो, मोटरसाइकल हेर्नलाई । आज जसरी मान्छेको हात हातमा मोटरसाइकल छ, त्यस बेला त्यसै गरी हात हातमा थियो साइकल । सहर होस या गाउँ साइकलको एकछत्र राज थियो । त्यही एकछत्र राज देखेर त साइकल मर्मत गर्ने सीपमा भविष्य देखे कुलबहादुरहरूले । उनीहरूलाई लाग्यो, साइकल बनाउन सिक्यो भने जीवन कटाउन सकिन्छ ।एसएलसी पछि साइकल मर्मतको काम सिक्न नक्सल हुइँकिएका उनी ९ महिना नक्सलमै बसे । अहोरात्र खटिरहे, साइकल मर्मत सिक्न मै ध्यान लगाए । जब साइकल बनाउन जान्ने भए । उनी आफ्नै गाउँ फर्किए । अनि २०५२ सालको अन्तिमतिर इटाभट्टा स्थित पूर्वपश्चिम राजमार्ग दक्षिणमा सानो छाप्रो हाले । र, साइकल बनाउन सुरु गरे । ‘मेरो पहिलो दिनको कमाई २० रुपैयाँ भारु थियो । मैले आफ्नै पसलमा आफैले साइकल बनाएर कमाएको,’ हँसिलो मुद्रामा विगत सुनाए उनले ।यसरी २०५२ सालबाट सुरु भएको साइकल मर्मतको यात्रा आजसम्म जारी छ उनको । आजसम्म उनले कति साइकल बनाए होलान् ? क–कसका बनाए होलान् ? उनलाई याद त छैन । तर, बाल्यावस्थामै उनले ‘हातमा सीप त हुनुपर्छ । नभए कसरी जीवन चलाउने ?’ भनेर जे सोचेका थिए । त्यही सोचले आज उनी आत्मनिर्भर छन् । अनि चिनिएका छन् पनि ‘साइकल बनाउने दाइ’ को उपनामले ।उनले साइकल मर्मतको काम सुरु गर्दै गर्दा यो इँटाभट्टा बजार आजको जस्तो वैभवशाली थिएन । आज गगनचुम्बी भवन बनेका छन्, त्यस बेला खरले छाएका, काठ र बाँसका घरहरू थिए। जस्ताले छाएका पक्की घरहरू हेर्न काँकडभिट्टा दौडिनुपर्थ्यो । राजमार्ग आजको जस्तो फराकिलो थिएन, सानो थियो । ताँतीका ताँती पसलहरू खुलेका थिएनन् । बासको खम्बामा पाल टाँगेर राखिएका साना पसलहरू थिए । जुन रात परेपछि उठाइन्थ्यो । बजारभरमा एउटा किराना पसल थियो । जसले नै बजारको अस्तित्व जोगाएको थियो ।तर, कुलबहादुरले साइकल बनाउन थालेको नै तीन दशक भएछ, उनको उमेर नै ५० पुगिसकेको छ। आज इँटाभट्टामा के छैन ? सिटी सिनेमा बनेको छ, पाँच तारे होटेल खुलेको छ। गनिनसक्नु गरी ठुला–साना होटलहरु खुलेका छन्। लत्ताकपडा, किराना लगायतका पसल कति होलान् ? सायदै गन्न सकिएला ।कुलबहादुरले साइकल बनाउन सुरु गर्दै गर्दा यहाँ कमिलासरि साइकल हुँइकिन्थे, टिङटिङ घण्टीको गुञ्जायमान यो सहरको पहिचान थियो । तर, अब समय त्यस्तो रहेन । एकाध बाहेक आजभोलि साइकल देखिँदैनन् सहरमा । साइकलको घण्टीको आवाजलाई विद्युतीय हर्नहरूले गुमनाम जस्तै बनाइदिएका छन् ।सहरमा मोटरसाइकलहरूको राज सुरु भयो, साइकल बिस्तारै हराउँदै गए । ‘आजभोलि को चढ्ने साइकल ? सरकारी स्कुलमा पढ्ने विद्यार्थीहरू, मिस्त्री काम गर्ने मजदुरहरू, चिया बगानमा काम गर्ने श्रमिकहरू । यस्तैले मात्रै चढ्छन् साइकल आजकल त । अलि धनीलाई त चढ्न लाज हुन्छ हरे !,’ उनले देखिरहेको वर्तमान सुनाए, ‘साइकल चढ्नेहरू घटे । सँगै घट्यो साइकल पनि ।’तर, उनी आफ्नो पेसाप्रति उत्तिकै अडिग छन् । उनलाई लाग्छ, साइकल चढ्नेहरू मात्रै घटेका हुन् । साइकलप्रतिको मोह झन्झन् बढ्दै छ । साइकल बनाउने सीप अजम्बरी सीप हो । यसले सधैँभरि साथ दिइरहन्छ । उनी आजभोलि साइकल बनाएरै दिनको १५ सय रुपैयाँसम्म कमाउँछन् । जुन कमाइले उनको पाँच जनाको परिवार चलेको छ ।एक समय थियो । उनी जवान थिए । त्यो पनि भरखरै एसएलसी दिएका । तर, उनले आजभोलिको जस्तो विदेशमा गएर धेरै पैसा कमाउने सपना बुनेनन् । न जीवन बिताउन अरूको मजदुरी गर्नुपर्छ भन्ने नै सोचे । उनले त सोचे ‘हातमा सीप हुनुपर्छ, जीवन चलाउन सहज हुन्छ ।’ तर, आजभोलिको युवा पुस्ताले देशमा भविष्य नै नदेखेको देख्दा भने उनी आश्चर्यमा छन् ।भन्छन्, ‘हातमा सीप हुनुपर्छ । जीवन त जसोतसो कटिहाल्छ नि ! यति धेरै अवसर छन् देशमा । मोबाइल, आधुनिक टिभी, एसी जस्ता सामानहरू बनाउन सिक्ने मात्रै हो भने पनि कमाउन सकिन्छ । तर, यतातर्फ युवाहरूको ध्यान किन नगएको होला ?’"
बदलिँदो सहरका साक्षी ७२ वर्षीय ढिँडा मुण्डा,"झापा — २०११ साल । आफ्नै लयमा बगिरहेको मेची नदी बर्खामा आएको बाढीका कारण पूर्वतर्फ सोझियो । मेचीको किनार ज्यामिरगढीमा खेतीकिसानी गरेर गुजारा चलाइरहेको आदिवासी मुण्डा समुदायको बस्ती थियो । पूर्व सोझिएको मेचीले मुण्डा बस्ती बगायो । मुण्डाहरुका लागि बासस्थानको अन्य विकल्प थिएन । उनीहरुले बगेको आफ्नो बस्तीभन्दा करिब ५ किलोमिटर उत्तर रहेको घना जंगल फाँडेर बस्ने निधो गरे । अनि लागे उत्तर घना जंगलतर्फ ।त्यतिबेला मात्रै एक वर्षका थिए, ढिँडा मुण्डा । उनले जिजुबुबा प्यारी मुण्डा, हजुरबुबा अर्जुन मुण्डा र बुबा धनराज मुण्डाको साथ लागेर आफ्नो देहाती थलो छाडेका थिए । बासस्थानको खोजीमा हिँडेका मुण्डा परिवारले घना जंगल फाँडे र छाप्रो हालेर ओत लाग्ने ठाउँ बनाए । ढिँडाका जिजुबुबा प्यारी फँडानीताका अग्रमोर्चामा थिए । अन्ततः उक्त स्थानको नाम नै रहन गयो, प्यारीभिट्टा ।यही प्यारीभिट्टा, जसलाई आज पूर्वकै सीमावर्ती व्यापारिक सहर काँकरभिट्टाको वैभवताले छपक्कै छोपेको छ । प्यारीभिट्टा काँकरभिट्टाको छत्रछायाँमा बिलाउँदै गएको आभास हुन्छ । जसका साक्षी हुन्, ७२ वर्षीय ढिँडा मुण्डा । जसको जन्मदैको साइनो जोडिएको छ मेची नदीसँग । जसले घना जंगललाई एउटा प्रमुख सहर बनाउन पसिनाका कयौं धारा बगाएका छन् ।‘आज काँकरभिट्टा सहर भनिने ठाउँको २०२५/२६ सालसम्म कुनै अस्तित्व नै थिएन । घना जंगल थियो, दिउँसै हिँड्न डराउँथे मान्छेहरु,’ बिरामी शरीर लिएर ओछ्यानमा पल्टिएका मुण्डा सम्झिन्छन्, ‘न यो राजमार्ग (पूर्व–पश्चिम राजमार्ग) नै यस्तो थियो । यहाँ त गोरेटो थियो, सानो बाटो । तर, खासै मान्छे हिँड्दैनथे ।’ उनका अनुसार त्यसबेला मानिसको आवतजावत नकलबन्दाबाट हुन्थ्यो । पूर्वी पहाडी जिल्लाका मान्छेहरु पैसा कमाउन ढाकर लिएर नकलबन्दा हुँदै मेची तर्थे र नक्सल पुगेर गन्तव्य तय गर्थे । ‘काँकरभिट्टा त जंगल थियो । को आउने ?,’ उनी सुनाउँछन् ।तर, समयक्रममा यसको काया फेरियो । २०२१ सालमा भूमि सुधार लागु भयो । जग्गा नापी हुन थाल्यो । मान्छेका नाममा जमिन दिलाउने उपक्रमको सुरुवात भयो । २०२५/२६ सालबाट राजमार्ग खुलाउने क्रम सुरु भयो । घना जंगल बिस्तारै फाँडिदै गयो । जंगल फाँडेर काठ र बाँसका साना घरहरु देखिन थाले । काँकरभिट्टामा बसपार्क निर्माणको योजना अघि सर्‍यो । मान्छेको चहलपहल बढ्न थाल्यो । व्यापारका लागि साना पसल खुल्न थाले । फाट्टफुट्ट सामान बोक्ने ट्रक देखिन थाल्यो । अब जंगल केबल जंगल रहेन । यहाँ त एउटा नवीन सहरको परिकल्पना सुरु हुन थाल्यो ।मेचीमा पुल बन्यो । खोला तरेर बारी आउने ट्रकहरु मेचीको पुल माथिबाट हुइँकिन थाले । राजमार्गमा बसहरु देखिन थाले । पाल ओढाएर थापिएका पसल घुम्तीमा परिवर्तन हुन थाले । ५–७ वटा घर भएको बस्तीमा पहाडी मूलका मान्छेहरु आएर घर बनाउन थाले । मान्छेको आवतजावतको केन्द्र रहेको नकलबन्दा आफ्नो पहिचानबाट गुमनाम बन्दै गयो । तर, काँकरभिट्टाले आफ्नो उकालो यात्रा तय गर्‍यो ।जीवनको दशकौं लामो यो यात्रामा ढिँडाले काँकरभिट्टालाई अनेकौं चरणमा देखे । उनले यही राजमार्गमा राँगागाडीबाट कठिन यात्रा गरेको देखेका छन् । तर्ने कल्पना पनि गर्न नसक्ने मेचीको बाढी नियालेका छन् । मेचीले बगाएर पटक–पटक बेहाल बनाएका परिवारका आँसु महसुस गरेका छन् । काँकरभिट्टामा कमिलासरी रिक्साको ताँती देख्न भ्याएका छन् । यो सहरको अनेक चित्र उनले नियालेका छन् ।‘आज यो सहर हेर्छु । सपनाजस्तो लाग्छ । घरिघरि त आफैं झुक्किछु पो ! मैले जीवन बिताएको काँकरभिट्टा यही हो ?,’ उनी हाँस्छन्, ‘आज यो सहर होइन । म नौलो भएको छु । बाटो बिराएर कतै आइपुगेको बटुवा जस्तै । मान्छेले मलाई चिन्दैनन् । उल्टै बाहिरफेर निस्किँदा कहिले आउनुभयो नि बसाइँ सरेर ? भनेर पो सोध्छन् ।’उनले भनेजस्तै काँकरभिट्टाले स्वरुप बदल्यो, चिनारी बदल्यो । अनि सहरकै नौलो मान्छे बनाइदियो ढिँडा मुण्डाहरुलाई । जसले मान्छे हिँड्न डराउने ठाउँलाई रगत पसिना बगाएर सहर बनाइदिए । काँकरभिट्टाले अहिले रिक्सा देख्दैन । काँकरभिट्टाले अहिले राँगागाडी कहाँ चिन्छ र ? काँकरभिट्टाले हिलो र चिप्लो सडक सायदै देख्न मुस्किल छ । बाँस र काठका घर पनि छन् र यो सहरमा ! यो सहर त झिलिमिली उज्यालो बत्तीसँग दगुरिरहेको छ । स्मार्ट सिटीको दौडमा धपेटिइरहेछ । अनि त सहर बनाउनेहरु नै सहरबाट गुमनाम छन् ।आजकल ढिँडाले काँकरभिट्टाको डाँडा नचढेको पनि वर्षौं भएछ । उमेरमा मजदुरी गर्न सिक्किम, दार्जिलिङ, नेपालको भोजपुर, रामेछाप लगायतका स्थान पुगेका उनी आज रोगले थलिएर ओछ्यानमा छन् । उनलाई शरीरमा रगत नबढ्ने रोग छ । माहिलो छोराको घरमा नातिनातिनासँग बसेका छन् । ‘श्रीमतीले छाडेर गइहाली, अनि मलाई पनि रोगले च्याप्यो । नातिनातिनासँग बसेको छु । यिनीहरु नै छन् सहारा,’ बुढ्यौली भावुकतामा उनले भने ।काँकरभिट्टालाई नै कर्म, संघर्ष र जीवनको गोरेटो बनाएका उनले यो सहरलाई नजिकैबाट चिनेका छन् । जंगलबाट डिजिटल युग हुँदै स्मार्ट सिटीको परिकल्पनासम्मलाई सुन्न र देख्न भ्याएका छन् । र त जोकसैलाई सुनाउन सक्छन् उनी, यो सहर बदलिएको कथा । उनी बेला बेला ओछ्यानबाट निस्किएर अलि मास्तिर राजमार्गमा आएर रुखको छायामा अडेस लागेर सहर नियाल्थे अलि अघिसम्म ।ढिँडाको घरतर, सहर न हो । यो सहरलाई ढिँडाजस्तो बुढो अनि खंग्रङ परेको रुख किन चाहिन्थ्यो र ? एसियन हाइवे बनाउने नाममा राजमार्ग उत्तर–दक्षिणका सबै रुख काटिए । अब कुन रुखमा अडेस लागेर सहर नियाल्लान् उनले ?"
विश्वप्रकाश शर्माकी आमा : खस आमाको कोख जनजाति आमाको काख,"काठमाडौँ — आमा सावित्री शर्माको ८२ औं जन्मदिनलाई विश्वप्रकाश शर्माले फरक ढंगले सम्झिए । ६ जेठको जन्मदिनलाई यस पटक उनले हिमालबाट सम्झिए । हिमालका कथाहरू सुन्न उनी हिउँका बाटा उक्लिरहेका थिए । क्याम्प २ (६,४०० मि) मा पुगेपछि विश्वप्रकाशले झोलाबाट तस्बिर निकाले । तस्बिरलाई छातीमा टाँसे र स्नेहसहितको श्रद्धा प्रकट गरे ।तीन जना भएको उक्त तस्बिरमा एक थिइन् सावित्री । आमाको जन्मदिनलाई हिमालको उचाइबाट ‘सेलिब्रेट’ गर्न पाउँदा असाध्यै खुसी थिए उनी । तस्बिरमा दोस्रो व्यक्ति थिए, बा पर्शुराम शर्मा । अनि तेस्रो ? तेस्रो अनुहार उनका लागि उत्तिकै न्यानो र आत्मीय थियो । ‘जसले मलाई एकछिन एक दिन हैन, डेढ वर्षसम्म आफ्नो दूध पिलाउनुभयो । उनै आमाको तस्बिर,’ विश्वप्रकाश हृदयभित्र शान्त बसिरहेकी आमा देउकुमारी श्रेष्ठलाई श्रद्धापूर्वक सम्झन्छन् । जस्तोसुकै दौडधुपको समय होस् वा बेचैनी र उदासी । उनका निम्ति ती अनुहारहरू थकान र निराशा मेट्ने चम्किला किरण हुन् । जसलाई हरेक बिहान उनी पूजापाठमा श्रद्धाञ्जली अर्पण गर्छन् ।हिमालबाट फर्किसकेपछि विश्वप्रकाशले आमाका कथा सुनाउने प्रण गरेका थिए । आखिर उनले आफ्नो प्रण पूरा गरे । सानेपास्थित पार्टी कार्यालयको शान्त कोठामा प्रेमपूर्वक उनले न्याना स्मृतिहरू बाँडे । २०७० को प्रतिनिधिसभा चुनावको प्रचारप्रसारका क्रममा विश्वप्रकाश झापाको बाहुनडाँगी थिए । तत्कालीन बाहुनडाँगी गाविसको मेची जनसागर माविको छेउमा बसेर मन्तव्य राख्दा उनले सम्झिएका थिए, ‘मेरो यो गाउँप्रति भावनात्मक प्रेम छ । किनकि यो गाउँको स्कुलमा मेरी आमाले पढाउनुभएको थियो ।’ नेपाली राजनीतिको प्रभावशाली नेताले आफ्नो गाउँप्रति गाँसेको भावनात्मक प्रेमलाई लिएर स्थानीयहरू गर्विलो देखिए । त्यही बेला बा उमेरका केशवप्रसाद खनालले विश्वप्रकाशलाई भने, ‘विश्व बाबु, तिमीले आमाले पढाएको स्कुल भनेर मात्र सम्झियौ । यो स्कुलको चौरमा तिमीले पनि खेलेका छौ ।’यो रहस्योद्घाटनले विश्वप्रकाश चकित परे । केशवले थपे, ‘त्यतिबेला तिम्री आमा घोडामा आउँथिन् । तिमीलाई पछाडि डँडाल्नुमा कपडाले बाँधेर ल्याउँथिन् । नजिकैको चिया पसलको बेन्चमा सुताइदिन्थिन् अनि पढाउन जान्थिन् । बच्चा रोएको सुनेपछि आएर दूध खुवाउँथिन् र फेरि सुताउँथिन् ।’ विश्वप्रकाश रसिक बन्दै गएका आँखाहरूले चौर, स्कुल, बरन्डा नियाल्न थाले । उनले केशवलाई स्नेहपूर्वक सोधे, ‘अनि यी सबै कुराहरू तपाईंलाई कसरी थाहा भयो ?’ केशवले थप सस्पेन्स खोलिदिए, ‘बाबु, तिम्री आमा जुन बेला यो स्कुलमा पढाउँथिन्, त्यो बेला म पनि यही स्कुलमा नै पढाउँथें ।’यो २०२७/२८ तिरको कथा थियो । जति बेला आमा सावित्री र बा पर्शुराम दुवै स्थायी शिक्षक थिए । बा भने कांग्रेसबाट राजनीतिक आन्दोलनमा रहेकै बेला राजकाजको मुद्दामा जेल परे । कठोर पञ्चायती शासनविरुद्धको आन्दोलनमा उनी चन्द्रगढी जेल परेपछि सावित्रीले संघर्ष झेल्नुपर्‍यो । तत्कालीन अञ्चलाधीशले आमालाई धुलाबारीबाट बाहुनडाँगीको मेची जनसागर माविमा सरुवा गरिदिए । ‘मलाई राजीनामा दिन्छे भनेर सरुवा गरेका थिए तर मैले गरिनँ,’ आमाले आफूले लिएको अडान सुनाएकी थिइन्, विश्वप्रकाशलाई ।सावित्री स्कुल जाँदा ८ महिनाका विश्वप्रकाशलाई धुलाबारीबाट घोडामा राखेर बाहुनडाँगी आउजाउ गर्थिन् । विश्वप्रकाशका दाइ राज्यप्रकाशले त्यो दृश्य अझै बिर्सेका छैनन्, ‘आमाले भाइलाई बोकेर घोडामा धेरै समयसम्म आउजाउ गर्नुभएको अहिले पनि सम्झिरहेको छु ।’ विश्वप्रकाशले दुई पटक लगातार चुनाव हारेपछि २०७९ को निर्वाचनमा काठमाडौंबाट उठ्न साथीभाइले सुझाएका थिए । सुरुमा त सोच पनि बनाए । पछि हृदयले भन्यो, ‘मैले झापा छाड्दा चिया बगानका दाजुभाइ, दिदीबहिनीहरू छाड्नुपर्छ, धुलाबारी र काँकडभिट्टा छाड्नुपर्छ । लडीबुडी खेलेको त्यो माटो छाड्नुपर्छ ।’ त्यसपछि उनले आफ्नो सोच बदले । उनी झापा क्षेत्र नं १ बाट प्रतिनिधिसभा सदस्यमा निर्वाचित भए । उनलाई आफ्नो माटोले यस पटक न्यानो स्वागत गर्‍यो ।२०२७ मा जन्मेका विश्वप्रकाश तेस्रो सन्तान, उनीमाथि दिदी र दाइ । ‘म जन्मेपछि ७ दिनसम्म रोएँ रे,’ उनले बुझ्ने भएपछि सुनेका प्रसंग सुनाउँछन्, ‘मलाई दूध नपुगेको रहेछ । त्यही समयमा निराजलाई जन्म दिएकी आमा देउकुमारीको प्रशस्त दूध आउँदो रहेछ । उहाँले मलाई डेढ वर्ष लगातार खुवाएर बलियो बनाउनुभयो ।’उनी सावित्रीगुणा मात्र गएनन्, देउकुमारीको गुण पनि लिए । उनलाई थाहा छ, ‘दूधको अदृश्य प्रभाव कतिसम्म हुन्छ !’ उनी नरम हुनुपरेमा सावित्रीजत्तिकै र कठोर बन्नुपरेमा देउकुमारीजत्तिकै बन्न सक्छन् । ‘जुन आमाको दूध खाएँ, एक–एक थोपा नै मेरा लागि अनमोल थियो,’ उनी सुनाउँछन्, ‘मलाई खुसी छ कि मेरो शरीरमा खस आमाको रगत बगिरहेको छ भने जनजाति आमाको दूध ।’पूर्वप्रधानमन्त्री तथा कांग्रेसका नेता कृष्णप्रसाद भट्टराईको निधन हुँदा विश्वप्रकाश झापामा थिए । साथी–सहकर्मीले उनलाई त्यति बेला काठमाडौं बोलाए । तर उनी अर्को ठूलो शोकमा डुबिरहेका थिए । आमा देउकुमारीको निधन भएको दसौं दिन भएको थियो । अरू दाजुभाइले झैं उनले पनि कपाल मुन्डन गरेर किरिया कर्ममा सामेल भइरहेका बेलामा उनले साथीहरूलाई भने, ‘म आमाको १० दिनको काम छाडेर आउन सक्दिनँ । मेरोतर्फबाट उहाँलाई फूल चढाइदिनू ।’ देउकुमारी आमा बितेपछि विश्वप्रकाशको सम्झनामा खुब आइन् । उनलाई देउकुमारी आमा र परिवारको उत्तिकै महत्त्व थियो । त्यो परिवारले पनि विश्वप्रकाशलाई कहिल्यै बाहिरको ठानेन । अझ देउकुमारी त आफ्ना सन्तानहरूको सूचीमा विश्वप्रकाशको नाम जहिल्यै जोड्थिन् । विश्वप्रकाशलाई आमा सावित्रीको काखजत्तिकै प्यारो थियो, देउकुमारीको काख पनि ।आमा सावित्रीले जीवनको ३५ वर्ष धुलाबारी माध्यमिक विद्यालयमा बिताइन् । स्कुलको अन्तिम समयतिर उनी प्रधानाध्यापक बनिन् । प्रअ भएदेखि सावित्रीलाई उनको स्वास्थ्यले साथ दिएन । २०६० मा अवकाश लिनुअघि उनले भनिन्, ‘शिक्षक बिरामी भए, कक्षाकोठा बिरामी हुन्छ । प्रअ बिरामी भयो भने पूरै स्कुल बिरामी हुन्छ । मेरा कारण स्कुललाई अप्ठ्यारो हुनुहुन्न ।’ त्यसपछि उनले राजीनामा दिइन् । आमा जुन स्कुल पढाउँथिन्, विश्वप्रकाश त्यहीँ पढ्थे । उनी अंग्रेजी र भूगोल पढाउँथिन् । कक्षाकोठामा आमाको प्रवेश हुँदा अरू साथीहरू डराउँथे । तर विश्वप्रकाशले आमालाई कहिल्यै गुरुआमा देखेनन्, आमा नै देखे ।विश्वप्रकाशको परिवार मध्यमवर्गीय थियो । आमा र बाले बीए पढ्ने अवसर सजिलै पाएका थिए । बाले त दार्जिलिङको खर्साङमा पढेका थिए । पछि दाइलाई पनि त्यहीँ लगियो । विश्वप्रकाशलाई कक्षा ३ पछि खर्साङ लैजाने कुरा भयो । खर्साङको स्कुलमा प्रिन्सिपलले विश्वप्रकाशको मौखिक परीक्षा लिए । उनको तेजिलो दिमाग देखेर प्रिन्सिपलले भने, ‘ब्रिलियन्ट छ ।’ तर अघिल्लो दिन जुन घरमा बसे, त्यहाँ आइरहने कोइलाको गन्ध, धमिलो पानी त्यसमाथि बाआमाबाट टाढा हुने कुराले साह्रै चिन्तित बनायो । भोलिपल्टको प्रवेश परीक्षा उनले जानाजानी बिगारे । ‘त्यस्तो ब्रिलियन्ट मान्छेले कसरी बिगार्‍यो ?’ प्रिन्सिपल छक्क परे । बाले रिसाउँदै गाली गरे । आमाले स्नेहपूर्वक सोधिन्, ‘तैंले जानीजानी बिगारेको हो ?’ विश्वप्रकाशले ‘हो’ आशयमा टाउको हल्लाए ।सावित्री सामाजिक काममा पनि सक्रिय थिइन् । समाजमा कसैलाई दुःख पर्दा सहयोग गर्ने, कमजोरहरूका आवाज बोलिदिने, सचेतना जगाउनेजस्ता काममा रुचि राख्थिन् । उनी स्कुलबाहेक घरमा पनि विद्यार्थीलाई निःशुल्क ट्युसन पढाउँथिन् । उनी माउथ हार्मोनिक बजाउँथिन् । आमाले गुनगुनाएका गीत र निकालेका संगीत अहिले पनि विश्वप्रकाशको कानमा गुन्जिरहन्छ । अहिले सम्झँदा विश्वप्रकाशलाई एउटा अभाव खड्किरहन्छ । ‘आमाले गुनगुनाएका गीत, माउथ हार्मोनिकका धुन र उहाँका आवाज रेकर्ड छैन,’ विश्वप्रकाश सम्झन्छन् । विश्वप्रकाशलाई संगीतमा भने आमाबाट रुचि र दाइ टीका भण्डारीबाट ज्ञान प्राप्त भयो । राजनीतिमा बा र काकाहरूको प्रभाव रह्यो ।सावित्री जतन गर्नमा माहिर थिइन् । उनले विश्वप्रकाशले कखरा लेख्न सिकेका कापीहरू पछिसम्मै जतनले राखेकी थिइन् । विवाहका बेलामा छापेका कार्डहरू र उबेलाका चिठीहरू सुरक्षित थिए । सावित्रीले सन्तानलाई अनावश्यक खर्च गर्न कहिल्यै दिइनन् । खुत्रुके किनिदिएकी थिइन्, हरेक सन्तानले खुत्रुकेमा पैसा जम्मा गर्थे । लक्ष्मीपूजाको दिन खुत्रुके फुटाउने चलन थियो । ‘त्यति बेला आमाले जसको जति छ, त्यति नै थपेर बैंकमा जम्मा गराइदिनुहुन्थ्यो,’ विश्वप्रकाश सम्झन्छन् ।विश्वप्रकाश २०४० देखि राजनीतिमा सक्रिय भए । मेची बहुमुखी क्याम्पस पढ्दा उनले भद्रपुरमा डेरा लिएर बसे । त्यति बेला उनलाई बा र आमाबाट पढाइमा मात्र नभई राजनीतिमा पनि सहयोग थियो । ‘म हरेक शुक्रबार घर आउँथें, बेलुका खाना खाएपछि बुबा, आमा र म बसेर समीक्षा गर्थ्यौं,’ विश्वप्रकाश सम्झन्छन् । उनलाई बा र आमाले पढाइमा पहिलो हुन कहिल्यै दबाब दिएनन् । आमाको मत थियो, ‘सफलभन्दा पहिले असल बन्नुपर्छ ।’ विश्वप्रकाश अहिले आफ्ना छोराछोरीलाई पनि यही भन्छन्, ‘फर्स्ट हुन जरुरी छैन, बेस्ट हुनु । मलाई फर्स्ट मार्क्स चाहिन्नँ, केवल तिम्रोबारेमा प्रश्न उठ्नु हुन्न ।’शुक्रबारे बैठकको निरन्तरता अहिले उनले आफ्नो परिवारभित्र पनि कायम राखेका छन् । हरेक साता बैठकमा श्रीमती, छोरा, छोरी र विश्वप्रकाश हुन्छन् । बैठकमा घरायसी बजेट र गतिविधिको समीक्षा गरिन्छ । छोरी अध्यक्ष छिन् भने छोरा सचिव । श्रीमती र उनी सदस्य । ‘मलाई त अध्यक्ष बन्ने अवसर अहिलेसम्म आएको छैन,’ उनी हाँस्दै सुनाउँछन् । आमाले विश्वप्रकाशलाई सिकाइरहने अर्को कुरा थियो, ‘हार्न पनि सिक्नुपर्छ, सहन पनि सिक्नुपर्छ, अभाव पनि सिक्नुपर्छ ।’ राजनीतिक जीवनमा उनले यो मन्त्र प्रयोग गरिरहे ।२०४५ मा विश्वप्रकाश क्याम्पसमा नेविसंघका सभापति थिए । त्यसअघि स्ववियु चुनावमा नेविसंघ हार्दा अखिललाई कुट्ने चलन थियो । यो हरेक पटक दोहोरिरहन्थ्यो । उनको कार्यकालमा भने त्यो परिस्थिति बदलियो । ‘हामीले २०४५ सालमा अखिलले जित्दा कुटपिट हैन, लाइन लागेर उनीहरूलाई सम्मान गरेका थियौं,’ उनी सम्झिन्छन् ।आमाले जहिल्यै भनिरहन्थिन्, ‘लोभ कहिल्यै गर्नु हुँदैन । अनावश्यक लोभमा फस्यो भने मान्छे गलत बाटोमा पुग्छ ।’ आमाले बा पर्शुरामकै उदाहरण दिन्थिन् । २०४६ को परिवर्तनपछि त्यसअघि जेल बसेकालाई वर्षका आधारमा पैसा छुट्याइएको थियो । पर्शुरामले त्यति बेला ५० हजार पाउने थिए । ‘तर उहाँले म जेल बसेको भाडा लिन्न भन्नुभयो,’ आमा सुनाउँथिन् ।२०५७ मा बाको निधनपछि उनले आफ्नो भागको सबै जमिन दाजुकै नाममा गरिदिए । दाजुप्रतिको भरोसा र विश्वास देखेर आमा बिछट्टै खुसी थिइन् । ‘यसले लोभ गरेन । राजनीतिमा पनि कहिल्यै लोभ गर्दैन,’ आमाले दृढ विश्वासका साथ भनेकी थिइन् । सावित्रीको स्वास्थ्यमा २०५६ देखि विभिन्न समस्या देखा पर्न थाले । मुटु, फोक्सो, पाठेघरलगायत विभिन्न समस्या थपिँदै गए । बा गुमाएपछि आमाको स्वास्थ्यमा झन् असर परेको राज्यप्रकाश सुनाउँछन् । ‘आमा मसँगै बस्नुहुन्थ्यो, बुबा बितेपछि उहाँलाई थप गाह्रो हुन थाल्यो । त्यो घाउ बढ्दै गयो । रोगले झन् च्याप्दै गयो,’ उनी भन्छन् ।लामो जीवन स्कुलमा व्यतीत गरेकी उनलाई त्यसपछिका दिन झन् पीडामय हुन थाले । २०६४ मा स्वास्थ्य स्थिति जटिल बनेपछि उनलाई २८ दिन काठमाडौंको चाबहिलस्थित मेडिकेयर अस्पतालमा राखियो । त्यो २८ दिन सावित्रीका लागि निकै पीडादायक रहे । २२ दिन विश्वप्रकाश नियमित अस्पताल बसे । जीवनसंगिनी कविता भने २८ दिन नै अनिँदा आँखा लिएर आमाको स्वास्थ्यलाभको प्रार्थना गर्दै बसिन् । आमा झन्–झन् गल्दै थिइन् ।अस्पतालबाट डिस्चार्ज भएर डेरामा सार्ने बेलामा कोठामा पनि आमालाई अक्सिजन चलाइएको थियो । विश्वका आँखामा आमाको अन्तिम दिनका केही झझल्कोहरू आइरहन्छन् । लक्ष्मीपूजाको दिन छोरा–बुहारीको सहारामा आमाले बत्ती बालेकी थिइन् । त्यसपछि आमा निभिन् । आमाको अन्तिम दाहसंस्कार झापाको निन्दा नदी किनारमा भयो । अहिले पनि निन्दा नदीको किनारमा बसेर बा र आमा जलेको हेरिरहेको दृश्यले गम्भीर बनाउँछ विश्वप्रकाशलाई । यद्यपि, विश्वप्रकाशले एउटा सत्यलाई अन्तरहृदयबाटै बुझ्ने प्रयास गरेका छन्, ‘मृत्यु स्वाभाविक हो ।’ तर मृत्युपछिको रिक्तता ?जीवनमा हारेको वा जितेको क्षण उनले कहिल्यै नगरेको अनुभूत गरेका थिए । पार्टीको जिल्ला सभापति हार्दा होस् वा दुई पटक सांसद हारेर फर्किएको क्षण आँगनमा ५० साथीभाइ जरुर पर्खिरहेका थिए । तर त्यो भीडमा न आमा थिए, न बा । ‘त्यो भीडमा पनि बाबु हारेर आइस्, केही छैन जित्ने दिन आउँछ भनेर भन्ने आमाको काख, थपथपाउने बाको हात नहुँदा सन्नाटा लाग्दो रहेछ,’ विश्वप्रकाश गहिरो भावमा सुनिए । जितेर आएको क्षणमा पनि यदि आमा भएको भए भन्थिन्, ‘मैले भनेको थिएँ नि एक दिन जित्छस् भनेर ।’ जीवनमा जित्दा वा हार्दाको पल कुनै रिक्तता अनुभूत हुन्छ भने त्यो बाआमा सम्झेर नै हुन्छ । तर एकमनले सोच्छ पनि, ‘भौतिक रूपमा त को कहिलेसम्म हुन्छ त ? उहाँहरू जानुभयो, एक दिन म पनि जान्छु ।’तर जानुअघि पनि त गर्नुपर्ने थुप्रै काम छन् । जुन माटोसँग जोडिएका छन्, भावनासँग जोडिएका छन् । जीवनसँग जोडिएका छन् । आमाले सोचेको असल छोरा हुन त असल कामहरू गरिरहनुपर्‍यो । असल व्यवहार गरिरहनुपर्‍यो । जीवनमा गलत बाटो नहिँडोस् भन्ने आमाका प्रार्थनाले पनि विश्वप्रकाश सत्मार्ग हिँडिरहन्छन् । ‘र, त्यो मार्गमा हिँड्दा म बा र आमा (हरू) लाई साथै लिएर हिँडिरहेको हुन्छ,’ विश्वप्रकाश दृढ सुनिन्छन् ।"
साउदीको पाँचतारे होटलका 'पेस्ट्री सेफ' : जुजु धौबाट केक बनाएर अन्तर्राष्ट्रिय बजारमा पुर्‍याउन चाहन्छन्,"काठमाडौँ — तीन दशकअघिको कुरा त हो, धादिङको त्रिपुरासुन्दरी गाउँपालिका–३ तल्लो पोखराका सरोज थापा एसएलसीको पढाइ सकेर काठमाडौं हान्निएको । ‘त्यतिबेलाको समय नै त्यस्तै थियो,’ सरोजले सम्झिए, ‘एसएलसीपछि कमाउन जानुपर्छ भन्ने ।’काठमाडौं आएर कालीमाटीको एक आइसक्रिम पसलमा मासिक आठ सय तलबमा काम गरेका यिनै सरोज संघर्षको लामो बाटो हिँडेर अहिले अन्तर्राष्ट्रिय परिचय भएका पेस्ट्री सेफ भएका छन् । कतार, कुबेत, यूएई, साउदी अरब र ओमानसम्मका पाँचतारे होटलमा अनेक भूमिकामा काम गरेका सरोजको लोभलाग्दो सफल वर्तमानभित्र संघर्ष र मेहनतको लामो कथा लुकेको छ ।२०५४ सालमा बाआमाबाट तीन सय रुपैयाँ खर्च थापेर काठमाडौं छिरेका सरोज आफन्तकहाँ बसेर सोह्रखुट्टेस्थित सरस्वती क्याम्पसमा ‘नाइट सिफ्ट’ मा आइकम भर्ना भए । अनि पढाइखर्च जुटाउन आइसक्रिम पसलमा काम थाले । त्यही बेला उनले थाहा पाए, नेपाल पर्यटन तथा होटल व्यवस्थापन प्रतिष्ठान (नाथम) ले होटल म्यानेजमेन्ट तालिमका लागि भर्ना खोलेको खबर । उनले सुनाए, ‘भर्ना गर्न पैसा थिएन । साहुले तलबबाट काटेर सहयोग गर्ने भएपछि मैले पढ्न पाएँ ।’ती दिन उनी १० देखि ४ बजेसम्म नाथममा पढ्थे । त्यसपछि राति अबेरसम्म आइसक्रिम पसलमा काम गर्थे । नौ महिने तालिमकै क्रममा उनको सरस्वती क्याम्पसको पढाइ छुट्यो । तालिमपछि उनले मासिक ६ सय रुपैयाँ पाउने गरी त्यतिबेलाको चल्तीको लाजिम्पाटस्थित सांग्रिला होटलमा इन्टर्नसिप गर्न पाए ।काम थालेपछि दुई साताको कुरा हो । विदेशी पाहुना बेलुकाको खाना खाइरहेका थिए । अचानक बत्ती गयो । अन्धकार छायो । त्यही बेला सिलिन्डर ग्यासबाट बल्ने बत्ती बालेर उज्यालो पारे । पाहुना खुसी भए । फटाफट काम गरेर पाहुना खुसी बनाएको भन्दै होटलको मानव संशाधन शाखाले उनलाई कर्मचारीका रुपमा नियुक्त गर्‍यो । अनि त उनको तलब पुग्यो, मासिक २६ सय रुपैयाँ ।तर यो काममा उनी अडिएनन् । सन् २००१ मा दाइ पर्ने आफन्तको सम्पर्कबाट यूएईको आबुधाबीस्थित होलिडे इन होटल (पहिले स्यान्डस् होटल) पुगे । ‘सर्भिस’ को काम थाले । नाथममा पढेकाले रुचि त उनको सेफसँगै काम गर्ने थियो । ‘मलाई रुचि त बेकरी र पेस्ट्री आइटम बनाउने थियो,’ ती दिन सम्झिँदै उनले सुनाए ।ड्युटीको काम सकेपछि उनले ओभरटाइम भान्छाभित्र छिरेर यही काम गर्न थाले । यही सीपले नै उनलाई अघि बढ्ने बाटो खोलिदियो । सुरुका तीन वर्ष उनले त्यही होटलमा काम गरे । ‘सर्भिस’ को कामबाट सुरु भएको उनको यात्रा सेफसम्म पुग्यो । उनी यतिमै अडिएनन् । राम्रो अवसर खोज्दै र सम्पर्क बढाउँदै गए ।स्यान्डस्‌मा काम थालेको तीन वर्षपछि उनले आबुधाबीकै इमिरेट्स प्यालेस होटलमा काम पाए । उनले सुनाए, ‘तलब सेवासुविधा राम्रो भएकैले काम फेरेँ ।’त्यहाँ फ्रेन्च, जर्मनी, श्रीलंका, भारत, मेक्सिकोका सहकर्मी थिए । एक्लो नेपाली भए पनि उनले विदेशीहरुसँग काम सिक्नमा कुनै कन्जुस्याइँ गरेनन् । इमिरेट्समा काम गर्दाको एउटा क्षण उनी भुल्दैनन् । पूर्व अमेरिकी राष्ट्रपति जर्ज डब्लु बुस २००८ मा यूएई भ्रमणमा पुगेका बेला उनी कार्यरत इमिरेटस् प्यालेसमा तीन दिन बसेका थिए । शक्तीशाली देशका राष्ट्रपतिको सेवामा खटिएको त्यो क्षण उनी अझै सम्झिरहन्छन् ।इमिरेट्सको पेस्ट्री बनाउने विभागमा उनले तनमनले काम सिके । निरन्तरको मेहनत नै उनले जानेको सफलताको सूत्र थियो । त्यही भएर त उनी एकाध वर्षमै दुईपल्ट बढुवा भए अनि भए, सहायक सुपरभाइजर । त्यहाँ साढे तीन वर्ष काम गरेपछि उनी दुबईमा भर्खरै खुल्न लागेको पाँचतारे होटल बन्यान ट्रीमा सुपरभाइजर भएर गए । ६ महिनापछि नयाँ अवसरको खोजीमा उनी पुगे, ओमानको पाँचतारे क्राउन प्लाजा ओपनिङमा । एक वर्ष त्यहाँ काम गरेपछि उनी कतारको दोहास्थित रिट्ज क्याल्टोर्न होटलमा सिनियर सेफ पदमा काम गर्ने गरी गए । त्यहाँबाट पनि उनको यात्रा रोकिएन् ।त्यहाँबाट उनी पुगे, कुवेतमा प्रि–ओपनिङ हुन लागेको मिसोनी कुवेत कार्लसोल होटलमा । यहाँ भने उनले पेस्ट्री बेकरी सुसेफका रुपमा काम गरे । अढाई वर्ष काम गरेर त्यही चिनजान भएको एक स्पेनिस सेफले उनलाई कतारकै पाँचतारे डब्लु दोहा होटलमा सहायक पेस्ट्री सेफ भएर काम गर्न जाने प्रस्ताव राखे । त्यहाँ एक वर्ष काम गरेपछि स्पानिस सेप साथीकै प्रस्तावमा प्रि–ओपनिङ हुन लागेको दुबईस्थित होटलमा कामको अफर पाए । त्यहाँ अढाई वर्ष काम गरेर दुबईकै अर्को होटल सोफिटेल डाउन टाउनमा पुगे, पेस्ट्री सेफको प्रमुख जिम्मेवारीमा ।त्यहाँ साढे चार वर्ष काम गरेपछि उनी बिदामा काठमाडौं फर्केका थिए । तर कोभिड महामारीले उनी यतै अड्किए । पाँच महिनापछि उनी कार्यस्थल त फर्किए तर होटलको व्यवसाय खस्किसकेको थियो । उनलाई होटल व्यवस्थापनले आधा तलबमा काम गर्न वा पाँच महिनाको तलब लिएर जान विकल्प दियो । पाँच महिनाको तलब बुझे र पुगे, दुबईको एक होटलमा । जुन तीन महिनापछि प्रि–ओपनिङ हुँदै थियो ।दुबईमा काम गरिरहेका बेला साउदीमा पहिले काम गर्दा चिनजान भएको साथीले साउदी अरबको दमामस्थित युरोपियन लक्जरी होटल ग्रुपको केम्पेस्की होटलमा कामको अफर गर्‍यो । एक्जुकेटिभ पेस्ट्री सेफको जिम्मेवारीसहित राम्रो तलब सुविधा पाउने भएपछि त्यहीँ अडिए । अहिले पनि यहीँ कार्यरत छन् ।आबुधाबीको होटलमा सामान्य कामदारका रुपमा छिरेका सरोज निरन्तरको मेहनत र आएका अवसरलाई समयमै छोप्दै अघि बढ्ने स्वाभावका कारण प्रगतिको बाटोमा छन् । मासिक लाखौंको तलब बुझ्ने उनी कमाइबाट भन्दा पनि नयाँनयाँ काम सिक्ने अवसर र संसारका लब्ध प्रतिष्ठित अतिथि सत्कारको काम गर्न पाएकामा सन्तुष्ट देखिन्छन् ।सात बर्षअघि यूएई बस्दा उनले त्यहाँका व्यावसायिक सेफहरुको संगठन ‘दि इमिरेट्स कुलिनरी गिल्ड’ को प्रतिनिधित्व गर्दै जर्मनीमा पेस्ट्री जज (निर्णायक मण्डल सदस्य) हुने मौका पाए । विश्वभरका ‘इन्ट्री लेभल’ का सेफ सहभागी हुने यो प्रतियोगिता हरेक वर्ष युरोपका विभिन्न देशमा ‘वर्ल्ड एसोसिएसन अफ सेफ्स सोसाइटीज’द्वारा आयोजना हुने गर्छ । निर्णायक मण्डल सदस्यले प्रतियोगितामा सहभागी सेफले बनाएका परिकार चाखेर अंक दिन्छन् । धेरै अंक ल्याउने प्रतिस्पर्धीले ‘दि वर्ल्डस् बेस्ट पेस्ट्री सेफ’ को उपाधि पाउँछन् । त्यहीँ गएका बेला उनले जर्मन बेकरी बनाउने एकमहिने तालिम (डिप्लोमा इन बेकरी) लिने मौका पनि पाए ।संसारका जुन कुना दौडे पनि सरोजलाई नेपालभित्रै पनि केही काम गर्ने र आफूले जानेको सीप सिकाउने हुटहुटी छ । त्यही हुटहुटीले गर्दा युरोप र अमेरिकन स्ट्यान्डर्डको बेकरी र चकलेटको फ्याक्ट्री खोल्ने योजना बनाएका छन् । नेपाली उत्पादनका रुपमा ब्रान्डिङ गर्ने गरी आउने साउनबाट ‘बेक जुजु धौ केक’ सुरुवात गर्दै छन् ।छुट्टीमा नेपाल आएको मौका पारेर उनले दुई वर्षदेखि परिवारका सदस्यसँग यसमा अध्ययन र ‘ट्रायल’ गरिरहेका थिए । भन्छन्, ‘मेरी श्रीमतीले हृयान्डल गर्ने गरी आउने साउनबाट काठमाडौंमा नै सुरुवात गर्दै छौं, त्यसमा थप गर्नुपर्ने कामका लागि तीनचार महिनामा नेपाल आएका बेला सघाउँछु ।’ भक्तपुरे जुजु धौबाट तयार गरिने यो केकलाई अन्तर्राष्ट्रिय बजारमा पुर्‍याउने सोच उनले राखेका छन् ।"
अन्नपूर्ण आरोहणको ७५ वर्ष : बुवाको विरासतमा माथियास हर्जोगको आत्मिक यात्रा,"पोखरा — विश्वमै पहिलोपल्ट ८ हजार मिटरमाथिको हिमाल आरोहण गरेका फ्रान्सेली नागरिक मौरिस हर्जोगले आफ्नो किताब ‘अन्नपूर्ण’ मा लेखेका छन्, ‘मानिसको जीवनमा अरु अन्नपूर्णहरू पनि छन् ।’ अन्नपूर्ण आरोहणको अनुभूति समेटिएको उनको ‘बेस्ट सेलर’ किताबका यी पंक्तिको अर्थ हो– एउटा ठूलो सफलता प्राप्त गरिसकेपछि पनि जीवन सकिँदैन ।जीवन निरन्तर अगाडि बढ्छ, नयाँ चुनौतीहरू आउँछन् र हामीले हरेक पटक नयाँ सुरुआत गर्नुपर्छ । एउटा ‘अन्नपूर्ण’ जितिसकेपछि अर्को ‘अन्नपूर्ण’ हाम्रो प्रतीक्षामा हुन्छ ।सन् १९५०, जुन ३ । एउटा मिति जसले मानव इतिहासमा पर्वतारोहणको परिभाषा नै बदल्यो । फ्रान्सेली पर्वतारोही मौरिस हर्जोग र उनका साथी लुइस ल्याचेनलले विश्वमा पहिलोपल्ट ८ हजार मिटरभन्दा अग्लो हिमाल, अन्नपूर्ण प्रथम (८,०९१ मिटर) को चुचुरोमा पाइला टेके । यो केवल एक आरोहण थिएन, यो अदम्य साहस, अटल आस्था र मानव चेतनाको असीमित सम्भावनाको जीवन्त प्रतीक थियो ।फ्रान्सेली राष्ट्रिय टोलीले अन्नपूर्ण आरोहण गरेको मंगलबार ७५ वर्ष पुगेको छ । लुइसले आरोहणको पाँच वर्षपछि ३४ वर्षको उमेर ज्यान गुमाइसकेका छन् । मौरिसले सन् २०१२ मा ९३ वर्षको उमेरमा ज्यान गुमाए । यस वर्ष अन्नपूर्ण आरोहणको हीरक जयन्ती मनाउने तयारी गर्न गत वर्षको कात्तिकमा मौरिसका छोरा माथियास हर्जोग नेपाल आएका थिए । उनी उत्तरी मोहडाबाट अन्नपूर्ण चढ्न बुबा हिँडेकै बाटो उनी ‘नर्थ अन्नपूर्ण बेस क्याम्प’ पुगे । पोखराबाट म्याग्दीको बेनी, तातोपानी, नारच्याङ हुँदै उनी आधार शिविर पुगेका थिए ।हीरक जयन्ती मनाउन माथियास पुनः नेपाल आएका छन्, हिमालको छायाँमा आफ्नो बुबाको पाइलाहरू सम्झिँदै तर आफ्नै बाटो बनाउँदै । अहिले उनी योग र आध्यात्मिक सेवामा समर्पित छन् तर हरेक पाइला अझै पनि अन्नपूर्णको कथाले निर्देशित भइरहेको छ । यसपल्ट उनी एक्लै आएनन्, परिवारका सदस्य र फ्रान्सेली सांगीतिक टोलीलाई पनि लिएर आए । हीरक जयन्ती मनाउन उनी सोमबार उत्तरी आधार शिविर पुगे ।पहिलोपल्ट आधार शिविर पुग्दा उनले वरिपरि लस्करै उभिएका हिमाललाई हेरे । आफ्नो बुबाले टेकेको टाकुरोमा आँखा पुर्‍याए । योग गरे । ध्यानमा मग्न भए । आधार शिविरमा बनेको बुवाको सालिक सुम्सुम्याए । सालिक हेरेर उनी रोए । त्यो पीडाको आँसु थिएन, कृतज्ञताको थियो । ‘जब मैले बुबाको सालिक देखेँ । म चुपचाप त्यहाँ उभिएँ । एकछिनका लागि समय रोकिएको जस्तो लाग्यो,’ मसिनो स्वरमा उनले भने, ‘मलाई लाग्यो, म उहाँको पाइला पछ्याइरहेको छैन, म आफ्नो बाटोमा छु । तर त्यो बाटोमा उहाँको आशीर्वाद छ ।’अन्नपूर्ण आरोहणको हीरक जयन्ती मनाउन नेपाल आएका मौरिस हर्जोगका छोरा माथियासलाई पोखरा विमानस्थलमा स्वागत गर्दै पोखराका पर्यटन व्यवसायी ।अन्नपूर्ण आरोहणको हीरक जयन्ती मनाउन नेपाल आएका मौरिस हर्जोगका छोरा माथियासलाई पोखरा विमानस्थलमा स्वागत गर्दै पोखराका पर्यटन व्यवसायी ।आधार शिविरबाट फर्किएपछि एक साँझ पोखरामा भेटिएका उनले आफ्ना बुवासँगको स्मृति केलाए । ‘बुवा कम बोल्नुहुन्थ्यो तर कहिलेकाहीँ मन खोलेर बोल्नुहुन्थ्यो । एकदमै विनम्र हुनुहुन्थ्यो,’ माथियास सम्झन्छन्, ‘उहाँले कहिल्यै आफ्ना व्यक्तिगत अनुभवबारे धेरै बोल्नुभएन । तर कहिलेकाहीँ, हामी दुई मात्र हुँदा, उहाँका आँखामा गहिरो अनुभूति देखिन्थ्यो ।’माथियासका अनुसार, मौरिसले अन्नपूर्णको शिखर पुगेपछि जे अनुभव गरे, त्यो आध्यात्मिक रूपान्तरणको आरम्भ थियो । मौरिसले माथियाससँग भनेका थिए, ‘शिखरमा पुगेपछि मैले प्रेमको यस्तो अनुभूति गरेँ, जुन शब्दले बयान गर्न सकिँदैन । त्यो क्षणले मेरो जीवनको खालीपन भरिदियो ।’सन् १९५१ मा प्रकाशित मौरिस हर्जोगको पहिलो पुस्तक ‘अन्नपूर्ण : ८००० मिटर अग्लो चुचुरोको पहिलो विजय’ मा त्यस्ता अनुभूतिहरू केवल संकेतका रूपमा उल्लेख छन् । त्यस बेला फ्रान्समा व्यक्तिगत वा आध्यात्मिक विषयबारे खुला रूपमा बोल्न हुन्थेन । ‘उहाँले भनिरहनु भएको थिएन तर म बुझ्थेँ, उहाँको भित्र केही गहिरो परिवर्तन भएको थियो,’ माथियास सम्झन्छन् ।मौरिसको अनुभवमा आधारित पुस्तकले लाखौं पाठकलाई हिमालको रहस्य, चुनौती, र मानवीय उत्कर्षको कथा सुनायो । बिनाअक्सिजन, एकै सिजनमा र पहिलो प्रयासमै सम्पन्न भएकोले पनि यो आरोहण विशेष थियो । सन् १९५० को दशकमा अन्नपूर्ण आरोहण अहिलेको जस्तो सजिलो थिएन । उनीहरूसँग आजको जस्तो गुणस्तरीय जुत्ता, ज्याकेट जीपीएस वा अक्सिजन थिएन । छालाको जुत्ता, कपडाको ज्याकेट र हातमा एउटा नक्सा मात्र थियो । आरोहणपछि हर्जोग र ल्याचेनल दुवैले गम्भीर ‘फ्रस्टबाइट’को सामना गरे । जसका कारण हर्जोगले सबै औंलाहरू गुमाए ।आरोहणबाट फर्किएपछि मौरिसले धर्मका बारेमा पढ्न थालेका थिए । उनले हिन्दू धर्म, बौद्ध दर्शन, इसाई आस्थाको गहिरो अध्ययन गरे । ‘मलाई लाग्छ, त्यो अनुभव उहाँका लागि परम शक्तिसँगको सम्पर्क थियो । त्यसपछि उहाँ भगवानको खोजीमा लाग्नुभयो,’ योग र आध्यात्मिक सेवामा समर्पित माथियासले भने ।यही आध्यात्मिक जागरणले मौरिसलाई अझ गहिरो खोजीमा डोर्‍यायो । मौरिस विश्वभर चिनिए । ‘किनभने जब तपाईं यति शक्तिशाली र दिव्य अनुभूतिबाट गुज्रनुहुन्छ, तपाईं त्यसलाई बुझ्न चाहनुहुन्छ, तपाईं त्यस ऊर्जा नजिक जान चाहनुहुन्छ,’ माथियास भन्छन्, ‘त्यस क्षणपछि उहाँले अनेकौं तरिकामा भगवानको खोजी गर्न थाल्नुभयो ।’ यसले सन् १९९७ मा मौरिसको दोस्रो पुस्तक ‘अन्नपूर्ण : प्रिमियर ८०००’ लाई पनि जन्म दियो । पहिलो किताब लक्ष्य, आरोहण, शिखरबारे थियो भने दोस्रो पुस्तक उनको भित्री परिवर्तनबारे थियो । मौरिसका दुई किताब विश्वका ४० भन्दा बढी भाषामा प्रकाशित भएर हालसम्म १ करोड १० लाख प्रतिभन्दा बढी बिक्री भइसकेका छन् ।मौरिसले आफ्नो दोस्रो किताबको पहिलो पाठक छोरालाई नै बनाएका थिए । ‘त्यो मेरो लागि असाधारण क्षण थियो,’ माथियास भन्छन्, ‘पहिलो किताबमा विजयको कथा थियो तर दोस्रोमा उहाँको भित्रको परिवर्तन थियो ।’ त्यस पुस्तकको अन्तिम वाक्य ‘मानिसको जीवनमा अरु अन्नपूर्णहरु पनि छन्’ माथियासको हृदयमा सदैव गुञ्जिरहन्छ, ‘बुबाले मलाई सिकाउनु भएको कुरा थियो– हिमाल बाहिर मात्र होइन, भित्र पनि चढ्नुपर्छ ।’मौरिस हर्जोगको नेपालसँगको सम्बन्ध केवल एउटा आरोहणमा मात्र सीमित थिएन । त्यो त आत्माको एउटा अटूट सम्बन्ध थियो । उनी निधन हुनु अघिसम्म नेपालसँग जोडिएका थिए । ‘म सानो हुँदा हरेक आइतबार राजा महेन्द्रले हाम्रो घरमा फोन गर्नुहुन्थ्यो,’ माथियासले मुस्कुराउँदै भने, ‘बुबा फोन उठाएर निकै आत्मीयताका साथ कुरा गर्नुहुन्थ्यो । नेपालले उहाँलाई धेरै दिएको थियो र उहाँलाई त्यो फर्काउनु स्वभाविक लाग्थ्यो । उहाँले पूर्वाधार, विकास र अन्य धेरै क्षेत्रमा सहयोग गर्नुभयो ।’बुवाले अन्नपूर्ण आरोहण गर्दा माथियास जन्मिइसकेका थिएनन् । तर उनको लागि पनि नेपाल नयाँ भूमि पनि थिएन । सन् १९९३ मा उनी बुवासँग नेपाल आएका थिए । त्यतिबेला उनी १४ वर्षका थिए । काठमाडौं आएर कैलाश पर्वत र मानसरोवर गएको उनलाई अझै सम्झना छ । ‘मैले केही फोटोहरू ल्याएर बाटोमा बालबालिकालाई दिएको थिए,’ उनले सम्झिए, ‘त्यो मेरो लागि निकै मनछुने क्षण थियो ।’आजभन्दा ७५ वर्ष पहिले अहिलेजस्तो सञ्चारको सुविधा थिएन । सन् १९५० को दशकमा जब नेपाल पश्चिमी संसारका लागि पूर्णतः अज्ञात थियो र हिमाल चढ्नु चन्द्रमामा पुग्नुसरह थियो । त्यतिबेला मौरिस हर्जोगको टोलीले इतिहास रचेको थियो । अन्नपूर्ण आरोहण फ्रान्सको राष्ट्रिय अभियान थियो, व्यक्तिगत होइन । मौरिस दोस्रो विश्वयुद्धमा फ्रान्सेली प्रतिरोध आन्दोलनका सदस्य थिए । ‘उहाँ सबैभन्दा राम्रो आरोही नभए पनि उहाँसँग नेतृत्वको अनुभव थियो,’ आरोहण दलमा मौरिस छनोट हुनुको कारण बताउँदै माथियासले भने, ‘कठिन परिस्थितिमा मान्छे र स्रोत व्यवस्थापन गर्ने सीप उहाँसँग थियो । त्यसैले उहाँ चयनमा पर्नुभयो ।’ अन्नपूर्ण आधार शिविर पुगेर फर्किएपछि अहिले पनि उनी कल्पना गर्छन्- ७५ वर्षअघि, प्रविधिविहीन अवस्थामा, छालाको जुत्ता, नक्साबिना, जीपीएस बिना आरोहण कसरी सम्भव भयो ? साहस र सामूहिकता नै उनी बुवाको सफलताको कारण मान्छन् ।माथियास पाँच वर्षअघि नै नेपाल आउन चाहन्थे । उनलाई कोरोना महामारीले रोक्यो । अहिले उनी योग र आध्यात्मिक सेवामा समर्पित एक साधकका रूपमा आफ्नो बुबाको पदचाप पछ्याउँदै आफ्नै आत्म-यात्रामा छन् । उनको आगमनले अन्नपूर्णको कथालाई फेरि एकपल्ट ताजगी दिएको छ ।मौरिस हर्जोगले भौतिक अन्नपूर्ण जिते तर माथियास आफ्नो जीवनको आध्यात्मिक अन्नपूर्ण खोजिरहेका छन् । उनी अहिले जर्मनीमा योग स्कुल चलाउँछन् । ध्यान शिविर आयोजना गर्छन् । अन्तर्राष्ट्रिय योग शिक्षकहरूलाई प्रशिक्षण दिन्छन् । तर उनको मन अझै नेपालमै अडिएको छ । ‘म यहाँ एउटा गैरनाफामूलक स्कुल खोल्न चाहन्छु, जहाँ योग, अंग्रेजी र नेपाली जीवनदर्शन सिकाउन सकियोस्,’ उनी भन्छन्, ‘नेपालको ज्ञान परम्परा, बौद्ध दर्शन, र प्रकृतिसँगको सहअस्तित्व आजको संसारका लागि अमूल्य छ ।’माथियासको आगमनले केवल विगतको सम्झना मात्र ल्याएको छैन, यसले भविष्यका लागि पनि प्रेरणा दिएको छ । उनी पर्यटन र संरक्षणबीच सन्तुलनको वकालत गर्छन् । भन्छन्, ‘हामीले आर्थिक विकास र वातावरणीय संरक्षणबीचको मध्यम मार्ग खोज्नैपर्छ । अन्तर्राष्ट्रिय सहकार्य अत्यन्त आवश्यक छ ।’ युवा पुस्तालाई लक्ष्य गरी पर्यटन, प्रकृति र पर्वतीय संस्कृति केन्द्रित भएर नेपालको प्रवर्द्धन गर्नुपर्ने उनी सुझाउँछन् ।म्याग्दीको अन्नपूर्ण गाउँपालिकामा पर्ने उत्तरी आधार शिविरमा मौरिस हर्जोग, लुइस ल्याचेनल र पहिलो नेपाली आरोही सोनाम वाङ्चुक शेर्पाको अर्धकदको सालिक राखिएको छ । मंगलबार प्रधानमन्त्री केपी शर्मा ओलीले सालिक अनावरण गर्ने पूर्व योजना रहे पनि मौसमको खराबीले हेलिकप्टर पुग्न सकेन । उनले नारच्याङमा पुगेर ‘मौरिस हर्जोग पदमार्ग’ र खुला संग्रहालयको उद्घाटन गरे । सालिक अनावरण गर्न उर्जा, सिंचाइ तथा जलस्रोत राज्य मन्त्री खमबहादुर गर्बुजा पुगेका थिए । नेपाल पर्यटन बोर्ड, ट्रेकिङ एजेन्सिज एसोसियसन अफ नेपाल (टान) गण्डकी, नेपाल पर्वतारोहण संघ, गण्डकी लगायतले जेठ १७ देखि २२ सम्म विविभ कार्यक्रम गरी हीरक जयन्ती मनाइरहेका छन् ।हीरक जयन्ती सकिएपछि माथियास जर्मनी फर्किनेछन् । उनको मनले नेपाल फर्कनुपर्छ भन्छ । बुवाको नेपालसँगको सम्बन्धले आफ्नो जीवनले आकार पाएको उनी ठान्छन् । पोखरा वरपर कतै चिटिक्कको घर बनाएर बस्न मन छ, जुन घरको झ्यालबाट हिमाल देखियोस् । घर इँटले मात्रै बनेको नहोस्, हरेक भित्ता, छानो, झ्याल र ढोकामा शान्तिको महसुस होस् ।मौरिसले संसारभरिका हिमाल आरोहीहरूको सम्मेलन आयोजना गर्थे । अब फ्रान्स सरकारको सहयोग लिएर त्यो परम्परा कायम राख्ने प्रयत्नमा उनी छन् । बुवाले छोडेर गएका जिम्मेवारी पूरा गर्नु आफ्नो अघि सिंगो अन्नपूर्ण उभिनुजस्तै भएको उनी ठान्छन् । भन्छन्, ‘अन्नपूर्ण केवल हिमाल मात्रै होइन, चुनौतीहरूको प्रतीक हो ।’"
"‘नक्कली प्रचण्ड’ बनेर हँसाउँथे, तर रुवाएर गए","काठमाडौँ — दुई वर्षअघिको एक भेटमा ‘नक्कली प्रचण्ड’ उपनामले चिनिएका हाँस्य कलाकार घनश्याम गौतमले भनेका थिए, ‘बाँचुन्जेलसम्म स–साना कुरामा खुसी हुनु नै मेरो लागी सौभाग्यको कुरा हो ?’सधैं स–साना कुरामा खुशी खोजीहिँड्ने यिनै घनश्याम अब यो संसारमा छैनन् । कलाकारिता र नाट्य क्षेत्रमा आफ्नो परिचय बनाइरहेका उनीको ४३ वर्षको उमेरमा निधन भयो । परिवारका अनुसार दुई वर्षदेखि क्यान्सर रोगसँग जुधिरहेका उनले सोमबार राति १२ बजेर ८ मिनेटमा भक्तपुर ताथलीस्थित काठमाडौं क्यान्सर अस्पतालमा अन्तिम श्वास फेरे ।२०६४ सालको कुरा हो । पहिलो संविधानसभाको चुनावी रापताप थियो । नाटक लिएर दार्चुला पुगेका उनले प्रचण्ड उपनामले समेत चिनिने माओवादी केन्द्रका अध्यक्ष पुष्पकमल दाहालको अभिनय गरेका थिए । उनको यो अभिनय यति बेजोड भइदियो कि, त्यसपछि उनको सार्वजनिक परिचय नै बन्यो ‘नक्कली प्रचण्ड’ ।चर्चित टेलीश्रृंखला 'मेरी बास्सै'देखि 'झ्याइँकुटी झ्याइँ'सम्ममा उनी ‘नक्कली प्रचण्ड’ कै भूमिकामा देखिएर थप लोकप्रिय भए । सडक नाटक, रेडियो नाटक र कचहरीमा सक्रिय गौतम विभिन्न स्कुलहरूमा पनि अभिनय सिकाउने गर्थे । गत भदौमा उनले बिरामीकै अवस्थामा तिजको गीत ‘मै अभागी चेली खुशी छैन बरिलै...’ बजारमा ल्याएका थिए ।हरेक वर्ष हुने गाईजात्रा हाँस्य व्यंग्य कार्यक्रममा उनले अभिनयमार्फत धेरैलाई पेट मिची मिची हँसाए । २०८० गाईजात्राको नजिकिँदै गर्दा बिरामी परेपछि भने उनको अभिनय यात्रामा ब्रेक लाग्यो ।०८० असारको कुरा हो । घनश्याम एक्कासी पेट दुख्ने समस्याले थलिए । सुरुमा त उनले दिसामा रगत देखिएकाले पायल्सको समस्या हो कि भनेर आर्युवेदिक उपचारमा लागे । समस्या बल्झिँदै गएपछि र थप उपचारमा जुटेपछि मात्रै उनले थाह पाए उनले आफूलाई ठूलो आन्द्रामा क्यान्सर भएको ।श्रीमती युगज्योतिले सुरुमा भक्तपुर क्यान्सर अस्पतालबाट सुरु भएको गौतमको उपचार भारतका अस्पतालदेखि काठमाडौं क्यान्सर अस्पतालमा आएर टुंगिएको बताइन् ।कलाकारिता क्षेत्रमा रहँदा वाहवाही पाएका घनश्याम क्यान्सर भएसँगै गुमनाम बन्न थाले । अस्पतालहरु चाहर्दै र अनेकथरी औषधिमा निर्भर बन्दै उनले अप्ठ्यारा दिनहरु बिताए । भएको सबै पैसा उपचारमा सकिएको श्रीमती युगज्योतिले केही दिनअघिको कुरामा दुःखेसो सुनाएकी थिइन् ।आफ्नो कुशल अभिनयमार्फत सबैलाई हँसाउने घनश्याम सबैलाई रुवाएर परलोक गए । उनको पार्थिव शरीर मंगलबार पशुपति आर्यघाटमा अन्त्येष्टि गरिएको छ ।"
सुभाष नेपालीकी आमा : नागाल्यान्डमा मजदुरी गरेका छोरा राष्ट्रसंघका आर्थिक सल्लाहकार,"काठमाडौँ — विभेदको जलनले कतिसम्म पोल्छ ? त्यो पीडा नभोग्नेहरूले सायदै अनुभूत गर्लान् । जात व्यवस्थाको सबैभन्दा पिँधमा पिल्सिएका समुदायमाथि भएका विभेद र निषेधका शृंखला अहिले पनि जारी छ । कथित उपल्ला जातहरूको बाहुल्य भएको समाजमा दलितहरूका लागि पिँढीभित्र टेक्न मात्र होइन, ठूला सपना देख्न पनि वर्जितझैं थियो । तिनै निषेधका पर्खालविरुद्ध संघर्ष मात्र होइन, कठोर परिश्रमबाट अर्घाखाँची, सन्धिखर्कका सुभाष नेपालीले आफूलाई अटल उभ्याए । उनी अहिले संयुक्त राष्ट्रसंघको आर्थिक सल्लाहकार छन् । अन्तर्राष्ट्रिय आर्थिक सल्लाहकार बनेर सुभाष छिट्टै श्रीलंका उड्दै छन् । संयोग यस्तो भइदियो, हिजो निषेध गर्नेहरू नै अहिले उनको नाममा गर्व गर्छन् ।केही समयअघि सुभाष सन्धिखर्क पुगेका थिए । गाउँको माटोमा उभिनासाथ विगतका स्मृतिले स्वागत गरे । यो न्यानो मात्र थिएन, बिझाउने पनि थियो । केही स्मृतिले डसे । हिजो स्कुलबाट फर्किंदै गर्दाको होटल आज पनि उसैगरी चलिरहेको थियो । मान्छेहरू भित्र–बाहिर गरिरहेका थिए । त्यही दृश्यमा उनले एउटा स्कुले केटोको टिठलाग्दो अनुहार सम्झिए । जसलाई भित्र–बाहिर गर्न अरूलाई जस्तो सजिलो थिएन । खाजा खान भित्र पसेका ती किशोरलाई होटल मालिकले गलहत्याउँदै बाहिर निकालेका थिए । कारण एउटै थियो, जात । अपमानित भएर बाहिरिँदै गरेको त्यो किशोरको अनुहारमा आँसुसँगै विद्रोह पोखिएको थियो । अपमानको त्यो खत तिनै किशोर सुभाषको हृदयमा अझै पनि गहिरो छ ।गाउँ पुगेपछि आउने यादका शृंखलामा एउटा अनुहार सधैं चहकिलो बल्छ । त्यो चहकिलो अनुहार अहिले भने निभिसकेको छ । गाउँलेहरू अहिले पनि सम्झन्छन्, उनको गुनिलो स्वभाव । तिनै आमा शिवकला नेपालीलाई सुभाष पुस्तकका पानाहरूमा पनि समेट्न चाहन्छन् । ‘आमाको भागमा सधैं दुःख मात्र पर्‍यो,’ सुभाष बेचैन सुनिन्छन् । २०१७ मा जन्मेकी शिवकलाको ११ वर्षको उमेरमा टामबहादुरसँग विवाह भयो । त्यस दिनदेखि नै शिवकलाका दुःखका दिन सुरु भए । पहाडका उकाली–ओरालीमा भारी बोक्ने काम गर्थे दम्पती नै । जब हजुरबा नागाल्यान्ड गए, बा पनि उतै लागे । बासँग केही वर्ष आमा पनि उतै बसिन् । बा नागाल्यान्डमा चौकीदारी गर्थे । सुभाष त्यतै जन्मे ।पछि सुभाष र उनका दुई बहिनीहरू सन्धिखर्कमै हुर्किए । हुर्कंदै गर्दा सुभाषले आमा सुतेको कहिल्यै देखेनन् । ‘म सुत्ने बेलासम्म पनि आमा घरको काममै खटिनु हुन्थ्यो । म उठ्दा काममा हिँडिसक्नुभएको हुन्थ्यो,’ सुभाष सम्झन्छन् । गाउँमा पानीको समस्या थियो । दलितलाई कुवामा पानी भर्न निकै सकस थियो । गैरदलितले नभरुन्जेल पर्खेर बस्नुपर्थ्यो । ‘त्यसमाथि एउटाले भरिसकेको छ, अर्को गैरदलित परबाट आउँदै छ भने उसले ठाउँ नछोडिदिने । परको मान्छेलाई पर्खेर बस्ने । उनीहरूले भरुन्जेल पर्खेर बस्नुपर्ने । त्यसरी पर्खंदा–पर्खंदा पानी सकिन्थ्यो,’ सुभाष विभेदको चपेटामा परिरहेकी शिवकलाको संघर्ष भन्छन्, ‘त्यसैले पनि आमा बिहानै ३ बजे उठेर पानी भर्न जानुहुन्थ्यो ।’शिवकलासँग फुर्सद कहिल्यै भएन । सन्तानसँग बसेर कुरा गर्ने, रमाउने समय पनि कहिल्यै पाइनन् । खेतबारीको उब्जनीले ३ महिना पनि खान पुग्दैन थियो । सुभाषका बाले ३२ वर्ष नागाल्यान्डमा चौकीदारी गरे । आमाले मेलापातसँगै भैंसी, बाख्रा पालेर घर चलाउँथिन् । श्रीमान्ले पठाएको रकम जोगाएर एक दिन खेत किन्ने निर्णय गरिन् । तर पैसा हुँदा पनि जमिन किन्न कहाँ सजिलो थियो र ? कथित उपल्लो जातकाले जमिनको खरिदमा पनि जातकै पर्खाल लगाए ।एक जना कथित उपल्लो जातकालाई आमाले केही ऋण सापटी दिएकी थिइन् । उनले त्यो फिर्ता गरेका थिएनन् । उनैले आफ्नो खेत बेच्न खोजेका थिए । जब शिवकलाले किन्ने भइन्, तब तनाव सिर्जना भयो । ‘तल्लो जातकालाई खेत बेच्न दिँदैनौं,’ उनका दाजुभाइले भाँजो हाले । शिवकलाले पैसा पनि दिइसकेकी थिइन् । ‘न खेत पाइन्छ, न दिएको पैसा फिर्ता,’ शिवकलालाई फसाद पर्‍यो । त्यो जग्गा आफ्नो नाममा ल्याउन उनले सदरमुकाममा भएको तीन आना जग्गासँग सट्टापट्टा गर्ने उपाय रचिन् ।‘खेत लिए पनि नक्सामा त्यसको दुई पाटो हामीलाई दुःख दिने मान्छेकै पर्दो रहेछ । उनले दुई गरा रोकिदिए । आमाले त्यो पनि केही पैसा दिएर सल्टाउनुभयो,’ उनी सम्झिन्छन् । यता भने ती व्यक्तिका दाजुभाइको अवरोधका कारण आमाले सदरमुकामको जग्गासँग कागजी सट्टापट्टा मात्र गरेकी थिइन् । लगत्तै सदरमुकामको जग्गा आमाकै नाममा पास गर्ने सर्त थियो । तर, ती व्यक्तिले झुलाउन थाले । त्यही घटनाबाट आमाको मानसिक तनाव सुरु भयो । आमामा विभिन्न रोग देखिन थाले ।सुभाष स्कुल पढ्दादेखि सुरु भएको उनको समस्या स्नातकोत्तर सक्दा मात्र सुल्झिएको थियो ।...आमालाई सबैभन्दा बढी पीर छोराको थियो । पिटाइ खाएर घर फर्किन्थे सुभाष । उनी विद्रोही थिए । सबैले भन्थे, ‘यो हरामी छ ।’ सुभाष फर्केर हेर्छन्, ‘त्यतिबेला म किन हरामी थिएँ, जड कसैले बुझेनन् ।’ पानी लिन जाँदा आमा विभेद सहेर पर्खेर बस्न सक्थिन् तर सुभाष सक्दैनथे । उनी भरेको गाग्री उठाएर बाहिर राखिदिन्थे । अनि आफ्नो भर्न थाल्थे । त्यतिबेला उनीमाथि सामूहिक हातपात हुन्थ्यो । जति पिटाइ खाए पनि उनी हार मान्दैनथे । सुभाषको समुदायमा जनावरको छाला काढेर प्रशोधन गर्ने गरिन्थ्यो । त्यसका लागि अमला र खयरको बोक्रा आवश्यक पर्थ्यो । बोक्रा खोज्दै हिँड्ने भएकाले गाउँमा ‘बोक्रे’ भनेर खिसिट्युरी गरिन्थ्यो । ‘बोक्रे’ शब्द सुभाषका लागि सहिनसक्नु हुन्थ्यो । उनी लड्न तम्सिहाल्थे ।गल्ती अरूकै भए पनि दोष सुभाषले पाउँथे । आमाकहाँ ‘कम्प्लेन’ पुग्थ्यो । आमा सुभाषलाई कुट्न बाध्य हुन्थिन् । आमालाई डर थियो, ‘छोरालाई कसैले केही गरिदिने पो हो कि !’ कक्षा ६ मा पढ्दाको एउटा घटना उनले बिर्सेका छैनन् । कथित उपल्लो जातका दुई साथीले ‘बोक्रे’ भनेर जिस्क्याएपछि उनी लड्न गए । सुभाषलाई मरणासन्न हुने गरी कुटे ।घाइते भएर उनी घर पुगे । शिवकला आत्तिँदै, रुँदै छोरालाई बोकेर हस्पिटल लगिन् । पछि स्कुलमा प्रधानाध्यापकलाई उजुरी गर्न गइन् । प्रधानाध्यापकले बेवास्तापूर्वक उल्टै छोराको गल्ती देखाउँदै भने, ‘यो मान्छे यस्तो झगडा गर्छ भन्ने थाहा थिएन ?’घटना यतिमा मात्र सीमित छैन । एक पटक प्रधानाध्यापकको छोरा झोलामा जेरी बोकेर घर फर्किंदै थिए । सुभाषले झुक्किएर छोएपछि उनले ‘जेरीको पैसा तिर्’ भन्दै सुभाषलाई झम्टिए । त्यहाँ पनि सुभाषको भागमा कुटाइ नै पर्‍यो । आमालाई यस कुराले नमीठो आघात पार्‍यो । आमा छोराको चिना देखाउन ज्योतिषकहाँ पुगिन् । ‘तिम्रो छोरा ठूलो मान्छे हुन्छ,’ ज्योतिषले भनिदिए । आमाको अनुहारमा बेग्लै चमक छायो । घरमा आएर छोरालाई सुनाइन्, ‘तँ त गाडी चढ्ने हुन्छस् रे ।’ तर आमाको सपनाको पनि परिधि थियो । उनलाई त छोरा ‘पियन’ मात्र भइदिए पनि अनेक हुन्थ्यो । ०५३ मा एसएलसी नजिकिँदै थियो । पास हुने आस थिएन सुभाषलाई । उनी नागाल्यान्ड जान चाहन्थे । इन्डियन आर्मीमा भर्ती हुन चाहन्थे । नभन्दै एसएलसीपछि उनी नागाल्यान्ड गए, पेट्रोल पम्पमा मजदुरी गर्न थाले । त्यहाँ पनि नेपाली मजदुरमाथि गरेको अपमान सहन नसकेर झगडा पर्‍यो । आर्मी बन्ने सपना त्यागेर उनी नेपाल फर्किए । एसएलसीमा उनी अंग्रेजी र गणित विषयमा फेल भए । अर्को पटकमा पास गरे ।न पढाइ, न पढ्ने चाह । तर सुभाषको जीवनमा ‘यू टर्न’ कसरी सम्भव भयो ? उनी गाउँबाट दुई घण्टा उकालो हिँड्दै सदरमुकाम पुगेको त्यो दिन सम्झन्छन् । ‘मेरो क्लासमेट रामजी भट्टराईले एउटा कार्यक्रम छ भनेर लगे । त्यहाँ राष्ट्रिय जनमोर्चानिकट अखिल छैटौंको राजनीतिक तालिम रहेछ । मैले एक साताको तालिम लिएँ । त्यसपछि श्रम शिविरमा १५ दिन बसेर बारी खन्ने काम गर्‍यौं,’ सुभाष सुनाउँछन् । त्यो बेला उनले खुमानन्द भुसाललाई भेटे । जसबाट उनले राजनीतिक चेतना पाए । संगठनमा लाग्दा सबैभन्दा डर आमालाई थियो । छोरालाई मार्छन् कि भन्ने पीरले उनी रातभर छटपटाउँथिन् । छोरा खोज्न भौंतारिँदै हिँड्थिन् । गाउँमा छोरा बिग्रियो भन्नेसँग शिर झुकाउँथिन् ।विभेदविरुद्ध एक्लै लडिरहेका सुभाषलाई पहिलो पटक अनुभूत भयो, ‘अब मेरो संघर्षले संगठित रूप पायो ।’ त्यहाँबाट उनको राजनीतिक र साहित्यिक पठन यात्रा सुरु भयो ।उनी जिल्ला कमिटीमा बसेर काम गर्न थाले । दुई वर्षपछि संगठन त्यागे । त्याग्नुको कारणबारे सुभाष सुनाउँछन्, ‘त्यहाँ पूर्णकालीन कार्यकर्ता जिल्लाभन्दा माथि उठ्न सकेका थिएनन् । माथि पुगेकाहरू प्रायः ले मास्टर्स गरेका थिए । मलाई पनि माथि पुग्नु थियो । त्यतिबेला लाग्यो, माथि पुग्न त पढ्नै पर्दो रहेछ ।’त्यसपछि नै हो, सुभाषमा अध्ययनको गहिरो भोक जागेको । सुभाषले बुटवल बसेर स्नातक पढे । अंग्रेजीमा निखार ल्याउन मिहिनेत गरे ।स्नातक पढ्दाको सुरुवाती समय उनले छापाखानामा अपरेटरको काम गरे । बिस्तारै भाषा राम्रो भएपछि उनले अंग्रेजी भाषा नै पढाउन थाले । स्नातकका बेलामा घरमा आर्थिक संकट बढिरहेको थियो । त्यतिबेला बाले भने,‘अब तिमी नपढ, कमाउनुपर्छ ।’ आमाले भने अड्डी कसिरहिन्, ‘हैन, जसरी हुन्छ पढाइ छोड्नु हुन्न । पढेर मात्र दुःखबाट छुटकारा मिल्छ ।’ सुभाषले स्नातकमा बुटवल बहुमुखी क्याम्पस ‘टप’ गरेपछि गाउँले सबै चकित परे । उनीप्रतिको सामाजिक धारणा एकाएक बदलियो । शिवकला अब शिर ठाडो पारेर हिँड्नसक्ने भइन् ।सुभाषको पढाइ रोकिनेवाला थिएन । न त आमा रोकाउन चाहन्थिन् । उनी छोरा अघि बढेको, फैलिएको हेर्न चाहन्थिन् । उनलाई छोरामा पूर्ण भरोसा थियो । स्नातकोत्तर पढ्न काठमाडौं आएका सुभाषलाई सुरुमा डेराको समस्या पर्‍यो । कहाँ बस्ने ? निर्क्योल थिएन । त्यसअघि काठमाडौं आएका साथीहरूलाई फोन गरे, उठेन । पछि एक जना भद्र मित्रले साथीहरूले फोन नउठाउनुको कारण भने, ‘दलितलाई कसरी रुम सेयर गर्ने भनेर नउठाएका हुन् ।’ त्यो कुरा सुभाषको हृदयमा बेस्सरी गढ्यो । उनी त्यसको जवाफ जीवनको सफलताबाटै दिन चाहन्थे । मासिक ६ सयको कोठा खोजे, जात ढाँटेर बसे । पहिलो मास्टर्स अंग्रेजीमा गरे । त्यसपछि पढाउनका लागि कलेज चहारे, कतै पाएनन् । आमाले पूर्वराज्यमन्त्री मानबहादुर सुनार चिनेकी थिइन् । छोरालाई लिएर जागिर माग्न पुगिन् । तर मानबहादुरबाट कुनै सहयोग पाएनन् । पछि चाबहिलमा अंग्रेजी भाषा पढाउन थाले ।तैपनि उनले जागिरका लागि प्रयास छोडेनन् । १ सय ७० ठाउँमा एप्लिकेसन हालेपछि यूएनएचसीआरमा नाम निकाले । मासिक ४० हजारको पहिलो पक्का जागिर पाउँदा परिवारमै खुसी छायो । जागिर पाए पनि उनले पढाइलाई निरन्तरता दिइरहे । छात्रवृत्तिमा अमेरिका पढ्नका लागि तारन्तर प्रयास गरिरहे । पछि अर्थशास्त्रमा मास्टर्स गर्न ‘फुल ब्राइट स्कलरसिप’ मा अमेरिका उडे । कुनै समय मजदुरी गर्न नागाल्यान्ड पुगेको छोरो पढ्नका लागि अमेरिका उड्नु आमाका निम्ति कल्पना बाहिरको विषय थियो । आमालाई धेरैले भनेछन्, ‘कति भाग्यमानी तिमी ।’शिवकला कम बोल्थिन् । खुसीलाई भित्रभित्रै अटाउँथिन् । अमेरिका गएपछि आमाछोराबीच लामा–लामा कुरा हुन्थे । ‘असाइमेन्ट’ को प्रेसर थाम्न नसकेर उनी आमासँग फोनमा रुन्थे । आमा सम्झाउँथिन् । सुभाषले बोस्टर्न युनिभर्सिटीबाट अर्थशास्त्रमा मास्टर्स गरे । त्यसपछि विश्व बैंकमा जागिरे भए । उनले बाआमालाई अमेरिका बोलाए ।अमेरिकामा छँदादेखि नै शिवकलालाई पेट दुख्ने समस्या सुरु भयो । रोगका विभिन्न संकेत देखिन थालेपछि सुभाषमा चिन्ता छायो । उनले अमेरिकाको करिअर छाडेर परिवारसहित नेपाल फर्के । धेरै ठाउँमा धाउँदा पनि रोग पत्ता लागेन । एक दिन आमाले बान्ता गरिन् । लगत्तै ओम हस्पिटल लगियो । भिडियो एक्सरेपछि थाहा भयो, शिवकलालाई ठूलो आन्द्रामा क्यान्सर भएको रहेछ । त्यो पनि अन्तिम स्टेजको । तर आमाले सकारात्मक भावमा भनिन्, ‘चिन्ता नलिनू, डाक्टरले अपरेसन गरेपछि ठीक हुन्छ ।’ यो बीचमा आमा अत्तालिने, निराश हुने कहिल्यै गरिनन् ।अस्पतालको शय्यामा हुँदा पनि आमा छिमेकीको चिन्ता गर्थिन् । अन्तिम दिनहरूमा उनी छोरालाई सम्झाउँथिन्, ‘बहिनीहरूलाई दुःख नदिनू ।’ सुरुदेखि नै आमालाई छोरामा विश्वास थियो, ‘तिमीले यत्रो गरिरहेका छौ, म निको हुन्छु ।’ बोलिरहने आमा बिस्तारै सुस्त हुन थालिन् । आवाज बस्दै गयो । छोराको मुखमा हात राखेर छाम्थिन् ।२०७४ जेठ १ मा शिवकलाले ५६ वर्षको उमेरमा जीवन विसर्जन गरिन् । मृत्युअघि उनको चाहना थियो, छोराले बनाएको घर हेर्ने । ‘आमाले जतिसक्दो छिटो घर बनाए हुन्थ्यो भन्ने चाहना राख्नुभएको थियो तर देख्न पाउनुभएन,’ सुभाष भन्छन् । दुःखका दिन दूर हुने बेला नै आमाले संसार छाडिन् । ‘जति आमाले दुःख गर्नुभयो, त्यसको लाभ लिन पाउनु भएन । मेरो सफलताको साक्षी बन्न पाउनु भएन,’ सुभाष थकथक मान्छन् ।आमा बितेपछिका दिन सुभाषका निम्ति पीडादायक त थिए नै । तर त्यो पीडालाई उनले सिर्जनशील बनाउन खोजे । गाउँमा आमाका नाममा बाल पुस्तकालय बनाए । आफूले पढेको स्कुलमा आमाका नाममा अक्षय कोष स्थापना गरे । सुभाष यूएनको जागिरमा जति परिश्रम गर्थे, त्यति नै समय र सीपको लगानी उनले दलित आन्दोलनका लागि पनि दिन्थे । अघिल्लो वर्ष उनको सक्रियतामा रूपन्देहीमा दलित ज्ञान उत्सव भयो । त्यो ऐतिहासिक कामलाई अहिले तिलोत्तमा नगरपालिकाले निरन्तरता दिएको छ । दलित रिडरको सुरुवात गरेर विभिन्न अभियान चलाए । ‘राइटिङ फर सोसल जस्टिस’ को अभियान चलाए । जातीय र लैंगिक विभेविरुद्धको स्तम्भ लेख्न सबैलाई प्रोत्साहन गरे ।जीवनमा आउने ठूला अवसर र निर्णयहरूमा सुभाषलाई खड्कने एउटै कुरा हो– आमा । हिजोको दिनमा आमा थिइन्, अक्षरै नछिचोले पनि आमाले दिने सल्लाह सबैभन्दा उत्तम हुन्थ्यो । सुभाषको दुविधा मेटाउने महत्त्वपूर्ण पात्र थिइन्– आमा । अहिले आमा छैनन्, आमाको आशिर्वाद छ । सुभाषलाई प्रेरणा मानेर बेलाबेला भाइबहिनीहरू भेट्न आउँछन् । उनी एउटै सुझाव दिन्छन्, ‘तिमी जीवनमा कुनै निर्णय लिनुअघि आमाको मुख हेर, आमाको संघर्षलाई नियाल । आमालाई सम्झ । यति गर्‍यौ भने कहिल्यै गलत हुनेवाला छैन ।’"
आफू हिँडेको गोरेटोलाई पक्की बाटो बनाउँदै दुई इन्जिनियर,"रोल्पा — रोल्पाका इन्जिनियरद्वय हेमन्त रोका क्षत्री र लोकप्रसाद विष्टलाई घरबाट हिँडेर विद्यालय पुगेको अहिलेजस्तो लाग्छ । उनीहरु कता कता सपनाजस्तो ठानेर अहिले पनि ती दिनको स्मरण गर्छन् । चप्पल लगाएर विद्यालय पुग्दा पसिनाले शरीर असिनपसिन भएको स्मृति ताजा भएर आउँछ । इन्जिनीयरद्वय रोका क्षत्री र विष्टका लागि ती दिन निकै स्मरणीय लाग्छन् । ज्यादै दुःख गरेर विद्यालय पुगेको र शिक्षा हासिल गरेको याद उनीहरुका सामुन्ने ताजा भएर आइपुग्छ यतिबेला ।उनीहरुलाई सबैभन्दा ज्यादा खुशी त्यतिबेला लाग्छ, जतिबेला उनीहरु आफैं हिँडेका गोरेटो बाटोलाई यतिबेला पक्की सडक (कालोपत्र गरिएको सडक) बनाउने योजनामा साथै काम गर्छन् । पूर्वी रोल्पाको सुलिचौर बजार आसापासका सडक योजना निर्माणमा संलग्न हुन पाउँदा ती दुवैलाई धेरै आनन्द पनि लाग्छ । रोल्पाका लागि प्रदेश सरकार र संघीय सरकार मातहतका सडक योजनाको डिजाइन, कार्यान्वयन र अनुगमन गर्ने मौका मिलेपछि उनीहरु यतिबेला निकै खुशी पनि छन् ।रोल्पा लिबाङस्थित सडक पूर्वाधार विकास कार्यालयमा कार्यरत इन्जिनियरद्वयको रोल्पासहित प्यूठान र रुकुम पूर्वसम्मको कार्यक्षेत्रमा काम गर्ने जिम्मेवारी छ । करिब ५ वर्षअघि स्थापना भएको उक्त कार्यालयबाट यस क्रममा तीन जिल्लामा २० वटा झोलुङ्गे पुल, ८ वटा पक्की सडक पुल र ३ सय किलोमिटरभन्दा लामो सडक निर्माण गरिएको छ । चालू आर्थिक वर्षमा करिब ८० वटा सडक योजनाका काम पनि चलिरहेको छ । त्यसमध्ये कतिपय योजना उनीहरु हुर्किबढेका गाउँमा पनि छन् । आफ्नै गाउँघरको विकास गर्न पाउँदा एकातिर इन्जिनियरद्वयलाई आनन्द अनुभूति हुन्छ भने अर्कातिर काम भरपर्दो र नियमसंगत तरिकाले गर्नुपर्छ भन्ने विशेष जिम्मेवारीको बोध पनि भइरहन्छ ।बडाचौर र मिझिङ आसपासका योजना कार्यान्वयन गर्दा इन्जिनियरद्वय नै खट्छन् । ‘हरेक योजनाको काम राम्रोसँग हुन सकोस् भन्ने ठानेर गम्भीर तरिकाले ध्यान दिने गरेका छौं ।’ इन्जिनियर रोका र विष्ट दुवैको एकमत छ । दुवैको सक्रियतामा सुलिचौरदेखि मिझिङ गाउँ हुँदै खुमेल र गजुल पुग्ने सडक, सुलिचौरदेखि कोइरालखर्क, अरेस, तेबाङ, फगाम, पाङ, बडाचौर हुँदै हार्जङ, सिउरी र गाम, सिर्प लगायतका सडक निर्माण गरिएका छन् । तीमध्ये सुलिचौर–किलाचौर–बडाचौर–गुम्चाल अघिसम्मको सडक कालोपत्र भइसकेको छ । सुलिचौर–मिझिङ–खारा, डाइबाङ–कलिबाङ–नुवाकोट, सुनीलमार्ग अन्तर्गतको खारा–गजुल–धबाङ लगायतका सडक कालोपत्र हुने क्रममा छन् । छिर्ने खोला पक्की पुल, घोडा खोला पक्की पुल, लुंग्री खोला पक्की पुल र बोज्याङ खोला पक्की पुल यस क्षेत्रका ठूला योजना हुन् ।जिल्लाका जोखिमयुक्त योजनामध्ये सुलिचौर–थबाङको फुलिवन खण्ड, गंगादेव गाउँपालिकाको पहुँच मार्ग, घर्तीगाउँ–जिनाबाङको ओत खण्डमा नेपाली सेनासँग समन्वय गरेर ब्लास्टिङ गर्ने काम पर्छन् । पूर्वी रोल्पाकै अत्यन्तै विकट मानिएको सेरमदेखि घुसबाङसम्मको सडक निर्माण कार्य जारी छ । सेरमको सिरक्याङ भीर यस क्षेत्रकै चर्चित र डरलाग्दो योजना हो । यीसँगै नयाँ ट्रयाक खोल्ने, सडक चौडा बनाउने, नाला बनाउने र कालोपत्र गर्ने कामका लागि कार्यालयको जिम्मेवारीसाथ इन्जिनियरद्वय खट्दै आएका छन् । उनीहरुको काँधमा पूर्वी रोल्पाको सुलिचौरदेखि थबाङसम्म सडक पुर्‍याउन र रोल्पाका विभिन्न क्षेत्र र पालिकादेखि सदरमुकाम लिबाङलाई जोड्ने सडक निर्माणमा ‘इन्जिनियरिङ’ गर्ने जिम्मेवारी आइपरेको छ । यस्तै एकदेखि अर्को पालिकामा पुग्ने पहुँच सडक निर्माणमा पनि उनीहरुको उत्तिकै भूमिका रहेको छ । स्थानीय तहले निर्माण गरेका सडकको रेखदेखदेखि प्रदेश र संघका सडक योजनाबीच समन्वय र सम्पर्क बनाइ सहजीकरण गर्न पनि उनीहरुमाथि जिम्मेवारी छ ।विद्यालय तहको पढाइपछि विद्यार्थीबीच प्रश्न चल्छ 'अब के पढ्ने ?' अर्थात् कुन विषय पढेर के बन्ने ? भन्ने जिज्ञासा सबैमा हुन्छ । रोल्पाका यी दुईले इन्जिनियर बन्नुअघि त्यस्तो ठोस योजना बनाएका थिएनन् । दुर्गममा जन्मेकाले पढेर जागिरे बन्नुपर्छ भन्ने उद्देश्यले उनीहरु नियमित पढाइमा लागे । हुन पनि त्यसबेला गाउँघरमा अक्षर चिन्न पढ्नुपर्छ भन्ने साधारण मान्यता मात्रै थियो । गाउँले परिवेशमा ती दुवैको सोचाइ पनि यस्तै हुनु स्वाभाविक नै थियो । अलि जाँगर लगाएर पढ्न सके शिक्षक बन्ने आम सोचाइ र धारणा हुन्थ्यो गाउँघरमा । रोल्पाबाट माओवादीले २०५२ देखि सशस्त्र द्वन्द्वको सुरुवात गरेपनि त्यस अघि नै राजनीतिक द्वन्द्व र प्रभाव पनि सुरु भइसकेको थियो । यस्तो अवस्थामा पनि उनीहरु पढ्ने लाइनमै अघि बढेका थिए । यसबीच इन्जिनियरद्वयले साधारणतया भिन्न विधा पकडे इन्जिनियरिङ पढ्ने । भर्खरै बहुदल आएको र रोल्पामा राजनीतिक द्वन्द्वको विजारोपण भइसकेको बेलामा उनीहरुले विद्यालय तहमा अध्ययन गर्दै थिए । गुम्चालका रोका र मिझिङका विष्ट दुवै विद्यार्थी सदरमुकाम लिबाङ बाहिरका हुन् । त्यसैले एसएलसीभन्दा माथिको पढाइबारे बुझ्ने, छलफल गर्ने र निचोड निकाल्ने गाउँमा मेलोमेसो पाउन दुवैका लागि मुस्किल अवस्था थियो । २०५१ को एसएलसी परीक्षामा प्रथम डिभिजन अंक लिएका विष्ट र २०५८ मा एसएलसी परीक्षा प्रथम डिभिजनमा उत्तिर्ण रोका क्षत्री दुवैले ओभरसियर अध्ययन थाले । त्यसबेला इन्जिनियरिङ पढ्न पोखरा वा काठमाडौं पुग्नुपर्ने अवस्था थियो । तैपनि त्यसबेला सिधै इन्जिनियरिङ पढ्न पाउने व्यवस्था थिएन ।सानोमा हिँडेको गोरेटो बाटोलाई आफैं इन्जिनियर भएर कालोपत्र गर्न पाउँदा रोल्पास्थित सडक पूर्वाधार विकास कार्यालय प्रमुख वरिष्ठ इन्जिनीयर हेमन्त रोका क्षत्रीलाई आश्चर्यझैं लाग्छ । पूर्वी रोल्पाको दुर्गम गाउँ गुम्चाल, जहाँ उनी जन्मे र हुर्के । अध्ययन गर्दा र नुनतेल किन्न जाँदा अन्यलेझैं उनले पनि गोरेटो बाटो छिचोल्दै हिँडे । तर सुलिचौरदेखि बडाचौर हुँदै आफ्नै गाउँ गुम्चालसम्म करिब १२ किलोमिटर लामो सडक कालोपत्र गराउन इन्जिनियरको भूमिकामा रहँदा ज्यादै खुशी लागेको उनी बताउँछन् ।‘दुर्गममा जन्मिएकाले म आफैं हिँडेको बाटो पक्की (कालोपत्र) होला भन्ने सोचेको थिइनँ । त्यसमा पनि म आफैंलाई इन्जिनियर भएर सडकको जाँच गर्ने अवसर मिल्ला भन्ने अनुमान पनि गरेको थिइनँ । आफ्नै गाउँघरको विकास गर्न पाउँदा खुशी लागेको छ,’ वरिष्ठ इन्जिनियर ३९ वर्षका रोकाले भने । विद्यालय तहसम्म पढ्ने बेलामा कुन विषय पढ्ने र के बन्ने भन्ने यकिन नभएको बताउने रोकाले परिस्थितिले इन्जिनियरिङ विषय अध्ययन गरेको स्मरण गर्छन् । २०५८ सालमा एसएलसी परीक्षा दिन रोल्पाको गुम्चाल गाउँबाट सदरमुकाम लिबाङ जाँदा रोका क्षत्री साँधुरो गोरेटो पार गर्दै हिँडेका थिए । उनको घर गुम्चालको बेरीगाउँबाट नजिकको बजार सुलिचौर पुग्नुअघि सेवार, बडाचौर, बराहक्षेत्र, किलाचौर र रुइनीबाङ हिँडेरै पार गर्नुपर्थ्यो ।‘भर्खर एसएलसी दिएको बेलामा बुबालाई गुमाउनुपर्‍यो । म घरको जेठो छोरा भएकाले घरको जिम्मेवारी पनि मेरो काँधमाथि आइपर्‍यो । तैपनि पढ्न छाडिनँ,’ रोका भन्छन् । उनका अनुसार माथिल्लो गुम्चाल गाउँको माध्यमिक विद्यालयका प्रधानाध्यापक रहेका बुबा मानसिंह रोकालाई तत्कालीन माओवादी लडाकुले नियन्त्रणमा लिएर हत्या गरेका थिए । त्यसपछि परिवार तितरवितर मात्रै भएन, दुःख र भयको सिकार हुनुपर्‍यो । हिम्मत नहारी अध्ययन गर्न सहर छिरेको उनले सुनाए । बुबाको अभावमा शिक्षिका आमा र मावली मामाकै भरमा आफूले पढ्न पाएको वरिष्ठ इन्जिनियर रोकाले बताए । ‘यसको कथा बेग्लै छ । बुबालाई गैरकानुनी तरिकाले माओवादीले नियन्त्रणमा लिइ हत्या गरेपछि त्यसको पीडा भोग्दै आएका छौं । न्याय पाउन सकिएको छैन,’ उनी गुनासो गर्छन् ।२०७५ मा लोकसेवा उत्तीर्ण भएपछि रोल्पामा कार्यरत रहेका बेला २०८० मा उनी बढुवा भएर वरिष्ठ इन्जिनियर भएका हुन् । कार्यालय प्रमुख भने उनी २०७९ असोजदेखि छन् । जिल्लाको पूर्वाधार क्षेत्रको विकास गर्न निकै इमान्दारितासाथ काममा खटिने स्वभाव भएकाले उनको चाँडै बढुवा पनि भएको पूर्व सांसद लेखनाथ आचार्यले बताए । उनका अनुसार इन्जिनीयर रोका युवा र जाँगरिला भएकाले जिल्लाको विकासमा टेवा पुगेको छ ।यस्तै, २०५१ को एसएलसी परीक्षामा प्रथम डिभिजन अंक लिएर उत्तिर्ण भएका अनुभवी इन्जिनीयर विष्ट मिझिङ गाउँका हुनेखाने परिवारमा जन्मेका हुन् । माध्यमिक तहभन्दा तल्लो कक्षाको शिक्षा दाङस्थित दीपेन्द्र प्रहरी बोर्डिङ स्कूलमा अध्ययन गर्न पाएका उनले ओभरसियर अध्ययन सकेर इन्जिनियरिङ पढेका थिए ।‘एसएलसी पछि के पढ्ने भन्ने द्विविधा भएका बेला आफन्त र अग्रजको सल्लाहमा म इन्जिनियरिङ पढ्न गएको थिएँ । त्यसबेला आजभोलि जस्तो सिधै इन्जिनियरिङ पढ्न पाउने सुविधा थिएन । त्यसैले पहिले ओभरसियर वा सबओभरसियर पढ्ने चलन थियो,’ उनले सुनाए । २०५९ मा इन्जिनियरको पढाइ सकेपछि उनी त्यसैबेलादेखि बागमती सिँचाइ आयोजना अन्तर्गत रौतहट र सर्लाही जिल्लामा काम गर्न पुगे । लोकसेवा परीक्षामा सहभागी भएर जागिरे हुनुलाई महत्त्व नदिएका ४७ वर्षका विष्टले थुप्रै स्थानमा थुप्रै योजना र आयोजनामा काम गरेका छन् । रोल्पामा पनि कन्सल्टेन्टमार्फत् काम गरिरहेका उनले रसुवामा दुई वर्ष, सिन्धुपाल्चोकमा एक वर्ष, अछाममा दुई वर्ष, बाँकेमा तीन वर्ष, प्यूठानमा दुई वर्ष काम गरेर अनुभव संगालेका छन् । उनी २०७६ यता भने रोल्पाका भीर पहरामा इन्जियरिङको काममा व्यस्त छन् ।"
"इजरायलद्वारा इरानी टेलिभिजन कार्यालयमा आक्रमण, आक्रमणपछि पुनः प्रत्यक्ष प्रसारण सुरु","तेहरान — इजरायलले सोमबार इरानको सरकारी टेलिभिजन इस्लामिक रिपब्लिक अफ इरान ब्रोडकास्टिङ (आईआरआईबी) को भवनमा आक्रमण गरेको छ ।आईआरआईबीले आफ्नो केन्द्रीय कार्यालयमा आक्रमण भएको केही छिन पछि नै पुनः प्रत्यक्ष प्रसारणमार्फत् सेवा सुरू गरेको थियो ।सरकारी स्वामित्वको प्रसारण सेवा आईआरआईबीका एक वरिष्ठ अधिकारीले भने, 'इरानी राष्ट्रको शत्रु यहुदी शासनले केही मिनेट अघि इस्लामिक रिपब्लिक अफ इरान न्यूज नेटवर्कविरुद्ध सैन्य आक्रमण गरेको छ ।'प्रत्यक्ष प्रसारणबाट उनले भने, 'इस्लामी क्रान्ति र महान् इरानको आवाजलाई सैन्य कारबाहीबाट दबाउन सकिंदैन भन्ने तथ्यबारे इजरायल अनभिज्ञ देखियो ।'यसअघि, इजरायलका रक्षामन्त्री इजरायल काट्जले इरानको सरकारी टेलिभिजन र रेडियोलाई लक्षित आक्रमण गरी ‘तिनीहरूलाई ध्वस्त पारिदिने’ बताएका थिए ।'इरानी प्रोपोगान्डा र उक्साउने ‘मेगाफोन’ ध्वस्त हुन लागेको छ,' उनले एक विज्ञप्ति जारी गरी बताएका थिए । उनले आसपासका बासिन्दालाई सुरक्षित स्थानमा स्थानान्तरण हुन उर्दी जारी गरेका थिए ।त्यसैगरी इजरायली सेनाले पनि सोमबार नै राजधानीको उत्तरी ‘डिस्ट्रिक्ट थ्री’ को एक भागका बासिन्दालाई ‘तत्काल’ त्यहाँबाट बाहिर निस्कन आग्रह गरेको थियो ।"
इरान– इजरायल तनावबीच अमेरिकी युद्धपोत मध्यपूर्वतर्फ जाँदै,"वासिङ्टन — अमेरिकी युद्धपोतवाहक युएसएस निमित्जले भियतनाममा रोकिने योजना रद्द गर्दै सोमबार दक्षिणपूर्वी एसियाबाट मध्यपूर्वतर्फ प्रस्थान गरेको छ ।इजरायल र इरानबीच युद्ध भइरहेका बेला अमेरिकी उपस्थिति बढाउन युएसएस निमित्ज मध्यपूर्वतर्फ जान लागेको हो ।मरिन ट्राफिकका अनुसार स्थानीय समयानुसार १३:४५ बजे उक्त विमान मलाक्का स्ट्रेट हुँदै हिन्द महासागरतर्फ गइरहेको थियो ।भियतनामी सरकारका एक अधिकारीले एएफपीसँग कुरा गर्दै युएसएस निमित्जमा जुन २० मा आयोजना हुने भनिएको स्वागत समारोह रद्द गरिएको पुष्टि गरेका छन् ।ती अधिकारीले अमेरिकी दूतावासको पत्र सेयर गर्दै रक्षा मन्त्रालयले ‘आपतकालीन परिचालन आवश्यकता’का कारण कार्यक्रम रद्द गर्न लागेको जानकारी दिएका छन् ।हनोईस्थित अमेरिकी दूतावास र निमित्जका प्रवक्ताले एएफपीसँग यसबारे कुनै प्रतिक्रिया दिन मानेनन् ।इजरायल र इरानबीच बढ्दो हवाई युद्धको चौथो दिन तनाव कम गर्न अन्तर्राष्ट्रिय आह्वानको बावजुद विश्वको सबैभन्दा ठूलोमध्येको एक युद्धपोत मध्यपूर्वतर्फ प्रस्थान गरेको हो ।इरानी अधिकारीहरुका अनुसार इजरायलले गरेको आक्रमणमा परी उच्च सैन्य कमाण्डर, आणविक वैज्ञानिक र सर्वसाधारणसहित कम्तीमा २२४ इरानीको मृत्यु भएको छ ।त्यसको जवाफमा इरानले इजरायलमाथि क्षेप्यास्त्र प्रहार गरेको र ’प्रभावकारी, लक्षित र थप विनाशकारी कारबाही’ गर्न सक्ने चेतावनी दिएको छ ।इजरायलका लागि अमेरिकी राजदूत माइक हकाबीले इरानको क्षेप्यास्त्र आक्रमणले तेल अभिभस्थित अमेरिकी दूतावासको भवनमा हल्का क्षति पुगेको बताएका छन् ।"
इजरायलले इरानको सरकारी टिभी र रेडियोलक्षित आक्रमण गर्दै,"जेरुसेलम — इजरायली सेनाले इरानको सरकारी टेलिभिजन र रेडियोलाई लक्षित आक्रमण गर्न लागेको इजरायली रक्षामन्त्रीले बताएका छन् ।इजरायलका रक्षामन्त्री इजरायल काट्जले सोमबार इरानको सरकारी टेलिभिजन र रेडियोलाई लक्षित आक्रमण गरी ‘तिनीहरूलाई ध्वस्त पारिदिने’ बताएका हुन् ।'इरानी प्रोपोगान्डा र उक्साउने 'मेगाफोन' ध्वस्त हुन लागेको छ,' उनले एक विज्ञप्ति जारी गरी बताएका छन् । उनले भने, 'आसपासका बासिन्दालाई सुरक्षित स्थानमा स्थानान्तरण हुन निर्देशन जारी गरिएको छ।'इजरायली सेनाले सोमबार राजधानीको उत्तरी ‘डिस्ट्रिक्ट थ्री’ को एक भागका बासिन्दालाई ‘तत्काल’ त्यहाँबाट बाहिर निस्कन आग्रह गरेको छ ।'आगामी घण्टाहरूमा, इजरायली सेना हालैका दिनहरूमा जस्तै तेहरानको यस क्षेत्रमा इरानी शासनको सैन्य संरचनामा आक्रमण गर्न परिचालित हुनेछ,' सेनाले समाजिक सञ्जाल एक्समा पोस्ट गरेको फारसी भाषामा लेखिएको सन्देशमा भनिएको छ ।खाली गर्न भनिएको क्षेत्र इरानी राजधानीको एक घना क्षेत्र हो । यहाँ कम्तिमा चार वटा अस्पताल र स्वास्थ्य केन्द्र, एक प्रमुख पुलिस भवन र सरकारी प्रसारणकर्ता आईआरआईबी रहेका छन् ।यसमा कतार, ओमान र कुवेतका दूतावासका साथै संयुक्त राष्ट्रसङ्घका कार्यालय र एजेन्सी फ्रान्स–प्रेस ब्यूरो (एएफपी) को कार्यालय पनि छ।सोमबार इजरायली सेनाले तेहरानमाथिको आकाशमा पूर्णरूपमा हवाई नियन्त्रण हासिल गरेको बताएको थियो ।"
पाकिस्तानद्वारा इरानसँगको सीमा बन्द,"काठमाडौँ — पाकिस्तानले छिमेकी मुलुक इरानसँग जोडिएका आफ्ना सबै सीमा नाका अनिश्चित कालका लागि बन्द गर्दै आफ्ना नागरिकलाई इरान प्रवेशमा रोक लगाएको प्रान्तीय अधिकारीहरूले सोमबार बताएका छन् ।इजरायल र इरानबीच तीव्र आक्रमण प्रत्याक्रमण चलिरहेका समय अर्को सूचना नभएसम्मका लागि सीमा नाका बन्द गरेको हो ।सीमा बन्दपछि पनि इरानबाट स्वदेश फर्कन चाहने नागरिकका लागि प्रवेश दिइने पाकिस्तानी अधिकारीले बताएका छन् ।इरानसँग सीमा जोडिएको बलुचिस्तान प्रान्तका वरिष्ठ अधिकारी कादिर बख्श पिरकानीले एएफपीसँग भने, 'चाघी, वाशुक, पञ्जगुर, केच र ग्वादर गरी पाँचवटै जिल्लाका सीमा सुविधाहरू स्थगित गरिएको छ।'चागी जिल्लाको सीमाका एक अधिकारी अट्टा उल मुनिमले इरान प्रवेशलाई अर्को सूचना जारी नभएसम्मका लागि स्थगन गरिएको जानकारी दिए । उनले भने, 'सीमा बन्दले सीमामा हुने ‘व्यापार गतिविधिमा कुनै प्रतिबन्ध गर्ने छैन’ र इरानबाट आफ्नो देश फर्कन आवश्यक पर्ने पाकिस्तानी नागरिकहरू स्वदेश फिर्ता हुन सक्नेछन् ।''हामीले आज करिब २०० जना पाकिस्तानी विद्यार्थी आउने अपेक्षा गरेका छौं,' अट्टाले भने ।आइतबार पाकिस्तानी विदेशमन्त्री इशाक डारले ४५० पाकिस्तानी तीर्थयात्रीलाई इरानबाट उद्धार गरिएको र अझै धेरैले यसलाई अनुसरण गर्न बाँकी रहेको बताएका थिए ।आणविक हतियार भएको एक मात्र मुस्लिम बहुल देश पाकिस्तानले इजरायलको आक्रमणविरुद्ध ’इरान सरकार र त्यहाँका जनतासँग ऐक्यवद्धता जनाउने’ शुक्रबार बताएको छ ।पाकिस्तानका रक्षामन्त्री ख्वाजा आसिफले इजरायलको आणविक क्षमताप्रति विश्व सचेत र सशंकित हुनुपर्ने चेतावनी दिएका छन् ।इजरायल अघोषित भएपनि मध्यपूर्वको एक मात्र आणविक शक्ति हो ।यदि द्वन्द्व चर्कियो भने पाकिस्तानले तेहरानलाई समर्थन गर्न सक्ने सञ्चारमाध्यमले जनाएका छन् तर इस्लामाबादका अधिकारीहरूले आफ्नो देशले ‘नैतिक र कूटनीतिक ऐक्यबद्धता’ मात्र देखाएको बताएका छन् ।सुन्नी बहुल पाकिस्तानको शिया बहुल इरानसँग ९०० किलोमिटर (५६० माइल) भन्दा बढी सीमा साझा छ।दुई छिमेकीबीचको सम्बन्ध जटिल रहेको छ, पाकिस्तान अक्सर तेहरानमाथि अमेरिकी नेतृत्वको प्रतिबन्धबाट सावधान रहन्छ र रियादसँगको सम्बन्धलाई पनि ध्यानमा राख्छ । सायदी अरबले बारम्बार पाकिस्तानी अर्थव्यवस्थालाई बचाउन मद्दत गरेको छ ।दुई देशबीचको द्विपक्षीय व्यापार करिब तीन अर्ब अमेरिकी डलर रहेको छ र अधिकारीहरूले आगामी वर्षहरूमा यसलाई बढाएर १० अर्ब डलर पुर्‍याउने प्रतिबद्धता व्यक्त गरेका छन् ।"
इरानी आक्रमणमा खुसी मनाएको भन्दै इजरायलमा रहेका प्यालेस्टाइनी कैदीबन्दीमाथी कारबाही,काठमाडौँ — प्यालेस्टाइनी कैदीहरू रहेको इजरायली जेलभित्र इजरायली सेनाले आकस्मिक निरीक्षण गरेको छ । जेलभित्र रहेको प्यालेस्टाइनी कैदीले इजरायली भूमिमा जारी इरानी हवाई आक्रमणपछि उल्लास मनाएको भन्दै बन्दीगृहमा अनुगमन गरेको हो ।इजरायलस्थित जेल सेवाका अनुसार प्यालेस्टाइनी कैदीबन्दीले खुशी व्यक्त गरिरहेको आवाज सुनिएपछि त्यहाँ निरीक्षण गरिएको हो । सीएनएनले एक भिडियोमा प्यालेस्टाइनी कैदीबन्दीहरूको कोठामा छिरेर सुरक्षाकर्मीले कैदीबन्दीलाइ बन्दुक तेर्साएर उनीहरूलाई नियन्त्रणमा लिएर हात बाँधिएको र केहीको आँखामा पट्टी बाँधिएको दृश्य देखिएको उल्लेख गरिएको छ । जेल सेवाका अनुसार प्यालेस्टाइनी कैदीबन्दीलाई अनुशासनको कारबाही गर्ने अदालतमा पेस गरिएको छ । इजरायलका राष्ट्रिय सुरक्षा मन्त्री इतमार बेन गिभिरले शून्य सहनशीलताको नीतिअन्तर्गत उनीहरूलाई कारबाही गरिएको बताउँदै इजरायलका शत्रुप्रति समर्थन जनाउनेप्रति कडा रूपमा प्रस्तुत हुने बताएका छन् । सोमबार बिहानैदेखि तेल अभिभ र हाइफालक्षित इरानी मिसाइल आक्रमणमा कम्तीमा ८ जनाको मृत्यु भएको र दर्जनौ‌ं संरचना ध्वस्त भएका छन् ।
कंगोमा भारी वर्षाका कारण २९ जनाको मृत्यु,किन्सासा — लोकतान्त्रिक गणतन्त्र कंगो (डिआरसी) (डिआरसी) को राजधानीमा भारी वर्षाका कारण एक सातामा कम्तीमा २९ जनाको मृत्यु भएको छ ।प्रभावितहरूलाई निकासी र अस्थायी पुनःस्थापना प्रयासहरू जारी रहेको बताउँदै किन्सासाका गभर्नर डेनियल बुम्बाले स्थानीयहरूलाई विपद् जागरूकता बढाई रोकथामका उपायहरू अपनाउन आग्रह गरेका छन् ।वर्षाको समयमा वर्षा ९० मिलिमिटर पुगेको स्थानीय मिडियाले मौसम अधिकारीहरूलाई उद्धृत गर्दै बताएका छन् ।आगामी दिनहरूमा भारी वर्षा जारी रहने र सहरलाई थप क्षति पुग्ने अनुमान गरिएको छ ।
हङकङबाट दिल्लीका लागि उडेको एअर इन्डियाको जहाज बीचबाटै फर्कियो,काठमाडौँ — हङकङबाट दिल्लीका लागि उडेको एअर इन्डियाको जहाज प्राविधिक समस्या देखिएपछि बीचबाटै फर्किएको छ । हिन्दुस्तान टाइम्सका अनुसार बोइङ ७८७-८ ड्रीमलाइनर जहाज हङकङ नै फर्किएको हो ।टाइम्स अफ इन्डियाका अनुसार उडिरहेका बेला जहाजमा केही प्राविधिक समस्या देखिएको चालक दलका सदस्यले सूचना पाएपछि जहाज बीचबाटै फर्काइएको हो । सोमबार पनि जर्मनीको फ्राङफर्टबाट हैदराबादको राजीब गान्धी अन्तर्राष्ट्रिय विमानस्थलका लागि उडेको जहाजमा बम भएको आश‌ंकापछि फ्राङफर्ट नै फर्किएको थियो ।
मोसादका लागि जासुसी गरेको आरोपमा इरानले दियो एक जनालाई फाँसी,काठमाडौँ — इरानले इजरायलको खुफीया एजेन्सी मोसादका लागि जासुसी गरेको आरोपमा एक जनालाई फाँसी दिएको छ ।इरानको न्यूज एन्सीका अनुसार इस्माइल फेकरी नामका व्यक्तिलाई मोसादका लागि जासुसी गरेको आरोपमा फाँसी दिएको हो ।इरानले यसै साता जासुसीको आरोपमा ९ जनालाई पक्राउ गरेको थियो । इरान–इजरायलबीच संघर्ष तीन दिनदेखि जारी छ ।दुवै देशले एक अर्काविरुद्ध मिसाइल आक्रमण गरिरहेका छन् । अन्तर्राष्ट्रिय सञ्चार माध्यमका अनुसार इरानको आक्रमणमा परी २० जना इजरायली नागरिक मारिएका छन् ।यता इजरायलको आक्रमणमा परी इरानमा २२४ जना मारिएको इरानको स्वास्थ्य मन्त्रालयले बताएको छ । १२ सय ७७ भन्दा बढी घाइते भएका छन् । यस्तै अमेरिकास्थित ह्युमन राइट्स एक्टिभिस्ट्स ग्रुपले इजारयली आक्रमणमा परी इरानमा ४०६ जना मारिएको दाबी गरेको छ ।इजरायलका रक्षामन्त्री इजरायल कात्जले इरानलाई फेरि चेतावनी दिएका छन् । टाइम्स अफ इजरायलका अनुसार सोमबार उनले इरानको आक्रमणको बदला तेहरानका मानिसले चुकाउनुपर्ने चेतावनी दिएका हुन् ।
गाजामा इजरायली आक्रमणबाट ३३ प्यालेस्टिनीको मृत्यु,"गाजा — प्यालेस्टिनी चिकित्सा स्रोतहरूका अनुसार आइतबार बिहानदेखि गाजा पट्टीका विभिन्न क्षेत्रहरूमा इजरायली आक्रमणमा कम्तिमा ३३ प्यालेस्टिनीको मृत्यु भएको छ ।दर्जनौं घाइते भएका छन् । नासेर अस्पतालले एक प्रेस विज्ञप्ति जारी गर्दै इजरायली हवाई आक्रमणको श्रृंखलावद्ध रूपमा दक्षिणी गाजापट्टी शहर खान युनिसमा कम्तिमा १० जनाको मृत्यु भएको छ ।प्यालेस्टिनी चिकित्सा स्रोतहरूकाअनुसार खान युनिसमा पनि आफ्नो घर पुग्ने प्रयास गर्दा एकै परिवारका तीन सदस्यको मृत्यु भएको छ । यसका साथै खान युनिसको दक्षिणमा प्यालेस्टिनीहरूको भेलामा इजरायली ड्रोन आक्रमणमा पाँच प्यालेस्टिनीको मृत्यु भएको स्रोतहरूले बताएका छन् ।उत्तरमा अल–शिफा अस्पतालले इजरायली सेनाले बेइत लाहिया क्षेत्रमा नागरिकहरूलाई लक्षित गरेपछि सात जनालाई अस्पतालमा स्थानान्तरण गरिएको बताएको छ । अर्को आक्रमणमा दक्षिणी गाजापट्टी शहर रफाहमा रहेको सहायता वितरण केन्द्र नजिकै दुई जनाको मृत्यु भएको छ भने ५० भन्दा बढी घाइते भएका छन् ।प्यालेस्टिनी चिकित्सा स्रोतहरूका अनुसार मध्य गाजा पट्टीमा रहेको सहायता वितरण केन्द्र नजिकै अन्य तीन जनाको मृत्यु भएको छ । मध्य गाजा पट्टीको नुसेरातमा, एउटा अपार्टमेन्टलाई लक्षित गरी गरिएको तोपखाना आक्रमणमा एक प्यालेस्टिनीको मृत्यु भएको छ र धेरै जना घाइते भएका छन् ।इजरायली सेनाले अहिलेसम्म यी घटनाहरूमा कुनै टिप्पणी गरेको छैन । मार्च १८ मा, इजरायलले एन्क्लेभमा आफ्नो सैन्य कारबाही पुनः सुरु गरेको छ । इजरायलले आफ्नो तीव्र आक्रमणहरू नवीकरण गरेदेखि कम्तिमा ५ हजार ७१ प्यालेस्टिनीहरू मारिएका छन् ।१६ हजार ७ सय जना घाइते भएका छन् । जसले गर्दा अक्टोबर २०२३ देखि कुल मृत्यु हुनेको संख्या ५५ हजार ३ सय ६२ पुगेको छ र १ लाख २८ हजार ७ सय ४१ जना घाइते भएका छन् ।"
इरान-इजरायल युद्ध: मिसाइल र बम आक्रमण झनै तीव्र,"काठमाडौँ — इजरायलले आइतबार दिउँसो इरानको राजधानी तेहरानमा पुनः भीषण बमबारी गरेको छ । यस्तै, इरानले पनि इजरायलको तेल अवीव र आसपासका क्षेत्रलाई लक्षित गर्दै आक्रमण गरिरहेको छ । यसरी द्रुत गतिमा एकअर्कामाथि आक्रमणका शृंखला बढेसँगै दुई देशबीचको द्वन्द्व थप विस्तार हुने देखिएको छ ।इरान र इजरायलले शनिबार रातभरको घातक आक्रमणबाट भएको क्षति आकलन गरिरहेका बेला नयाँ बमबारी सुरु गरेका हुन् । शनिबार रातभर भएको भीषण बमबारीका कारण दुवै देशका नागरिकलाई त्रसित र निद्राबाट वञ्चित बनाएको थियो ।इजरायल र इरानबीचको दशकौं लामो शत्रुता भए पनि अहिलेका आक्रमणहरू निकै भयानक रहेको बताइएको छ । यसले संयुक्त राज्य अमेरिका र अन्य शक्तिहरूलाई पनि युद्धमा तान्न सक्ने व्यापक खतरा बढाएको छ ।इरानी समाचार संस्थाहरूले क्षतिग्रस्त आवासीय भवनहरूको तस्बिर र राजधानी तेहरानको केन्द्रबाट धूवाँ निस्किरहेको भिडियोहरू सार्वजनिक गरेका छन् । तर यस विषयमा इरानी सैन्य अधिकारीहरूले भने टिप्पणी गर्न अस्वीकार गरेका छन् । रातभर इजरायली लडाकु विमानहरूले तेहरानमा बमबारी गरेका थिए । इरानको महत्त्वपूर्ण ऊर्जा भण्डार लक्षित आक्रमणका कारण तेहरानको आकाश आगोका लप्का र धूवाँले भरिएको थियो ।यस्तै, इरानले इजरायलमाथि ब्यालेस्टिक क्षेप्यास्त्रहरूको प्रहार गरेको थियो, जसमध्ये केहीलाई त्यहाँको हवाई प्रतिरक्षा प्रणाली ‘आइरनडोम’ ले पनि रोक्न सकेन । आइतबार पनि इजरायलमा विस्फोटका आवाज सुनिएका छन् । इरानले हाइफा र तेल अवीवलगायत क्षेत्रमा गरेको क्षेप्यास्त्र प्रहारबाट १३ जना इजरायली नागरिकको मृत्यु भएको छ । शनिबार मध्यराति इजरायलले इरानको तेल प्रशोधन केन्द्र लक्षित गरी आक्रमण गरेपछि इरानले जवाफी कारबाही गरेको हो ।आइतबार बिहान इजरायलले इरानको प्रमुख सहर इस्फहानमा हवाई आक्रमण गरेको थियो । इरानको मध्य क्षेत्रमा रहेको सो सहर इरानको परमाणु संरचनाको मुख्य क्षेत्र पनि हो । यसबाहेक इरानका अन्य सहरमा स्थित युरेनियम खानी र अन्य प्लान्टलाई पनि निसाना बनाइएको छ । इस्फहान नजिक इरानका केही ठूला सैन्य संरचना पनि छन् । जसमा एक ठूलो एयरबेस र मिसाइल बनाउने कारखाना पनि छ ।इरानी स्वास्थ्य मन्त्रालयका अनुसार शुक्रबारयताको इजरायली आक्रमणमा १२८ जना मारिएको दाबी गरेको छ । यस्तै आक्रमणमा परी ९०० बढी घाइते भएको पनि स्वास्थ्य मन्त्रालयले जानकारी दिएको छ । दुई दिनको लडाइँका क्रममा इरानका ९ जना परमाणु वैज्ञानिक र २० भन्दा बढी सैन्य अधिकारी मारिएका छन् । इरानको राजधानी तेहरानसहित ७ राज्यमा एयर डिफेन्स सिस्टमलाई सक्रिय गरिएको छ ।इजरायली सञ्चारमाध्यम दि जेरुसेलम पोस्टका अनुसार आक्रमणमा कम्तीमा २७० जना घाइते भएका छन् । जेरुसेलम पोस्टले समाज कल्याण मन्त्रालयलाई उद्धृत गर्दै इरानी आक्रमणका कारण कम्तीमा ७२४ जना सर्वसाधारण घरबारविहीन भएको उल्लेख गरेको छ । एबीसी न्युजका अनुसार दुई रातमा इरानले दुई सय ब्यालेस्टिक मिसाइल इजरायलतर्फ प्रहार गरेको थियो ।सीएनएनले इजरायली डिफेन्स फोर्सले इरानी आक्रमण रोक्न सुरक्षा प्रणाली सक्रिय रहेको बताउँदै नागरिकहरूलाई सुरक्षित स्थानमा बस्न निर्देशन दिएको जनाएको छ । तेल अवीवस्थित सीएनएन संवाददाताहरूले सहरमा खतराको संकेत जनाउने साइरन बजिरहेको बताएका छन् ।इरानी र इजरायलीहरू थप हिंसाका लागि तयार रहेको बताइरहेका छन् । दुवै पक्षले लामो लडाइँको चेतावनी दिँदै द्वन्द्व कम गर्ने अन्तर्राष्ट्रिय आह्वानलाई अस्वीकार गरेका छन् । आइतबार इरानको इस्लामिक रिभोलुसनरी गाडर््स कोर्प्सले इजरायलले आक्रमण जारी राखे आफ्ना आक्रमणहरू थप बढाउने चेतावनी दिएको छ । त्यसको केही समय नबित्दै इजरायलका सैन्य प्रवक्ता, ब्रिगेडियर जनरल एफी डेफ्रिनले इजरायलले एक क्षणका लागि पनि इरानमाथिको आक्रमणहरू बन्द नगरेको प्रतिक्रिया दिएका छन् ।‘यस घडीमा पनि हामी तेहरानमा दर्जनौं थप लक्ष्यहरूमा प्रहार गर्न जारी राख्छौं । हामी इरानको आणविक कार्यक्रम र यसको सैन्य क्षमताहरूमा थप क्षति पुर्‍याउँछौं,’ उनले टेलिभिजन सम्बोधनमा भनेका छन् । इरानको आणविक कार्यक्रममा केन्द्रित रहेर आइतबार तेहरान र वासिङ्टनबीच हुने भनिएको वार्ता पनि रद्द गरिएपछि द्वन्द्व समाधानको कूटनीतिको बाटो सीमित भएको छ ।गत शुक्रबार इजरायलले इरानी शासन त्यहाँको आणविक कार्यक्रम र शीर्ष सैन्य अधिकारी लक्षित गर्दै अचानक आक्रमण सुरु गरेपछि दुई देशबीच लडाइँ सुरु भएको हो । त्यसबेलादेखि इजरायलले इरानका २५० भन्दा बढी निसानाहरूमा आक्रमण गरिसकेको छ र इरानी सेनाले दर्जनौं ड्रोनहरूका साथै इजरायली भूभागमा २०० भन्दा बढी ब्यालेस्टिक क्षेप्यास्त्रहरू प्रहार गरेको छ ।इरानमा आक्रमणका कारण ६ जना शीर्ष इरानी सुरक्षा प्रमुखहरूसहित १२८ भन्दा बढी व्यक्तिको मृत्यु भएको छ भने ९०० बढी घाइते भएको इरानको स्वास्थ्य मन्त्रालयले जानकारी दिएको छ ।इरानले इजरायलको परिस्कृत हवाई प्रतिरक्षालाई निस्तेज बनाउने गरी क्षेप्यास्त्र आक्रमण गरेर जवाफी कारबाही गरिरहेको छ । तटीय सहर तेल अवीवको दक्षिणमा एउटा क्षेप्यास्त्रले एक बहुतले आवासीय भवनको धेरै भाग ध्वस्त पारेको थियो । शनिबार रातिदेखि सुरु भएको इरानी आक्रमणमा कम्तीमा १० जनाको मृत्यु भएको छ । धेरै घाइते भएका छन्, जसमध्ये केही गम्भीर छन् । जम्माजम्मी शुक्रबारदेखि इजरायलमा नागरिकका रूपमा पहिचान गरिएका कम्तीमा १३ जनाको मृत्यु भएको छ ।जर्मनी, फ्रान्स र बेलायत कुराकानीका लागि तयारजर्मनी, फ्रान्स र बेलायतले इजरायल र इरान जारी तनाव कम गर्नका लागि इरानसँग तत्काल कुराकानी गर्न आफूहरू तयार रहेको बताएका छन् । जर्मनीका विदेशमन्त्री योहान वाडेफुलले यसको पुष्टि गरेका हुन् । तर तीनै देशले कुराकानीका लागि सर्त भने राखेका छन् ।उनीहरूले इरानले पहिले नै कुराकानीको एक अवसर गुमाइसकेको र यो अन्तिम अवसर हुने बताएका छन् । मन्त्री योहानले भनेका छन्, ‘इरानले पहिले नै कुराकानीको एक अवसर गुमाइसकेको छ । आशा छ, यस पटकको अवसरलाई इरानले स्वीकार गर्नेछ ।’ उनले अघि भनेका छन्, ‘तर यो कुराकानीको एकै सर्त हुनेछ, भविष्यमा इरान युरोपका लागि खतरा नबनोस् ।’लडाइँ सहजै रोक्न सक्ने ट्रम्पको दाबीअमेरिकी समयअनुसार शनिबार राति इरान र इजरायलबीच जारी युद्धलाई आफूले सहजै अन्त्य गर्न सक्ने दाबी गरेका अमेरिकी राष्ट्रपति डोनाल्ड ट्रम्पले आइतबार बिहान भने दुवै देशलाई तत्काल सम्झौता गर्न आग्रह गरेका छन् ।शनिबार राति उनले सामाजिक सञ्जाल ट्रुथमा इरानमाथि भएको आक्रमणमा अमेरिका कुनै पनि रूपमा संलग्न नभएको बताएका थिए । साथै उनले कुनै प्रकारले इरानले अमेरिकामाथि आक्रमण गरे त्यसको जवाफ अमेरिकी सेनाले पूरा शक्तिका साथ दिने चेतावनीसमेत दिएका थिए ।आइतबार बिहान भने ट्रुथमार्फत उनले दुवै देशले शान्तिका लागि सम्झौता गर्नुपर्ने बताएका छन् । ‘इरान र इजरायलले सम्झौता गर्नुपर्छ र सम्झौता गर्नेछन्,’ उनले ट्रुथमा लेखेका छन्, ‘हामी चाँडै इजरायल र इरानबीच शान्ति स्थापना गर्नेछौं । धेरै फोन र बैठकहरू अहिले भइरहेका छन् ।’"
अस्ट्रेलिया : किस्तै-किस्तामा अल्झिएको जिन्दगी,"अस्ट्रेलिया — मानिस स्वभावैले सम्भावनाको खोजी गरिरहन्छ । मानव विकासको इतिहास हेर्‍यो भने सम्भावनाको खोजी गर्दै पृथ्वीमा भौंतारिनु नै नियतिजस्तो थियो । आजको आधुनिक युगमा यो फरक तरिकाबाट चलिरहेकै छ ।त्यसबाट नेपाल पनि अछुतो छैन र त्यसको एक हिस्सा हामी परदेशमा रहेका नेपाली समुदायहरू हौँ । सम्भावनाको देश खोज्दै हामी विश्वभर छरिएकै छौं । सुरक्षित व्यवस्था, सुशासन, गुणस्तरीय शिक्षा, भरपर्दो स्वास्थ्य प्रणाली, अनि पेसागत अवसरहरू । यिनै कुराले त धेरै नेपालीलाई अस्ट्रेलियाले तानेको । कोही विद्यार्थी भिसामा, कोही कामदारको हैसियतमा त कोही परिवारसहित स्थायी बसोबासका लागि अनुमति लिएर यहाँ बसिरहेका छन् ।सबैसँग उस्तैउस्तै सपना छन् । श्रमको मूल्य पाइने ठाउँमा पुगेर आफ्नो र सन्तानको भविष्य उज्यालो बनाउने सपना । तर सपना पूरा गर्न सजिले छैन । फरक भाषा, फरक संस्कृति, कानुन र परिवेशमा आफूलाई ढाल्न त्यति सजिलो कहाँ छ र ?सपना बोकेर यहाँ आएका केहीले आर्थिक रूपमा राम्रो गरेका छन् । सजिलै घर, गाडी खरिद गरेर जीवन सहज बनाएका छन् । तर धेरैजसो भने किस्ता किस्तामा सपना पूरा गर्न लागिपरेका छन् । अनि यिनै किस्ता बेलाबखत फन्दा पनि बनिरहेका छन् । घर किस्तामा, गाडी किस्तामा, मोबाइलदेखि फर्निचरसम्म सबै किस्तामा । जीवन नै बैंक र बिलहरूको चक्रव्यूहमा फसेको जस्तो । अस्ट्रेलियाका निम्ति यो सामान्य कुरा हो । जुन फेसबुक लगायतका सामजिक सञ्जालको भित्तामा देखिन्न ।संघर्षको भारी बोकी आएर अस्ट्रेलियामा बसोबास गर्ने नेपालीहरूको पहिलो पुस्ता अझै संघर्षरत छ। अधिकतर नेपालीहरू हेल्थ केयर, एजकेयर, क्लिनिङ, ट्राफिक कन्ट्रोल, कन्स्ट्रक्सनजस्ता श्रमप्रधान क्षेत्रमा कार्यरत छन् । डबल सिफ्ट, सातामा ६-७ दिन काम गरेर महिनाको खर्च टार्नुपर्ने अवस्था छ । घर किन्ने सपना धेरैको छ, तर यो सपना सजिलो छैन । अस्ट्रेलियाको हाउजिङ बजारमा घर किनेपछि पनि ३ हजार डलर देखि ४ हजार डलर मासिक किस्ताले आर्थिक बोझ थप्छ । त्यसमा गाडीको लोन, क्रेडिट कार्ड, बालबच्चाको स्कुल खर्च, बीमा र ट्याक्स सबै जोडिँदा जीवन साँच्चिकै ‘किस्ता जिन्दगी’ बन्न पुग्छ । यसरी भौतिक प्रगति भएजस्तो देखिए पनि आत्मिक थकान, समयको अभाव, र सामाजिक अलगावले जीवनलाई एकोहोरो बनाइरहेको छ ।पहिचानको द्वन्द्वमा हुर्किँदै अष्ट्रेलियामा जन्मिएका वा सानो उमेरमै आएका नेपाली बालबालिका फरक संस्कृति र वातावरणमा हुर्किरहेका छन् । उनीहरूको भाषा अंग्रेजी हो, तर घरमा उनीहरू नेपाली बुझ्न र बोल्न बाध्य छन् । सामाजिक रूपमा उनीहरू ‘अस्ट्रेलियन’ जीवनशैलीमा रमाउँछन् । स्कुल, खेलकुद, डिजिटल प्लेटफर्ममा उनीहरूको दिन बित्छ । तर अभिभावक चाहन्छन्, उनीहरूले नेपाली भाषा, धर्म, र संस्कार नबिर्सून् ।पढाइ, करिअर र संस्कृतिको तानातानमा उनीहरूको पहिचान द्विविधामा पर्छ 'म नेपाली हुँ कि अस्ट्रेलियन?' यसले घरभित्र पुस्ताबीच दुरी बढाउने खतरा पनि बोकेको छ । संस्कार हस्तान्तरणमा अभिभावकहरूले निकै मेहनत गरे पनि सन्तानको मनोविज्ञान र सामाजिक परिवेश फरक भएकाले गहिरो संवाद कठिन हुन थालेको छ ।पहिलो पुस्ता धेरैको नेपाल फर्कने चाहना देखिन्छ। तर फर्कने कि नफर्कने ? धेरै नेपालमा घर बनाएका छन्, केहीले जग्गा जोडेका छन्, र ‘रिटायर्मेन्टपछि नेपाल जाने’ सपना बोकेका छन् । तर त्यो सपना पनि सहज छैन । बालबालिका यतै पढ्दै छन्, यहाँको शिक्षा र जीवनशैलीमा अभ्यस्त छन् । फर्केपछि उनीहरूको भविष्य के हुन्छ भन्ने प्रश्न अभिभावकको मनमा छ । त्यसबाहेक, नेपालको यथार्थ पनि चुनौतीपूर्ण छ। जब नेपाल फर्केर स्थायी बसाइको कल्पना गरिन्छ, तब यथार्थको पर्खाल ठोक्किन्छ राजनीतिक अस्थिरता, बेरोजगारी, गुणस्तरहीन स्वास्थ्यसेवा, महँगी र शिक्षाको अनिश्चितता । फर्कने सपना भावनात्मक लागे पनि व्यावहारिक होइन जस्तो लाग्न थालेको छ ।सतहमा हेर्दा अस्ट्रेलियामा नेपालीहरूले आर्थिक रूपमा प्रगति गरेका छन् । गाडी चढेका छन्, घर किनेका छन्, छुट्टीमा विदेश घुम्ने क्षमता बनाएका छन् । तर त्यो ‘सफलता’को मूल्य पनि छ, समयको, आत्मसन्तुष्टिको र संस्कृति-संवादको । अस्ट्रेलियामा धेरै नेपाली यस्तो जीवन बाँच्छन्, जहाँ सबै सुविधा हुन्छ, तर ‘सन्तोष’कम हुन्छ । जहाँ आफ्नो परिवार छ, तर ‘पहिचान’ हराउँदै छ । जहाँ पैसा कमाइन्छ, तर संस्कार र आत्मीयता र पहिचानको खडेरी भोगिरहेको हुन्छ ।अस्ट्रेलियामा नेपालीहरू केवल अर्थोपार्जनको यात्रामा छैनन्, उनीहरू एक सामाजिक, सांस्कृतिक र भावनात्मक सम्झौतामा पनि छन् । हामीले आफ्नो देशको मायालाई छोडेका छैनौं, गाउँको आँगन, चुलोको धुवाँ, दसैं तिहारको रमाइलो, आमाको हातको खाना, बाल्यकालका दिन सबै अझै हाम्रै भित्री संसारमा जीवित छन् । तर यथार्थ यस्तो छ कि आज हामीले अस्ट्रेलियामा जीवनको बृहत् सञ्जाल बुनेका छौं, जुन सजिलै तुहिन सक्दैन । हामीले यहाँ घर बनाएका छौं, तर त्यो घर अझै पनि ‘घरजस्तो’ लाग्दैन । अन्ततः, अस्ट्रेलियाको जिन्दगी केवल रोजगारीको कथा होइन । यो आत्मपहिचान, पुस्तान्तरण, संस्कृति जगेर्ना र सन्तुलनको कथा हो । त्यो कथाको मूल सन्देश के हो भने— हामी जहाँ भए पनि, 'देश' सधैं मुटुभित्रै हुन्छ ।"
"जगदुल्ला ताल पुग्दा लाग्यो, प्रकृतिको जादू यही रहेछ","त्रिपुरासुन्दरी नगरपालिका–१ त्रिपुराकोटबाट मोटरसाइकलमा हिँडेको एक घण्टामै म र कलाकार साथी लक्ष्मण देवकोटा लिकु, मुहु, बन्तडी हुँदै बलाङ्रा लेक पुग्यौँ। एकैछिनमै बेंसीबाट लेक उक्लेकाले होला, हामीलाई चिसो लागेजस्तो भयो।नलागोस् पनि किन, डोल्पाको अग्लो स्थानमा पर्ने बलाङ्राबाट हिउँले सेताम्मे हिमाल नजिकै देखिन्थ्यो। त्यही हिमाल छोएर आएको हावाले चिसो नबनाउने कुरै थिएन।सुन्दर गाउँबस्ती, हरिया फाँटमा फुलेका रंगीबिरंगी फूलहरू हेर्दै एघार बजे त काइगाउँ बजार पुगियो। कुनै बेला त्रिपुराकोटबाट दुई दिनमा पुगिने काइगाउँ, आजभोलि बाटोको सुविधाले मोटरसाइकलमा दुई घण्टामै पुग्न सकिने भएको छ।हामी हिँडेका थियौँ- शे–फोक्सुन्डो राष्ट्रिय निकुञ्जमा पर्ने जगदुल्ला तालको सौन्दर्य नियाल्न। काइगाउँबाट हामी हुरिकोट पुग्यौँ। त्यसपछि सुरु भयो पैदल यात्रा।झमझम पानी परिरहेको थियो। तर हामी रोकिने सुरमा थिएनौँ। वर्षा ओढेर, ‘खुई खुई’ गर्दै दुई घण्टा हिँडेपछि तोइजुम पुग्यौँ। भिजेका कपडा फेर्छौँ भन्ने थियो, तर जतनसाथ राखिएका झोलाका कपडा पनि भिजिसकेका रहेछन्। चिया र तातोपानी पिएपछि जिउमा तातो बढ्यो। तर मौसम भने चिसो नै थियो।हाम्रो योजना थियो, माथिल्लो डंसिलेसम्म पुग्ने। घना जंगलको बाटो। जगदुल्ला नदीको एकोहोरो सुस्केरा। यात्रा सुरु गरिसकेपछि किन रोकिने भन्ने जोसमा हामी पानीमा भिज्दै हिँडिरह्यौँ। अनि पाँच बज्नै लाग्दा तल्लो डंसिले पुग्यौँ।त्यहाँ बास बस्नका लागि कुनै होटल थिएन। माथिल्लो डंसिले नपुगी बास नपाइने भएपछि हिँड्नुको विकल्प थिएन। तर निरन्तरको झरीले चुटेर थकित शरीर अनि बढ्दो चिसो। हामीसँग केही उपाय थिएन।म पुरै थाकिसकेको थिएँ। प्रत्येक पाइला कठिन बन्दै थियो। लगाएका कपडाहरू पनि भारी लाग्न थालेका थिए। चिसो, भोक अनि उकालो बाटो—दुःखका निम्ति यहाँभन्दा बढी के चाहिन्थ्यो र! त्यसमा पनि मलाई सास फुलेर हैरान बनायो। टाउको बेस्सरी दुख्न थाल्यो।अन्धकार बढ्दै गएको थियो। पिठ्युँको झोला पनि कतै फालिदिऊँ जस्तो लागेको थियो। भित्र कतै लुकी बसेको आँट ल्याएजस्तै गरेर मैले पाइला चालिरहेँ। हामी आठ बजे माथिल्लो डंसिले पुग्यौँ। राति आएका नौला मान्छे देखेर पशुबस्तु हेर्ने भोटे कुकुरहरू एकनासले भुकिरहे। याक, चौँरी र झोपाका घण्टीहरू बज्न थाले।वडाध्यक्ष शेरबहादुर लामाको गाई राख्ने गोठ त्यही रहेछ। लामा दाइको आफ्नै होटल पनि रहेछ। ४५ सय मिटर उचाइमा रहेको उनको होटलमा हामीले रात बितायौँ। लामो सास तानेर ‘धन्न बाँचियो’ भनेर सुस्तायौँ।बिहान बाहिर निस्कँदा त हाम्रो स्वागतमा सेताम्मे हिमाल हाँसिरहेजस्तो । जगदुल्ला खोला सुसाइरहेको । छेउछाउमा बुकीलगायतका घाँस बयली खेलिरहेको । सबै दृश्यले हिजोको थकान पूरै हराएजस्तो भयो।फाँटमा चरिरहेका घोडा, याक, चौँरी र भेडाहरू हेर्दै, चिसो हावा खाँदै हामी हिँड्न थाल्यौँ। तीन घण्टा सरासर हिँडेपछि हामी राक्षस तालको वारिपट्टि पुग्यौँ। पानको आकारजस्तो देखिने भएकाले यसलाई ‘प्रेम ताल’ पनि भन्ने रहेछन्।ताललाई पृष्ठभूमिमा पारेर मनग्य फोटो र भिडियो खिच्यौँ। अनि प्रेम तालको सौन्दर्य दिलमा खिचेर अघि बढ्यौँ। करिब दुई घण्टा सरासर हिँडेपछि पुग्यौँ—जगदुल्ला ताल। यही त थियो हाम्रो गन्तव्य! यसैको सौन्दर्य खिच्ने धोकोले त यति लामो बाटो हिँड्ने र सारा हैरानी उठाउने हुटहुटी पलाएको थियो।कञ्चन पानी अनि हावामा पानीको ताल। अनि तालपारि सुरक्षा गार्डझैँ उभिएका सेता हिमालका लस्कर। हामी खुसीले यसै यसै चिच्यायौँ।यो ताल धार्मिक दृष्टिले पनि अत्यन्तै महत्त्वपूर्ण रहेछ। प्रत्येक वर्षको साउन पूर्णिमामा विभिन्न जिल्लाबाट हजारौँ तीर्थालु यहाँ आउने रहेछन्। तालमा स्नान गर्ने चलन रहेछ। यो ताल प्राचीन तिब्बती ग्रन्थमा नौ लाख देवी–देवताहरूको पवित्र धार्मिकस्थल भएको स्थानीयहरूको बुझाइ रहेछ।स्थानीयले फोक्सुन्डो तालझैँ यस तालले पनि रंग परिवर्तन गर्ने बताए। हामीले नियालेर हेर्‍यौँ। ताल निलो थियो। एकछिनमै फिक्का सेतो देखियो। किनभने आकाशमाथि सेताम्मे बादल थिए। त्यसैको प्रतिबिम्ब तालमा परेको थियो।तालको सौन्दर्य नियाल्दा नियाल्दै डेढ घण्टा बितेको पत्तो भएन। असिना पानी पर्न सुरु नगरेको भए अझै केहीबेर त्यहीँ सुस्ताउने मन थियो। तालको सौन्दर्य मनभित्र खिचेर हामी वडाध्यक्षकै होटलमा बास बस्न फर्कियौँ। एउटा ठूलो उद्देश्य पूरा भएजस्तो लाग्यो। प्रकृतिको सबैभन्दा सुन्दर दृश्य हेरेर मन अघाएको अनुभव भयो।"
के हामी चोर्ने मान्छे हौँ ?,"काठमाडौँ — प्रसंग राजावादीले चैत १५ मा काठमाडौंको कोटेश्वरमा रहेको भाटभटेनीमा गरेको लुटपाटबाट सुरु हुन्छ । अहिले प्रहरीले क्लोज सर्किट टेलिभिजन(सीसीटिभी)ले खिचेका फुटेज र सामाजिक सञ्जालमा आएका भिडियोका आधारमा लुटपाटमा संग्लनलाई एकपछि अर्को गर्दै पक्राउ गरिरहेको छ ।यस्तै घटना २०७९ फागुन १ गते काठमाडौंकै नयाँ बसपार्कको ल्होत्से मलमा पनि भएको थियो । यातायात मजदुरको आन्दोलनका क्रममा आक्रोशित भीडले महल तोडफोडसँगै मोबाइल लगायतका सामान लुटपाट गरेका थिए ।पछिल्ला लुटपाटका घटनाले हामीलाई अचम्मित मात्र बनाएको छैन, बरु हाम्रो समाजको नैतिक धरातलमा प्रश्न चिह्न खडा गरेको छ । हाम्रो सामाजिक चेतना र नैतिकतासँग यो बहस जोडिएको छ । व्यक्तिलाई हानी गर्ने र लुटपाटको अस्विकार गर्ने नेपाली समाजको स्वभाव हो भनेर हामीले बुझिआएको हो । तर, प्रतिनिधि दुई घटनाले हाम्रो स्वभाव, संस्कार र सामाजिक चेतना केही समस्या त देखिँदै छैन ? भन्ने प्रश्न उब्जाइदिएको छ ।विगतका भूकम्पीय विपत्तिमा मानिसहरू ज्यान जोगाउन घर र आफूले वर्षौँदेखि जोडेका सामान असरल्लै छोडेर खुला चौरतिर भागेका थिए । कैयन घर र पसल भत्किएको बेला थियो । तर त्यतिबेला पनि घर र पसलका सामान लुटपाट भएका खबर सार्वजनिक भएका थिएनन् । व्यक्तिका घरभित्रका सामान हुन् कि पसल वा मार्टका सामान हुलका हुल मान्छे पसेर लुटपाट गरिरहेका दृश्य हामीले देख्नुपरेको थिएन ।आन्दोलन त नेपाली समाजको पहिचान र परिचय नै भइसकेको छ । किनकि २००७ सालदेखि अहिलेसम्म समयका हरेक घुम्तीमा नेपाली समाज आन्दोलित छ । सानादेखि ठूला र संगठितदेखि असंगठित आन्दोलन समयका अनेकन बिन्दुमा भइ नै रहेका छन् । तर यस्ता आन्दोलनमा पनि आन्दोलनकारीले, प्रर्दशनकारीले संयमता गुमाएका थिएनन् ।तर, तीनकुने घटनामा धेरैले विवेक गुमाए । अचम्मलाग्दो त यो छ कि भाटभटेनीका सामान हातभरि बोकेर घरतिर कुद्नेले सीसीटिभीले हामीलाई खिचेको छ भन्ने सामान्य हेक्का किन राखेनन् होला ? जबकि अहिले प्रविधिको विकासले धेरै फड्को मारेको छ । सहरका ठूला महलमा मात्र हैन गाउँका पान र चटपटे पसलमा समेत सिसिटिभी राखिएको जगजाहेरै छ । सार्वजनिक स्थानदेखि चोकसम्म अनि सडकका छेउकुना जहिँतहीँ सिसिटिभी भेटिन्छन् । यस्तो निगरानीमार्फत प्रहरीले अनेकन घटना र दुर्घटनामा संग्लनलाई पत्ता लगाउने गरेको खबर पनि नौलो विषय होइन । तर पनि भाटभटेनी लुटनेले यस्ता कुरा हेक्का नै राखेनन् ।बेरोजगारी, महँगी वा निराशा । के कारणले तिनीहरू चोर्न उद्यत भएका होलान् ? मनोविद यस्तो बेलामा मानिसले सामाजिक रुपमा नै नैतिकता गुमाउने गरेको बताउँछन् । हुलमुलमा अरुले लगे, हामी नि लगौं भन्ने सोच मानिसमा आउँछ भन्ने तर्क पनि छ । कुनै चिटिक्क सडकमा हामी चक्लेटको खोल समेत फाल्न डराउँछौं तर फोहोर देखेको ठाउँमा फोहोर फाल्न डर हुँदैन भनेको जस्तै यो घटनामा भएको हुन सक्छ त ? सबैले चोरे मैले पनि चोर्छु भन्ने भाव अनयासै आएको हुन सक्छ । अनि यस्तो भावलाई ज–जसले नियन्त्रण गरे तिनीहरू आ–आफ्नो बाटो लागे । ज–जसले नियन्त्रण गर्न सकेनन् तिनीहरू भाटभटेनीभीत्र लुट्न पसे ।चिकित्सकहरु क्ल्पटोमिनिया रोगको विषयमा पनि चर्चा गर्छन् । यो रोग लागेका व्यक्तिले नचाहँदा नचाहँदै पनि चोरी गर्नुपर्छ भन्ने मानसिक दबाब महसुस गर्छन् । धेरैजसो अवस्थामा उसले चोरेको सामानको खासै आर्थिक मूल्य हुँदैन, न त उसको त्यसमा आवश्यकता नै हुन्छ । केही लुटपाट गर्ने मानिसमा क्लेप्टोमेनियाको लक्षण देखिन पनि सक्छ, तर अधिकांश घटना त्यसबाट प्रेरित हुँदैनन् । आन्दोलनको बीचमा हुने चोरी प्रायः भीडको मानसिकता, परिस्थिति, आवेग र ‘अब त मौका मिल्यो’ भन्ने भावनाबाट प्रेरित हुन्छ । लुटपाटमा आर्थिक लाभ, आक्रोशको अभिव्यक्ति वा अवस्था दुरुपयोग गर्ने नियत हुन सक्छ ।नेपालीमा समाज चोर्ने प्रवृत्तिको बाहुल्य भएको समाज हैन । त्यसमाथि आन्दोलनमा चोरी हुनु थप अचम्म लाग्ने कुरा हो । जनताले प्रतिनिधित्त्व गर्ने प्रर्दशनमा जनतामा अनुशासन, मर्यादा र नैतिकता हुनुपर्छ भन्ने मान्यता हो । हामी रमितामा रमाउन थालेको हौ त ? लुटपाटका भिडियो सामाजिक सञ्जालमा छिटो भाइरल भएको पनि पाइयो । कतिपयले लुटपाटलाई सामाजिक सञ्जालमा समर्थन गरेको देखियो । कतिले रमाइलो माने र मजाक बनाए । अन्तत सामाजिक सञ्जालको प्रतिक्रिया हेर्दा हाम्रो सामूहिक संवेदनशीलतामा कमी हुँदै गएको देखिन्छ । यस्तो गम्भीर विषयमा पनि नेताहरूको स्पष्ट अभिव्यक्ति नआउनु, लुटपाटप्रति भर्त्सना नहुनुले पनि नेतृत्वसँग प्रश्न गर्ने ठाउँ धेरै छन् ।हामी आन्दोलनमा सहभागी हुँदा हामीसँग विचार हुन्छ । लुटपाटले आन्दोलन होइन, अराजकता बोल्छ । आन्दोलन गर्ने भनेको त बोल्नका लागि हो । न्यायका लागि पो हो । यत्ति कुरा खै बुझाएको ? खै बुझेको ?"
भो जातका कुरा नगरम् !,"सायद यो ब्लग कतिपय पाठकलाई झिँझो लाग्न सक्छ । किनकि लामो लेख पढ्ने धीरता सबैमा नहुन पनि सक्छ । त्यसैले कतिपयमा हतार-हतार स्क्रोल गर्दै ‘सद्‍गुरु’ भनिने जग्गी वासुदेवका फतुर गफका रिलतिरै हराउने जोखिम पनि छ ।असलमा कुरा ‘वसन्त’ सिनेमा हेरेपछि सामाजिक सञ्जालमा एउटा सानो स्टाटस लेख्ने सोच थियो, तर मनको पिँधबाट विचार यति धेरै पोखिए कि स्टाटसले थेग्नै सकेन । त्यसैले ब्लगमा आइपुगेँ ।हामी कहाँ ‘जात’ भन्नेबित्तिकै धेरैको मनमा कुनै न कुनै डर पलाइहाल्छ । अनि जातको कुरा उठेपछि बहस गर्न होइन, त्यसबाट पन्छिन तत्पर हुन्छौँ धेरैजसो ।चिया पसल होस् वा पान पसल, ‘जात’ का कुरा हामीकहाँ कहिल्यै पनि गम्भीर रूपमा उठ्दैनन् । यस्तो विषयको गहिरो चिन्तन कमै गरिन्छ । बरु भनिन्छ, ‘जातको कुरा नगरौं होला ।’ यस्तो भन्नेहरूमध्ये धेरै कथित बौद्धिकलाई मैले चिनेको छु, जो मुद्दाबाट भाग्न चाहन्छन्, न कि विचार मन्थन गर्न ।जातको कुरा गर्दा मानिसको बोली र व्यवहारमा फरक देखिन्छ । जस्तै, ‘तपाईंलाई घरभित्रै छिराउन मन थियो कमरेड, तर बुबाआमाको चित्त दुखाउन चाहिनँ’ भन्ने कथित कम्युनिस्टहरूको ‘लज्जास्पद इमान्दार’ स्वीकारोक्तिदेखि ‘दलित साथीसँग एउटै थालमा भात खाएको छु’ भन्ने ढोंगी ‘सहानुभूतिपूर्ण’ गफसम्म सुन्दै आएको छु मैले ।पछिल्लो पुस्ताका युवाहरूको दुःख आफ्नै छन् । उनीहरूका पीडा सुन्दा उदेक लाग्छ । धेरै नौजवानको भनाइ ‘दलित’ भन्ने शब्द नै हटाउनुपर्छ भन्ने छ । उनीहरूका अनुसार शब्दमै समस्या छ रे । तर समस्या शब्दमा मात्रै हो त ? यसबारे बहस गर्न सक्ने धैर्य भने उनीहरूमा देखिन्न ।सदियौंदेखि मानिसलाई मान्छे हुनै नदिने यो सामाजिक संरचनाको जरो उखेल्ने वा कम्तीमा त्यसलाई कमजोर पार्ने सोच अहिले पनि हाम्रो समाजमा गहिरो रूपमा विकास हुन नसक्नु दु:खद् कुरा हो । जातको विषय विद्यालय तहदेखि नै बहस र विमर्शको केन्द्र बन्नुपर्ने संवेदनशील मुद्दा थियो । तर हामीले यसलाई सधैँ छायामा राख्यौं । नदेखेझैँ गर्यौं, नसुनेझैँ गर्यौं ।‘किन अनावश्यक विवादमा पर्नु?’, ‘कसले मोल्ने यस्तो जोखिम?’ यस्ता कुरा गर्दै हाम्रा शिक्षकहरू पनि यो विषयमा मौन बस्न रुचाउँदै आउनु भयो । शिक्षक समाज परिवर्तनका संवाहक हुन् । तर, तिनै शिक्षकमध्ये धेरैले यथास्थितिवादलाई मलजल गरिरहेको देखिन्छ ।क्याम्पस पुग्दासम्म जब विद्यार्थी जातको संरचनाबारे अलिअलि बुझ्न थाल्छन्, तबसम्म उनीहरू आफैं त्यसको जन्जालमा गहिरो गरी फसिसकेका हुन्छन् । न्वारन, पास्नी, गुन्यूचोली, व्रतबन्ध, विवाह र अन्त्येष्टि । जन्मदेखि मृत्युसम्मका प्रत्येक संस्कार जातको संरचनासँग गाँसिएको छ । तर यति संवेदनशील विषयमा पनि हामी कति संवेदनहीन बन्दै गइरहेका छौं ? यो सोच्नुपर्ने बेला होइन र ?नेपाली समाजको तीतो यथार्थलाई सिनेमाको माध्यमबाट प्रस्तुत गरेर गायक तथा सर्जक हुँदै फिल्म क्षेत्रमा प्रवेश गरेका प्रकाश सपूतले समाजप्रति ठूलो गुन लगाएका हुन् या वैगुन गरेका हुन् ?यसअघि यशकुमारले पनि जातीय विभेदविरुद्ध संगीत र सिनेमामार्फत समाजको नाङ्गो यथार्थ उजागर गर्ने साहस गरेका थिए । प्रकाश सपूत पनि यस्तै बाटोमा हिँडिरहेका छन् । यशझैँ उनी पनि गायकबाट सिनेमामा प्रवेश गरेका पात्र हुन् । यो फिल्मले प्रकाशलाई गायकमात्र होइन, अब ‘अभिनेता’ को रूपमा पनि चिनाएको छ । दलितहरू ‘हिरो’ हुन सक्दैनन् भन्ने आम भाष्य बदल्ने उनको यत्न स्तुत्य छ ।प्रकाशले यशकुमारले सुरु गरेको सांगीतिक विद्रोहलाई गीतमार्फत मात्रै होइन, अब सिनेमाको क्यानभासबाट पनि निरन्तरता दिन खोजेका छन् । उनी विभेदविरुद्धको यो सांस्कृतिक आन्दोलनमा अब झनै सक्रिय देखिनेछन् ।जात व्यवस्थालाई मलजल गरिरहेको नेपाली समाजको कालो अनुहार, अन्तरजातीय प्रेम र वियोग, दलहरूको दलदल, गैरसरकारी संस्थाहरूको दोगलापन, प्रहरी-प्रशासनको स्वार्थपूर्ण नियत । यस्ता अनेक विषयलाई गायक-सर्जक प्रकाश सपूतले अत्यन्तै मार्मिक र कलात्मक ढंगमा श्रव्य-दृश्य माध्यममा उतारेका छन् ।तर विडम्बना के छ भने, करोडौं खर्चेर बनाइएको यो सशक्त सिनेमा आम नेपाली दर्शकको ध्यानाकर्षण गर्न उति सफल देखिएन । यसमा दोष भने फिल्मको गुणस्तरमा थिएन । दोष थियो त्यसको ‘विषयवस्तु’ मा, जुन आम दर्शकको सहज मनोविज्ञानसँग मेल खान सकेन ।शनिबार, झापाको मेचीनगरस्थित सिटी सिनेमा हलमा १० जना दर्शक जम्मा नहुँदासम्म फिल्म नै चलाइएको थिएन । दर्शक सिलो खोजेर ल्याएपछि बल्ल हलको दैलो खुल्यो । उता, केही समयअघि ‘छक्का पञ्जा’ र त्यसका सिक्वेलहरूमा हल भरिने भीडको चाप हेर्दा, फितलै हास्य–कथाका सिनेमामा ‘हाउसफूल’ हुने तर यथार्थ र सामाजिक-राजनीतिक मुद्दा बोकेको सिनेमामा भने दर्शकविहीन हुने प्रवृत्तिले सोच्न बाध्य पार्छ । के नेपाली दर्शकले साँच्चै समाज परिवर्तन चाहिरहेका छैनन् त ? कि यथास्थिति नै रुचाइरहेका छन् ? यो संकथनको विषय हो ।जात भन्ने विषय केवल दलितको मात्र पीडा होइन, यो त गैरदलितको पनि साझा जिम्मेवारी हो । तर यो सन्देश गैरदलितले कहिले बुझ्ने ? 'वसन्त' कुनै जाति विशेषका लागि बनाइएको सिनेमा होइन । यो त समग्र नेपाली समाजका लागि बनाइएको कलात्मक ऐना हो ।यो सिनेमा गैरदलित दर्शकका लागि आफूलाई पुनरावलोकन गर्ने, आत्मसमीक्षा गर्ने अवसर पनि थियो । तर, पैसा खर्चेर टिकट किनेर जातको जटिलताबारे बुझ्न र आत्मबोध गर्न हामी कति तयार भयौँ त ?ठ्याक्कै यस्तै व्यवहार यशकुमारको सन्दर्भमा पनि दोहोरियो । जातीय मुद्दा उठाउँछ भन्ने बहानामा उनलाई दलित हिरोको ‘ट्याग’ नै लगाइयो । अब प्रकाश सपूत पनि त्यही नियतिको सिकार भइरहेका त होइनन् ?यदि होइन भने, एकपटक त कम्तीमा 'वसन्त' हेरेर बहस गरौं, विमर्श गरौं । किन हामी यस्तो सिनेमाबाट टाढा भागिरहेका छौँ ? यसका पात्र, कथा र सन्देश हाम्रो आफ्नै समाजको दर्पण हो । हामी आफैंलाई देखाउने प्रयास हो यो ।सदियौंदेखि जरा गाडेर बसेको जातीय संरचना कायम रहोस्, चलिरहोस्, बलियो होस् भन्ने चाहना राख्नेहरू समाजमा अझै पनि थुप्रै छन् । किनभने यदि बहस भयो, विमर्श भयो, चिन्तन भयो भने समाज बदलिन सक्छ । समाज बदलियो भने जनता सचेत हुन्छन् । नेताहरूको पेसा संकटमा पर्न सक्छ । यदि कुनै दिन, सिनेमा हेरेरै दर्शकको मन-मस्तिष्क तरंगित भयो भने । उनीहरूको साँचो अनुहार ऐनामा देखिन थाल्यो भने । फेरि के गर्ने ? पैतालामुनि कसलाई राख्ने ? पिँधमा थिचेर को ‘सर्वोच्च’ बन्ने ?"
साइपालमा शाखा खुलेसँगै ७५३ वटै पालिकाले पाए बैंक,"काठमाडौँ — वि.सं. २०७४ मा नेपाल राष्ट्र बैंकले मुलुकका सबै स्थानीय तहमा कम्तीमा वाणिज्य बैंकको एक शाखा खोल्ने नीति  लिएको थियो । ७५२ स्थानीय तहमा बैंक शाखा खुलेको लामो समयसम्म एउटा स्थानीय तह भने बाँकी नै रह्यो । बैंकिङ क्षेत्रमा लिइने परीक्षाको प्रश्नपत्रमा ‘नेपालको कुन स्थानीय तहमा हालसम्म वाणिज्य बैंकको शाखा पुग्न सकेको छैन ?’ भन्ने एउटा नयाँ प्रश्न जन्मियो । तर अब यो प्रश्न सोधिने छैन । किनकि, साइपाल गाउँपालिकामा ‍२८ माघ २०८१ मा नेपाल राष्ट्र बैंकका गभर्नर महाप्रसाद अधिकारीले एभरेष्ट बैंक लि.को शाखा उद‍्घाटन गरेसँगै मुलुकका सबै स्थानीय तहमा बैंक शाखा पुगेका छन् ।साइपाल गाउँपालिकाको धलौन भन्ने स्थानमा बैंक शाखा पुग्नु आफैंमा उपलब्धि हो । बझाङको सदरमुकाम चैनपुरबाट तीन घण्टाको जिप यात्रा गरेपछि तलकोट नाम गरेको गाउँपालिका पुगिन्छ अनि त्यहाँबाट ७ देखि ८ घण्टा पैदलयात्रा गरेपछि बल्ल धलौन भन्ने स्थानमा पुगिन्छ । साइपाल गाउँपालिकाको सदरमुकाम काँडा भन्ने स्थानमा छ । धलौनबाट काँडासम्म पुग्न भने अझ ६ देखि ७ घण्टा हिँड्नु पर्छ । त्यसैले यसपटक साइपालको सदरमुकाम काँडामा शाखा नखोली धलौनमा खोलिएको हो ।बझाङ जिल्लाको उत्तरी क्षेत्रमा अवस्थित साइपाल गाउँपालिकाले जिल्लाकै करिब ४० प्रतिशतभन्दा धेरै भूभाग ओगटेको छ । पालिकाको उत्तरी सिमाना चीनसम्मै जोडिन्छ । साइपाल हिमालको नामबाट यो पालिकाको नाम रहन गएको हो । राष्ट्रिय जनगणना २०७८ अनुसार २६२५ जनसंख्याको बसोवास रहेको यो पालिकामा बैंक शाखा नहुँदा करिब २ दिनको पैदल यात्रा गरी जिल्लाको तलकोट वा सदरमुकाम चैनपुरसम्म पुग्नुपर्थ्यो ।बैंक तथा वित्तीय संस्थाको पहुँच नहुँदा कतिसम्म सास्ती भोग्नुपर्ने रहेछ र कतिसम्म लाचारी बन्नुपर्ने रहेछ भनेर जान्न यहाँका स्थानीय जनप्रतिनिधिलाई सोध्दा थाहा लाग्छ । अहिलेको समाजमा बैंकबिनाको अर्थतन्त्र निकै कठिन र चुनौतीपूर्ण हुने विषयमा कुनै द्विविधा नहोला । साइपालमा बैंक शाखा पुग्दा स्थानीय खुसी छन् । जनप्रतिनिधि अझ पनि पालिकाको सदरमुकाम काँडासम्म बैंक पुग्न सके सुनमा सुगन्ध हुने बताउँछन् ।नेपालमा बैंक प्रथाको विकास गर्ने, मुलुकभरि वित्तीय प्रणालीको पहुँच पुर्‍याउने नेपाल राष्ट्र बैंकका प्रमुख उद्देश्यमध्ये एक हो । यही प्रयोजनका लागि राष्ट्र बैंकले वि.सं. २०२५ मा बैंकिङ प्रवर्द्धन समिति खोली तत्कालीन पचहत्तरै जिल्लामा वाणिज्य बैंक शाखा पुर्‍याउने नीति अँगाल्यो । सुरुवातीमा राष्ट्र बैंकले २५ लाखको कोष स्थापना गरी प्रत्येक जिल्लामा बैंक शाखा खोल्न सर्वेक्षण गर्‍यो । त्यतिबेलाको नेपालको अवस्थालाई कल्पना गर्दा यो कत्तिको चुनैतीपूर्ण थियो होला भनेर सहजै अनुमान लगाउन सकिन्छ ।कमजोर वित्तीय चेतना, पूर्वदेखि मुलुकभित्रैबाट पश्चिम जान नसकिने अवस्थाको कठिन भूगोल, जनसंख्याको ठूलो अंश साक्षरसम्म नरहेको अवस्थामा प्रत्येक जिल्लामा बैंक शाखा पुर्‍याउन राष्ट्र बैंक सामु चुनौतीका पहाड नै थिए । तर प्रत्येक जिल्लामा कम्तीमा एउटा बैंक शाखा नपुर्‍याइ भएको थिएन । अतः राष्ट्र बैंकले नयाँ शाखाको सुरूका वर्षको नोक्सानी व्यहोरिदिने नीति अँगाल्यो । सुरूमा ३ वर्षसम्म शतप्रतिशतसम्म र त्यसपछि ५ वर्षसम्म क्रमशः १००, ७५, ५०, २५ र १० प्रतिशतसम्म नोक्सानी व्यहोर्ने नीतिका कारण वाणिज्य बैंकहरू शाखा खोल्न उत्प्रेरित भए ।त्यसो त नेपालमा त्यतिबेलासम्म नेपाल बैंक, राष्ट्रिय वाणिज्य बैंक र वाणिज्य बैंकिङ नगरेको कृषि विकास बैंक मात्र थिए । त्यस समयमा नयाँ खुलेको शाखालाई कार्यकारी पुँजी अभाव हुन नदिने नीति पनि अँगालिएको थियो । यस्तो कार्यकारी पुँजी बैंक शाखा खुलेको तीन वर्षसम्म चुक्ता गर्ने गरी २ लाखसम्म दिने नीति थियो । अन्ततः २०३४ असारमा तत्कालीन सबै ७५ वटै जिल्लामा वाणिज्य बैंकका शाखा पुगेका थिए । यस कार्यमा नोक्सानी व्यहोर्ने नीतिअन्तर्गत राष्ट्र बैंकले २०३७ असारसम्म ७५ लाख ५१ हजार नोक्सानी व्यहोरेको थियो । त्यसका अतिरिक्त बैंकहरूमा कार्यकारी पुँजीको अभाव हुन नदिने नीतिअन्तर्गत २०३७ असारसम्म वाणिज्य बैंकलाई ७५ लाख २५ हजार उपलब्ध गराएको थियो । यस कार्यक्रमअन्तर्गत २०३७ असारसम्म मुलुकभर वणिज्य बैंकका कुल २४१ शाखा खुलेका थिए । जसमा मुलुकका ग्रामीण क्षेत्रमा १५४ वटा र सहरी क्षेत्रमा ८७ वटा बैंक शाखा खुल्न पुगे ।असार २०७३ सम्म नेपालमा वाणिज्य बैंकहरूका जम्मा १ हजार ८ सय ६९ वटा शाखा (धेरै शाखा सहरबजार केन्द्रित) थिए । यी शाखाहरू तत्कालीन जनसंख्यालाई तुलना गरी हेर्दा करिब १५ हजारमा एउटा वाणिज्य बैंकको शाखा हुन आउँथ्यो । यही विषयलाई समेत मनन गरी वि.सं. २०७४ मा राष्ट्र बैंकले सबै स्थानीय तहमा कम्तीमा वाणिज्य बैंकको एक शाखा खोल्ने नीति अँगाल्यो । असार २०७४ सम्ममा मुलुकका ७५३ स्थानीय तहमध्ये करिब ४० प्रतिशत अर्थात् २ सय ९६ स्थानीय तहमा मात्र वाणिज्य बैंकका शाखा पुगेका थिए । तत्कालीन अवस्थामा लिइएको यो नीति वित्तीय समावेशीकरणका हिसाबले मात्र नभइ अन्य हिसाबले समेत रणनीतिक निर्णय थियो । तर कुनै पनि स्थानमा बैंक तथा वित्तीय संस्थाका शाखा खोल्न त्यस स्थानमा विद्युत्, पानी, सडक, सुरक्षा, इन्टरनेटजस्ता न्यूनतम भौतिक पूर्वाधारको आवश्यकता पर्छ ।मुलुकका सबै स्थानीय तहमा उपर्युक्त न्यूनतम पूर्वाधार उपलब्ध छैनन् भन्नेबारेमा राष्ट्र बैंकलाई राम्रै जानकारी थियो । तथापि, मुलुकभरि वितीय सेवा पुर्‍याउने र भर्खरै जारी भएको संविधानले अँगालेको संघीय संरचनालाई सघाउने हिसाबले पनि यो निर्णय गर्नु जरूरी थियो । तर सुरक्षा लगायत भौतिक पूर्वाधारबिना सबै स्थानीय तहमा बैंक शाखा खोल्न निर्देशन मात्र दिँदा त्यो प्रभावकारी नहुने भएकाले सबै स्थानीय तहमा बैंक शाखा सामानुपातिक ढंगले खोल्ने योजना पेस गर्न राष्ट्र बैंकले वाणिज्य बैंकहरूलाई नै निर्देशन दियो ।बैंक शाखा खोल्ने स्थानमा मिलेसम्मका पूर्वाधारको व्यवस्था गरिदिन नेपाल सरकारलाई अनुरोध गर्‍यो। यही सिलसिलामा वाणिज्य बैंकहरूबाट प्राप्त योजनासमेतलाई आधार बनाएर नेपाल राष्ट्र बैंकले १४ चैत २०७४ मा एउटा परिपत्र जारी गर्दै बाँकी रहेका स्थानमा शाखा खोल्न निर्देशन जारी गर्‍यो। उक्त निर्देशनमा वाणिज्य बैंकलाई पहिलो चरणमा वैशाख २०७५ भित्र थप २ सय ४३ स्थानीय तहमा र सोही वर्षको असारभित्र थप १ सय १६ स्थानीय तहमा शाखा खोल्न वाणिज्य बैंकको नाम र शाखा खोल्नुपर्ने स्थानीय तहको नामै तोकेर निर्देशन जारी भएको थियो । अन्ततः असार २०७५ मा ७५३ स्थानीय तहमध्ये ६३१ मा वाणिज्य बैंकका शाखा पुगे ।सबै स्थानीय तहमा बैंक शाखा खोल्न दिइएको अन्तिम मितिमा समेत कोशीमा २२ प्रतिशत स्थानीय तहमा शाखा खुल्न बाँकी थियो भने मधेश, बागमती, गण्डकी, लुम्बिनी, कर्णाली र सुदूरपश्चिममा क्रमशः १२, ११, १५, १०, ४६ र ४० प्रतिशत स्थानमा बैंक शाखा पुगेका थिएनन् । यसरी शाखा नखुल्नुमा बैंक तथा वित्तीय संस्थाका कारण भन्दा पनि कतिपय ठाउँमा स्थानीय सरकारको समन्वयको अभाव रहेको र अधिक स्थानमा सडक, बत्ती, इन्टरनेट लगायतका पूर्वाधारको अभाव नै प्रमुख कारण थिए । तर राष्ट्र बैंकले बैंक तथा वित्तीय संस्थाहरूलाई शाखा खोल्ने ताकेता गरिनै रह्यो भने नेपाल सरकारलाइ पूर्वाधारको व्यवस्था गरिदिन अनुरोध गरिरह्यो । अन्ततः असोज २०७६ सम्ममा ७ सय ३९ स्थानीय तहमा वाणिज्य बैंकका शाखा पुगे पनि १४ स्थानीय तह त्यतिबेला पनि बैंकविहीन नै रहे ।असार २०७७ सम्म आइपुग्दा मुलुकका जम्मा ६ स्थानीय तहमात्र बैंक शाखाको पहुँचबहिर रहे । त्यसैगरी, २०७८ को असारसम्म आइपुग्दा धादिङको रूवी भ्याली गाउँपालिका, जाजरकोटको जुनीचाँदे गाउँपालिका र बझाङको साइपाल गाउँपालिका मात्र शाखाको पहुँच बाहिर रहे । सबै तहमा शाखा पहुँच पुर्‍याउन नेपाल राष्ट्र बैंकको स्थानीय सरकार एवं वाणिज्य बैंकसँग निरन्तर सम्पर्क रही नै रह्यो । तर एउटा कुरा के सहज थियो भने बाँकी स्थानीय तहमा कुन बैंक जानुपर्ने हो भन्ने कुरा नेपाल राष्ट्र बैंकलाई पहिल्यै जानकारी थियो । सम्बन्धित बैंकको ढिलासुस्ती भन्दा पनि सम्बन्धित स्थानीय तहमा पूर्वाधारकै कारण बैंक शाखा नपुगेको अवस्था थियो । स्थानीय तहमा पूर्वाधार पुर्‍याउन सम्बन्धित स्थानीय तह, राष्ट्र बैंक एवं नेपाल सरकारकै पहलस्वरूप अन्ततः २०७९ मा बझाङको साइपाल गाउँपालिकाबाहेक सबै स्थानीय तहमा वाणिज्य बैंकका शाखा पुगे ।७ सय ५२ स्थानीय तहमा बैंक शाखा खुलेको लामो समयसम्म पनि बझाङको साइपाल गाउँपालिकामा बैंक शाखा खोल्न नसक्दा यो विषय नेपाल राष्ट्र बैंकका लागि मात्र नभएर नेपाल सरकारकै लागि समेत चासोको विषय बनेको थियो । आर्थिक वर्ष २०८१/८२ को बजेट वक्तव्यमा समेत बझाङको साइपालमा बैंक शाखा पुर्‍याउने विषयले स्थान पायो । शाखा खोल्न जानुपर्ने जिम्मा पाएको एभरेष्ट बैंक लि. र नेपाल राष्ट्र बैंकको निरन्तर प्रयासका कारण अन्ततः सुदूरपश्चिम प्रदेशअन्तर्गतको बझाङ जिल्लाको साइपाल गाउँपालिकामा यही २८ माघ २०८१ मा औपचारिक रूपमा बैंक शाखाको स्थापना हुन सकेको हो ।"
जब जंगलको बीचमा दुई किशोरीको क्षतविक्षत शव देखेँ...,"अछाम — फेसबुकको न्युजफिडमा भेटिने कतिपय सूचनाले कहिलेकाहीँ झस्काउँछ । त्यस्तै भयो माघ ११ गते । रातीको ८ बजेको थियो । कसैले लेखेको थियो, ‘अछामको ढकारी गाउँपालिका–८ का दुई किशोरी हिजोबाट सम्पर्कविहीन थिए ....।’ यो स्टाटसमा केही अप्रिय घटनाको छनक थियो ।यत्ति सूचना काफी थियो, मलाई अत्याउन । किनभने, मैले किशोरीहरू कसरी हिंसामा परिरहेका छन्, कसरी बलात्कारको सिकार भइरहेका छन् र कसरी उनीहरूको जीवन नै हर्ने घटना भइरहेका छन् भन्नेबारे जानकार थिएँ । अनि जानकार थिएँ, समयमै सचेत भइएन भने यस्ता बर्बर घटना शक्तिको पहुँच प्रयोग गरेर लुकाइन्छ वा सामसुम पारिन्छ भन्नेबारे पनि ।यो घटनाबारे बुझ्न मैले सुरुमै अछामका प्रहरी प्रमुख डीएसपी ईश्वरीप्रसाद भण्डारीलाई फोन गरेँ । उनले ढकारी गाउँपालिका–८ घोडासैनका दुई जना किशोरी मृत फेला परेको बताउँदै भने, ‘छिन्ने जंगलमा १४ वर्षीया सरस्वती खड्का र ईश्वरी खड्काको शव करिब २० मिटरको दूरीमा फेला परेको छ । उनीहरू एकै घरका फुपूभदैनी नाता रहेको जानकारी पाएका छौं ।’प्रहरीबाट मैले अरु कुरा पनि थाहा पाएँ । जस्तो कि, माघ ११ गते उनीहरू बस्तुभाउ चराउन बिहान घरबाट निस्केका रहेछन् । साँझसम्म घर नआएपछि परिवारले खोजी थालेका रहेछन् । माघ १२ गते शनिबार साँझ ६ बजे मात्रै गाउँलेले शव भेटेका रहेछन् । अनि, बल्ल घटनाबारे प्रहरीले थाहा पाएको रहेछ ।डीएसपी भण्डारीले आइतबार बिहानै प्रमुख जिल्ला अधिकारीसहितको टोली घटनास्थल जाने कुरा पनि बताए । मैले घटनाको यही सूचना प्रकाशनका लागि पठाएँ । ई-कान्तिपुरमा डटकममा यो समाचार छापिएपछि म थप सूचना खोज्नतिर लागेँ ।ती किशोरीको हत्या किन भएको होला ? त्यो हत्या मात्रै थियो कि बलात्कारपछिको हत्या थियो ? अपराधीहरू को होलान् ? अनि शव भेटिएको ठाउँ नै घटनास्थल थियो कि अन्त कतै हत्या गरेर त्यहाँ ल्याई फालिएको होला ? के यो घटनामा निष्पक्ष छानबिन होला ? मृतकले न्याय पाउलान् ?मेरो मनमा अनेकन् प्रश्नहरू उठ्न थाले ।घटनास्थल नपुगी यतिका धेरै प्रश्नका उत्तर पाउन पनि सम्भव थिएन । तर घटनास्थल पुग्न त्यति सजिलो थिएन । यताउति सोधखोज गरेपछि मैले थाहा पाएँ, सदरमुकाम मंगलसेनबाट २ घण्टा गाडीको यात्रा गरेर ५ घण्टा पैदल हिँडेपछि मात्रै त्यहाँ पुगिन्थ्यो ।कसरी जाने, एक्लै जाने कि कसैलाई साथी लैजाने ! यस्तै यस्तै सोच्दा सोच्दै रातको ११ बजिसकेको थियो । केही साथीको फोन उठेन । केही साथी त्यति टाढा जाने आँट गरेनन् । कसैले जान मन भएको तर स्वास्थ्य ठीक नभएको बताए ।आइतबार बिहानै ५ बजेतिर घटनाबारे थप जानकारी माग्दै ढकारी गाउँपालिकाका अध्यक्ष प्रकाश साउदलाई फोन गरेँ । उनले आफू अघिल्लो दिन धनगढी पुगेकाले खबर सुन्नेबित्तिकै अछाम फर्किरहेको बताए । मैले हतारमै सोधेँ, ‘कहाँ पुग्नुभयो ?’ उनले कैलाश खोला पुगेको जवाफ दिने बित्तिकै मैले सोधिहालेँ, ‘सिट छ भने मलाई पनि लिएर जानूस् न !’म घरबाट निस्कँदा घरका कुनै सदस्य पनि उठेका थिएनन् । पत्रकारितामा दशक बिताएँ तर पहिलो पटक घरमा बुवाआमालाई खबर नै नगरी म घरबाट निस्किँदै थिएँ । पालिका अध्यक्ष सवार गाडी भएको ठाउँमा पुगेँ । घरबाट करिब ८ किलोमिटर छिचोलेपछि बल्ल घरमा खबर गर्ने मेसो मिल्यो ।गाडीबाटै पत्रकार महासंघ अछामका अध्यक्ष रमेश रावतलाई फोन गरेँ । उनले केही समयपछि आफू पनि घटनास्थल जाने बताए । मनमनै सोचेँ, कम्तीमा दुई जना पत्रकार भइयो भने शक्तिका आडमा कसैले घटना सामसुम पार्न सक्दैनन् ।जब घटनास्थल पुगेँ...२ घन्टा गाडीको यात्रा र ५ घन्टाको पैदलयात्रापछि घटास्थल पुग्यौँ । त्यहाँ पुग्दा नपुग्दै म थाकिसकेकी थिएँ । किनकि, उकालो र ओराली अनि कतै कतै त भीरबाट हेर्दा नै रिंगटा चल्ने बाटो थियो । मैले बीच बाटोमै मंगलसेनबाट निस्केका प्रमुख जिल्ला अधिकारी र प्रहरी प्रमुखको टोलीलाई बाटोमै भेटेँ ।एकाबिहानै प्रहरी र नयाँ मान्छेहरूको लस्कर उकालो लागेको देखेर होला कि घटनाबारे थाहा पाएर होला- स्थानीयहरू त्यहाँ जम्मा भएको देखिन्थे । घटनास्थलमा २५ जनाजति स्थानीय रातभर शव कुरेर बसेका रहेछन् । मैले अलिक परबाट दुई किशोरीको शव देखेँ । एक थिइन्, १४ वर्षकी ईशारा खड्का र अर्की थिइन्, १५ वर्षकी सरस्वती खड्का ।ईशाराको अनुहार क्षतविक्षत थियो । उनको अवस्थाबारे वर्णन गर्ने शब्द पनि मैले भेटिनँ । ईशाराको शवभन्दा १५ मिटरमाथि सरस्वती खड्का निष्प्राण भएर लडेकी थिइन् । उनको टाउपछाडिको भागमा गहिरो चोट थियो । लुगा च्यातिएको थियो । छेउमा आँसी, चप्पल र सेतो दोपट्टा थियो ।शव रहेको स्थानबाट करिब १० मिटर माथि पुगेँ । माथीबाट ठूला ढुंगा निकालेर खसालेजस्तो देखिन्थ्यो । घटनास्थलमा कतै ढुंगा निकालेजस्तो देखिन्थ्यो । कतै रुखका हाँगा भाँचिएको देखिन्थ्यो । घटनास्थललाई शंकाको नजरले नहेर्ने हो भने ठूला ढुंगा खसेर दुवैको प्राण गएको भन्न सकिन्थ्यो ।घटनास्थल पुगेका किशोरीका आफन्त र छरछिमेकी मौन थिए । उनीहरू आँखाभरि आँसु टिलपिल बनाउँदै शवतिर एकोहोरो हेरिरहेका थिए । हत्याको आशंका गर्दै प्रहरी–प्रशासनलाई दबाब दिने स्वर कतै सुनिएन । सबै स्तब्ध र मूर्छित थिए ।ईशाराकी भाउजू कृष्णा खड्काका अनुसार ईशारा र सरस्वतीको स्कुलमा पढाइ नभएकाले अभिभावकलाई काम सघाउन बेंसी झरेका थिए । शुक्रबार दिउँसो खाना खाएर बाख्रा लिएर जंगल पुगेका उनीहरू साँझ अबेरसम्म नफर्केपछि खोजी सुरु भएको थियो । उनलाई नन्द ईशारा र ढकारीका एक जना किशोरबीच फोनमा कुरा भइरहनेबारे थाहा रहेछ । त्यही सूचनाका आधारमा केहीले ईशारा त्यही केटोसँग भागेको र यही कुराको डरले सरस्वती लुकेको हुन सक्ने अनुमान गरिरहेका रहेछन् ।नन्द घर नफर्केपछि कृष्णाले ती किशोरलाई ईशाराबारे सोधिछिन् । जवाफमा ती किशोरले आफूलगायत ३ जनाले दिउँसो इशारा र सरस्वतीलाई जंगलमा भेटेको बताए र पछि प्रहरीले कृष्णाले दिएको सूचनाकै आधारमा अनुसन्धान अघि बढायो ।घोडासैन गाउँबाट करिब ४ घण्टा तलको घनाजंगलमा सरस्वती र ईशारालाई शनिबार साँझ खोलामा माछा मार्न गएका टेकबहादुर बुढ्थापा लगायतले देखेपछि मृत्युको खबर गाउँभर फैलिएको रहेछ । ती किशोरीहरूको हत्याबारे मैले निरन्तर रिपोर्टिङ गरिरहेँ । प्रहरी प्रधान कार्यालय र गृह मन्त्रालय दुवैले घटनामाथि चासो देखाए । अनि प्रहरीले पनि गम्भीरतापूर्वक अनुसन्धान अघि बढायो ।घटनाको अनुसन्धान सकाएपछि प्रहरीले निष्कर्ष निकाल्यो, ईशारा र सरस्वती प्रेम सम्बन्धमा थिए । अनि उनीहरू शारीरिक सम्बन्धको प्रस्ताव अस्विकार गर्दा मृत्युवरण गर्न बाध्य भए । यो घटनापछि म किशोरावस्थामा हुने प्रेम अनि यही प्रेमको फाइदा उठाउँदै जबर्जस्ती गर्न खोज्ने प्रवृत्ति किन यो समाजमा हुर्किरहेको छ र यसका पछाडि के कस्ता सामाजिक कारणहरू होलान् भनेर घोत्लिएँ । ईशारा र सरस्वतीको आखिर के दोष थियो र उनीहरूले हत्याको सजाय भोग्न बाध्य भए भनेर पनि सोचेँ । अनि सोचेँ, के शारीरिक सम्बन्ध राख्न अस्विकार गर्नु नै उनीहरूको दोष थियो त ?यो प्रश्नले भने मेरो मनलाई अहिले पनि बिझाइरहेको छ, तनाव दिइरहेको छ र मथिंगल नै हल्लाइदिएको छ ।"
मीनपचासका सिकारी महाराजाहरू,"उन्नाइसौं शताब्दीको सुरुवातताका । मीनपचासका सबैभन्दा जाडा ५० दिन सुरु हुनेबेला काठमान्डुमा श्री ३ महाराजको दरबारमा व्यस्तता एकाएक बढ्थ्यो । काठमान्डुवासी जाडो कटाउन बन्दोबस्ती मिलाउँदै गरेका हुन्थे भने दरबारका कर्मचारीचाहिँ महाराजाको दक्षिण–यात्रा तयारीमा धुम्मरधुस लागिरहेका हुन्थे । उता तराईका फाँटमा ओरालो लागेको तापक्रमसँगै औलो सार्ने लामखट्टे पातलिँदै जान्थे ।लामखुट्टेका क्रियाकलाप सुस्ताउँदा भने महाराजा जाग्थे र सुरु हुन्थ्यो– भव्य सिकार वा बाघको वधयात्रा । लामखुट्टे हराउँदा र तापक्रम ओरालो लाग्दा बाघ–गैंडाहरूको भने काल नजिकै आउँथ्यो । महाराजाहरूको बन्दुकको नाल र हात्तीको चालबाट त्यो कालले सालका जंगल प्रवेश गर्थ्यो । सयौं हात्ती तयार हुन्थे, सयौं माउते र हजारौं सहयोगी । यस्तो भव्य वधयात्रा सुरुवात गरेका थिए, श्री ३ महाराज जंगबहादुर राणाले ।यस्ता बाघको वधयात्रा छिमेकी भारतमा भने धेरैअघिदेखि नै भइरहेको थियो । भारतमा बेलायती शासनको चर्काचर्की थियो भने नेपालमा राणाहरूको । भारतका विभिन्न राज्यका राजा–महाराजालाई एकअर्काविद्ध लडाएरै बेलायतीले शासन बलियो बनाउँदै थिए ।बेलायती शासनका नाइकेसँग को बढी नजिक हुने भन्नेमा स–साना राज्यका राजा/महाराजाहरूको होडबाजी थियो । उनीहरू सिकारमा मस्त हुन्थे र बेलायती नाइकेहरूलाई बेलाबेला सिकारमा आमन्त्रण गर्थे । बेलायती नाइकेहरू नियमित सिकार गर्थे नै, धेरैजसो त नामुद सिकारी नै थिए ।खानाका लागि सिकार त मान्छेले हजारौं वर्षदेखि गरेकै हो, तर सौख र सानका लागि सिकारको चरम रूप बेलायतले विश्वका विभिन्न देशहरू कब्जा गर्न थालेबाट देखिएको थियो । बेलायतीहरूले पहिले एसिया र अफ्रिकाका देशहरू कब्जा गरे, त्यसपछि व्यापक सिकार गरेर कैयौ वन्यजन्तु सखाप पारेका थिए, बाघ–गैंडा त्यसको सिकार भएका थिए ।सिकारको तह कत्रो थियो भने सन् १८८० देखि सन् १८८४ सम्म भारतको भिसरोय बनेका बेलायती लर्ड रिपोनले उनको जीवनकालका विभिन्न चरणमा पाँच लाख ५६ हजार ८ सय १३ जनावर मारेका थिए, जसमा नेपालमा राणाहरूको निम्तोमा आउँदा मारिएका नौ बाघ र दुई गैंडा पनि पर्छन् । कुन महाराजाले बढी सिकार गर्ने भन्ने होडबाजी चलिरहेको हुन्थ्यो भारतमा ।त्यतैको सिको गर्दै यता नेपालमा पनि श्री ३ महाराजहरूले हरेक वर्ष लामो सिकार यात्रा गने थाले । राजा–महाराजाले पहिलेदेखि नै सोखका लागि सिकार त गर्थे, तर जंगबहादुरको पालादेखि भने राणाहरूले मीनपचासको समयमा सिकार अनिवार्य जस्तो बनाए । त्यो एउटा परम्पराकै रूपमा स्थापित गरियो ।जर्ज पाँचौंको सिकार टोली।सन् १८१७ मा जन्मेका जंगबहादुरले सन् १८४६ देखि सन् १८७७ सम्म नेपालको सत्तामा हालीमुहाली गरे । किताबी ज्ञानमा खासै चासो नभएका जंगबहादुरलाई शारीरिक रूपमा चलायमान हुनुपर्ने सबै कुरा मन पर्थे– खेलकुददेखि सिकारसम्म । हरेक वर्ष मीनपचासको समयमा तराईमा सिकार गर्न जाँदा जंगबहादुरले मात्रै ३१ वटा मीनपचासमा ४०० बढी बाघ मारेका थिए ।त्योभन्दा पहिले पनि राजा/महाराजाहरू सिकार खोज्न निस्किन्थे, तर जंगबहादुरले नयाँ प्रचलन सुरु गरे अर्थात् अरूले खोजेर ठिक्क पारेको सिकारलाई सकेसम्म चाँडै मार्ने । त्यसले मारिने जनावरको संख्या ह्वात्तै बढायो । उनले सिकारमा ‘नेपाली घेरा’ नामक नियम ल्याए । जंगेको नियममा के गरिन्थ्यो भने पहिले बाघ भएको कुनै स्थानमा पाडो वा राँगो लगेर बाँधिन्थ्यो, जसका कारण बाघ आकर्षित हुन्थे ।त्यसपछि तीन सय बढी हात्तीले दुई किलोमिटर आसपासको क्षेत्रमा गोलो घेरा बनाएर घेर्थे । बिस्तारैबिस्तारै ती हात्तीले घेरा साँघुर्‍याउँदै लैजान्थे भने घेराभित्रका बाघ पेलिँदै जान्थे । सिकार हात्तीमा सवार महाराजाहरूले त्यसैबेला घेराभित्रका बाघ मार्थे । भनिन्छ, कुनै–कुनै घेराभित्र त ६ वटासम्म बाघ भेटिन्थे । त्यसलाई सिकार–भोज अर्थात् हन्टिङ पार्टी भनिन्थ्यो ।जंगबहादुरले सन् १८७६ मा बेलायतका प्रिन्स अफ वेल्स इडवार्ड सातौंलाई निम्त्याएर पश्चिम नेपालको शुक्लाफाँटामा बाघको सिकार गराएका थिए । सन् १९११ मा इडवार्डका छोरा जर्ज पाँचौंले चितवनमा एक साता लामो सिकार यात्रा गरेका थिए, चन्द्रशमशेरका पालामा । त्यसको १० वर्षपछि सन् १९२१ मा जर्जका छोरा इडर्वाडले पनि चन्द्रशमशेरकै पालामा चितवनमै सिकार गरेका थिए ।चितवन खासमा सिकारको राजधानी थियो । त्यसमध्येको सबैभन्दा भव्य सिकार–यात्रा भने जर्ज पाँचौंको थियो, सन् १९११ मा । जर्ज पाँचौं दिल्लीमा भारतका सम्राट्को मुकुट लगाएर सिकारका लागि नेपाल पसे । तर, त्यसैदिन नेपालका राजा पृथ्वी वीरविक्रम शाहको मृत्यु भयो । राजा नै मरे पनि बेलायतका राजाको सिकार–यात्रा नरोक्ने निर्णय श्री ३ महाराज चन्द्रशमशेरले गरे ।सन् १९११ को डिसेम्बर १८ तारिख अर्थात् मीनपचासको एक दिन ! ठोरीको विकनास्थित क्याम्पबाट रिउ खोलाले बनाएको उपत्यकामा उनकै भ्रमणका लागि बनाइएको १३ माइल लामो बाटोमा कार चढी सिकारमा निस्किएका जर्जलाई चन्द्रशमशेरका छोरा बबरशमशेरले साथ दिएका थिए । साँझ साढे पाँच बजे राप्तीको दक्षिण किनारमा आइपुगेका राजाको भ्रमणबारे क्याम्ब्रिज विश्वविद्यालयमा संग्रहित त्यो बेलाको फिल्ड नोटमा लेखिएको छ ।‘त्यो सिकार यात्राका लागि ६ सय हात्ती, १२ हजार भरिया र दुई हजार सेवक प्रयोग भएको थियो । बाटोमा राजाले दुई बाघ मारे, जसलाई हात्तीहरूको झुन्डले उनैको सिकारका लागि घेरेर राखेका थिए । त्यसपछि १९ माइल मोटर–यात्रापछि लर्ड डुह्रामले एक बाघ र एक गैंडा, राजा जर्जले दुई गैंडा र लर्ड एनालीले एउटा गैंडा मारे । तीन बाघ र तीन गैंडा मारेपछि उनीहरू बिहानको खानामा सरिक भए,’ विश्वविद्यालयको सो कागतपत्रका आधारमा किइस रुकमाकरले छापेको अनुसन्धानपत्रमा लेखिएको छ ।डिसेम्बर २० बुधबारका दिन ठाउँ–ठाउँमा पाडा राखिएको थियो, बाघलाई आकर्षित गर्न । तीनवटा टोली खटाइएको थियो, दुई टोली बाघका लागि, एउटा गैंडाका लागि । पहिलो घेराभित्र फसेकी एक बघिनीलाई राजाले मारिहाले । दोस्रो घेरामा एउटा गैंडा र उसको बच्चा थियो । गैंडाले आफूलाई घेरिरहेका हात्तीमाथि आक्रमण गर्न थाल्यो र त्यो घेरा तोडेर भाग्न सफल भयो । तेस्रो घेरामा भने कम्तीमा चार बाघ थिए, जो मुटु छेडिएलाजस्तो आवाजमा कराइरहेका थिए ।ती बाघले पनि हात्तीलाई आक्रमण गरिरहेका थिए भने माहुतेहरू चिच्याइरहेका थिए । त्यही माहोलमा राजा जर्जले बन्दुक तेर्स्याए र चार बाघ ढलाए । जर्जको टोलीले आफ्नो ११ दिने बसाइका क्रममा ३९ बाघ, १८ गैंडा र चार भालु मारेका थिए । त्यस्तै, सन् १९३९ को अर्को एउटा सिकार–यात्रामा त एकैपटक १२० बाघ मारिएको थियो भने सन् १८५० मा जंगबहादुर राणा एक्लैले चितवनमा एउटै सिकार–यात्रामा ३१ बाघ मारेका थिए ।महाराजा जुद्धशमशेरले मात्रै सन् १९३३ देखि १९४० को बीचका सात वर्षमा ४३३ बाघ मारेका थिए, जुन अहिले नेपालमा रहेको बाघको कुल संख्याभन्दा पनि धेरै हो । नेपालभन्दा भारतमा विकराल थियो, बाघ हत्याको शृंखला । सन् १९३० देखि १९५५ बीच भारतको जयपुरबाट २५० माइल दक्षिणमा रहेको उदइपुरका महाराजाले १,००० बाघ मारेका थिए भने मध्यभारतको सुरगुजाका महाराजाले त्यसै समयमा १७१० बाघ मारेका थिए ।एकातिर राजा–महाराजाहरूले बाघ–गैंडाको सिकार गरिरहेका थिए । अर्कोतिर पश्चिमा देशका धनीले पनि सौखका लागि विश्वका विभिन्न देशमा पैसा खर्चेर सिकार खेल्न जाने र जनावर लिएर फर्कने अर्थात् हन्टिङ ट्रफी जम्मा गर्ने कामबढ्दो थियो, खासगरी पहिलो विश्वयुद्धपछिको समयबाट । त्यस्तो काम गराउन कम्पनी नै खोलेर लागेका एक जना गोराले राणाशासनकै बेला पनि नेपालमा केही विशेष सिकार यात्रा गराउँथे । त्यसरी पैसा कमाउने उद्देश्यले जंगली सिकार गराउने पहिलो गोरा थिए, अमेरिकी सिकारी चार्ल्स कोटार । इतिहास अध्येता मार्क लिचीको एक अध्ययनपत्रमा उनले लेखेका छन्, कोटार सन् १९१० मा बेलायती शासन चलिरहेका बेला पूर्वी अफ्रिका आएका थिए ।धनी अमेरिकी गोरा सिकारीलाई सिकार गराउने उद्देश्यले उनले सन् १९१९ मा कोर्टास् सफारी सर्भिस् स्थापना गरे, अफ्रिकामा । त्यो निकै चलेपछि कोटार नेपाल आए र तत्कालीन राणा–महाराजाहरूसँग दोस्ती बढाए । महाराजाले कोटारका सिकारी ग्राहकहरूका लागि दरबारसमेत प्रयोगका लागि उपलब्ध गराइदिन्थे भनेर लिचीको अध्ययनमा भनिएको छ । सन् १९२२ मा त कैशरशमशेर राणाले रु. ३५,००० अर्थात् त्यो बेलाको १२,६०० डलरमा दुई वटा गैंडा अमेरिकाको एउटा चिडियाखानाका लागि बेचेका थिए । यसरी सफारीमार्फत सिकार गराएर सिक्का आर्जन गर्न राणाहरूले धनी अमेरिकी गोरा सिकारीबाट सिकेका थिए ।श्री ३ हरूको शासन १९५१ मा ढल्यो, तर पनि बाघ–गैंडा ढाल्ने काम रोकिएन । प्रजातन्त्र आएको चार वर्षमै सन् १९५५ मा राजा त्रिभुवन मरे । उनका छोरा महेन्द्र नेपालका राजा भए । उनले प्रजातन्त्र मासेर पञ्चायती व्यवस्था लादे । महेन्द्र पनि श्री ३ हरूजस्तै सिकारका सौखिन थिए, व्यापकै सिकार गर्थे । राणाबाट सिकार राजामा सरेको थियो ।एकातिर राजा–महाराजाहरूले सिकार गरिरहेका थिए भने अर्कोतिर दोस्रो विश्वयुद्धपछि उरालिएको अर्थतन्त्रमा धनी हुँदै गएका अमेरिकी गोरालाई सिकार गराउने व्यवसाय व्यापक बन्दै थियो । अफ्रिका र एसियाका बाघ, गैंडा, सिंह जस्ता ठूला जनावर सिकार गराउने कम्पनी नै खोलेर व्यापार गरिरहेका थिए । नेपालमा पनि गोराहरू आउने क्रम बढ्यो । बेलायती त छँदै थिए, अमेरिकीहरूको आगमन पनि बाक्लिन थाल्यो । राणाहरू सेलाएका त थिए, तर सिकारको सौख भने कायमै थियो । सिधै सत्तामा नभए पनि राजाको वरिपरि उनीहरूकै हालीमुहाली थियो ।कोटारको सिकार सफारीपछि भने अरूले नेपालमा सिकारको व्यापार नै चलाएका भने थिएनन् । तर, राणाहरू हटेर शाहहरू आएपछि खासगरी महेन्द्र र उनका भाइ बसुन्धराको आडभरोसामा सिकार सफारीका लागि दुई गोरा चितवन पसे । ती गोरा थिए– अमेरिकी जोन कोपम्यान र आइरिस पिटर वार्यन । महेन्द्र कोपम्यानको प्रशंसक थिए भने बसुन्धराका प्रिय पात्र थिए पिटर ।महेन्द्र राजा भएको तीन वर्षमै सन् १९५८ मा नेपालमा रोयल नेपाल सिकार कम्पनी खोले । कोपम्यानभन्दा पहिले नै बसुन्धराको आदेशमा पिटरले सिकारको लाइसेन्स पाइसकेका थिए– सन् १९५३ मा । कोपम्यानले भने सन् ६० को दशकमा अमेरिकाका दुई धनी व्यापारी हर्व क्लेइन र टोडी ले वाइनेलाई नेपाल ल्याए । दुवै व्यापारी सिकारका सौखिन थिए । उनीहरूले चितवनमा पहिलो हन्टिङ लज खोले– टाइगर टप्स ।राणाहरू पछिको सबैभन्दा भव्य सिकार–सवारी महेन्द्रले गराएका थिए, चितवनमै । उनले पनि बेलायतकी महारानीलाई नेपालमा सिकार गराउने कार्यक्रम मिलाए । चितवन फेरि भव्य सजियो । जर्ज पाँचौंले बाघ मारेको ५० वर्षपछि आइपुगेकी थिइन् उनकी नातिनी बेलायतकी महारानी एलिजावेथ द्वितीय । पहिले त सडक मात्र बनाइएको थियो, तर महारानी एलिजावेथका लागि ४ हजार फिट लामो जहाजको रनवे नै नेपाली सेनाले मेघौलीमा बनायो, एक महिनामै । हजारौं मानिसलाई काममा खटाइएको थियो, दिनरात नभनी काम भइरहेको थियो । सेना, कर्मचारी, प्रहरी सबै लागेका थिए ।एक महिनामै दुई वर्ग माइलको क्षेत्रफलमा क्याम्पिङ र सिकार टेन्टको बस्ती नै तयार गरिएको थियो । दुबो बिछ्याएर सम्म मैदान बनाइएको थियो । भरतपुरबाट मेघौली जोड्ने बाटो बनेको थियो । त्यो बाघ सिकारका लागि चितवनका जंगलमा ३७६ हात्ती तैनाथ गरिएको थियो, जसले दुई माइल लामो लाम बनाएका थिए । सिकारमा जाँदा ६ वटा हात्तीलाई त बारका रूपमा प्रयोग गरिएको थियो, जहाँ महारानी एलिजावेथ र राजा महेन्द्रको टोलीलाई वाइनदेखि बियर सर्भ गरिएको थियो । तर, सिकार कार्यक्रममा सहभागी भए पनि महारानीले सिकार भने गरिनन् ।बेलायतलगायत पश्चिमा देशहरूमा त्यसरी बाघ–गैंडा लगायतका जनावर मारेकामा विरोध भइरहेको थियो । तर, एलिजावेथले राजा महेन्द्रको भव्य सिकार सवारी–यात्राको अनुरोध अस्वीकार गर्न सकिनन्, सिकार गर्न पनि चाहिनन् । एलिजावेथका श्रीमान् प्रिन्स फिलिपले त नाटक गर्न बन्दुकको ट्रिगर चलाउने औंलामा ब्यान्डेज लगाएर राजा महेन्द्रलाई आफूले सिकार गर्न नसक्ने बताएका थिए । त्यसपछि उनको सिकार टोलीका अरू सदस्यले जनावर मारेका थिए । यसरी बिस्तारैबिस्तारै विश्वभरि नै बाघमारा अभियानमा राजा–महाराजाहरूको मोहको विरोधमा अभियन्ता र सञ्चारमाध्यम लाग्न थालेपछि राजा–महाराजा नै त्यस अभियानमा सरिक हुन थालका थिए । एलिजावेथ र फिलिप पनि त्यो अभियानमा सहभागी भइसकेका थिए । बेलायतका पत्रिकाहरूमा लेखिएको थियो, ‘महारानीले बन्दुकले होइन, क्यामराले सफारीको आनन्द लिइन् ।’महेन्द्र पनि बाघ–गैंडा संरक्षण गर्नुपर्छ भन्ने अभियान चलाएका संस्थाहरूले स्विट्जरल्यान्डमा आयोजना गरेको सम्मेलनबाट भर्खरै फर्केका थिए । बेलायती राजपरिवारको त्यसमा सहभागिता थियो । महेन्द्रले पनि उनीहरूको अरुचि बुझे र बिस्तारै नेपालमा पनि वन्यजन्त संरक्षण अभियान सुरु भयो । तर, महेन्द्र त सन् १९७२ मा चितवनमा सिकार गर्ने यात्रामा रहँदैताका बितेका थिए । उनी मरेपछि भने नेपालमा बाघ–गैंडा सिकार नै प्रतिबन्धित गरियो । सिकारले निरन्तरता पाउन छाड्यो । महेन्द्र मरेको एक वर्षपछि अर्थात् सन् १९७३ मा नेपालले पहिलो राष्ट्रिय निकुञ्ज चितवन राष्ट्रिय निकुञ्ज स्थापना गर्‍यो । त्यहाँबाट ‘बाघ मारन होइन बाघ हेरन’ को यात्रा आरम्भ भयो ।जंगल सफारी बन्दुकको नालबाट क्यामराको लेन्समा सर्‍यो । तर, आक्कलझुक्कल बाहिर थाहा नदिइकन महाराजाहरू सिकार चाहिँ गर्थे । वि.सं. २०३५ मा समेत राजा वीरेन्द्र्रलाई पितृ तर्पण गराउन भाले गैंडा खोजिदिने जिम्मा पाएका वन्यजन्तु संरक्षणविद् हेमन्त मिश्रले आफ्नो किताब ‘अ सोल अफ राइनो’ मा दिनैभर दूरबिनले गैंडाको लिङ्ग पहिचान गर्दा थाकेर लखतरान परेको उल्लेख गरेका छन् ।अन्ततः उनले फेला पारेको भाले गैंडालाई राजा वीरेन्द्रले गोली हानेर मारेका थिए । मिश्रले लेखेका छन्, ‘क्याम्पमा लगेपछि त्यो गैंडाको भुँडीबाट अंगहरू एकएक गरी बाहिर झिकेर बाल्टिनहरूमा राखियो । चारै खुट्टा आकाशतिर ठडिने र ढाड भुइँमा अडिने गरी गैंडाको शरीरलाई अड्याइयो । फूल–अक्षताले गैंडाको शरीरमा पूजा गरेपछि राजा गैंडाको शरीरभित्र प्रवेश गरे । उनी गैंडाको पेटभित्र उभिए र दुवै आँखा बन्द गरे । गैंडाको रगतले भरिएका दुवै हात जोडेर उनले आफ्ना पितृलाई तर्पण दिए ।’तर, पछि त्यो चितवनको हन्टिङ लज सन् १९७२ मा बेलायती नागरिक जिम एडवार्डले किने र अर्का साथी चक म्याकडगललाई मिसाएर ‘बाघ मार्ने होइ, बाघ हेर्ने’ लजका रूपमा स्थापित गराए । बाघको ‘मरनबाट हेरनको यात्रा’ सुरुवात एकातिर सरकारले सन् १९७३ मा चितवनलाई पहिलो राष्ट्रिय निकुञ्ज घोषणा गरेर गर्‍यो भने धनीमानी विदेशीका लागि ‘बाघ हेरन’ को यात्रा गराउने कामको सुरुवात टाइगर टप्सले गर्‍यो । सफारी त्यसपछि बन्दुकबाट क्यामरामा सर्‍यो, राजा–महाराजाबाट पर्यटकमा पनि पुग्यो ।"
चरा खोजिरहेको पर्यटन,"काठमाडौँ — वैशाख पहिलो साता ‘कंक्रिटको जंगल’ छाडेर हामी पुगेका थियौं, चितवन । उद्देश्य थियो– जंगल सफारी । चितवन राष्ट्रिय निकुञ्जको ‘प्राकृतिक जंगल’ छिरेपछि क्लान्त शरीरमा ऊर्जा थपियो । धापिएको शरीरमा शीतल छरियो । आँखा र कानलाई चनाखो बनाएर जिपमा सुस्तरी लम्किइरहेका थियौं, नेचर गाइड विकास लिम्बूले चालकलाई इसारा गरे ।गाडी रोकियो । घाँसे मैदानमा जोडी मयूरका टाउका देखिए, हामीलाई पल्याकपुलुक हेरेर तिनीहरू झाडीभित्र छेलिए ।अलि पर देखापर्‍यो– गैंडा, जुन बिहानको कलिलो घाम ताप्न निस्किएको थियो । हामीलाई देख्नासाथ दुवै कान हल्लायो र आफ्नै चर्यामा मग्न रह्यो । चित्तल, बँदेल, रातो बाँदर, रतुवाका गतिविधि र कालिज, हलेसो, लहाँचे, काकाकुललगायत अनेक चराको आवाजले हामीलाई अर्कै संसारको आभास दिलाइरहेको थियो ।विदेशी पर्यटकको हूल कोही जंगल वाकमा त कोही जिप सफारीमा देखिन्थ्यो । अधिकांशको काँधमा झुन्डिएको बाइनाकुलर रूखका हाँगातिर कि त घाँसे मैदानमा सोझिएका थिए । आखिर तिनीहरू चरामा के देखिरहेका छन् ?‘बर्ड वाचिङ टुरिजमका लागि खास प्रजातिको चरा भयो भने झनै राम्रो,’ चराविद् हेमसागर बराल भन्छन्, ‘विदेशीहरू हिमाल वा मध्यपहाडमा पाइने चरा हेर्न यहाँ आउँछन् । तराई क्षेत्रमा पाइने तर अरू देशमा नदेखिने चरा खोज्नु पनि उनीहरूको अर्को उद्देश्य हो । नेपालमा मात्रै पाइने काँडे भ्याकुरमा त धेरैको रुचि हुन्छ ।’ कम्तीमा दुई साताभित्र चराका ४ सय प्रजाति देख्न सकिने उनी बताउँछन् ।नेपालमा पाइने ९ सय प्रजातिमध्ये करिब ७२ प्रतिशत अर्थात् ६५० भन्दा बढी प्रजातिका चरा चितवनमा पाइन्छन् । नेपालमा संरक्षित ९ वटा पन्छीमध्ये राजधनेश, कालो गरुड, सानो खरमुजुर, खरमुजुर, सेतोकण्ठे गरुड र सारस यहीँ छन् । भुँडीफोर गरुड, रातो जुनबकुल्ला, कालो तित्रा, ठूलोकण्ठे तोरीगाँडा, सुन्तले चाँचर, रातो मुनियाँ, चखेवा, किङफिसर लगायतका चरा यहीँ विचरण गरिरहेका हुन्छन् । सिमसार आश्रित धेरै चराको बासस्थान चितवन हो ।‘चिनियाँ, जापानी र ब्रिटिस पर्यटकमा चराप्रतिको चासो बढी हुने रहेछ । उनीहरू बर्ड वाचिङ मुख्य उद्देश्य राखेर आउँछन्,’ सिद्धार्थ भिलासा वनबासका प्रबन्ध निर्देशक प्रकाश न्यौपाने भन्छन्, ‘चितवन नेपालमै चराका लागि धेरै राम्रो ठाउँ बनिसक्यो । यो चराको हब हो । विदेशी मात्रै होइन, चराप्रति आन्तरिक पर्यटकको पनि चासो बढ्दो छ ।’ठूलो माटीकोरे । तस्बिर : मनोज पौडेल/कान्तिपुरसिद्धार्थले त आफ्ना कोठाको नामकरण नै चराबाट गरेको छ । जस्तो– हर्नबिल, किङफिसर, फिस इगल, ब्राउन फिस उल इत्यादि । पानीचरा संरक्षणको काम पनि गरिरहेको न्यौपानेले बताए । ‘कन्जर्भेसनको थिममा हामीले २२ महिनाअघि सुरुवात गरेका हौं । दुई सय प्रजातिका रूख हामीसँग छन्, तीमध्ये ५० वटा त चराले खान मिल्ने फलफूलका मात्रै,’ उनले भने, ‘पोखरीमा हालिएका माछा चराकै आहाराका लागि हुन् ।’ यहाँ ५० देखि सय प्रजातिका चरा देख्न सकिने उनले दाबी गरे ।चितवनका धेरैजसो होटल–रिसोर्टले ब्रेकफास्टपछिको प्याकेजमा ‘बर्ड वाचिङ’ छुटाउँदैनन् । निकुञ्ज र आसपास मात्रै होइन, चितवनको भूगोल र वातावरण नै विशेष गरी चराका लागि ‘स्वर्ग’ हो । निकुञ्ज र आसपासको संरक्षित क्षेत्रसँगै अन्यत्र पनि चरा अवलोकन गर्ने ‘बर्ड वाचर’ को संख्या बढ्दो छ, जसले चरा संरक्षणमा मात्र टेवा पुर्‍याएका छैनन्, पर्यटन प्रवर्द्धनमा पनि सघाएका छन् । विभिन्न जिल्लामा रहेका चरा सम्बन्धित संघसंस्था, स्वतन्त्र चरा खोजकर्ताको क्रियाशीलता लोभलाग्दो देखिन्छ ।संरक्षण संस्थामा लाग्नेहरूसँगै स्वतन्त्र बर्ड वाचर र फोटोग्राफरको भूमिका महत्त्वपूर्ण देखिएको बराल बताउँछन् । ‘चरालाई नै बहाना बनाएर देश–विदेश घुम्ने, रमाउने चलन बढ्दो छ,’ भन्छन्, ‘चरासम्बन्धी सूचना, ज्ञान विस्तार र नयाँ रेकर्डका लागि ठूलो जमात तयार भइसकेको छ । कुनै नयाँ जानकारी लिनुपर्‍यो भने हामीलाई उनीहरूले सहयोग पुर्‍याइरहेका छन् ।’तस्बिर : मनोज पौडेल/कान्तिपुरनेपाल पर्यटक–चराको पनि गन्तव्य बनेको छ । यहाँ हिउँदमा मात्रै १५० भन्दा बढी प्रजातिका चरा बसाइँ सरेर आउँछन् भने ६५ प्रकारका ग्रीष्मकालीन चराले यतै बच्चा कोरल्छन् । घना जंगलदेखि घाँसै मैदान, सिमसार, तालतलैया, नदी–पोखरीको उपलब्धताले नेपाल दुर्लभ चराका लागि समेत स्थायी बासस्थान र ‘ट्रान्जिट प्वाइन्ट’ हो ।विश्वमा पाइने करिब ११ हजार चरामध्ये नेपालले ८ प्रतिशतभन्दा बढी हिस्सा लिएको छ । उत्तरी गोलार्द्धमा चिसो बढेपछि साइबेरियादेखि चराको आगमन नेपालतिर हुने गरेको छ । हिमालयको फेदीदेखि पहाड र तराईका फाँट, तालतलैया र सिमसारमा रमाउने यस्ता चरा अवलोकनमा पर्यटनलाई जोड्न सकिने चराविज्ञ बताउँछन् ।संरक्षणकर्मी वासु ढुंगाना पर्यटनमा ‘बर्ड वाचिङ’ लाई राम्रो अवसर ठान्छन् । विशेष गरी विलासी पर्यटक र बर्ड वाचर लामो समय बस्ने भएकाले उनीहरूको खर्च बढ्ने र त्यसले पर्यटन क्षेत्रका लागि फाइदा पुर्‍याउने उनको भनाइ छ ।६ सय प्रजाति चरा यहीँका रैथाने छन् । यस्ता चरा ५ हजार मिटर उचाइसम्म पाइन्छन् । हामीकहाँ ७४ प्रजातिका फिरन्ते चरा छन् भने भारत, पाकिस्तान, श्रीलंका र अफ्रिकासम्म पुग्ने बटुवा चरा ५० हाराहारी छन् । साइबेरिया, मंगोलिया, किर्गिस्तान, कोरिया, तिब्बत, पूर्वी युरोप र भारतका विभिन्न ठाउँबाट समेत नेपालसम्म आइपुग्ने चराको अद्भुत संसार देख्न पाउँदा को खुसी नहोला र ! तर, के हामीले चरा पर्यटनमा काम गर्न सकिरहेका छौं त ?तस्बिर : मनोज पौडेल/कान्तिपुरचराविद् बरालका अनुमानमा वार्षिक १ हजार ५ सयदेखि २ हजार विदेशी विशेषगरी चरा हेर्नकै लागि भनेर आउँछन् । ‘नेपालमा भित्रने कुल पर्यटकमध्ये करिब १५ प्रतिशतले चरा पनि हेर्ने गरेका छन्,’ उनी भन्छन्, ‘पर्यटनमा चरा महत्वपूर्ण छ है भनेर यही तथ्यले देखाएन र ?’चरालाई कतैबाट ल्याएर राख्नुपर्दैन, मात्र तिनको बासस्थान संरक्षण गरिदिएर पर्यटनसँग जोड्ने हो भने स्थानीयस्तरमा रोजगारको सम्भावना बढ्छ । तर, यसका लागि प्रचारप्रसार नै महत्त्वपूर्ण ठान्छन्, चरा अनुसन्धाता देवेन्द्र खरेल ।‘ठूलो लगानी नगरीकनै तत्काल आयआर्जन गर्न सकिने क्षेत्र चरा पर्यटन हो । पूर्वी नेपालमा चरा पर्यटनको सम्भावना रहे पनि त्यसमा काम हुन सकेको छैन,’ उनी भन्छन्, ‘कोशीटप्पुभन्दा पूर्व कहीँ पनि चरा संरक्षित क्षेत्र छैनन् । यहाँ दुर्लभ चरा मात्रै होइन, महत्त्वपूर्ण वन्यजन्तुको बासस्थान पनि छ । चरामै नयाँ रेकर्ड पूर्वबाटै थपिएका छन् ।’ झापाको मेचीनगर नगरपालिकाभित्र मात्रै ३ सय ५४ प्रजातिका चरा भेटिएको उनको भनाइ छ ।खरेलले गत फागुन ७ मा मेचीनगर–६ काँकडभिट्टा क्षेत्रमा नयाँ चरा फेला पारेका थिए, ‘बैजनी ढाडे बुंगेचरा’ (पर्पल रम्प्ड सनबर्ड) । २०७७ मंसिरमा उनले नै मेचीनगरमा ‘हरित परेवा’ (ग्रीन इम्पेरियल पिजन) फेला पारे । मुस्ताङपछि झापामा दोस्रो पटक देखिएको थियो, फुस्रो सारौं (ह्वाइट चिक्ड स्टार्लिङ) ।खरेल नेपालबाटै लोप भएका ठानिएको ‘हङरायो’ (रुफस नेक्ड हर्नबिल) पनि भेट्न सफल भए । २०७८ पुस ६ मा उनले इलामको सूर्योदय नगरपालिका–१ सीमधाप वन क्षेत्रमा एक जोडी ‘हङरायो’ देखेका हुन् ।चरा अनुसन्धानकर्ता ब्रायन हड्सनले सन् १८२९ ताका नेपालमा यसको अभिलेख गरेका थिए । ‘त्यसयता अग्रज चराविद्हरूले नेपालबाट लोप भइसकेको बताउँदै आए पनि फेला पर्नु यस क्षेत्रका लागि ठूलो उपलब्धि हो,’ उनी भन्छन् ।यस्ता रेकर्ड र उपलब्धिले पनि पूर्वमा बर्ड सेन्चुरी (पन्छी आरक्ष) को माग जरुरी रहेको बताउँछन् उनी । यतिबेला ‘कोशी पर्यटन वर्ष २०८२’ चलिरहेको छ । यही मौकामा सबै सरोकारवालाले बर्ड सेन्चुरीका लागि दबाब दिन सके त्यो पर्यटन प्रवर्द्धनमा कोशेढुंगा हुने उनको भनाइ छ । खरेलका अनुसार, भारतबाट आउने पर्यटक अघोषित रूपमा यहाँका वन क्षेत्र छिर्छन् र फोटो खिचेर जान्छन् । कतिपयले त ‘भारतमा भेटिएको चरा’ भनेर प्रकाशन गरेका छन् । त्यसैले यस्ता सम्भावित ठाउँमा राज्यको निकायबाटै बर्ड सेन्चुरी घोषणा गरिदिने हो भने राजस्वमा समेत फाइदा हुने उनले बताए ।‘कालिका तथा बाँसबारी सामुदायिक वन र हडिया खोला जोडेर मेचीनगरमा बर्ड सेन्चुरी घोषणा गर्न सकिन्छ । अलिमाथि इलामको कुटिडाँडादेखि हर्कटेसम्मको जंगल क्षेत्रमा विशेष खालका चरा पाइन्छन्, त्यो अर्को सम्भावित क्षेत्र हो,’ उनको सुझाव छ, ‘उत्तरी इलामको जमुना, हाँगेथाम, कैयाँकट्टा, सन्दकपुर क्षेत्र पनि बर्ड सेन्चुरीका लागि उपयुक्त स्थान हो ।’राष्ट्रिय निकुञ्ज, आरक्ष, संरक्षण क्षेत्र तथा रामसार बाहेकका ठाउँमा पनि चरामा चासो बढ्नु संरक्षणकर्मीका लागि सुखद पक्ष हो । सँगसँगै पर्यावरणीय सन्तुलन र जैविक विविधता जोगाइराख्न चराको महत्व र यसप्रतिको बुझाइ अझ बढ्न जरुरी छ । ‘स्वदेशी वा विदेशी मुद्रा आर्जन गर्न पर्यटनको महत्वपूर्ण पाटो चरा पर्यटन हो,’ खरेल भन्छन्, ‘यो सम्भावनालाई फाइदामा बदल्न नयाँ ठाउँलाई पनि राज्यले संरक्षित क्षेत्र तोक्न अब ढिलाइ गर्नु हुँदैन ।’चरा पर्यटनको सुरुवातनेपालमा चरा पर्यटनको इतिहास झन्डै ५५ वर्ष लामो छ । सन् १९७० को सुरुवातदेखि चरा पर्यटनले जग हालेको बताउँछन्, चराविद् हेमसागर बराल । उनका अनुसार, त्यसबेला युरोपेली पर्यटक विशेषगरी ब्रिटिस युवाको आगमनसँगै चरामा नेपालीको चासो बढ्न थालेको हो । २०/२५ वर्षका ब्रिटिस युवा काँधमा दूरबिन र क्यामरा झुन्ड्याएर फकिर शैलीमा देशका विभिन्न ठाउँ पुग्दा त्यसले बेग्लै तरंग ल्याएको उनी सम्झन्छन् ।तस्बिर : रमेशकुमार पौडेल/कान्तिपुरठूला होटलको विकास नभइसकेको अवस्थामा उनीहरू कम खर्चालु त थिए, सामान्य ठाउँमा पनि बस्थे । बिस्कुट, फलफूल खाँदै हिँड्थे । ‘सय पाउन्डमा ६ महिना बस्ने ब्याकप्याकिङ टाइपको थियो उनीहरूको जीवनशैली,’ बराल भन्छन्, ‘चरा अवलोकन गर्ने, फोटो खिच्नेजस्ता गतिविधिले नेपालमा पनि चराले ध्यान खिच्न सक्छ भनेर सन्देश फैलाउने काम गरे ।’ यो क्रम सन् १९९० सम्मै चल्यो । अरू विदेशी पर्यटक र नेपालीमा पनि चराप्रति कौतूहल बढ्न थाल्यो ।यहीबीच एडभेन्चर ट्राभल, यती ट्राभल्सजस्ता ठूला कम्पनीको आगमन भयो । तिनले खर्चालु पर्यटक भित्र्याएर गुणस्तीय सेवा दिन थाले । सन् १९८० देखि भित्रिएका यस्ता कम्पनीले सन् ८० को मध्यदेखि राम्रो आम्दानी गरे । नेचर ट्रेक कम्पनीले त विशेषगरी चरा पर्यटनमा ठूलो योगदान पुर्‍याएको सम्झन्छन्, बराल ।तस्बिर :रमेशकुमार पौडेल/कान्तिपुर‘सन् ९० को मध्यतिर नेचर ट्रेकमार्फत वार्षिक ८ सय पर्यटक नेपाल आउँथे, विशेष चरा हेर्नकै लागि,’ उनी भन्छन्, ‘त्योसँगै वन्यजन्तु र हिमाली भेगतिर विभिन्न वनस्पति र फूल हेर्ने त भइहाल्यो ।’१९९० को दशकपछि भने विदेशीले ‘एक्स्प्लोर’ गर्ने क्रम कम हुन थाल्यो, वाइल्डलाइफको क्षेत्रमा सक्रिय बरालहरू यसमा जोडिए । किनकि पर्यटकलाई चरा र वन्यजन्तु देखाउने काममा उनी ‘फ्रिल्यान्सर’ का रूपमा प्रवेश गरिसकेका थिए । जब सरकार–माओवादीबीचको द्वन्द्व चर्किंदै गयो, सन् २००० देखि नेचर ट्रेक सेलाउँदै गयो । त्यसयता उदाएका अन्य एजेन्सीले भने यसमा भरपुर काम गरिरहेका छन् । सन् १९७० को दशकमा कोरलिएको चरा पर्यटनले यति बेला पखेटा हालिसकेको छ । यसलाई बिनाअवरोध उडान भर्न दिने र ‘गुँड’ लाई सुरक्षित बनाइदिने जिम्मा तपाईं–हाम्रै हो ।"
जंगल सफारीका ‘लेडी गाइड’,"चितवन — दुर्लभ वन्यजन्तु बाघ, गैंडा, हात्ती, भालुको मुख्य बासस्थल हो, चितवन राष्ट्रिय निकुञ्ज । यी जनावर सम्झँदा मनमा डर त पैदा हुन्छ, तर तिनै जनावर हेर्नका लागि देश/विदेशबाट लाखौं पर्यटक यहाँ आउँछन् । जिप वा हात्ती सफारीबाट वन्यजन्तु हेर्छन् । मध्यवर्ती सामुदायिक वनमा मात्रै हुन्छ हात्ती सफारी । तर जिप सफारी निकुञ्ज र सामुदायिक वन दुवैमा हुन्छ । र, हुन्छ जंगल र जनावर हेर्न लामो पैदल यात्रा पनि ।हात्ती सफारी माहुतेका भरमा गरिन्छ । जिप सफारी जंगलभित्र हुने पैदल यात्रा अर्थात् जंगल वाक र खोलाहरूमा हुने डुंगा सफारीमा जाने पर्यटकले पथप्रदर्शक (गाइड) अनिवार्य लैजानुपर्छ । जंगल चिनाउने, वन्यजन्तु देखाएर पर्यटकलाई सन्तुष्ट पार्दै सुरक्षित रूपमा जंगल बाहिर निकाल्ने अभिभारा ‘नेचर गाइड’को काँधमा हुन्छ । जंगल र जनावर देखाउने र चिनाउने मात्रै हैन, परि आउँदा जनावरबाट जोगाउने कला र आत्मबल पनि नेचर गाइडसँग हुनुपर्छ । नेचर गाइडको पेसा रोमाञ्चक र चुनौतीपूर्ण छ ।नेचर गाइडको चुनौतीपूर्ण पेसा अँगालेको ६ वर्ष बित्यो, काजल तामाङ र अस्मिता महतोले । रत्ननगर नगरपालिका–६ मा पर्ने चितवनको पुरानो थारू बस्ती बछौलीकी २४ वर्षीया अस्मिताका बुबा जोगेश्वर चितवन निकुञ्जको हात्तीसारका कर्मचारी थिए ।अस्मिता डेढ वर्षकी मात्र थिइन्, जुन बेला जोगेश्वर गाउँदेखि पर निकुञ्जको नवलपरासीे कुजौलीमा रहेको पोस्टमा हात्तीको स्याहारमा खटिएका थिए । ‘त्यो बेला हात्तीका लागि घाँस लिन जंगल जाँदा बाघले आक्रमण गरेर बाबाको निधन भयो,’ अस्मिताले त्यस दिनको घटनाबारे आफूले पनि सुनेको दुःखद् कथा सम्झिइन् । वन्यजन्तु आक्रमणमा परेर बुबा गुमाएकी अस्मिताको दिनचर्या नै अचेल जंगलमा बितिरहेको छ ।२०१८ तिर युवतीको एक ठूलै समूह नेचर गाइडको तालिम लिन सौराहामा थिए । त्यही तालिममा संलग्न अस्मिताले जंगल र जनावरको महत्त्व, जीव जनावरको स्वभाव, आक्रमण गर्ने कारण, बच्ने कला जस्ता विषयमा आधारभूत ज्ञान पाइन् ।‘जंगल र जीव, जनावर, वनस्पति र समग्र जंगलको पर्यावरण हेर्न बुझ्न देश/विदेशबाट चितवन आउने पर्यटकलाई निकुञ्ज र यस आसपासका मध्यवर्ती वनभित्र घुमाउने काम गर्ने सोचले तालिम लिएको हो । यो तालिमले हामी जागिर मात्रै हैन, पर्यावरणकै संरक्षणमा लाग्न सक्दा रहेछौं भन्ने लाग्यो,’ अस्मिताले भनिन् । अनि सुरु भयो, पर्यटकलाई जंगल घुमाउने, बाघ, गैंडा लगायतका वन्यजन्तु देखाउने र आर्जन पनि गर्ने काम ।साथी काजल र उनी एक वर्षअघि दुई नेपाली र दुई विदेशीलाई लिएर पैदलै जंगल पसेका थिए । चैतको महिना मजूर कराएको मनोरम वातावरण थियो, तर त्यही बेला ‘टट्टट्’ गरेको अलि फरक आवाज आयो । उनीहरूले आवाज ठम्याउन नभ्याउँदै भाले र पोथी गैंडा सामुन्ने देखिए । जोडी गैंडा आक्रामक हुन्छन् । जंगल छिर्नुअघि पर्यटकलाई भनिएको हुन्छ, यस्तो अवस्थामा के गर्ने भनेर । काजलले पर्यटकलाई मोडिन निर्देशन दिइन् । आफूलाईपछ्याउँदै छिटो आउन भनिन्, विदेशी अत्तालिएर झाडीमा हाम फाले । अवस्था जोखिमपूर्ण बनेपछि सम्हाल्ने दायित्व अस्मिता र काजलकै थियो । उनीहरूले गैंडालाई भगाउन जोडले कराउने, लौरो भुँइमा बजार्ने गर्न थाले । अन्ततः उनीहरूले गैंडाबाट पर्यटकलाई जोगाए । कुरो यत्तिमा सीमित रहेन । खाजा खान बसेका बेला फेरि बच्चासहित माउ गैंडा नजिकै देखिए ।बच्चासँगको गैंडा पनि निकै नै आक्रामक हुन्छ । काजल र अस्मिताले पर्यटकलाई सुरक्षित ठाउँमा सारे । फर्कंदै गर्दा आहाल बसेको गैंडा भेटियो । रमाइलो मान्ने कि डर ? काजल र अस्मिताले त्यस दिन अलि फरक अनुभूति गरे, ‘जंगल हिँड्दा जनावर भेटिनु रमाइलो नै हो, तर पहिलो घटनाले अलि त्रासमा रहेका पर्यटकलाई झन् तनाव थपियो कि !’जंगल र जंगली जनावरका बारेमा आधारभूत जानकारी भए पनि परिवेश सधैं एकनासको नहुने भएकाले आफ्नो पेसा चुनौतीपूर्ण ठान्छिन्, काजल । ‘ज्ञान र फिल्डको अवस्था हेरेर यथाशीघ्र निर्णय लिन सक्ने क्षमता हामीमा हुनुपर्ने रहेछ,’ काजलले भनिन्, ‘हामीले पर्यटकलाई जंगल र जनावरबारे बुझाउने मात्रै हैन, सुरक्षित पनि राख्नुपर्छ ।’ उनीहरूकै साथी सम्झना तिवारी आचार्यले पनि एक महिनाअघि यस्तै परिवेश भोगेकी थिइन् ।पर्यटकलाई स्वागत गर्दै सुस्मिता न्यौपाने र सम्झना तिवारी ।सौराहाबाट पश्चिम–उत्तर खोरसोर हुँदै बबतालसम्म उनीहरू जंगलमा पैदल यात्रा (वाक) गर्दै थिए । श्रीलंकाबाट आएका पुरुष र महिलाका दुई जोडी पर्यटकलाई बिहान ७ बजेतिर बूढी राप्तीमा डुंगा सफारी गराएपछि उनीहरू जंगल वाकमा थिए । अप्रत्याशित रूपमा बच्चासहितको गैंडासँग जम्काभेट भयो । गैंडाका माउ र बच्चा दुवै मान्छेतिरै दौडिन थाले । सम्झनाका साथमा अर्का गाइड पनि थिए, नवीन अधिकारी । सम्झनाले पर्यटकलाई ढलेको रूखको छेल पारेर राखिन् ।पर्यटक सुरक्षित ठाउँमा पुगेपछि नवीनसँगै मिलेर सम्झनाले लट्ठी ठटाउने र कराउने गरेर गैंडालाई पछाडि हटाए । जंगल जाँदा दुई जना निपुण गाइड किन चाहिँदो रहेछ भन्ने ज्ञान उनलाई त्यस दिन भयो । ‘अचानक यस्तो अवस्थाको सामना गर्दा डर लागेजस्तो त हुन्छ नै । तर हामीले जनावरलाई पछाडि पठाएर पर्यटकलाई पनि सुरक्षित राख्न सकेको देख्दा हामीमा राम्रो ज्ञान रहेछ भन्ने आत्मविश्वास पनि पलायो,’ सम्झनाले भनिन् । उनी त घरमा सानो छोरी छाडेरै सुत्केरी भएको तीन महिना पनि नकुरी यो काममा निस्केकी हुन् ।गाइड सुस्मिता न्यौपाने जिप सफारीमा पर्यटकसँग जाने गर्छिन् । तीन वर्षअघि उनीहरू चढेको जिप ‘हाफ डे सफारी’ मा गएर कसराबाट सौराहा फर्कंदै थियो, साँझ पर्न लागेको हुँदा जनावर देखे पनि जिप रोकिएको थिएन । ठीक त्यही बेला बाटो काट्न लागेको तर नजिकै जिप देखेपछि अडिएको बाघ भेटियो । बाघले बाटो छाडेन । बाघदेखि सुरक्षित दूरी बनाएर कुर्नुको विकल्प थिएन ।सम्हाल्ने जिम्मेवारी सुस्मिताले उठाइन् । पर्यटकलाई शान्त रहन इसारा गरिन् । बाघले धेरै जोर गरेन । केही बेरपछि ऊ आफ्नो बाटो लाग्यो, जिप बल्ल अगाडि बढ्यो । जंगलमा यसरी धेरै कुरा सम्हाल्दै अगाडि बढ्नुपर्ने नेचर गाइडको धर्म नै हो भन्छिन् उनी । तर काजल, अस्मिता, सम्झना र सुस्मिताजस्ता नेचर गाइड महिला चितवनमा निकै नै कम छन् । चितवन नेचर गाइड एसोसिएसनका अध्यक्ष अनिल गुरुङका अनुसार सौराहा आसपासमा सेवा दिन ४ सय ६४ जना तालिम प्राप्त नेचर गाइड छन् । तर महिलाहरू १०–१२ जना पनि छैनन् भन्छन्, अध्यक्ष गुरुङ । चितवनमा नेपालकै अग्रणी जंगल लज टाइगर टप्स खुलेसँगै सफारी पर्यटन अगाडि बढ्यो ।२०३० मा नेपालको पहिलो निकुञ्ज चितवन राष्ट्रिय निकुञ्ज स्थापना हुनुभन्दा ८ वर्षअघि नै मेघौलीको जंगल क्षेत्रमा टाइगर टप्स खुलिसकेको थियो । निकुञ्ज खुलेसँगै देश–विदेशबाट सफारीका लागि आउने पर्यटकको संख्या बढ्न थाल्यो । चितवन निकुञ्ज देशको पहिलो निकुञ्जका साथै वन्यजन्तु पर्यटनका लागि देशको पहिलो गन्तव्य हो । निकुञ्ज स्थापनासँगै पर्यटन खुला भएको थियो ।अहिले चितवन निकुञ्ज घुम्न वर्षमा तीन लाख हाराहारीमा पर्यटक आउँछन् । पर्यटनसँगै नेचर गाइडको आवश्यकता पनि बढ्यो । तर नेचर गाइडमा महिला सहभागी हुन लागेको निकै पछि हो । सौराहाकी डोमा पौडेल चितवन निकुञ्जकी पहिलो सक्रिय नेचर गाइड महिला हुन् । २००७ मा तालिम लिएपछि डोमा अहिलेसम्म यही पेसामा छन् । २०११ मा कुमरोजकी विमिता भण्डारीलगायत यस पेसामा जोडिए । २०१८ मा सौराहामा महिलाका लागि मात्रै नेचर गाइडको तालिम खुल्दा २० जनाले निवेदन दिए । तर १५ जना तालिममा सहभागी भए । त्यो समूहबाट अहिले कार्यरत काजल, सुस्मिता, सम्झना, अस्मिता महतोसँगै अस्मिता गोदर मात्रै छन् ।चितवन निकुञ्जको पश्चिम क्षेत्र घट्गाई जगतपुर मेघौलीमा अहिले थुप्रै स्तरीय पर्यटक होटलहरू खुलेका छन् । त्यसमध्येको बाराही जंगल लजमा कार्यरत छिन् नेचर गाइड एलिना चौधरी । बुबा नेचर गाइड तथा संरक्षणकर्मी नवलपरासी लौखानीका डीबी चौधरीको पदचिह्न पछ्याउँदै एलिनाले २०२२ देखि बाराही जंगल लजमा नेचर गाइडको काम सुरु गरेकी हुन् । १० जना नेचर गाइड रहेको बाराहीमा एलिनापछि सुदीक्षा कुमाल, प्रभा कुमाल र सकिना चौधरी गरी चार जना नेचर गाइड महिला छन् ।बाहारीसँगैको मेघौली सेराई ताज सफारीले पनि एक जना महिला स्वस्तिका महतोलाई नेचर गाइड राखेको छ । घट्गाई मेघौली नेचर गाइड एसोसिएसनमा ९२ जना नेचर गाइडहरू रहेको अध्यक्ष मनेश लिम्बूले बताए । जसमध्ये पाँच महिला छन् । ‘नेचर गाइडमा महिलाहरू आएका छन् । उनीहरूको सेवा, सत्कार र सुरक्षाको विषयलाई लिएर पर्यटकले गुनासो गरेको थाहा छैन, उनीहरू अब्बल छन्,’ अध्यक्ष लिम्बूले भने ।बाघ, गैंडा, जंगली हात्तीले गर्ने ‘उग्र व्यवहार’ का खबर सुनेकालाई यो काम खतरनाक लाग्छ । तर यी वन्यजन्तुको शिल, स्वभाव, आनीबानी बुझेर त्यहीअनुसारको व्यवहार गर्न सके आफ्नो धुनमै रहेका जनावर हेरेर आनन्द लिन सकिन्छ । गाइडले जंगल घुम्नेबारेमा तालिम लिन्छन् । डुल्दै जाँदा थप खारिन्छन् । अनि जोगिँदै र जोगाउँदै पर्यटकलाई जंगल घुमाउँछन् । आधारभूत तालिम लिएर काममा खटेपछि व्यवहारले नै धेरै कुरा सिकाउने डोमा पौडेलको अनुभव छ । हरेक वर्ष पुनर्ताजगी तालिम पनि लिन्छन् ।एलिना चौधरी‘राम्रो र उच्चस्तरको तालिम अझै पाए हामीमा पनि थप निखार आउँछ, सुरक्षाका कुरा त छन् नै, ज्ञान पनि बढ्छ र पर्यटकलाई बुझाउने कलामा पनि हामी निपुण बन्दै जाने थियौं भन्ने लाग्छ,’ एलिना चौधरी भन्छिन् । एलिनाले २०२४ को ‘नेचरिस्ट अफ दि इयर’ अवार्ड पनि पाएकी छन् । भारतको टफटाइगरले उच्चस्तरका रिसोर्टमा कार्यरत नेचर गाइडलाई यसरी अवार्ड दिँदै आएको छ । एलिनाको सफलता नेपालका नेचर गाइड महिलाको सफलतासँग जोडिएको ठान्छन्, घट्गाई मेघौली नेचर गाइड एसोसिएसनका अध्यक्ष मनेश लिम्बू ।चितवन राष्ट्रिय निकुञ्जका प्रमुख संरक्षण अधिकृत गणेश पन्त संरक्षणसँगै सुरु भएको पर्यटनले स्थानीयलाई लाभ दिएको र त्यसमा सबै तप्का र वर्गको सहभागी हुने क्रम बढेको बताउँछन् । ‘महिला पनि पर्यटनसँग जोडिएर आर्जनमा लागेका छन् । नेचर गाइड पेसा चुनौतीपूर्ण भए पनि महिलाहरू सहभागी छन्, यो सुखद पाटो हो,’ प्रमुख संरक्षण अधिकृत पन्तले भने ।काम भएका बखतमा महिनामा सरदर ४० हजार रुपैयाँ आम्दानी हुने डोमाले बताइन् । ‘महिला हुन्, विश्वास गर्नु हुन्न भन्ने भावना फैलाउनेहरू पनि छन् । तर हामीले सेवा दिएकाहरू सन्तुष्ट छन् । उनीहरू दोहोर्‍याएर हामीलाई नै खोज्छन् । अरू घुम्न आउनेलाई पनि सिफारिस गरेको उदाहरण प्रशस्त छन्,’ डोमाले भनिन् । पर्यटन व्यवसायमा महिला नै देख्न नसकिने समयलाई चिर्दै चुनौतीपूर्ण पेसामा पनि महिला सहभागी हुने क्रम बढ्न थालेको छ ।"
सफारीमा सेलिब्रेटी,"२०७२ चैत दोस्रो साता । बेलायती राजकुमार ह्यारी खौरिया नदीमा जलयात्रा गर्दै थिए । जलयात्रामा चराविज्ञ हेमसागर बराल, शान्तराज ज्ञवाली, नेचर गाइड राजन क्षेत्रीलगायत सहभागी थिए । चराविज्ञ बरालले महँगो मूल्य पर्ने सार्वेस्की कम्पनीका दुई वटा बाइनोकुलर लगेका थिए । राजपरिवारका सदस्यसँग बोल्दा भाषा, शिष्टाचार, पहिरनलगायत धेरै कुरामा ख्याल गर्नुपर्छ भन्नेप्रति सचेत थिए । तर, ह्यारी राजपरिवारका अन्य सदस्यभन्दा भिन्न थिए ।उनको हाउभाउ, जिज्ञासु किसिमको प्रश्न गर्ने शैली र सजिलै घुलमिल गर्न सक्ने खुबीले जलयात्रामा सहभागी सबैलाई सहज भयो ।बरालले ल्याएकै दूरबिनबाट ह्यारीले एउटा चरा देखे । त्यो सानो माटीकोरे (किङफिसर) चरा थियो । त्यसपछि ह्यारीले सोधे, ‘म यहाँ १५ दिन बसें भने कति वटा चरा देख्छु ?’ बरालले उत्तर फर्काए, ‘म गाइड भएँ भने हजुरलाई ४ सय जति देखाउन सक्छु ।’ नेपालको जैविक विविधता देखेर उनी प्रसन्न भए ।निकुञ्जको बीचमै बग्ने खौरिया नदीमा ह्यारीले करिब ४० मिनेट जलयात्रा गरे । जलयात्रा गैंडामचान पोस्टदेखि बघौरा फाँटसम्म थियो । बर्दियामा उनले बाघका पाइलादेखि क्यामरा ट्र्याप सम्बन्धमा पनि जानकारी लिए । उनलाई डल्ला होमस्टेमा आयोजित कार्यक्रममा सम्मान गर्दै थारू समुदायको परम्परागत नृत्य देखाइयो ।समुदाय र संरक्षणसँगका गतिविधि देखेर उनी यति मग्न भए कि १५ मिनेटका लागि छुट्याइएको उनको समय आधा घण्टाभन्दा बढी बित्यो । वन्यजन्तु अपराध नियन्त्रण तथा संरक्षणका लागि गरिएका कामबारे पनि जानकारी लिएर उनी पोखरा लागे ।राजकुमार ह्यारी नेपाल र बेलायतबीच कूटनीतिक सम्बन्ध स्थापना भएको २ सय वर्ष पूरा भएको अवसर पारेर नेपाल आएका थिए । त्यस वर्षको पहिलो महिना भूकम्पमा परी करिब ९ हजार जनाले ज्यान गुमाएका थिए । भूकम्पले प्रभावित नेपालको पर्यटनमा पनि केही योगदान गर्ने उद्देश्यसहित ह्यारी आएका थिए । ६ दिनको नेपाल बसाइमा उनी बर्दियामा वन्यजन्तु संरक्षण र जलयात्रासँगै अन्नपूर्ण संरक्षण क्षेत्रमा ट्रेकिङमा पनि सहभागी भए ।राजकुमारको उक्त भ्रमणबारे धेरै मिडियामा खबर छापियो । हरेक गतिविधिले स्थान पायो । पर्यटन क्षेत्रलाई बौराउन त्यसले भूमिका निर्वाह गर्‍यो ।...हलिउडका चर्चित अभिनेता लियोनार्दो डि क्याप्रियो २०६७ मा बर्दिया आएका थिए । विश्व वन्यजन्तु कोषको पहलकदमीमा आएका उनको भ्रमण अति नै गोप्य राखिएको थियो । गणतन्त्र घोषणा भएपछि कुनै चर्चित अभिनेता वन्यजन्तु संरक्षण गर्ने उद्देश्यसहित नेपालको निकुञ्जमा आएको उच्च भ्रमण थियो त्यो । त्यसबेला बाघ आक्रमणमा परेर आँखा गुमाएका मधुवनका भदै थारूलाई आफूले लगाएको चस्मा उपहारमा दिएको घटना, क्यामरा ट्र्यापको तस्बिर, ठाकुरबाबाको विद्यालयमा वृक्षरोपण गरेका तस्बिर र वैकल्पिक ऊर्जा नमुना गाउँको उद्घाटन गरेको तस्बिर र समाचार बाहिरिए । उनको नेपाल भ्रमणबारे धेरै चर्चा भयो ।बाघ संरक्षण दूतका रूपमा नेपाल आएका क्याप्रियोले त्यसबेला बर्दियामा बाघ हेर्न निकै कोसिस गरे तर सकेनन् । उनको भ्रमण टोलीमा सहभागी भएका अधिकांशले बाघ देखे, तर उनले देख्न पाएनन् । तीन दिनसम्म बाघ हेर्न भनेर उनी बिहान सबेरै उठेर सफारी गएका थिए ।टाइगर टप्सकी तत्कालीन प्रबन्धक गौरी मलाकारको भनाइ उद्धृत गर्दै २०७० सालमा सुबोध गौतमले लेखेको एक लेखअनुसार क्याप्रियोका बडिगार्डले पनि बाघ देखे । समुदायका संरक्षण कार्यक्रम हेरेर फर्कने क्रममा कर्णालीको भँगालोमा बाघ देखियो । टोलीमा सहभागी धेरैजसोले बाघ देखेछन्, क्याप्रियो खाना खाँदै थिए । हतारहतार जाँदा बाघ त्यहाँबाट हिँडिसकेको थियो । टोलीमा सहभागी एक सदस्यका अनुसार, ‘बाघ नदेख्दा पनि उहाँमा कुनै निराशा देखिएन, सामान्य रूपमा लिनुभयो ।’क्याप्रियो बाघ नहेरी काठमाडौं हुँदै भुटान गएका थिए । पछि उनले एक अन्तार्वार्तामा पनि आफूले बाघ नदेखेको बताएका थिए । नेपालबाट फर्केपछि उनको यात्राबारे धेरै मिडियामा समाचार आयो । त्यसपछि ‘बाघ हेर्न बर्दिया जाने’ भन्ने संस्कृति झनै मौलायो । बाघ संरक्षणकै लागि भनेर क्याप्रियोले नेपालमा करोडौं अनुदान दिए ।...पहिलो र दोस्रो संविधानसभाको चुनावको पर्यवेक्षण गर्न अमेरिकाका पूर्वराष्ट्रपति जिम्मी कार्टर नेपाल आएका थिए । प्रकृतिप्रेमी कार्टर नेपाल आउँदा सधैं जंगल जान्थे र पर्यटन प्रवर्द्धन पनि गरिदिन्थे । सन् १९८५ को भ्रमणमा टाइगर टप्स गए, सन् २००७ मा शिवपुरी, सन् २०१३ मा नागार्जुन र गोदावरी गए । उनको यस्तो भ्रमणले पर्यटन प्रवर्द्धनमा मद्दत गर्‍यो ।...नेपालको जंगल सफारी ‘बाघलाई राइफलले सुट गर्न चितवन जाऔं’ भन्ने विज्ञापनबाट सुरु भएको थियो । जिम एडवार्डले टाइगर टप्सको व्यवस्थापन थालेपछि संरक्षणमा आधारित भएर ‘क्यामराले सुट (कैद) गरौं’ भन्न थालियो । उनकै पहलमा जंगलमा क्यामरा ट्र्याप लगाइयो । जंगल सफारी प्रवर्द्धन हुन थाल्यो ।राणा शासकले सत्ता टिकाउन विदेशीलाई ट्रफी सिकारका लागि नेपाल ल्याउँथे । तत्कालीन राजा महेन्द्र शाहले पनि त्यसको सिको गर्न खोजे । पञ्चायती व्यवस्था लागू गरेपछि बेलायती राजपरिवारलाई लक्ष्य गरेर तराईको जंगलमा ‘ट्रफी हन्टिङ’ नै आयोजना गरे ।टाइगर टप्सले नेपालमा विश्वविख्यात सेलिब्रेटीलाई जंगल ल्याएर उच्च कोटीको पर्यटकीय सेवा प्रदान गर्थ्यो । सफारीका लागि धेरै किसिमका सेलिब्रेटी आउँथे तर अहिले कम हुन थालेको छ । उच्च कोटीका पर्यटक नेपाल आउँदा लाखौं खर्च गर्छन् । उनीहरूसँगै आउने मानिसको संख्या पनि दर्जनभन्दा बढी हुन्छन् । धेरै ठाउँमा जान्छन्, घुम्छन् र मनोरन्जन गरेर फर्कन्छन् । तर त्यो स्तरको अनुभव दिने किसिमको वातावरण निर्माण गर्न सकिएको छैन ।सन् २०१२ पछि जंगलभित्र टाइगर टप्सजस्ता उच्च कोटीको पर्यटकीय सेवा प्रदान गर्ने होटलहरूको नवीकरण रोकिएको छ । संरक्षण क्षेत्र आसपास विभिन्न किसिमका होटल तथा होमस्टे सञ्चालनमा छन् । लगानी पनि बढेको छ । तर जंगल र वन्यजन्तु हेरेर प्राकृतिक अनुभव लिने परिपाटी कम हुन थालेको यस क्षेत्रमा लागेकाहरू बताउँछन् । संरक्षणकर्मी हेमसागर बराल नै भन्छन्, ‘अहिले विभिन्न कम्पनीले करोडौं लगानी गरेर होटल बनाए तर त्यो जंगल गएर लिने अनुभव जस्तो नै भएन ।’संरक्षित क्षेत्र र मध्यवर्ती क्षेत्रमा जिप सफारी बढ्न थालेको छ । अझ बढी सामुदायिक वनहरूमा दिनमा ४० वटाभन्दा बढी जिप प्रवेश गर्ने र निस्कने गर्छन् । जिपबाट वन्यजन्तु हेरेर फर्कने पर्यटन बढ्दो छ । उनीहरू तस्बिर खिचेर सामाजिक सञ्जालमा राख्नमै रमाउँछन् । केही त्यस्ता पर्यटक हुन्छन्, जो छुट्टै फ्लेवर चाहन्छन्, टाइगर टप्सले प्रदान गर्ने जस्तो ।संरक्षित क्षेत्रका जंगल सफारीनेपालका जंगल सफारीका लागि अक्टोबरदेखि मार्चसम्म उपयुक्त मानिन्छ । अहिले सफारीका लागि बढीजसो पर्यटक चितवन, बर्दिया, शुक्लाफाँटा र कोशीमा जान्छन् । बाँके फस्टाउँदो क्रममा छ । हिमालका संरक्षण क्षेत्रहरू ट्रेकिङका लागि प्रख्यात नै छन् । विश्व सम्पदा सूचीमा रहेको चितवनमा घाँसे मैदान, घना जंगल र सिमसारको सम्मिश्रण छ । जीवहरूको विविधिता पनि धेरै छन् । गैंडा, हरिण, बाघ लगायतका जीव हेर्न यो क्षेत्र प्रख्यात छ ।बर्दिया भन्नेबित्तिकै बाघको चर्चा हुन्छ । अहिले कर्णाली र यसका सहायक नदीमा डल्फिन र महाशिर माछा हेर्नका लागि पनि पर्यटन प्रवर्द्धन गर्न सकिने आधारहरू छन् । तर बर्दियालाई बाघले नै तान्ने हो । काठमाडौंबाट नेपालगन्ज र त्यहाँबाट करिब दुई घण्टा सवारी चढेपछि पुगिने यस क्षेत्रमा कम पर्यटक जानुको कारण यातायात सञ्जाल र महँगो भाडादर नै हो ।अफ्रिकामा जस्तो घाँसे मैदानमा वन्यजन्तुको बथान यहाँ देख्न सकिन्छ । सानो क्षेत्रफलमा भएको घाँसे मैदानमा बाह्रसिंगेको ठूलो बथान देख्न पनि देखिन्छ । घना जंगल र सिमसार क्षेत्र यसको अर्को विशेषता हो । चितवन र शुक्ला दुवै घाँसे मैदानमा आश्रित चरा प्रजाति अवलोकनका लागि प्रख्यात छन् । अर्ना, डल्फिन, साइबेरियाबाट आउने घुमन्ते चराका लागि कोशी टप्पु चर्चित छ । सानो क्षेत्रफल भएकाले यहाँ जिप सफारीभन्दा पनि हिँडेरै जंगल सफारीलाई प्रवर्द्धन गर्न एक थरीको जोड छ । तर जंगली हात्तीको त्रासका कारण प्रवर्द्धन हुन सकिरहेको छैन ।संख्याको हिसाबले नेपालमा पर्यटक आउने क्रम बढे पनि सरकारले त्यसबाट अपेक्षित लाभ लिन सकिरहेको छैन । नेपालमा आउने पर्यटकमध्ये ६० प्रतिशतले संरक्षित क्षेत्रको भ्रमण गर्छन् । प्रायः पर्यटक यातायात सुविधा भएको ठाउँमा गएको देखिन्छ । सबैभन्दा बढी भ्रमण शिवपुरी, नागार्जुन र चितवन निकुञ्जमा हुने गर्छ । निकुञ्ज विभागको प्रतिवेदन हेर्ने हो भने आर्थिक वर्ष २०७९/८० मा २ लाख ९२ हजार ३ सय ९२ जनाले चितवन भ्रमण गरे । २३ हजार ५ सय ११ ले बर्दिया, ३ हजार ५ सय २८ ले शुक्लाफाँटा राष्ट्रिय निकुञ्ज र १२ हजार २९ ले कोशीटप्पु वन्यजन्तु आरक्ष भ्रमण गरे ।संरक्षित तथा मध्यवर्ती क्षेत्रमा सञ्चालित जिप सफारीका लागि व्यक्तिले ६ सयदेखि २ हजार रुपैयाँसम्म तिर्छन् । त्यसमा जिपको प्रवेश शुल्क पनि छुट्टै हुन्छ । पैसा खर्च गर्दा पनि वन्यजन्तु देखेनन् भने उनीहरू पुनः सफारीमा जान मान्दैनन् । छोटो गन्तव्यमा पर्यटक बास नबसी फर्कन्छन् ।कोशीमा पनि जंगल सफारी सुरु गरिएको थियो । तर सफल हुन सकेन । जंगल सफारीको व्यवसायीकरणले अझै प्राथमिकता पाउन सकेको छैन । समुदायमा आधारित होमस्टेहरू सञ्चालनमा रहे पनि तिनले विदेशीलाई आकर्षण गर्न सकिरहेका छैनन् । ह्यारी र डि क्याप्रियोजस्ता विश्वविख्यात सेलिब्रेटीलाई ल्याउने र उनीहरूको बसाइ लम्ब्याउने गरी सुविधा र सत्कार दिन सके मुलुककै अर्थतन्त्रमा ठूलो टेवा पुग्न सक्छ ।तस्बिरहरू : डब्लुडब्लुएफ नेपाल"
"टाइगर टप्स : नेपाल चिनायो, नेपालले चिनेन","काठमाडौँ — टाइगर टप्सको आँगनमा उसैगरी उभिएकै छन्– साल, भेल्लर, जामुन, करम र टाँटरीका रूख । जंगली हात्ती ध्रुवे रात–साँझ यिनै रूखको छेउ भएर हिँड्छ । ध्रुवेका दुई ‘केटाकेटी’– ४ वर्षीय कैलाशप्रसाद र ८ वर्षीया रूपकली, टाइगर टप्सका तिनै रूखका सियालमुनि हुर्किरहेका छन् । पुरानो अराजक छविलाई ध्रुवेले अहिले सुधारेको छ ।भूतबंगला प्रतीत हुने टाइगर टप्सअघि कहिलेकाहीँ बाघ देखिन्छ त कहिले कराएको सुनिन्छ । गैंडा, चित्तल, बँदेल, भालु देखिनु नियमितका दृश्य हुन् ।अचेल झ्याउँकिरी र जंगली जनावरका एकोहोरो आवाजबाहेक मान्छेको आवाज हत्तपत्त सुनिँदैन, टाइगर टप्समा । यो त्यही जंगल सफारी लज हो, जहाँ विशेष दिनहरूमा भव्य पार्टी हुन्थ्यो । र, वन्यजन्तुमाथि विमर्श चल्थ्यो ।अब त सुनसान छ— टाइगर टप्स ।झ्याउँकिरीको आवाज सुन्नु दैनिकी बनेको छ, यो भग्नावशेष लज कुरिबसेका हात्ती र माउतेहरूको । अब टाइगर टप्समा केही छैन, सिवाय बितेका दिनहरूको स्वर्ण कथा ! के फेरि फर्केला ती दिन ? लाग्छ– टाइगर टप्स केही पर्खिरहेको छ ।जंगल लजका पुराना संरचना त छन् तर ती पूर्ववत् छैनन् । नेपालको पर्यटन इतिहासको सांस्कृतिक सम्पदा भए पनि मक्किएरै उभिइरहेका ती संरचना लथालिंग छन्, भताभुंग छन् । हिजो सानले उभिएका विशिष्ट डिजाइनका घरहरू भत्केका छन् । हावा–पानी–घाम र धमिराले खाइरहेकै छ, यसका पुराना काठहरू, जो अब कुहिने चरणमा पुगेका छन् । टिनको छानो चुहिएको छ । गाह्रो जीर्ण छ । खर कुहिएर नष्ट भइसक्यो, मान्द्रो धमिराले खाइसक्यो । धमिरा धपाउन मालाथिन पाउडर छर्किनु दैनिकी बनेको छ– टाइगर टप्स कुरुवाको ।सन् १९८५ मा कर्मचारीसँग तत्कालीन अमेरिकी प्रथम महिला हिलारी क्लिन्टन। तस्बिर सौजन्य : टाइगर टप्सती अवशेषमाथि टेकेर टाइगर टप्सका प्रबन्ध निर्देशक ज्याक एडवर्ड ती दिनतिर स्मृति–रमण गरिरहेका छन् । सानो छँदा उनी अक्सर टाइगर टप्स जंगलकै लजमा बस्थे, घना जंगलभित्र घुम्थे– हात्ती सफारीमा । शान्त बगिरहेको राप्तीमा डुंगा सयर गर्थे, नेचर गाइड र हात्तीसारे उनका साथी थिए ।‘वनको मान्छेजस्तै थिएँ म । अहिले पनि लाग्छ– दौडेर पुगूँ र हेरूँ चितवनको त्यही जंगल र बसिरहूँ त्यहीँ,’ ज्याक जंगलको गुल्जार त्यही समय सम्झना गर्छन्, ‘धेरै माया लाग्छ त्यस जंगलको । भग्न टाइगर टप्सअघि पुग्दा थचक्क त्यहीँ बसी रुन मन लाग्छ । सपनामा पनि ती दिन आइरहन्छन् । त्यो सुन्दर ठाउँका सम्झनाहरू उस्तै छन् । टाइगर टप्स परिवारजस्तो थियो, जंगलभित्रै एउटा गाउँजस्तो थियो ।’आफ्नै अन्दाज र हाउभाउमा आफू बाँचेको तिलस्मी संसारको जादुगरी कथा वाचन गर्छ– दक्षिण एसियाकै पहिलो वन्यजन्तु लज टाइगर टप्सले । उबेलाको ब्ल्याक एन्ड ह्वाइट संसारमा नेपालको चिनारी भनेकै सगरमाथा थियो । त्यसपछि विदेशीका लागि नेपाल ‘गोर्खाहरूको देश’ बन्यो ।अनि, टाइगर टप्सका लागि पनि चिनिन थाल्यो– नेपाल । नेपालको पर्यटन उद्योगको ऐतिहासिक पहेलीमा बाँचिरहेको यसको कथा संसारभित्र पसिहेर्दा देखिन्छ– त्यो पुरानो समयका मुग्धकारी दिनहरू । विश्वमै प्रख्यात थोरै नेपाली ब्रान्डमध्ये एक टाइगर टप्स असलमा थियो– निकुञ्जको अँध्यारो जंगलबाट बाहिरी दुनियाँतिर चियाइरहेको समयको साक्षी, जोसँग थिए– केही रुमानी सपना र गुल्जार स्वर्णिम साँझहरू ।टाइगर टप्सको त्यो आनन्दमयी (पछि संकटग्रस्त) जीवन–पोट्रेटले भन्छ– संसारकै ख्यातिप्राप्त पर्यटन गन्तव्यको पहिचान बन्नु कति दुःखद थियो ! सुखहरूको साम्राज्यबाट एउटा ‘सान’ र ‘ब्रान्ड’ कसरी मामुली र सामान्य बन्छ ? त्यो कथा टाइगर टप्समाथि घुमिरहेको समय–चक्रले सुनाउँछ । जीवनमा केवल वैभव होइन, विपत्ति पनि आइरहन्छ भन्छ– टाइगर टप्सको जीवन वृत्तले । मृत टाइगर टप्सको जीवन लीला कारुणिक छ ।टाइगर टप्स स्थापनाको वर्ष सन् १९६४ मा खिचिएको तस्बिर । तस्बिर सौजन्य : टाइगर टप्सनिकुञ्जभित्रको पश्चिम चितवनमा शेष छ– टाइगर टप्सको भग्नावशेष । मानौं यो किनारामा उभिइरहेको एक सीमान्त मान्छे हो, जो असिना–पानी र घामको निरन्तर प्रहारले थिलथिलिएको छ ।पुरानो समय र घना जंगलको कथा भन्ने टाइगर टप्सको त्यस आँगनमा बितेका केही विशिष्ट सुखानुभूति सुरक्षित छन्, मानिसका स्मृतिमा । मान्छेको मस्तिष्कमा टाँस्सिएका केही स्मृति अमूल्य बनिदिन्छन्, जब त्यससँग जोडिएका कुनै महत्त्वपूर्ण पात्र वा वस्तु इतिहासमा छोपिन्छ । अब त्यो तिलस्मी संसार सम्झाउने टाइगर टप्सको ‘सानदार’ समय इतिहासमै छुटिसकेको छ । मान्छेका झैं अँध्यारा–उज्याला, थकान र दुःख छन्– टाइगर टप्सको जीवनमा पनि ।नेपालको पहिलो निकुञ्ज चितवन राष्ट्रिय निकुञ्जमा ४७ वर्ष बिताएका रामप्रित यादवलाई टाइगर टप्स बन्द भएपछि विरक्त लागेको छ । उनलाई जंगल नै आफ्नो ‘घर’ लाग्छ ।‘यो अनकन्टार जंगललाई गुल्जार बनाउने टाइगर टप्स बन्द हुनु अति दुःखलाग्दो घटना हो । वाइल्डलाइफ बिजिनेसको अवधारणा टाइगर टप्सले नै ल्याएको थियो । यसले संसारमा नेपाल चिनाएको थियो, संरक्षणमा निकै काम गरेको थियो र त्यहाँ धेरै नेपालीले काम पनि पाएका थिए,’ रामप्रित भन्छन्, ‘यो लज बन्द भएपछि प्रशस्त पैसा लिएर नेपाल आउने पर्यटक भड्किए । त्यहाँ पुग्दा त्यो सुनसान लाग्छ, दिक्क लाग्छ, दुःख लाग्छ ।’टाइगर टप्सका हात्ती । तस्बिर सौजन्य : टाइगर टप्सअमेरिकी प्रथम महिला हिलारी क्लिन्टनदेखि प्रसिद्ध अभिनेता लियोनार्डो डि क्याप्रियोसम्मले टाइगर टप्स परिक्रमा गरेका थिए । विश्वमा फैलेको यहाँको तरंगबाट विस्मित भएर ती ख्यातिप्राप्त मानिस यहीँ आइपुगेका थिए । इतिहास भन्छ– सन् १९८१ मा भारतकी प्रधानमन्त्री इन्दिरा गान्धीले टाइगर टप्स भ्रमण गरेपछि नै भारतले महसुस गरेको थियो– नेपालबाट जंगल रिसोर्ट व्यवस्थापन सिक्नुपर्छ । त्यसपछि हो, भारतमा जंगल सफारी व्यवसाय फस्टाएको ।टाइगर टप्सको कथा भन्नु एक बेलाको एकलास जंगल चितवनको मात्रै होइन, त्यस समयका धनाढ्य, ‘हाई प्रोफाइल’ र ‘एलिट’ हरूको जीवनशैली पनि सँगै भन्नु हो । टाइगर टप्सको भ्रमण–डायरीमा संसारका प्रख्यात सेलेब्रिटीको लस्कर छ– राजीव गान्धी, सोनिया गान्धी, बेनिजिर भुट्टो, जिम्मी कार्टर, तेन्जिङ नोर्गे, एडमन्ड हिलारी, प्रिन्स फिलिप, प्रिन्सेस एन, मिक जागर, रिंगो स्टार, रोबर्ट रेडफोर्ड, हेनरी किसिन्जर, मार्टिना हिङ्गिस, राजकुमार बर्नहार्ड, जोन जे केनेडी जुनियर, डेभिड एटेनवर्ग, अर्लान्डो ब्लुम, क्यामरुन डियाज, इभा मेन्डिस... ।अभिनेता राजेश हमालले सन् १९८६ नोभेम्बरमा टाइगर टप्समा नेचुरिस्टको ट्रेनिङ लिएका थिए । ‘म २ महिनाजति टाइगर टप्समा नेचुरिस्ट भएर बसेको थिएँ,’ राजेश भन्छन् ।‘पाइरेट्स अफ क्यारेबियन’ का अभिनेता अर्लान्डो ब्लुम जंगल सफारीमा (सन् २००८) ।‘वनको मान्छेजस्तै थिएँ म’ भन्ने ज्याक एडवर्डका पिता बेलायतका जिम एडवर्ड थिए– कुनै बेलाका टाइगर टप्सका सञ्चालक, जो ‘साव कार’ चलाएर नेपाल आएका थिए, १९६३ मा । तर, त्यस जंगल लजको विचार बीजारोपण भएको थियो– क्यानडाका जोन कोपम्यानको मस्तिष्कमा ।उनी थिए– साहसिक काम गरिबस्ने मानिस, जो केन्याको हिल्टन होटलमा कुनै बेलाका म्यानेजर थिए । नेपाल आएपछि घना जंगल र जनावरहरूको राजधानी चितवनमा उनको मन अडियो । र, कोपम्यानले अमेरिकाको टेक्सासबाट आएका दुई सिकारी टोडी ली वाइने र हर्ब क्लेइनसँगको पार्टनरसिपमा त्यहाँ जंगल हन्टिङ लज खोले । लज खोल्न उनलाई राजा महेन्द्रले चितवनको जंगलका केही भाग ‘लिज’ मा दिएका थिए ।‘वन्यजन्तुको संरक्षण र टाइगर टप्सको सम्झना’ लेखमा सागरशमशेरले लेखेका छन्, ‘कोपम्यान मार्केटिङको बृहत् अभ्यास लिएर आएका थिए र जंगली जीवजन्तुका नयाँ–पुराना रोचक कथाबाट मान्छेलाई आकर्षित गर्ने कला थियो उनमा ।’खासमा कोपम्यानको कल्पनामा टाइगर टप्सको स्वरूप केन्या र तान्जानियामा पहिल्यै निर्माण भएका सफारी–पार्क र लजहरूकै जस्तो थियो । अफ्रिकन सफारी लज ट्री–टप्सको मोडलमा कोपम्यानले टाइटर टप्सका भवनहरू डिजाइन गरे– अग्ला खम्बा र गोलाकार आकारका छानासहितका झुपडीहरू । सायद बोरिसको ‘याक एन्ड यती’ बारबाट प्रेरित भएर कोपम्यानले मुख्य भोजन र विश्राम कक्षमा ठूलो गोलाकार चुलो स्थापना गरे, जहाँ चिम्नी भुइँतिर झुकेको थियो ।मेघौली विमानस्थल ।लजका भवन निर्माण गर्न बिहारबाट काठका कारिगर आएका थिए, पूरै भवनमा स्थानीय सामग्री प्रयोग गरिएको थियो । लज सुरु हुँदा जम्मा चार वटा पाहुना कोठा थिए (मार्क लिक्टी/जंगबहादुर कोपसिंह ः जोन कोपम्यान, हन्टिङ एन्ड द ओरिजिन्स अफ एडभेन्चर टुरिजम इन नेपाल) । टाइटर टप्सको श्यामश्वेत दिनका तस्बिरहरूमा बगिरहेको राप्ती, त्यसमाथि जंगल, काला पहाडी भूभाग र अन्नपूर्ण हिमालका चुचुरा छन् । सन् १९६७ मा टाइगर टप्समाथि ‘टाइम’ म्यागेजिनले लेखेको थियो, ‘नयाँ पर्यटक होटलमध्येको सबैभन्दा रोमाञ्चक ।’तर, सन् १९७१ को भारत–पाकिस्तान युद्धको असरले लज छाडेर कोपम्यान भारततिर भासिए । त्यसै साल त्यस लजमा जोडिए जिम एडवर्ड । जिमले आफ्ना मित्र, बाघको चालचलन र सिकारका विज्ञ चार्ल्स (चक) म्याकडुगलसँग मिलेर त्यो लज किने । र, नाम फेरे– टाइगर टप्स, जुन १०० बिघा जमिनमा फैलिएको थियो । तिनै जिम एडवर्डको ०६५ सालमा नेपालमै मृत्यु भयो ।‘छालबाटो’ पुस्तकमा लेखक रमेश भुसालले लेखेका छन्, ‘जिमले त्यस लजलाई सिकार खेल्न होइन, वन्यजन्तु देखाउन प्रयोग गर्ने निधो गरे ।’ त्यही किताबमा टाइगर टप्सबारे जिमका छोरा ज्याकले भनेका छन्– आजकाल मानिस जंगलमा सहर खोज्छन् तर हामी यहाँ जंगल नै देखाउँछौं र सहर बिर्सन अनुरोध गर्छौं । ‘चितवनको पर्यटकीय चिनारी’ किताबका लेखक डा. ढाकाराम सापकोटा भन्छन्, ‘चितवनमा पर्यटन विकासमा पुर्‍याएको सहयोगका दृष्टिले हेर्दा होटल टाइगर टप्सलाई कोसेढुंगा नै मान्नुपर्छ । जंगली जनावर देखाएर पर्यटक तान्ने कुरा कुनै बेला एकादेशको कथा थियो, त्यही कालखण्डमा जंगल पर्यटनको भिजन सुखद थियो ।’सन् १९८८ मा टाइगर टप्स पुगेका बेला तत्कालीन राजा वीरेन्द्र र रानी ऐश्वर्यसँग जिम एड्वार्डसँग ।नेपालमा ‘ट्रेकिङ’ शब्द नै टाइगर टप्सअन्तर्गतको माउन्टेन ट्राभलले आविष्कार गर्‍यो, कर्णेल जिमी रोबर्ट्स थिए, यस शब्दको जननी । नेपाली पर्यटनमा टाइगर टप्सको अति–विशिष्ट महत्तालाई सबैले स्वीकार गरेका छन् । भनिन्छ, यसकै आँगन हो– एसियाको जंगल सफारी सभ्यताको उद्गम । नदी र जंगल पर्यटनदेखि संरक्षणसम्मका अनेक ज्ञान, थेसिस र अभ्यास रिउ र राप्ती किनारकै टाइगर टप्समा भए । यो लज संसारमै नेपाल चिनाउने ‘चकचकी’ को प्रतीक पनि रह्यो ।६१ वर्ष बितेछ, टाइगर टप्सले पर्यटनको मृदुल चेतना बाँडिरहेको र आत्मकथा वाचन गरिरहेको । टाइगर टप्स पर्यटन इतिहासको सर्वोत्कृष्ट साक्षी हो, जसले आफू उभिएको जंगल र त्यसका पात्रहरूको कथा भन्छ । कुनै बेलाका ती पात्र थिए– राणा र शाह राजाहरू । असलमा जनावरहरूको राजधानी थियो– चितवन, जसलाई राणाहरूले सिकारको मुकाम बनाएका थिए ।जंगबहादुर राणा चितवनमा महिनौं वन–विचरण गर्थे, सिकार गरेरै । त्यसपछिका शासकले पनि चितवनका घना जंगललाई ‘हन्टिङ डेस्टिनेसन’ बनाइरहे । ठीक त्यही समय स्थानीय चेपाङ काँधमा धनुवाण भिरेर महाभारत लेकतिर चरा सिकार गरिहिँड्थे र दनुवार–माझीहरू नारायणी वा राप्तीको भेलमा हेलिन्थे माछा मार्न । एक बेलाको औलोग्रस्त चितवनमा गैंडा चर्ने समथर मैदान छ, महाभारत पर्वतका अग्ला टाकुरा पनि छन् । राजाहरूको दरबार पनि छ ।अनि, छन्– थारू–चेपाङका पुराना समय सम्झाउने छाप्राहरू पनि । मकवानपुरको कुलेखानीबाट बग्दै–बग्दै राप्ती चितवन पुग्छ, जसले चितवन उपत्यकाको पूर्वी भेग सिञ्चित गरेको छ । राप्ती नदी किनारका बस्तीहरूको प्राचीन कथा वाचन गरिरहन्छ– चितवन । पश्चिम चितवनको रिउ नदी किनारमा अवस्थित टाइगर टप्स लजले चाहिँ चितवनको गौरवको कथा सुनाउँछ ।ज्याक (दायाँ) र टिम एडवार्ड हात्ती सफारीमा ।टाइगर टप्स सन् १९६४ मा स्थापना भयो, जति बेला चितवन राष्ट्रिय निकुञ्जको स्थापना भएकै थिएन र राष्ट्रिय निकुञ्ज ऐन बनेकै थिएन । र, त्यो टाइगर टप्स नै थियो, जसले सन् १९७२/७३ मा चितवन राष्ट्रिय निकुञ्ज स्थापना गर्न सरकारलाई सघाएको थियो, संरक्षणकेन्द्रित पर्यटन नीतिहरू बनाएर । राष्ट्रिय निकुञ्ज तथा वन्यजन्तु संरक्षण ऐन (२०२९) र चितवन राष्ट्रिय निकुञ्ज नियमावली (२०३०) अनुसार सरकारी अनुमति लिएर निकुञ्जभित्रै सञ्चालन गरिएको थियो, यो लज ।नेपालको पुरानो वैदेशिक लगानी भएको टाइगर टप्सको मुनाफाबाटै ‘टाइगर टप्स कर्णाली लज’ (बर्दिया), ‘टाइगर टप्स थारू लज’ (नवलपरासी) र ‘टाइगर माउन्टेन लज’ (पोखरा) पनि खोलिएका थिए । यसका सहसंस्थाहरू ‘माउन्टेन ट्राभल नेपाल’ (एसियाकै पहिलो पदयात्रा कम्पनी) र ‘हिमालयन रिभर एक्स्प्लोरेसन’ (नेपालकै पहिलो जलयात्रा/र्‍याफ्टिङ कम्पनी) ले पनि बेग्लै ब्रान्ड बनाएका छन् । चितवन मेघौलीमा प्रत्येक वर्ष विश्व हात्ती–पोलो प्रतियोगिता आयोजना गर्थ्यो टाइगर टप्सले, जुन करोडौं डलर पर्यटन आम्दानीको स्रोत थियो । वार्षिक ८ हजार महँगा पर्यटकको यो प्रिय ‘लोकेसन’ मा २० कोठा र ६० बेड थिए ।यथार्थमा टाइगर टप्स दिगो पर्यटन अवधारणाको प्रवर्तक थियो भन्छन् वातावरणविद् र ‘नेपाल नदी संरक्षण संस्था’ का अध्यक्ष मेघ आले । उनी हिमालयन रिभर एक्स्प्लोरेसनमार्फत टाइगर टप्ससँग जोडिएका थिए, सन् १९८५ मा– ट्रेनी रिभर गाइड भएर । त्यहीँ सिके रिभर गाइडिङ । उनको विचारमा वाइल्ड–लाइफ टुरिज्मलाई संसारैभर टाइगर टप्सले ब्रान्डिङ गर्‍यो । ‘नेपालमा जंगल सफारी नै टाइगर टप्सले आविष्कार गर्‍यो । त्यति ठूलो संस्थालाई सरकारले ध्वस्त पार्‍यो,’ मेघ भन्छन्, ‘टाइगर टप्सले सिकाएको पर्यटनबाटै नेपाल माथि उठ्यो तर माकुराले माउ खाएजस्तो नेपालले टाइगर टप्स नै खाइदियो ।’मेघको स्मृतिमा ती दिनमा टाइगर टप्समा पाहुना भएर जान पर्यटकले ३ वर्षअघि नै बुकिङ भइसक्नुपर्थ्यो र प्रतिव्यक्ति एक रातको ३ सय ५० देखि ४ सय डलरसम्म तिर्नुपर्थ्यो । र, वार्षिक १ करोड रुपैयाँभन्दा बढी रोयल्टी बुझाउँथ्यो टाइगर टप्सले । जंगल लज सञ्चालनमा ३ सयभन्दा बढीलाई रोजगारी दिएको थियो, पूरै समूहभित्र १ हजारभन्दा बढी कर्मचारी थिए ।सन् १९७१ देखि संरक्षणमैत्री पर्यटन अवधारणालाई नेतृत्व गरेको हो– टाइगर टप्सले । ‘वातावरणकेन्द्रित इको–टुरिज्मदेखि उत्तरदायी संरक्षण पर्यटनसम्म यसको योगदान रह्यो,’ मेघ भन्छन् ।२०६९ सालमा चितवन राष्ट्रिय निकुञ्जभित्रको टाइगर टप्स बन्द गरियो– ‘जंगली जनावरको सुरक्षामा ठूलो असर परेको’ निष्कर्ष निकाल्दै । राष्ट्रिय निकुञ्जभित्र होटल/लज सञ्चालन रोक्न सर्वोच्च अदालतमा मुद्दा दायर भएको थियो । त्यसबेला सर्वोच्चको आदेशमा निकुञ्जभित्रका ७ वटा लज बन्द भएका थिए ।लेखक/पत्रकार वसन्त थापाको स्मृतिमा टाइगर टप्स रहस्यमय र तिलस्मी थलो थियो, जुन उसबेलाको भव्य संसार थियो । वाइल्ड–लाइफ पारखीमाझ पहिल्यै यसको प्रख्याति बढेकै थियो । सन् १९७७ फेब्रुअरीमा उनी पहिलो पटक टाइगर टप्स पुगेका थिए, जुन बेला उनी पर्यटनमा प्रवेश गरिसकेका थिए, टुरिस्ट गाइड ट्रेनिङ लिएर । उनले निःशुल्क प्रवेश पाए– टाइगर टप्समा । लजको चुलिएको ख्यातिबाट उनी त्यहाँ पुग्न उत्साहित थिए । जंगलमा पाँचतारे स्तरको लज खुलेको थियो, मान्छेहरूमा कौतूहल र जिज्ञासा भव्य थियो ।काठमाडौंबाट चितवन सोझै सडक सञ्जालमा जोडिएको थिएन । मुग्लिन–नारायणघाट सडक खण्ड बनेको थिएन, टिस्टुङ–पालुङ–हेटौंडा (सात घुम्तीको बाटो) हुँदै पुग्नुपर्थ्यो चितवन वा अर्को थियो हवाईमार्ग– काठमाडौंदेखि भरतपुरसम्म । ती दिन भरतपुर र गोरखामा पनि हवाई सेवा चल्थ्यो ।सन् १९६१ मा बेलायतकी महारानी एलिजाबेथ र राजकुमार फिलिप नेपाल आउँदा चितवन सिकारमा लैजान मेघौलीमा विमानस्थल निर्माण गरिएको थियो । केही विशिष्ट पर्यटक कहिलेकाहीँ तत्कालीन शाही नेपाल वायुसेवाको चार्टर्ड विमानबाट पनि मेघौली पुगिरहन्थे । त्यो थियो– कच्ची चौरको एयरपोर्ट । एयरपोर्टको दक्षिण सालघारीले घेरिएको थियो । एयरपोर्टबाट टुरिस्टलाई हात्तीमा चढाएर टाइगर टप्ससम्म पुर्‍याइन्थ्यो । जिप सेवा पनि सञ्चालनमा थियो । राप्ती नदी तर्नुपर्थ्यो, हात्तीले नै तार्थ्यो, रिउ खोला पनि तर्नुपर्थ्यो ।रिउ खोला किनारमै थियो– टाइगर टप्स । हात्तीले ढाडबाट पर्यटकलाई मचानमा ओराल्थ्यो र मचानबाट भर्‍याङ हुँदै ओर्लिनुपर्थ्यो । टाइगर टप्सको आँगनमा थिए– दुई वटा ठूला लज, एक–एक तलाको । लज–भवनमा काठ र स्थानीय वस्तु प्रशस्तै प्रयोग गरिएको थियो । वसन्त थापाको सम्झनामा ट्वाइलेटमा कम्मोड, तातोपानी, सोलार प्यानल र सावरको सुविधा थियो ।त्यो जंगल बसाइ एडभेन्चर थियो– सुविधाजनक बिछ्यौना, सफासुग्घर पनि । सालको रूख नकाटीकन त्यसलाई लजको एक ‘पार्ट’ बनाइएको थियो– ट्री–टप कोठा, रूख नै भवनको प्रमुख हिस्सा । आँगनबीच ठूलो गोलघर थियो, फुसको छानाले बनाइएको । त्यहीँ थियो– डाइनिङ रुम, रेस्टुरेन्ट र बार, जहाँ राति सानदार जमघट हुन्थ्यो । त्यहीँ थियो– हात्तीसार र झुप्रा कटेज, जहाँ माउते (फनित) बस्थे । जंगल सफारी कि बिहान कि बेलुकी मात्रै चल्थ्यो र बर्खामा बन्द हुन्थ्यो । तीन थरीको जंगल सफारी चल्थ्यो– हात्तीमा, जिपमा र पैदलै ।अरू दुई ठाउँमा पनि बस्ने व्यवस्था थियो– टाइगर टप्स लजमा । एक थियो– ‘टेन्टेड क्याम्प’ । टाइगर टप्सको पूर्वपट्टि जंगलबीच थियो– दुई वटा पलङ र एट्याच बाथरुमसहितको सफारी टेन्ट ।नारायणी नदी किनारमा थियो– सफारी क्याम्प, नारायणीका दुई भँगालो फाटेको ठाउँमा । टाइगर टप्सबाट हिँडेर र राप्ती पुल तरेर त्यो क्याम्प पुगिन्थ्यो । त्यही क्याम्पमा एकै पटक २ वटा बाघ देखेको सम्झना छ वसन्तसँग । त्यहाँ बाघ निम्त्याउन भैंसीको पाडो बाँधेर राखिन्थ्यो मचानमा फोकस लाइटसहित । बिस्तारै बाघ पसेको र पाडोलाई लुछेर खान थालेको दृश्य हेर्न पर्यटकको भीड लाग्थ्यो । पर्यटकहरू अग्लो ठाउँबाट त्यो दृश्य हेर्थे । पाडो बाँध्ने त्यो परिपाटी पछि हट्यो । बाघको आहाराका लागि पाडो राखिएजस्तै चितुवाका लागि बाख्रा राखिन्थ्यो । बाघ कहिले एक सातासम्म पनि आउँदैनथ्यो, कहिले नियमित आउँथ्यो ।चितवनको मेघौली एयरपोर्ट ।हिलारी क्लिन्टन आएर टाइगर टप्समा सुतेको पलङ कसैले वसन्तलाई देखाएको थियो । वसन्तको बुझाइमा संसारमै टाइगर टप्सको भव्यतम् छवि निर्माण हुनुमा नेपालको सांग्रिला–छवि हो । ‘त्यो बेला टाइगर टप्स सञ्चालन गर्नु उच्च चुनौतीको विषय थियो । त्यसको अनौठो र अद्भुत आकर्षण थियो । नेपाल जादुमय आकर्षणको थलो थियो,’ वसन्त भन्छन्, ‘त्यो बेला थोरै पर्यटक मात्रै नेपाल आउँथे, जो धनी थिए र टाइगर टप्स पुग्थे, रमाउँथे ।’यसरी संसारका पैसावाल पर्यटकलाई स्तरीय सफारी सेवा दिने कामको सुरुवात टाइगर टप्सले गर्‍यो । ती पर्यटकलाई उसले बाघ देखायो र बाघ संरक्षणको यात्रामा निरन्तर सहयोगी र सहभागी रह्यो । त्यसअघि नेपालमा बाघ हत्याको शृंखला निरन्तर थियो । सन् १९७२ मा राजा महेन्द्रको मृत्युपछि मात्रै नेपालमा बाघ सिकारमा आधिकारिक प्रतिबन्ध लाग्यो । १९६० को दशकको सुरुवातमा चितवनमा ठूला सिकारहरू भए । फेब्रुअरी १९६१ मा बेलायतकी महारानी एलिजाबेथ र राजकुमार फिलिपको राजकीय भ्रमण क्रममा महेन्द्रले तिनको सम्मान खातिर तराईमा सिकार पार्टीहरू आयोजना गरे ।मार्क लिक्टीले लेखेका छन्, ‘त्यसबेला फिलिप दुविधामा थिए । खेल सिकारको स्पष्ट विरोध गर्ने र वन्यजन्तु संरक्षण संस्थाहरूको प्रमुख सदस्यका रूपमा फिलिप न महेन्द्रको निमन्त्रणा अस्वीकार गर्न सक्थे, न त लोपोन्मुख जनावरलाई मारेकै देख्न सक्थे ।’सन् १९८५ मा टाइगर टप्स घुम्न आएकी अमेरिकी प्रथम महिला हिलारी क्लिन्टनसँग जिम एड्वार्ड ।टाइगर टप्सको आँगनमा निरन्तर बाघ झुल्किइरहने पुरानो समयको रोमाञ्चक कथा लेखेका छन्, हेमन्त मिश्रले ‘श्री ५ को सेवामा’ र ‘बाघको अस्तु’ किताबमा, ‘एउटा औंला बांगो भएको बांगे भाले बाघले दुई वर्षसम्म टाइगर टप्सको पश्चिमपट्टिको ढाक्रे नाला वरिपरिको क्षेत्रमा प्रभुत्व जमाएको थियो, ऊ त्यहाँ दुइटा बघिनीसित बस्थ्यो । सन् १९८४ को अन्त्यतिर बांगेको शासित क्षेत्रलाई अर्को नयाँ बाघले अतिक्रमण गर्‍यो ।’रामसिंह गुरुङ (६३) टाइगर टप्सका प्रशासन प्रमुख हुन्, जो अहिलेको भग्नावशेष कुरिबस्छन्, चार दशकदेखि टाइगर टप्समा काम गरिरहेका छन् । सन् १९९५ को अप्रिल १ मा हिलारी क्लिन्टन टाइगर टप्स भ्रमणमा आउँदा रामसिंह यहीँ थिए । उनैले मेघौली एयरपोर्टबाट ड्राइभमा र राप्तीमा डुंगा चढाएर हिलारीलाई रिउ खोला किनारको टाइगर टप्स पुर्‍याएका थिए ।३० जनाको समूहमा आएकी उनी २ रात, ३ दिन त्यस लजमा बसिन्, हात्ती सफारी गरिन्, लजका सञ्चालक जिम एडवर्डसँगै जंगल ड्राइभ गरिन्, टेनी क्याम्प गइन् र नारायणीमा बोटिङ गरिन् । हिलारीसँग खिचेका फोटाहरू अहिले पनि हेर्छन् र ती दिनतिर फर्किन्छन् रामसिंह । ‘हिलारी सरल र सबैसँग मिल्ने स्वभावकी थिइन्,’ रामसिंह भन्छन्, ‘शान्त जंगलमा आनन्द लिइन् उनले ।’ राजा वीरेन्द्र, ज्ञानेन्द्र, दीपेन्द्रलाई पनि रामसिंहले देखे टाइगर टप्समा ।‘हरेक रात पार्टी हुन्थ्यो, अब त यो सुनसान छ । झ्याउँकिरी र जंगलको आवाज सुनेरै दिन काट्नुपर्छ, ती दिन सम्झेर र अहिलेको अवस्था देखेर विरक्त लाग्छ,’ रामसिंह भन्छन्, ‘ती दिन फर्किए हुन्थ्यो भन्ने लाग्छ । त्यो रौनक अब त केही पनि बाँकी छैन ।’लज बन्द भएपछि अर्थात् ०६९ देखि यहाँ १३ जना कुरुवा छन् । हात्तीलाई घाँस–पानी गर्दै तिनको दिन बित्छ । टाइगर टप्सकै ४ वटा हात्ती रेखदेख गर्ने ८ जना छन्– जगत मगर, गुनबहादुर कुमार, रामबहादुर बोटे, शक्ति कुमालहरू । सफारी बिलकुल बन्द छ ।सन् १९८६ मा टाइगर टप्समाबेलायतीराजकुमार फिलिपसँग जिम एड्वार्ड ।टाइगर टप्सका पूर्वमेनेजर डीबी चौधरीले सन् १९९८ देखि २००६ सम्म क्याम्प इन्चार्ज भएर काम गरे । उनको विचारमा टाइगर टप्सले वातावरण संरक्षणमा ठूलो योगदान पुर्‍यायो । ‘जनावरलाई डिस्टर्ब नगरी तिनलाई हेर्न, तीसँग दूरी बनाउन पर्यटकले यहाँबाट सिके,’ उनी भन्छन्, ‘घुम्न कहाँ जाने भन्ने प्रश्नमा पर्यटकले नेपाल भन्दैनथे, टाइगर टप्स भन्थे ।’सन् १९९० सम्म टाइगर टप्सको निर्देशक तथा लगानीकर्ता पनि थिए– लेखक सागरशमशेर । त्यो समय उनका लागि एक अद्वितीय अनुभव थियो । ‘टाइगर टप्स र चितवन निकुञ्जको धुन मेरा लागि बेग्लै र सुन्दर थियो । त्यो लजमा बसेर सन–सेट हेर्दा स्वर्गमा छु भन्ने अनुभूति हुन्थ्यो,’ सागर भन्छन्, ‘टाइटर टप्स भग्नावशेष भएपछि पनि हेर्न गएँ, रुन मन लाग्यो । नेपालको त्यस्तो सम्पत्तिलाई हामी आफैंले बिगार्‍यौं । टाइगर टप्सले पर्यटन मात्रै होइन, वातावरण संरक्षणमा पनि उल्लेखनीय योगदान गरेको थियो । आज चितवन निकुञ्जभित्र टाइगर टप्ससरह जिम्मेवार केही लजहरू जीवित रहेको भए त्यो ठाउँ तस्करहरूका लागि स्वर्ग बन्ने थिएन ।’जिम एड्वार्ड र उनकाव्यापारिक साझेदार बाघविज्ञ चक म्याकडुगल ।जंगलको झ्याङमा राति एकनास कराइरहेका झ्याउँकिरीका आवाज रामसिंहलाई टाइगर टप्सकै दुःखका गीतझैं लाग्छ । र, ती रात–साँझ केवल मौन लाग्छन् ।अनेकौं रमाइला सम्झना र कथाहरू बोकेर बाँचिरहेको भग्नावशेष टाइगर टप्सले नेपाललाई संसारमा चिनायो तर नेपालले उसलाई चिनेन । टाइगर टप्स आउँदो पुस्तालाई पर्यटन–संस्कृति सिकाउने स्कुल हो, जसको भग्न स्वरूपलाई आँधीबेहरीमय वर्षाले दिन–रातै प्रहार गरिरहेकै छ, जसरी यसलाई व्यवस्थाले प्रहार गर्‍यो । टाइगर टप्स आज संघर्ष, सुख र दुःख बोकेर उँघिरहेको खण्डहर भएको छ, जसले कुनै समयको सुन्दर सुदूर अतीतलाई सम्झाइरहेको छ ।टाइगर टप्स भ्रमण क्रममा हात्ती सफारीमा अमेरिकी संगीतकार मिक जागर ।०००‘धनी ग्राहकले नेपाल भ्रमण गर्न छाडे’ज्याक एड्वर्ड, प्रबन्ध निर्देशक, टाइगर टप्स लजटाइगर टप्सले चितवन निकुञ्जभित्र कसरी स्थान पायो ?टाइगर टप्स जंगल लज सन् १९६४ मा स्थापना भएको थियो, जसमा दुई अमेरिकी सिकारीले पर्यटन उद्योगमा नेपालको पहिलो विदेशी लगानी कम्पनीहरूमध्ये एकका रूपमा स्थापना गरेका थिए । राष्ट्रिय निकुञ्ज बन्नुभन्दा धेरै अघि यो होटल चितवनको जंगलमा निर्माण गरिएको थियो ।मेरा बुबा जिम एडवर्ड, जो पहिलो पटक सन् १९६२ मा नेपाल आएका थिए । उनले १९७१ मा अमेरिकीबाट कम्पनी खरिद गरेका थिए । कम्पनीमा खराब व्यवस्थापन थियो, जसले गर्दा घाटामा देखिन्थ्यो । मेरा बुबाले जनावरहरूको सिकार गर्नु उचित देखेनन् तत्पश्चात् वन्यजन्तु अवलोकनमा मात्रै ध्यान केन्द्रित गर्ने निर्णय गरे । टाइगर टप्सले १९७३ मा चितवन राष्ट्रिय निकुञ्जको स्थापनाकालमा ठूलो संलग्नता देखाएको थियो र सरकारलाई संरक्षणमा केन्द्रित रहने पर्यटन अभ्यासका नीति बनाउन पनि मद्दत गर्‍यो ।सरकारले महसुस गर्‍यो कि पर्यटन प्रवर्द्धन हुनुमा राष्ट्रिय निकुञ्जको सही व्यवस्थापन हो, आम्दानी र प्रवर्द्धनको महत्त्वपूर्ण हिस्सा हो । थुप्रै अफ्रिकी देशले धनी पर्यटक आकर्षित गर्न ‘लिज मोडेल’ अपनाएका थिए जबकि जनावरलाई बाधा नपुगोस् भनेर पार्कमा प्रवेश गर्ने मानिसको संख्या सीमित गरिएको थियो । ‘लिज मोडेल’ निकुञ्जका जंगलभित्र थोरै संख्यामा होटल निर्माण गर्न र निजी सफारी सञ्चालन गर्न सकिने भन्ने हो । यो मोडेल अफ्रिकामा धेरै सफल भएको पाइन्छ ।मेरो बुबाले नेपालका लागि यो नीति अपनाउन सरकारलाई मनाए । सरकारले मेरो बुबाको कुरा सुन्यो र विश्वस्त भयो । अन्तत : टाइगर टप्सलाई राष्ट्रिय निकुञ्जभित्र सञ्चालन जारी राख्न अनुमति दियो, जस अर्थमा नेपाल एसियामै यो अवधारणा अपनाउने पहिलो देश बन्यो । भारत, थाइल्यान्ड र अन्य लोकप्रिय पर्यटनको गन्तव्य मानिएका देशभन्दा अगाडि बढ्यो नेपाल । ४० वर्षसम्म नेपालमा यो सफल मोडेल बन्न पुग्यो । सन् २०१२ मा टाइगर टप्स बन्द भयो ।वन्यजन्तु संरक्षणमा टाइगर टप्सको भूमिका के छ ?कसैले तर्क गर्न सक्छन्, टाइगर टप्सले वन्यजन्तु संरक्षणमा केन्द्रित दिगो पर्यटनको अवधारणा स्थापित गर्ने एक अग्रणी भूमिका निर्वाह गर्‍यो । सन् १९७१ तिर नेपालमा कसैले पनि पर्यटन उद्योग र वातावरण संरक्षणबारे सोचिरहेका थिएनन् । मेरो बुबा र उनका व्यापारिक साझेदार चक म्याकडुगलले पाहुनाहरूलाई सफारीमा लैजाँदा जंगलको संरक्षणमा ध्यान केन्द्रित गर्ने निर्णय गरे । उनीहरूले कोठाको संख्या सीमित गरे, जसमा फोहोर व्यवस्थापनमा ध्यान केन्द्रित थियो ।चितवनका जनावर जोगाउन धेरै अनुसन्धान र संरक्षण परियोजना सुरु गरे । टाइगर टप्सले १९७४ मा पहिलो दीर्घकालीन बाघ अनुगमन परियोजना सुरु गरेको थियो, जुन आफैंमा गर्वको विषय हो । त्यो पहल आज पनि चलिरहेकै छ । टाइगर टप्सले पहिलो घडियाल प्रजनन परियोजना स्थापना गर्न र गैंडा संरक्षणका लागि घाँसे मैदान व्यवस्थापन गर्ने प्रयास गर्‍यो । चोरी–सिकारीविरोधी पुरस्कार योजना र सिकार रोक्न गुप्तचर योजना सुरु गर्न थालियो । टाइगर टप्सले राष्ट्रिय निकुञ्ज विभागसँगै स्मिथसोनियन इन्स्टिच्युट, डब्लूडब्लूई, जेढएसललगायत अन्य अग्रणी संरक्षण संस्थासँग हातेमालो गरेर काम गर्‍यो ।त्यसै समयदेखि टाइगर टप्सले वातावरणीय व्यवस्थापन, सफारी सञ्चालन, फोहोर व्यवस्थापन, आदिसम्बन्धी नीतिहरू लेखेको छ । अन्तर्राष्ट्रिय सरकारलाई पर्यटनको संरक्षणका लागि उत्कृष्ट अभ्यास थालनी गर्न सल्लाह दिएको छ । टाइगर टप्सले ३ सय न्दा बढी मानिसलाई रोजगारी प्रदान गरेर समुदायलाई मद्दत गरेको थियो । यसअन्तर्गतका कम्पनीहरूमा १ हजारभन्दा बढी मानिस रोजगार थिए ।प्रायः कर्मचारी मेघौली, माडी र अमलटारी नजिकैका गरिब गाउँबाट आएका थिए । हामीले गाउँहरूमा इनार, कुवा निर्माण जस्ता पूर्वाधारमा पनि लगानी गरेका थियौं । अमलटारीमा एउटा परोपकारी विद्यालय सुरु गर्‍यौं, जुन आज पनि चलिरहेकै छ । टाइगर टप्सले चितवनमा सुरु गरेको पर्यटन उद्योगकै कारण आज यी गाउँहरू समृद्ध छन् ।टाइगर टप्सलाई निकुञ्जबाहिर निकाल्ने सरकारको निर्णयलाई कसरी लिनुहुन्छ ?२०१२ मा सरकारले नेपालमा ‘लिज मोडेल’ बन्द गर्ने निर्णय गर्‍यो । बन्द भएपछि टिकट काट्ने मोडेल अपनाएको छ, जसमा आगन्तुकको संख्यामा कुनै प्रतिबन्ध छैन । प्रत्येक पर्यटकले धेरै/थोरै रकम तिर्ने गर्छन् । चितवनमा अहिले धेरै सवारी साधन छन्, प्रायः जनावर वरिपरि नै भीड हुन्छ ।पार्कभित्र फोहोर फ्याँकिन्छ । पार्कभित्र को प्रवेश गरिरहेको छ ? त्यसको निगरानी गर्न अहिले गाह्रो छ । जनावर–सिकार अझै चलेकै छ, तर टाइगर टप्स जस्ता होटलले थप सुरक्षा प्रदान गरेकाले निगरानी कम प्रभावकारी भएको थियो । भारतीय राष्ट्रिय निकुञ्जमा धेरै भिडियो र तस्बिर छन्, जहाँ बाघलाई घेरेर २० भन्दा बढी सवारी साधनले ठूलो तनाव दिने गरेका छन् । चितवनमा पनि चाँडै त्यस्तै अवस्था आउने देख्छु, जुन दुःखद हो । तर, टाइगर टप्स बन्द भएपछि धनी ग्राहकले नेपाल भ्रमण गर्नै छाडे ।निकुञ्जभित्र फेरि टाइगर टप्स स्थापना गर्ने योजना छ ?हामीलाई लाग्छ, २०१२ मा सरकारले गरेको निर्णय गलत थियो । मलाई अझै विश्वास छ, सरकारले त्यो गल्ती पक्कै महसुस गरेको छ र सच्याउन खोजिरहेको छ । हालैको बजेटमा उच्चस्तरीय पर्यटन प्रवर्द्धनमा फेरि ध्यान केन्द्रित गराएको प्रस्ताव छ । संरक्षित क्षेत्रभित्र होटल भाडामा उपलब्ध गराउने सम्भावना प्रबल छ । दिगो तरिकाले कानुनअनुरूप मापदण्ड बनाई सीमित संख्यामा पारिस्थितिक पर्यटनमा होटल केन्द्रित भए यसलाई सरकारको सकारात्मक कदम मानिन्छ । टाइगर टप्स फेरि खोल्न इच्छुक छु ।१३ वर्षमा हामीले मुख्य होटल संरचनालाई सुरक्षित राख्ने प्रयास गरेका छौं । राष्ट्रिय निकुञ्ज विभाग र सेनालाई चोरी–सिकारीविरोधी, घाँसे मैदान व्यवस्थापन, वन्यजन्तु अनुगमन र परोपकारी परियोजना सञ्चालन गर्न भनेका छौं । हामी त्यो प्रतिष्ठित होटल फेरि सुरु गर्न सक्छौं, जसले नेपाललाई एसियामा वन्यजन्तु पर्यटन उद्योगको शीर्षमा फर्काउन मद्दत गर्नेछ ।बुबा जिम र टाइगर टप्सबारेका सम्झना सुनाइदिनुस् न !सन् २००९ मा मेरो बुबाको निधन हुनुअघि उहाँले मलाई भन्नुभएको थियो– संसारको सबैभन्दा सुन्दर देशमा मर्न पाउँदा म खुसी छु । यदि मेरो बुबा अझै जीवित हुनुहुन्थ्यो भने उहाँ अहिले पनि त्यही कुरा भन्नुहुन्थ्यो । बुबाको सबैभन्दा राम्रो सम्झना टाइगर टप्स मात्र होइन, विगतका ६० देखि ८० को दशकमा नेपालको तराईमा गरेका साहसिक कार्यहरू पनि हुन् । चाहे त्यो चितवन, नवलपरासी, पोखरा र बर्दियामा लजहरू निर्माण होस् वा त्रिशूली र कर्णाली नदीमा माछा मार्ने र र्‍याफ्टिङ गर्ने होस् । उहाँले सम्पूर्ण देशलाई ठूलो उत्साहका साथ अन्वेषण गर्नुभएको छ ।उहाँ नेपाली जनतालाई आफूभन्दा बढी माया गर्नु हुन्थ्यो । मेरो सबैभन्दा ठूलो सम्झना टाइगर टप्स जंगल लजमा बाल्यकाल बिताउनु हो । म काठमाडौंभन्दा जंगलमा बढी सहज अनुभूत गर्थे । राष्ट्रिय निकुञ्जभित्र सफारीमा जानु, हाम्रा हात्तीहरूसँग समय बिताउनु वा कर्मचारीबाट वन्यजन्तुबारे सिक्नु मेरा सबैभन्दा ठूला सम्झना हुन् । आज पनि म जंगलभित्र सकेसम्म धेरै समय बिताउने गर्छु ।मेरो परिवारका लागि ३० देखि ४० वर्षभन्दा बढी समयदेखि काम गरेका धेरै बफादार कर्मचारीसँग मेरो राम्रो सम्बन्ध बन्यो । हाम्रो परिवार त्यहाँका स्थानीय मानिसप्रति सदा ऋणी छ, जसले टाइगर टप्सलाई एसियाको सबैभन्दा प्रमुख वन्यजन्तु लजका रूपमा विकास गर्न मद्दत गरे । मेघौली विमानस्थलमा अवतरण गर्नु र हात्ती पोलो खेल्नु मेरो अविस्मरणीय क्षण थियो ।टाइगर टप्समा आएका विदेशी राष्ट्रप्रमुख र अन्य आगन्तुकका केही विशेष सम्झना छन् ?टाइगर टप्स विश्वव्यापी रूपमै मान्यता प्राप्त ब्रान्डमध्ये एक हो । धेरै विशिष्ट पाहुनाले यहाँ भ्रमण गरेका थिए । मलाई याद छ, भारतीय प्रधानमन्त्री राजीव गान्धी, अमेरिकी प्रथम महिला हिलारी क्लिन्टन, राजकुमार फिलिप, संयुक्त अधिराज्यकी राजकुमारी एनीले वर्षौंदेखि फरक–फरक समयमा टाइगर टप्स भ्रमण गरेका थिए । अन्तर्राष्ट्रिय सेलिब्रेटीहरूमा मिक जागर, रिंगो स्टार, लियोनार्डो डि क्याप्रियो, ओर्लान्डो ब्लुमहरूसमेत भ्रमणमा आए । नेपालमा हामी प्रायः शाही परिवार र प्रधानमन्त्रीहरूलाई टाइगर टप्समा स्वागत गर्थ्यौं ।"
इनर मंगोलियाको समृद्ध कथा,"के तपाईंहरूमध्ये कसैले यसअघि इनर मंगोलिया भ्रमण गर्नुभएको छ ? यदि छैन भने, कस्तो होला भन्ने कल्पना गर्नुहुन्छ ?’ चाइना डिप्लोमेसी एसोसियसनका अध्यक्ष वु हाङलाङले औपचारिक भाषणको बीचमै यस्तो प्रश्न तेर्स्याएर केही सेकेन्ड ‘पज’ लिए ।गत मे महिनाको दोस्रो साता विश्वका २३ देशका कम्तीमा हामी दुई दर्जन पत्रकार चाइना डिप्लोमेसी एसोसियन र चिनियाँ मिडिया कम्पनी ग्लोबल टाइम्सको निम्तोमा इनर मंगोलिया घुम्न राजधानी होहट पुगेका थियौं । त्यसक्रममा आयोजित औपचारिक स्वागत कार्यक्रममा वु हाङलाङ बोल्दै थिए । लामै ‘पज’ लिएर जवाफका लागि उनले पत्रकारतर्फ हेरिरहे । जवाफ नआएपछि भने, ‘तपाईंहरूमध्ये कसैको मनमा इनर मंगोलिया उजाड, पिछडिएको वा टाढाको सहर भन्ने चित्र छ भने यो भ्रमणले तपाईंहरूको त्यो इम्प्रेसन भ्रम भएको पुष्टि गर्नेछ ।’उनले यति भनेपछि चाहिँ एक जना पत्रकारले जवाफ फर्काए, ‘म त्यस्तो भ्रम लिएर होइन कि, मनोरम घाँसे मैदानहरूको सहर हेर्न आएको हुँ ।’त्यसपछि वु हाङलाङ मुस्कुराए । र, थपे, ‘इनर मंगोलिया चिनियाँ सभ्यताको एउटा महत्त्वपूर्ण भाग हो, जहाँ घाँसे मैदान र कृषि सभ्यताहरू एकअर्कासँग घुलमिल भएका छन् । विशाल घाँसे मैदानहरूमा घोडा, गाईबस्तु र भेडाका बथानहरूको दृश्य हेर्न लायककै हुन्छ ।’ चिनियाँहरू न्यानो आतिथ्य सत्कारका लागि प्रख्यात छन् । र, अचेल उनीहरू आफ्ना उपलब्धि र सफलताका कथाहरू बाहिरियासँग बाँड्न पनि उत्तिकै उत्साहित हुन्छन् । यस मानेमा वु हाङलाङको उत्साह स्वाभाविकै थियो । यद्यपि, उनी केही बढी नै हौसिएका थिए । कारण, धेरैजसो समय बेइजिङ बस्ने यी उच्चपदस्थ चिनियाँ अधिकारीको यो गृहनगर थियो । उनी इनर मंगोलियाको उलानकाबका बासिन्दा हुन् । स्वागत कार्यक्रम सकिएपछि भन्दै थिए, ‘यस पटक विदेशी सञ्चारकर्मी साथीहरूसँग म आफ्नै सहर घुम्दै छु । त्यसकारण पनि म उत्साहित छु र यो मेरा लागि नयाँ अनुभव हुनेछ ।’उही सहरका बासिन्दा हाङलाङ त नयाँ अनुभव लिँदै थिए भने मजस्ता बाहिरियाका लागि समृद्धिको उकालो उक्लिरहेको इनर मंगोलिया यात्रा नौलो हुने नै भयो । नौलोपनको त्यो अनुभूति भ्रमणको पहिलो दिनबाटै गरियो, जब पुगियो– होहटस्थित ‘यिली मोडर्न इन्टेलिजेन्ट हेल्थ भ्याली’ ।यिली मोर्डन इन्टेलिजेन्ट हेल्थ भ्याली होहटको त्यो महत्त्वाकांक्षी परियोजना रहेछ, जसले दूध उत्पादनमा ठूलै फड्को मारेछ । विश्वमै उम्दा डेरी कम्पनीमध्ये होहटका दुई दूध डेरीहरू यिली र मेन्ग्निउ पनि पर्दा रहेछन् । यिली मोर्डन इन्टेलिजेन्ट हेल्ट भ्याली अन्तर्गतको राष्ट्रिय प्रविधि नवप्रवर्तन केन्द्र (नेसनल सेन्टर अफ टेक्नोलोजी इनोभेसन) का महाप्रबन्धक जियानले बताए अनुसार, दक्षिणपूर्वी एसियाली बजारमा दबदबा भएको प्रख्यात डेरी यिलीले दूध, दही, चिजलगायत एक हजारभन्दा बढी प्रकारका दुग्धजन्य उत्पादन गर्ने गर्छ । त्यहाँ पुग्दा मेरा लागि नौलो, मुख्य आकर्षण र हाइलाइट्स थियो– दुग्ध उत्पादनहरू आर्टिफिसियल इन्टेलिजेन्स (एआई)को प्रयोगबाट भइरहेका थिए । गाईपालन, त्यसबाट दुग्ध उत्पादन, प्रशोधन अनि प्याकेजिङका काममा एआई रोबोटको प्रयोग कृषि र पशुपालनमा प्रविधिको उच्चतम प्रयोगको अनुपम उदारहण थियो ।एक हजारभन्दा बढी दूधजन्य उत्पादन गर्न कति गाई पाल्नुपर्छ होला ? जिज्ञासाले भरिएर मैले महाप्रबन्धक जियानलाई सोधेँ, यिली दुग्ध उत्पादन कम्पनीका आफ्नै गाईहरू पनि छन् ? छन् भने कति छन् ? उनले अनुमानित दस लाख गाईहरू होहटका विभिन्न फर्महरूमा रहेको बताए । फर्महरूमा प्रत्यक्ष गाईपालन हेर्ने अवसर त मिलेन । तर, यिली दुग्ध उत्पादन कारखाना अवलोकनका क्रममा एउटा भिडियो देखाइएको थियो, जहाँ हजारौंको संख्यामा फार्ममा पालिएका गाई थिए । तिनका टाट्नाहरूमा स्वचालित रोबटहरूको सहयोगबाट दाना–पानी राखिँदो रहेछ र तिनको भकारो पनि सफा गरिँदो रहेछ ।गाईपालन, त्यसबाट दूध निकाल्नु, संकलन, प्रशोधन हुँदै प्याकेजिङसम्मका काममा जसरी प्रविधिको उच्चतम प्रयोग भएको ‘यिली मोडर्न इन्टेलिजेन्ट हेल्थ भ्याली’ मा देखियो, त्यो अद्भुत थियो । जियान भन्छन्, ‘यो महत्त्वाकांक्षी परियोजनाले दुग्ध उद्योगभित्र पूर्ण शृङ्खला विकासलाई बढावा दिने, स्मार्ट सिटी इनिसियटिभ्सहरूलाई सशक्त बनाउँदै अत्याधुनिक डिटिजल आविष्कारहरूको लाभ उठाउने कुरामा केन्द्रित छ ।’ उनले अझ थपे, ‘प्राविधिक प्रगतिहरूसँग ग्रिन इनिसियटिभ्समार्फत होहटले दिगो र एकीकृत मोडल स्थापनाको लक्ष्य राखेको छ । अब हाम्रो यात्रा विश्वकै सबैभन्दा उम्दा डेरी उत्पादन कम्पनी बन्न हो र हामी ‘डेरी सिलिकन भ्याली’ निर्माणको अवधारणामा बढेका छौं ।’ उनका अनुसार, यो परियोजनाले आगामी दिनमा आर्थिक, सामाजिक लाभहरू बढाउँदै सन् २०३५ सम्ममा थप साढे तीन लाख मानिसलाई रोजगारी दिने लक्ष्य राखेको छ ।इनर मंगोलियाको राजधानी होहट भ्रमणको दोस्रो दिन अलि चापाचाप छ । कारण, कम्तीमा ५ भिन्न ठाउँ घुमाउने योजनामा छन् आयोजक । भाषा अनुवादक आइरिस ठाउँहरूबारे जानकारी दिन तयार भइसकेकी छिन् । उनले सहरको परिचय दिँदै भनिन्, ‘चीनको यो उत्तरी प्रान्त इनर मंगोलियाको राजधानी होहट नीलो र हरियो रंगहरूको सम्मिश्रण हो । ‘खुलेको नीलो आकाश र निख्खर हरिया घाँसे मैदानले यो सहरको सौन्दर्यलाई जीवन्त बनाएको छ,’ आइरिसले भनिन्, ‘तपार्इं हाम्रो होहटलाई नीलो सहर पनि भन्न सक्नुहुन्छ ।’अघिल्लो दिन चिनियाँहरू होहटलाई ‘दूधको राजधानी’ भनिरहेका थिए । सायद यसका धेरै विशेषता भएकाले होला, आज ‘नीलो सहर’ भन्दै छन् । नीलो सहरको मनोरम अनुभूति लिन हामी पुग्यौं, चिलेचुआन घाँसे मैदान । यो घाँसे मैदान होहट सहरको बाओहेशाओ टाउनको येमातु गाउँमा छ । सहरबाट सबैभन्दा नजिकको यो घाँसे मैदानलाई ‘नीलो सहर पछाडिको बगैंचा’ पनि भनिँदो रहेछ । यहाँको मुख्य विशेषता हो– विशाल हरियाली चरन क्षेत्रको अवलोकन । ‘अरू याममा त यहाँ धेरै घोडा, भेडा र अरू पशुपालनको ठूलै लर्को देखिन्थ्यो । सायद यो मौसममा कम हुने रहेछ,’ आइरिसले भनिन् । चरन क्षेत्रमा दुई–चार घोडा चरेको मात्रै देखियो, त्यस दिन ।त्यसपछि पुगियो– ‘एम ग्रास’ । झट्ट नाम सुन्दा अर्को घाँसे मैदान भन्ने लागेको थियो । तर, रहेछ– उच्च गुणस्तरका घाँसको बीउ उत्पादन गर्ने कार्यालय । यसले उच्च गुणस्तरका घाँसका बीउ उत्पादन गर्ने र नवीन प्राविधिक सेवा दिने रहेछ । एम ग्रासले राष्ट्रिय वन तथा घाँसे मैदान प्रशासन र त्यसअन्तर्गत हावा कटान र मरुभूमीकरण नियन्त्रणका लागि राष्ट्रिय इन्जिनियरिङ प्रविधि अनुसन्धान केन्द्रसँगको सहकार्यमा काम गर्ने सम्बद्ध अधिकारीले जानकारी दिए । त्यस्तै यसले कृषि तथा ग्रामीण मामिला मन्त्रालयअन्तर्गत कृषि चरण इकोटोनमा खेती गरिएको भूमि उर्वरता संरक्षण र सुधारका लागि प्रयोगशालासहित ३० भन्दा बढी राष्ट्रिय, तर प्रान्तीय वैज्ञानिक असन्धाना प्लेटफर्महरू सञ्चालन गर्ने रहेछ । ७० भन्दा बढी अनुसन्धान संस्थान, विश्वविद्यालय र उद्यमसँग सहकार्यमा राष्ट्रिय घाँस उद्योग नवप्रवर्द्धन केन्द्रको स्थापना पनि गरेको छ ।नयाँ–नयाँ प्रजातिका घाँसको अध्ययन–अनुसन्धान गर्न चीनले गरेको संस्थागत प्रयास र त्यसका उपलब्धि बुझिसकेपछि हाम्रो अर्को गन्तव्य बन्यो, होहट अन्तराष्ट्रिय मूर्तिकला पार्क । यो पार्कले वास्तुकला र प्रकृतिको सामञ्जयस्यपूर्ण संयोजनमार्फत उत्तरी सीमान्त संस्कृतिको सारलाई मूर्तरूप दिइरहेको बताए, पार्कसँग सम्बद्ध अर्का एक चिनियाँ अधिकारीले । उनले भने, ‘पार्कमा राखिएका यी वास्तुकलाका डिजाइनले सोचविचारपूर्वक प्राकृतिक भूभागमा अनुकूलन गर्छ । निर्मित संरचनाहरू वरपरको परिदृश्यबीच एक निर्बाध बन्धन सिर्जना गर्छ ।’ निख्खर हरियाली देखिने यो पार्क ३७ हजार वर्ग मिटरमा फैलिएको छ । पार्कमा रहेका भवनहरूमा घाँसको छानाहरू यसरी सजाइएको छ, मानौं ती घाँसे–मैदान नै हुन् । टाढाबाट हेर्दा भवनहरू घाँसे मैदानको प्राकृतिक विस्तारको रूपझैं लाग्छन् । दोस्रो दिन भ्रमणका क्रममा पुगिएको युङगु अन्वेषण पोर्ट र इनर मंगोलिया डाटा सेन्टरमा प्रविधिको उच्चतम अभ्यासका नमुनाहरू हेर्न अवसर मिल्यो ।युङगु अन्वेषण पोर्ट होरिन्जर नयाँ क्षेत्रभित्र डाटा टाउनको मुटुमा अवस्थित एउटा आकर्षक डिजिटल प्रदर्शनी स्थल हो । ८ हजार वर्गमिटरको विशाल क्षेत्रफल ओगटेको यो भविष्यवादी बन्दरगाहले इमर्सिभ अनुभवहरू र डिजिटल पर्यटनमार्फत एयरोस्पेस र राष्ट्रिय रक्षासहित विभिन्न क्षेत्रको हाइलाइट गर्छ । संस्कृति र प्रविधिको अन्तरसम्बन्धले कसरी गतिशील शैक्षिक अवसर सर्जना गरिरहेको छ र उपभोक्ता अनुभवलाई समृद्ध बनाउँदै छ भन्ने अवलोकन गरिरहेका थिए पत्रकारहरू । त्यस्तै इनर मंगोलिया डाटा एक्सचेन्ज सेन्टर सरकार अनुमोदित डाटा ट्रेनिङ प्लेटफर्म हो । उक्त कम्पनीका एक अधिकारी भन्छन्, ‘यसले डाटा रजिस्ट्रर, त्यसको व्यापार र कम्प्युटिङ स्रोत लेनदेन जस्ता सेवाहरू प्रवाह गरेर डिजिटल अर्थतन्त्रलाई बढावा दिइरहेको छ । यसले नवप्रवर्तनलाई इन्धन दिइरहेको छ ।’होहटपछिको अर्को गन्तव्य थियो, उलानकाब, जो चाइना डिप्लोमेसी एसोसियसनका अध्यक्ष वु हाङलाङको गृहनगर पनि थियो । यो इनर मंगोलियाको राजधानी होहटसँग जोडिएको अर्को जिल्ला हो । स्वच्छ, सफा मात्रै होइन, खाद्य सुरक्षाका दृष्टिले पनि पुरस्कृत भएको यो जिल्लालाई ‘राष्ट्रिय बगैंचा’ को उपाधि दिइएको छ । यसको अर्को उपनाम आलुको राजधानी पनि हो । दहीका लागि पनि उत्तिकै प्रख्यात भएकाले दहीको राजधानी पनि भनिँदो रहेछ, जो चिजका लागि प्रसिद्ध छ । त्यसको पछाडि राजधानी जोडिदिएर प्रचार गर्ने चिनियाँ शैली गज्जबकै लाग्यो ।यो सहरमा हामीले कृषिमा प्रविधिको उच्चतम प्रयोग के कसरी गरिएको रहेछ, त्यो हेरौं । त्यसका लागि पुगियो, सन् २०१२ मा स्थापना भएको चिसो सहनशील तरकारी केन्द्र । यो उलानकाबमा स्थापना भएको पहिलो तरकारी अनुसन्धान केन्द्र हो । यसका अध्यक्ष गुआन हुइमिङले भने, ‘हामी तरकारी खेतीलाई एआई नियन्त्रण प्रणालीको प्रयोग गर्छौं । विशेषगरी यसमा पानी प्रक्रियालाई स्वचालित गर्न सेन्सर र कम्प्युटर चिप्सहरूको प्रयोग गरिएको हुन्छ । सेन्सरहरूले बिरुवाहरूलाई कति पानी चाहिन्छ भनेर पत्ता लगाउँछन् र संकेत प्राप्त गरेपछि कम्प्युटरले स्वचालित रूपमा पाइपका भल्भहरू नियन्त्रण गर्छन् । सरल शब्दहरूमा भन्दा हामी यसलाई स्मार्ट पानी संरक्षण भन्छौं, जुन स्मार्ट कृषिको अंश पनि हो ।’त्यस्तै पर्यटनको विकास हेर्न उलानहाद ज्वालामुखी क्षेत्र पनि पुगियो । केही वर्षअघि चीनको छेन्दु जाँदा त्यहाँ भूकम्पबाट प्रभावित पूरै गाउँलाई म्युजियम बनाएर कसरी प्रतिकूलता अवस्थालाई पनि अनुकूल बनाउन सकिन्छ भनेर चिनियाँले गरेको प्रयोग देखेको थिएँ । यहाँ पनि ज्वालामुखी क्षेत्रमा पर्यटन–विकासको त्यही मोडल अपनाएको देखियो, जहाँ दिनमै हजारौंको संख्यामा चिनियाँ पुग्दा रहेछन् । त्यसबाहेक पनि हामीले होहटमा जस्तै विभिन्न पर्यटकीय र सांस्कृतिक पार्क, उच्च प्रविधि विकास क्षेत्रहरूको भ्रमण गर्‍यौं ।जहाँ–जहाँ भ्रमण गरियो, आफ्ना कुरालाई प्रस्तुत गर्ने चिनियाँ शैली चाहिँ अनुकरणीय लाग्यो । आफ्ना कुराहरूलाई आकर्षण सोकेस गर्न चिनियाँहरू खप्पिस छन् । तपाईं चाहे म्युनियम पुग्नुस् वा कुनै व्यापारिक गृह ! त्यहाँ सम्बन्धित विषयको अर्काइभ गहिरोसँग गरिएको हुन्छ र त्यसलाई आकर्षक हिसाबले देखाइन्छ । जस्तो कि, चिप्सहरू बनाउने आलु कम्पनी साइडु पुग्दा त्यस्तै अनुभव भयो । त्यहाँ चिप्सका प्याकेटहरू बन्दै त थिए नै, सँगै थियो– आलुको इतिहास । चिनियाँहरूले कहिलेदेखि र कस्ता आलुहरू चीन भित्र्याए ? विश्वमा आलु कहाँ–कहाँ कस्तो–कस्तो पाइन्छ ? कसले कति उत्पादन गर्छ ? आदि इत्यादि विषय समावेश गरेर आलु म्युजियम नै बनाएका रहेछन् ।पाँचदिने इनर मंगोलिया भ्रमणका यस्ता थुप्रै झाँकी मनमा लिएर फर्कंदै गर्दा मैले उलानकाबमा बाल्यकाल बिताएर अहिले चिनियाँ सरकारको उच्च पदस्थ बनेका वु हाङलाङलाई सोधें, ‘तपार्इं चाहिँ इनर मंगोलियाको यो समृद्धिलाई कसरी हेर्नुहुन्छ त ?’ उनले संक्षिप्तमा भने, ‘म १९ वर्षसम्म यही सहर बसेको हुँ । मेरो घर अहिले जहाँ छ, त्यहाँ खेतबारी थियो र अहिले जे जति प्रगति यो सहरले गरेको छ, त्यो देख्दा आज पनि म आश्चर्यचकित हुन्छु । आफ्नो जीवनकालमै सहरले गरेको यो समृद्धि देखेर म गद्गद् छु ।’"
‘श्रीमतीभन्दा नजिकको साथी अर्को नहुने रैछ’,"गणेश रसिक (२००४–२०८२) त्यस्ता स्रष्टा हुन्, जसलाई साहित्यप्रेमीले जति मन पराउँछन्, संगीतका पारखीले पनि त्यति नै मनमा राख्दै आएका छन् । पाठक र श्रोतामाझ उत्तिकै रुचाइने स्रष्टा नेपालमा अरू सायदै होलान् । भोजपुरमा जन्मेका रसिक काठमाडौँ र इलामतिर बाँडिइरहे, अन्त्यमा काठमाडौँ खाल्डोलाई नै मुकाम बनाए ।जताजता पुगे पनि उनले साहित्य र संगीत सिर्जन–कर्मलाई चाहिँ कहिल्यै सुस्ताउन दिएनन् । दुइटै विधामा निरन्तर समान रूपले औँला चलाइरहे । रसिकले बुवाआमा मात्र होइन, छोरा र तीन जना भाइको असमयको वियोग भोग्नुपरेको थियो । उनी एक किसिमले वियोगान्त सम्बन्धहरूको पहाडले थिचिएका थिए । उनको लेखन र गायनमा त्यो वेदना भोजपुरे टेम्के डाँडाको उचाइ र पिखुवा खोलाको कलकल अनि इलामेली चियाबारीको हरियालीकै तहमा अनुभव गर्न सकिन्छ । उनै रसिकलाई अलि फरक कोणबाट बुझ्न सहायक हुन सक्ला भन्ने अपेक्षासाथ प्रस्तुत छ, उनको मृत्युभन्दा केही महिनाअघि पारस नेपालले गरेको अन्तर्वार्ताको सम्पादित अंश :दाजुको अहिलेसम्मको अनुभवमा जीवन भनेको के रहेछ ?जीवन भनेको सपना रैछ । जति सपना देखिन्छ, त्यतिन्जेल बाँचिन्छ, जीवन रहन्छ । जुन दिन सपना देख्न छोड्छ मान्छेले, त्यस दिन जीवन सकिन्छ । निश्चित समयभित्र मान्छेले गर्ने व्यवहार र अनुभव, भोग्ने भोगाइ, उतार–चढाव, सुखदुःख, हाँसोखुसी, समाजमा गर्ने योगदान — त्यसमा कति कुराहरू आफ्ना प्रतिकूल पनि हुन्छन् — सबै जीवन । सपनाले गर्दा नै हामी चलायमान हुन्छौँ ।तपाईंले कत्तिको सपना देख्ने गर्नुभएको छ ?सपना देखिराख्छु म । अझै केही काम गर्न सक्छु भन्ने लाग्छ । मलाई थाहा छ, मैले केही गर्न सक्ने अवस्था छैन अहिले, तर सपनाहरू छन् । मैले एउटा संस्था खोलेको छु— गणेश रसिक फाउन्डेसन । तीन–चार वर्षदेखि त्यसले विभिन्न व्यक्ति र संस्थालाई पुरस्कृत गर्दै आएको छ । त्यसबाट कोशी प्रदेशको साहित्यिक अभिलेख निकालेको छु । त्यसकै माध्यमले अरू काम गर्ने मन छ । म फिक्कलमा लगभग ३० वर्ष बसेँ ।त्यहाँ सय जनाजति अट्ने थिएटर र संग्रहालय बनाउने, मेरा जति पनि पुरस्कार र सम्मानका प्रमाणपत्रहरू छन् त्यहीँ लगेर थन्क्याउने, लोकल स्रष्टाहरूका त्यस्ता प्रमाणपत्रहरू राख्न पनि एउटा कोठा उपलब्ध गराउने मेरो भित्री इच्छा छ । त्यो गर्न भ्याउँछु कि भ्याउँदिनँ, थाहा छैन मलाई । म बाँचेकै बेला त्यो गर्नुपर्ने हुन्छ । अहिले प्रदेश र केन्द्रले पनि त्यस्तो काममा सहयोग गर्ने भएकाले पैसाको खाँचो हुँदैन, त्यो परिकल्पना र सोचलाई साकार बनाउन दुई–चार जना खट्ने मान्छेचाहिँ चाहिन्छ ।अर्को, मलाई नोभल लेख्न मन छ । खास गरी यो बदलिँदो परिस्थितिमा युवा र पुरानो पुस्ताबीचको एउटा ग्याप, परिवारको ग्यापलाई लिएर । जस्तो, यो घरमा हामी तीन पुस्ता बस्छौँ । म ट्रेडिसनल टाइपको छु । बुहारीको एक किसिमको बिन्दास लाइफ छ । नातिनी बाह्रै घण्टा मोबाइलमा झुन्डिएकी हुन्छ । कहिलेकहिले आमा–छोरीको बीचमा द्वन्द्व चल्छ । अहिलेको पुस्तालाई आफूबाहेक अरूको मतलब हुँदैन रैछ । सम्बन्ध के हो, मतलबै छैन । म यस्तो नसक्ने हुँदा पनि नरनाता कसैले बोलाएको ठाउँमा जाने गर्छु, तर मपछि यो रिलेसन ब्रेक हुने देख्छु ।दुई–तीन वर्षदेखि मैले पत्रात्मक निबन्धहरू लेख्न थालेको छु, जसमा व्यक्तिगत सम्बन्धका कुराहरू राखेको छु ।सम्बन्ध भनेको के रहेछ त ?सम्बन्ध भनेको जीवनलाई सन्तुलनमा राख्ने उपाय रैछ । जीवन कतातिर बगेको छ, सम्बन्ध त्यही अनुसारको हुने रैछ । तर, समय र परिस्थितिअनुसार सम्बन्धहरू फरकफरक हुँदै जाँदा रैछन् । चाहेर पनि एकै किसिमको हुन नसक्ने रैछ । मेरा कैयौँ पुराना सम्बन्धहरू सब ब्रेक भएर गए । कति सम्बन्ध समयसँगै साँघुरिँदै जाँदा रैछन् ।सम्बन्धको मामिलामा म भाग्यमानी रहेँ । कुन अर्थमा भने, श्रीमती एकदम बुज्झकी पाएँ । उनले समझदारी नदेखाएको भए हाम्रो घरपरिवार उहिल्यै उजाडिइसक्थ्यो । मैले त्यस्ता गल्तीहरू गरेको थिएँ । घरबाहिरको सम्बन्धमा म इमानदार रहिनँ श्रीमतीसँग । यो कुरा उनलाई पनि थाहा थियो, तर घर भाँडिन दिइनन् उनले ।कलाकारको जिन्दगीमा केटीहरू आउँछन् भनेर मन बुझाउँदै लगिन् ।मैले त्यस्तो गल्ती नगर्नुपर्थ्यो, तर गरेँ । बारम्बार गरिराखेँ । धेरै केटीले मन पराउँथे, चिठी लेख्थे । मैले पनि के गर्न सक्थेँ र ? हामी लोग्नेमान्छेको कमजोरी । लोग्नेमान्छेमा आफ्नै किसिमको इगो हुन्छ । कति कुरामा श्रीमतीलाई हर्ट गरिराखेँ मैले । श्रीमतीलाई धेरै धोका दिएँ । यही पछुतोले पनि मलाई निकै गाह्रो भो, श्रीमती बितेको एक–डेढ वर्षसम्म । प्रायः हरेक रात सपनामा देखिराख्थेँ । हामी सँगै हुन्थ्यौँ, कतै जान आँटेका हुन्थ्यौँ, कतै खाना खाइराखेका हुन्थ्यौँ । तर बिस्तारै कमकम हुँदै गयो, अहिले पाँच–छ महिनै भो होला उनलाई सपनामा नदेखेको । एक–डेढ वर्षसम्म त उनको फोटो हेर्दा पनि रुन मन लाग्ने । (सुँकसुँकाउँदै र आँसु पुछ्दै) जीवनमा श्रीमतीभन्दा नजिकको साथी अर्को नहुने रैछ । उनी बितेको चार–पाँच वर्ष भो, अझै पाँच–सात वर्ष अरू बाँचिदिएको भए हुन्थ्यो भन्ने लाग्छ ।हामीबीच कति द्वन्द्व हुन्थ्यो, हाम्रा कति कुरा मिल्दैनथे, तर अन्तमा उनी मेरो कुरा मान्थिन् । मेरो मान राख्थिन् । उनी काठमाडौँबाट इलाम जानै चाहेकी थिइनन् । मेरो बाध्यताले मात्रै त्यता गएकी थिइन् । काठमाडौँको सिफलमा हाम्रो घर थियो, उनको नाममा । उनको माइतीले पनि दिएको थियो पैसा, त्यसमा थपथाप गरेर हामीले बनाएका थियौँ त्यो घर । परिस्थितिवश त्यो घर बेच्यौँ र मेरै करमा इलाममा जग्गा किन्यौँ, १३९ रोपनी । चिया खेती गरेर बस्ने भयौँ । तर पैसा छैन, बैँकबाट लोन लिएँ । चियाबाट सोचेजस्तो आम्दानी भएन । लोन तिर्न नसक्ने स्थिति भएपछि आधी जग्गा बेच्नुपर्ने भो । ५० रोपनीभन्दा तल जग्गा बेचेँ ।२०७६ सालतिर मलाई प्रोस्टेटमा क्यान्सर भेटियो, प्रोस्टेट बढेको पहिलेदेखि नै थियो । एकदमै गाह्रो हुन थालेपछि जँचाएँ, थर्ड स्टेजको क्यान्सर भइसकेको रैछ । अब निद्रा लाग्न छोडिगो । म त मरिहाल्छु, परिवार के गरी बाँच्ला भन्ने चिन्ता हुन थाल्यो । श्रीमती पहिलेदेखि नै फिजिकल्ली कमजोरी, त्यसमाथि उनलाई पनि क्यान्सर थियो । श्रीमती मभन्दा नौ वर्ष कान्छी, उनी मभन्दा धेरै बाँच्छिन् भन्ने लाग्यो अनि इलामको जग्गा बेचेर काठमाडौँमा एउटा घर बनाइदिने, ३०–४० लाख रुपैयाँ उनको नाममा राखिदिने विचार गरेँ । मलाई केही गरी तलमाथि भइहाल्यो भने पनि यति भएपछि उनी बाँच्न सक्छिन्, बुहारी र नातिनी छन् भन्ने लाग्यो । त्यसभन्दा अगाडि इलामको जग्गा बेच्ने कुरा उठ्दा हामीबीच जहिल्यै झगडा हुन्थ्यो । म नबेच्ने भन्ने, उनी बेच्नुपर्छ भन्ने । तर, यसपल्ट मैले नै बेच्ने कुरा गर्दा उनी छक्क परिन् । त्यस बेला मलाई १ करोड रुपैयाँ लोन थियो ।त्यत्रो ऋण चिया खेतीकै लागि मात्र लिनुभएको थियो ?होइन नि । जागिर थिएन । महिनाको ३०–४० हजार घरखर्च मात्रै थियो । थकाली ससुराली, थकालीहरूको समाज धेरै, बिहेबटुलो जानुपर्ने, यताउता गइराख्नुपर्ने । आफ्नो स्ट्यान्डर्डमा हिँड्नैपर्‍यो । लोन मात्र १ करोड, त्यसको ब्याज छुट्टै । आफ्नो आम्दानी छैन । त्यत्रो हुँदा पनि मेरी श्रीमतीले कहिल्यै गुनासो गरिनन् होउ । मलाई अपजस दिइनन् । सधैं मोरल सपोर्ट दिइराखिन् । अनि इलामको ३२ रोपनी जग्गा ३ करोड ३० लाखमा बेचेँ । घरअगाडिको साढे १० रोपनी जग्गा पनि बेचिदिएँ । फिक्कलमा घरवरिपरि साढे तीन रोपनी र मास्तिर १३–१४ रोपनी चियाबारीचाहिँ राखेँ । लोन तिरेर उब्रेको पैसाले बालकोटमा यो घर किनेँ श्रीमतीको नाममा, २ करोडमा । उनको नाममा २५ लाख रुपैयाँ पनि राखिदिएँ । तर, उनले त्यसको त्यति भोग गर्न पाइन् । गइहालिन् ।म केमा चाहिँ साह्रै खुसी छु भने, ‘ऋणमुक्त भइयो, मेरो नाममा घर छ, बैंक ब्यालेन्स छ’ भनेर श्रीमती ढुक्कले मर्न पाइन् । त्यो आत्मसन्तुष्टि पनि ठूलो कुरो हो ।अहिले म यसो विचार गर्छु, म पहिले मरेको भए श्रीमतीले धेरै दुःख पाउँथिन् ।किन र ?मेरा पो साथीभाइ धेरै छन्, श्रीमतीको त सर्कल सीमित थियो । उनका नरनाता, दिदीबहिनीहरू कति आइरहन सक्थे होलान् र ? महिना दिनमा एकपल्ट ? काम हुँदैनथ्यो, उनलाई कहीँ जानुपर्दा सहारा दिने मान्छे हुँदैनथ्यो । एउटा खुट्टा त्यति ठीक थिएन । मैले त उनलाई मान्छेलाई बोकाईबोकाई रारा तालसम्म पनि लिएर गएँ नि । तर पाथीभरा लान, उनको माइती गाउँ टुकुचे र मुक्तिनाथ लान सकिनँ । बुद्धिष्ट थिइन् उनी, लुम्बिनी लगेर बत्ती बाल्न लगाउँछु भन्ने थियो, यी तीनटा इच्छाचाहिँ मैले पूरा गर्न सकिनँ । श्रीमती नरहेपछि आफैँ गएँ पाथीभरा, अर्को मान्छेको ढाडमा बोकिएर । उनको नाममा पाती चढाएँ । अब मरिगइएन भने मुक्तिनाथ र लुम्बिनी जाने मन छ ।मृत्युलाई कसरी हेरिरहनुभएको छ ?मृत्युलाई सहज रूपमा लिइराखेको छु । विकल्प पनि छैन । जिन्दगी जिउन गाह्रो छ भन्थ्यौँ, तर थाहै नपाई सिद्धिने रैछ । एउटा कुरा, हामी जस्तो बिरामीलाई सरकारले इच्छामरणको अधिकार दिनुपर्छ, ताकि बिरामीले आफूलाई सजिलोसँग लान सकोस् । हामी बाँचिरहनु भनेको अस्पताललाई पैसा खुवाउनु मात्रै हो । बाँचुन्जेल पनि सुखसँग बाँचिँदैन । मलाई यस्तो पीडा हुन्छ कहिलेकहिले, मरिहाल्न पाए पनि हुने भन्ने लाग्छ । मलाई पैसाले यति समयसम्म बँचायो । त्यो पनि धेरै दिन छैन ।तर, मेरो लासलाई एकेडेमी–सेकेडेमीमा लगेर झिँगा भन्काएर नराखियोस् । योगेश वैद्यको पार्थिव शरीर संगीत नाट्य एकेडेमीमा लगेर राखे, उहाँकी छोरी बिचरा बुवाको मायाले पंखा हम्केर झिँगा धपाउँदै बसेकी छन्, छोरा पर बसेका छन्, बाह्र–पन्ध्र जना कलाकार भेला भएका छन्, कोही ‘सपना भुलाई सारा’ गीत गाउनुपर्छ भन्छन्, कोही के भन्छन्, त्यो लास जतिसक्दो चाँडो घाट पुर्‍याउनुपर्ने चिन्तै छैन कसैलाई । म मरेपछि त्यहाँ लगेर राखे भने मेरो हालत पनि त्यही त हो । त्यसैले, म मरेको डिक्लेयर हुनासाथ जति जना मान्छे आउँछन्, तिनैले घाटमा लगिदिऊन् । मरेपछि मेरो लागि त्यस्तो गाईजात्रा गर्नु पर्दैन ।म हिँड्दाहिँड्दै, बोल्दाबोल्दै, खाँदाखाँदै आनन्दले जान पाऊँ । मेरो वैराग्य होइन है फेरि यो । मैले भोग्नुपर्ने नियति नै हो, यथार्थ हो, सत्य हो ।"
ऊबेला काँ यसरी ‘चील’ हान्न पाइन्थ्यो र यार !,"काठमाडौँ — दूध चियालाई रोमान्टिसाइज गर्ने जेन–जीमै पर्ने भए पनि मलाई व्यक्तिगत रूपमा चिया त्यति मन पर्दैन । तर, पछिल्ला केही महिना पछाडि फर्केर हेर्दा दिनको ३–४ कप चिया त म खासै चिया मननपर्ने मान्छेले पनि खाइरहेको रहेछु । सायद मेरा लागि चियाको स्वादभन्दा पनि महत्त्वपूर्ण कुरा साथीहरूसँगको अपनत्व–भाव हो ।हुन त सँगै चिया खाँदै साथीहरूसँग गफ गर्ने चलन हाम्रो पुस्ताले ल्याएको हो भन्न मिल्दैन । अहिले पनि भक्तपुर र पाटनतिरका चिया पसलहरूमा जाने हो भने अघिल्लो पुस्ताका पुरुषहरू चिया खाँदै देशको राजनीति कसरी सुधार्ने भन्नेबारे गम्भीर गफ गरिराखेको भेटिन्छ । तर, झम्सिखेल र बानेश्वरतिरका चिया पसलहरूलाई ‘कुल’ बनाउने काम भने हाम्रो पुस्ताले नै गरेको हो । अहिलेको सहरिया संस्कृतिको एउटा ठूलो हिस्सा बेलुकी चिया पसलमा साथीहरूसँग चिया खाँदै गफिनु हो । तर, हामीलाई भने बालेनको फेसबुकमा के स्टेटस आयो भन्नेबाहेक राजनीतिसँग खासै केही सरोकार छैन ।हाम्रो गफ फरक हुन्छ । हामी आफ्ना सपना, भविष्य र सम्भावनाहरू बारे कुरा गर्छौं । हाम्रो गफको एउटा मुख्य विषय हो– आफ्नो आइडेन्टिटी क्राइसिस । हाम्रो पुस्तालाई पुँजीवादले लगभग सबै तर्फबाट छोपिसकेको छ । बुबा–आमालाई जस्तो जागिरको स्थिरताले हामीलाई लोभ्याउन सक्दैन । हामीलाई आर्थिक र व्यक्तिगत स्वतन्त्रता बढी प्यारो छ । चिया पसलमा चिया खाँदै गर्दा आफ्नै एउटा चिया पसल खोल्ने सपना सधैं मनमा आउँछ । कहिलेकाहीँ किन बेलैमा व्यापार–व्यवसाय नगरेको होला भनेर बुबा–आमालाई सराप्ने पनि गर्छौं । हरेक दिन ९–५ जागिर गरेर पाएको ३० हजार तलबले पसलमा चिया र चुरोटको बिल तिर्न पनि धौधौ पर्छ, अरू आवश्यकताका कुरा त परै छाडौं ।केही साथीहरू अन्टरप्रेनर भएर ७० लाखको बीवाईडी चढिरहेका छन्, केही बाली घुम्न गइसकेका छन् । अनि आफ्नो हालत हेर्दा महिनामा एक पटक साथीहरूले ‘कोरियन खाना खान जाऊँ न’ भने पनि पैसा पुग्छ कि पुग्दैन भनेर सोच्नुपर्ने अवस्था हुँदा ‘संसार छुटिसक्यो’ जस्तो लाग्नु वा ‘मैले जति सकिन्छ छिटो–छिटो धेरै पैसा कमाउनुपर्छ’ जस्तो महसुस हुनु स्वाभाविकै होला ।नढाँटीकन भन्नुपर्दा मलाई पहिलो पटक कोरियन खाना खान जाँदा अलिकति पनि मन परेको थिएन । अहिलेसम्म पनि त्यति मिठो लाग्दैन । तर, कहिलेकाहीं खान जानचाहिँ मन लाग्छ । क्लबिङ कल्चरप्रति पनि खासै आकर्षण छैन । राति १–२ बजेसम्म क्लबमा नाचिरहँदा ‘चुपचाप लागेर घरमै सुतेको भए हुन्थ्यो, के गर्न आको होला यति राति’ जस्तो महसुस हुन्छ । तर, साथीहरूले ‘जाम न’ भन्दा नाइँचाहिँ भन्दिनँ । अहिलेसम्म पोखरा तीन पटक पुगिसकेको छु, तर लेकसाइडका रेस्टुरेन्ट र पबहरूबाहेक धेरै ठाउँ घुमेको छैन । पोखरा मात्र होइन, चितवन, घान्द्रुक, कुरिनटार जहाँ गए पनि हाम्रो घुम्ने स्टाइल उस्तै छ । जति सकिन्छ सस्तोमा, तर स्विमिङ पुल भएको होटलमा बस्ने, बियर खाने, एस्थेटिक फोटो खिच्ने अनिफर्किने ! ट्रेकिङ जाँदा सुन्दर हिमाल आफ्नै आँखैअगाडि देख्दा पनि फोटो इन्स्टाग्रामको एस्थेटिकसँग मिल्ने गरी आयो भने मात्रै हिमाल हेर्दाको आनन्द अनुभूति हुन्छ । यसो सोच्दा कहिलेकाहीं लाग्छ, यही काठमाडौंमै घुमेर फोटो हाले भइहाल्यो नि, किन जानु यति टाढा ? तर त्यसो हुँदाहुँदै पनि पैसा भएको बेला जानचाहिँ मन लाग्छ ।यी कुराहरू मैले वा मेरो पुस्ताका साथीहरूले किन गर्छन् होला भनेर सोच्दा, सायद यो सबै आइडेन्टिटी क्राइसिसले सिर्जना गरेको खालीपन भरौं भन्ने प्रयास हो कि जस्तो लाग्छ । एक पटक पोखरा गएर फर्किंदा १५ दिन काम गरेर जम्मा गरेको पैसा एकैचोटि सकिन्छ । तर पनि लेकसाइडमा हातमा बियर बोकेर बगिरहेको डुंगा हेर्दा एकछिनका लागि भए पनि लाग्छ– ‘यार, लाइफ त हाम्रै हो ! बुवा–आमाको पालामा काँ यसरी चील हान्न पाइन्थ्यो र ?’ अनि त्यो क्षणको अनुभूति, यो ‘लाइफ त हाम्रो हो’ को भावलाई सामाजिक सञ्जालको भ्यालिडेसनले झन् गहिरो बनाइदिन्छ । आफ्नो प्रिभिलेज स्विकारेर यी कुराहरू लेख्दै गर्दा यो सहरिया संस्कृति बाहिर पनि एउटा छुट्टै जेन–जी सर्कल छ, जो मैले गरिरहेको संघर्षभन्दा एकदमै फरक खालको संघर्ष गरिरहेको छ भन्ने कुराको बोध पनि छ । तर, समावेशी हुनकै लागि त्यो पुस्तालाई यहाँ मिसाउन खोज्नु भनेको उनीहरूको भोगाइमाथि अन्याय गर्नु हो ।यो आइडेन्टिटी क्राइसिसको भावना व्यक्तिगत रूपमा मलाई सामाजिक सञ्जालले नै ट्रिगर गरिरहेजस्तो लाग्छ । सूचना र सञ्चारको प्रविधि यति छिटो विकास भयो कि हामीले त्यो सँगसँगै सूचनालाई कसरी प्रयोग गर्ने ? असंख्य डेटाबीच कसरी बाँच्ने ? भन्ने कुरा सिक्ने मौका नै पाएनौं । संसार यति सानो बनिसक्यो, सबैको जीवनका गतिविधिहरू मेरो स्क्रिनमै छन् । को के गर्दै छ ? कहाँ गइरहेको छ ? के खाइरहेको छ ? कोसँग प्रेममा छ ? सबै थाहा छ । तर, जब आफ्नै जीवनको हिसाब–किताब गर्न थाल्छु, के गर्दै छु भन्नेमा आफैं अन्योलमा पर्छु । सबै जना एक–अर्कालाई एउटै कुरा भनिरहेछन्– ‘तैंले त यति प्रगति गरिस् यार, मैले त केही गर्नै सकेको छैन !’ अस्ति सँगैको एउटा साथीले ‘मलाई त मिड–लाइफ क्राइसिस जस्तो भयो’ भन्यो । २३–२४ वर्षको उमेरमा कसैले यस्तो कुरा गर्दा ‘बकवास नगर् न’ भनेर मजाक उडाउनु नै स्वाभाविक प्रतिक्रिया हो । तर, कहिलेकाहीं मलाई पनि मिड–लाइफ क्राइसिस भएजस्तो महसुस हुन्छ । म जसको जीवन हेरेर क्राइसिसमा परेजस्तो अनुभूति गरिरहेको छु, उसलाई पनि मेरो जीवन हेर्दा त्यस्तै लाग्दो हो ।जीवनमा जतिसुकै दुःख चलिरहेको होस्, फेसबुकमा हालिएको फोटोको क्याप्सन भने ‘ह्याप्पिनेस इज द बेस्ट मेकअप यु क्यान वेअर’ नै हुन्छ । यति कुरा थाहा हुँदाहुँदै पनि हामी आफ्नो अवस्थालाई अरूसँग तुलना गर्न कहिल्यै छोड्दैनौं । सारा संसार एउटा सानो गाउँजस्तै भइसकेको छ । अब त हामी आफ्नो जीवनशैलीको मापन पनि हाम्रोभन्दा पूर्ण रूपमा फरक देशका फरक परिवेशमा हुर्किएका मानिसलाई हेरेर गर्न थालिसकेका छौँ । कहिलेकाहीं हामी नेपालमा स्टारबक्स छैन भनेर पनि दुःखी हुने गर्छौं । सूचनाको अत्यधिक भार, वास्तविक र भर्चुअल संसारबीचको धमिलोपनले हाम्रो पुस्तामा साझा मानसिक तनाव सिर्जना गरिरहेको छ ।हुन त जेन–जीलाई एउटा आरोप लागिरहन्छ, ‘आजकल त डिप्रेसन फेसन भइसक्यो ।’ हाम्रो पुस्तालाई भन्ने गरिन्छ– सानो कुरामा पनि अत्यधिक प्रतिक्रिया जनाउँछन्, केही कुरा पचाउन सक्दैनन्, पहिलेको जमानामा जस्तो सहनशीलता छैन । तर, म यो भनाइसँग सहमत छैन किनभने हाम्रो पुस्ताले सामना गर्नुपरेका परिस्थिति अघिल्ला पुस्ताको भन्दा धेरै फरक र जटिल छन् । आजको पुस्ताले एकै पटक धेरै चुनौती भोगिरहेको छ– आर्थिक अस्थिरता, जागिरको अनिश्चितता, अरूभन्दा केही फरक गर्नैपर्छ भन्ने निरन्तर दबाब, जलवायु संकट, सरकारप्रतिको निराशा अनि इन्टरनेटको कारण संसारभरका दुःखहरू आफूले बोकेको अनुभूति ! त्यसबाहेक व्यक्तिगत स्वतन्त्रता र पारिवारिक सुरक्षाबीचको द्वन्द्व, मानसिक स्वास्थ्यप्रतिको सचेतना र त्यसबारे खुलेर कुरा गर्न थालिएको वातावरणले पनि हामीभित्रको द्वन्द्वलाई अझ सतहमा ल्याएको छ ।पहिले जसरी मनको झोंक घरमा पोख्न पाइन्थ्यो, आज त्यो ठाउँ पनि छैन । अब न बच्चा पिटेर, न त चिच्याएरै तनाव कम गर्न पाइन्छ । त्यसैले हामी कमजोर होइनौं, हामीले मानसिक संघर्षलाई बुझ्ने र समाधान गर्ने नयाँ तरिका खोजिरहेका छौं । हामीले गरिरहेकै सामाजिक सञ्जालको प्रयोग पनि त्यो तरिकामध्ये एक होला । मानसिक स्वास्थ्यप्रतिको यो चेतनाले नै हामीलाई अघिल्लो पुस्ताभन्दा फरक र सायद अझ उन्नत बनाएको छ ।तर, मानसिक संघर्षबारे बोल्न थाल्नु नै सबै समस्याको समाधान होइन, बरु त्यसपछि आउने द्वन्द्वहरू अझ गहिरा हुन सक्छन् । हामी न त पूरै धार्मिक भएर ‘सबै कुरा भगवान्को हातमा छ’ भन्ने विश्वास गर्न सक्छौं, न त नास्तिक भएर ‘भगवान् केही होइन, जे गर्नुपर्छ आफैंले गर्नुपर्छ’ भन्ने साहस गर्न सकिरहेका छौं । आफ्नै प्राथमिकता के हो भन्ने कुरा पनि प्रस्ट थाहा छैन । २८ वर्षको उमेरमा ४० लाख खर्च गरेर बिहे गर्ने कि त्यो पैसाले विश्व घुम्ने ? भीडमा छुट्टै देखिनुपर्ने हो कि त्यही भीडसँग मिसिएर बस्न जान्नुपर्ने हो ? वरपर यति धेरै मानिस छन्, तर किन कहिलेकाहीँ एक्लो महसुस हुन्छ ? सफलताको ठ्याक्कै परिभाषा के हो हाम्रा लागि ? अनि त्यो ‘सफलता’ प्राप्त गर्न नसके सारा संसार साँच्चिकै छुटेर हामीभन्दा अगाडि जान्छ ? सायद यही प्रश्नसँग जुध्ने तरिका नजान्नाले नै हामी आइतबार बेलुकी बानेश्वरको चिया पसल र शुक्रबार राति ठमेलको पबबीच कतै अलमलिइरहेका छौं– आफ्नै जीवनको अस्तित्व खोज्दै ।यी सबै समस्याबीच एउटा राम्रो कुरा के भने हामी खुला रूपमा बोल्न थालेका छौं । चिया पसलहरू यही गफले भरिएका छन् । अघिल्लो पुस्ताभन्दा फरक हामी हाम्रो भावनात्मक संवेदनशीलता साथीहरूका अघि देखाउन डराउँदैनौं । हातमा बियरको बोतल बोकेरै भए पनि साथीहरूलाई दुःख सुनाउन नछोडौं, किनभने त्यो त सबैको साझा दुःख हो । गफैगफमा हल निस्किए राम्रो, ननिस्किए पनि मन त हलुका हुन्छनि ! चिया पसल होस् या ठमेलको पब वा इन्स्टाग्राम स्टोरी, चहलपहल त दि’राख्नुपर्छ । आखिर लाइफ त हाम्रो नै हो ! ऊबेला बुवा–आमाको पालामा काँ यसरी चील हान्न पाइन्थ्यो र यार ?"
कता हराए प्रेमपत्र ?,"त्यो एक समय थियो— धेरैको स्मृतिमा अझै ताजा हुनुपर्छ— जब गाउँहरूमा फोन थिएन, टेलिभिजन थिएन र पक्कै पनि इन्टरनेट थिएन । गाउँमा भर्खर–भर्खर विद्यालय जाने प्रचलनको आरम्भ हुन थालेको थियो । देशका ती शान्त कुनाहरूमा, जहाँ बिजुलीको नामोनिसान थिएन ।पिपलको बोटमुनि बसेर पढ्नुपर्थ्यो वा कतै भइहाल्यो भने विद्यालयका छानाहरू प्राय: फुस वा ढुंगाका हुन्थे । केटीहरू विरलै विद्यालय जान्थे र जो जान्थे तिनीहरू प्राय: कक्षाको पछाडि चुपचाप बस्थे, परिवार र परम्परा दुवैको निगरानीमा । त्यस्तो अवस्थामा प्रेममा पर्नु गाह्रो मात्रै थिएन— खतरनाक पनि थियो । अघोषित प्रतिबन्धजस्तो ! केटा र केटीबीच खुल्ला रूपमा वा सार्वजनिक रूपमा बोलचाल हुनुलाई अनुचित मानिन्थ्यो, यदि पूर्ण रूपमा निषेध भने गरिएको थिएन ।त्यो अभाव र मौनताको बाबजुद एउटा शक्तिशाली, अप्रत्याशित, सूक्ष्म र संवेदनशील पाठ्यक्रमको विकास भयो– प्रेम पत्रको अभ्यास, जसले प्रेमको जोखिमपूर्ण सञ्चार मात्रै गरेन, भर्खरै सिकेको साक्षरतालाई पनि नयाँ जीवन दियो । प्रेमले साक्षरताको बाटो खोज्यो । साक्षरताले प्रेमलाई बलियो माध्यम दियो ।मौनताको समयमा प्रेमत्यो संसारमा, हृदयसम्म पुग्ने कुनै छोटो बाटो थिएन । फोनहरू गाउँमा त के देशभित्रै आइसकेका थिएनन् । छापिएका किताबहरू अत्यन्त दुर्लभ थिए । हुनेका घरमा धार्मिक किताब वा पाठ्यपुस्तक हुन्थे, जो धेरै ढिलो गरी गाउँमा पुग्थे । रेडियोले सरकारी समाचार वा भक्ति गीतहरू गुन्गुनाउँथ्यो र अखबारको त कुनै नामोनिसान थिएन । काठमाडौं फर्केर कसैले ल्याएका ‘गोरखापत्र’ का केही पानाहरू यदाकदा भेटिन्थे । विद्यालयहरू साना कोठामा सीमित थिए, रटन्ते पढाइमा केन्द्रित ।शिक्षण–सिकाइ प्राय: शिक्षकले ब्लाकबोर्डमा बुझ्नै नसकिने अक्षरमा लेखेका पाठहरू सार्नमा सीमित थियो । भनेको के भने साक्षरता विस्तारका लागि जुन वातावरण चाहिन्छ, त्यो तयार भइसकेको थिएन । तैपनि, यी सीमितताहरूको बीचमा कतै, केही उल्लेखनीय भयो : केटाहरूले पत्र लेख्न थाले— प्रेमपत्र ।सातौं कक्षा पुग्दा/नपुग्दै वा त्योभन्दा पहिले नै मेरो कक्षाका केही केटाहरू मोहको रहस्यमय, रोमाञ्चक यात्रामा होमिन थालेको अनुभव हुन्थ्यो । तर, उनीहरू कसरी आफूले चाहेको केटीसँग कुरा गर्न सक्लान् ? यो त अत्यन्त जोखिमपूर्ण काम थियो । कम से कम उनीहरूसँग भर्खरै आर्जन गरेको एउटा सीप थियो– साक्षरता ।त्यसैले लेख्ने साहस गरे । काँपिरहेका हात र आशावादी हृदयका साथ, यी युवा लेखकहरूले आफ्नो जीवनका सबैभन्दा इमानदार, अनाडी, काव्यात्मक र भावनात्मक रूपमा चार्ज गरिएका पाठहरू रचना गर्न थाले । कहिलेकाहीँ, उनीहरूले एउटा पत्र सिध्याउन पूरै रात बिताउँथे । आफ्नो भावनाको तीव्रताले गर्दा सिध्याई नछोड्ने अठोट गरेका हुन्थे उनीहरूले । अभिभावकलाई लाग्दो हो– बच्चाहरू होमवर्क गर्दै छन् ।लुकेको साक्षरताको जन्मप्रेमपत्र लेख्नु केवल एक रोमान्टिक इसारा थिएन । यो साक्षरताको संसारभित्र एक गोप्य प्रवेश थियो । लेभ भिगोत्स्की जस्ता शिक्षाविद्हरूले अर्थपूर्ण सामाजिक अन्तर्क्रियामा सम्मिलित हुँदा सिकाइ गहन हुने विषयमा जोड दिएका छन् ।प्रेमपत्र लेख्ने प्रक्रिया– यद्यपि सुपरिवेक्षणविहीन र अनौपचारिक थियो– सिकाइ र सामाजिक अन्तर्क्रियाको रूप लियो । यसको पनि उद्देश्य, भावना, दर्शक र परिणाम स्पष्ट थिए । यो अनौपचारिक, तर प्रभावशाली सिकाइ वातावरणलाई शिक्षाशास्त्रीहरू प्राय: ‘अदृश्य पाठ्यक्रम’ भन्छन्— औपचारिक कक्षा बाहिर हुने एक अनौपचारिक शिक्षा । प्रत्येक शब्द महत्त्वपूर्ण थियो । प्रेमपत्रको हरेक शब्दमा अर्थ हुन्छ ।फिलिप ज्याक्सन भन्ने अमेरिकी शिक्षाशास्त्री तथा पाठ्यक्रमविद्ले सन् १९६८ मा कक्षाकोठाहरूको सूक्ष्म र लामो अध्ययन गरेर भनेका थिए– औपचारिक रूपमा शिक्षकले दिने पाठहरूका अतिरिक्त कक्षाकोठाभित्रका अनौपचारिक, अलिखित रूपमा विकसित हुने प्रचलित व्यवहार, आशा, प्रत्याशा, अघोषित नियम, सामाजिक सम्बन्ध आदि पनि सिकाइका अभिन्न अंग हुन् र यी कुराहरूलाई नकार्न सकिन्न । वास्तवमा कक्षाकोठाबाटै बालबालिकहरूले आज्ञाकारिता, घृणा, सदाचार, सामाजिक भेदभाव, माया–प्रेमजस्ता कुराहरू सिक्छन् । केटाकेटीहरू एक अर्काप्रति आकर्षित हुने प्रक्रिया पनि कक्षाकोठाभित्रको स्वाभाविक प्रक्रिया हो ।वास्तवमा प्रेमपत्र लेखन पाठ्य उत्पादनको एक महत्त्वपूर्ण माध्यम हो । धेरै देशहरूमा बालबालिकाहरूले लेखेका पाठ्यसामग्रीहरू शिक्षण–सिकाइमा प्रयोगमा ल्याउने गरिन्छ । आधुनिक ‘वयस्क शिक्षा’ र ‘पठन शिक्षण’ मा अध्ययन गर्नेहरूले सिकारुहरूद्वारा तयार पारिएका सामग्रीहरू शिक्षण–सिकाइमा प्रयोगमा ल्याउने कुरा कुनै नौलो भएन । यो अवधारणा लोकप्रिय र प्रभावकारी भए तापनि यी युवा प्रेमीहरूले सिर्जना गरेका पाठहरू पूर्णरूपमा फरक घटना हुन् ।प्रेमपत्र लेखन एक भूमिगत गतिविधि थियो, जुन शैक्षिक डिजाइनबाट नभई व्यक्तिगत चाहना र सामाजिक बाध्यताबाट जन्मिएको हुन्थ्यो । कथाका किताबहरू वा साहित्यमा पहुँच नभएको त्यस अवस्थामा, धेरै केटाहरूले लेखेको प्रेमपत्र पहिलो वास्तविक ‘पाठ’ बन्यो । र, यो सजिलो काम थिएन । स्नेह व्यक्त गर्न सही शब्दहरू खोज्न भावनात्मक साहस मात्र होइन, भाषामाथि पनि पकड आवश्यक थियो । हिज्जे महत्त्वपूर्ण भयो, व्याकरणको महत्त्व भयो र रूपकहरूको अर्थ भयो ।भाषा कक्षामा ध्यान दिन संघर्ष गर्ने केटाहरूले अब एउटै अनुच्छेद संशोधन गर्न घण्टौं बिताउँथे । कागज त्यतिबेला दुर्लभ र मूल्यवान् भएकाले, कुनै बेला यदि पत्रले अर्थ नदिएमा लेखेर फाल्ने विलासिता थिएन । लेखकहरूले ठूलो मानसिक तयारी गर्नुपर्थ्यो, सावधानीपूर्वक आफ्ना विचारहरूलाई एउटा सानो, बहुमूल्य कागजको टुक्रामा निचोर्नुअघि कलम चलाउने हिम्मत गर्थे । मनभित्रको अदृश्य भावनालाई शब्दमा उतार्नु सजिलो थिएन । त्यस्तो क्षमता राख्नेहरूलाई प्रकृति, नदी, ढुंगा, पहाड, देउता वा अरू कुनै पनि विषयमा कलम चलाउन औपचारिक अवसर दिइयो भने विद्यालयमा पाठ्यसामग्रीको सम्भवत: अभाव हुने थिएन ।प्रेमपत्रहरू कहिलेकाहीँ सहजै बुझ्न सकिने पाठ्य होइनन् । खासगरी बाहिरी व्यक्तिलाई प्रेमपत्रको पाठ्य पूर्ण रूपमा बुझ्न गाह्रो हुन्थ्यो । प्रेमी–प्रेमिकाहरूले प्रयोग गर्ने भाषा प्राय: समाजशास्त्री बासिल बर्नस्टाइनको सीमित कोडसँग मिल्दोजुल्दो हुन्छ । यस्तो भाषामा कुरा गर्दा धेरै कुरा खुलाएर भन्नुपर्दैन, किनभने उनीहरूबीचको साझा अनुभव, स्मृति र भावनाले नै अर्थ प्रकट गर्छ । एउटै नजर, कुनै विशेष उपनाम वा अधुरो वाक्य पनि उनीहरूका लागि निकै गहिरो अर्थ राख्न सक्छ । जस्तै— ‘उही ठाउँ, उही समय ?’, ‘तिमी फेरि त्यही कुरा...’, ‘सम्झन्छौ नि त्यो रात ?’— यी वाक्यहरू अरूलाई सामान्य लाग्न सक्छन्, तर प्रेमीहरूका लागि ती अत्यन्त अर्थपूर्ण हुन्छन् ।तर, प्रेमको भाषा केवल सीमित कोड होइन— यसमा भावनात्मक गहिराइ, रूपक, स्वनिर्मित शब्दहरू र निजी संकेतहरू पनि हुन्छन् । यसकारण, कतिपय भाषाविद्हरूले यसलाई आत्मीय कोड वा भावनात्मक कोड भनेर चिनाउने गर्छन्, जुन विश्वास र मायाभित्रको विशेष सम्बन्धले निर्माण भएको हुन्छ ।मैले माथि बासिल बर्नस्टाइनको कुरा उठान गरें । प्रेमपत्र र सीमित कोडबीचमा हुने थोरै सम्बन्ध दर्शाउन मात्रै । खासमा बर्नस्टाइनले सामाजिक वर्गअनुसार भाषा प्रयोगमा देखिने फरकलाई स्पष्ट पार्दै दुई प्रकारका भाषा कोड— सीमित र विस्तृत कोड— को अवधारणा दिएका छन् ।उनका अनुसार, कामदार वर्गले प्रयोग गर्ने भाषा सन्दर्भमा–आधारित, छोटो र अस्पष्ट हुन्छ । यसलाई सीमित कोड भनियो, जबकि मध्यम वर्गले प्रयोग गर्ने भाषा– विस्तृत कोड– स्पष्ट, औपचारिक र विस्तारित हुन्छ । विद्यालयले प्राय: औपचारिक भाषालाई मूल्य दिन्छ, जसले कामदार वर्गका बालबालिकालाई शैक्षिक असमानतामा पार्न सक्छ । बर्नस्टाइनले बेलायतको शिक्षा प्रणालीको अध्ययनपश्चात् यो कुरा उल्लेख गरेका हुन् ।नेपालका विद्यालय तह र विश्वविद्यालय तहका परीक्षाका उत्तरपुस्तिकामा प्रयोग भएका भाषाको अध्ययन गर्दा पनि विविधताहरू प्रशस्त पाइन्छ । नेपालको सन्दर्भमा बर्नस्टाइनको अवाधरणाबारे अध्ययन हुनु शैक्षिक–सामाजिक दृष्टिले उपयोगी हुने नै छ, तर मलाई के लागिरहेको छ भने प्रेमपत्र लेखनका माध्यमद्वारा व्यक्तिको सीमित कोड विस्तारित कोडतर्फ रूपान्तरण हुन्छ, जहाँ सरल, सन्दर्भ–आधारित अभिव्यक्तिबाट विकसित हुँदै गहन, भावनात्मक र परिष्कृत सञ्चार शैलीको विकास हुन्छ ।प्रेमपत्रको कुरा गर्दा त्यसबेला प्रेमपत्र लेख्नु भनेको लघु अनुसन्धान गर्नु सरह नै हो । प्रेमपत्र लेखकहरूले आफ्नै सानो खोजबिन गर्थे । उनीहरूले नेपाली वा हिन्दी गीतहरू ध्यानपूर्वक सुन्थे, नाटकीय फिल्मका संवादहरू सम्झन्थे, वयस्कहरूले प्रयोग गरेका काव्यात्मक पंक्तिहरू दोहोर्‍याउँथे र प्रकृतितर्फ पनि प्रेरणा खोज्थे— चराचुरुङ्गी र जनावरहरूबीच प्रेम कसरी प्रकट हुन्छ भनेर अवलोकन गर्थे । यी रूपकहरूले उनीहरूलाई आफ्ना चाहनाहरू वर्णन गर्न मद्दत गर्थे । यो प्रक्रियाले उनीहरूलाई केवल लेखक होइन, आफ्नै जीवनका विद्यार्थी–कविहरूमा रूपान्तरण गर्न मद्दत पुग्थ्यो ।र, जब शब्दहरू अपर्याप्त लाग्थे, उनीहरू प्रेरणाका अन्य स्रोतहरूतिर फर्कन्थे । अलि सम्पन्न परिवारका केटाहरू, जसको घरमा कुनै पुराना उपन्यास या फिल्मी म्यागेजिनहरू हुन्थे— उनीहरू ती सामग्री खोज्न लाग्थे । यस्ता उपन्यासहरू प्राय: अति नाटकीय र भावनात्मक हुन्थे, तर तिनमा मन चोर्ने वाक्यहरूको खजाना हुन्थ्यो ।कुनै केटाले कथाको सम्पूर्ण अर्थ नबुझ्ला, तर उसले कुनै यस्तो वाक्य सम्झन्थ्यो, जसले उसलाई छोएको हुन्थ्यो— जस्तै ‘जलिरहेको मुटु’ वा ‘गहिरा नदीझैं आँखाहरू’— र, त्यसलाई आफूले मन पराएको केटीलाई प्रभावित पार्न प्रयोग गर्थ्यो । प्राचीन समयदेखि नै नारीलाई फूलको कोमलता र चन्द्रमाको उज्यालोसँग तुलना गरिएको छ । यी उपमाहरूले नारीको सुन्दरता, रहस्य र आभा व्यक्त गर्छन् । ती उपमाहरू खोज्न र प्रयोग गर्न यी केटाहरू पनि चुक्दैनथे ।यो केवल नक्कल थिएन— यो रचनात्मक अनुकूलन थियो, अन्तरपाठ्य सिकाइको एक रूप । थाहै नपाई, केटाहरूले साहित्यिक प्रविधिहरू अभ्यास गरिरहेका थिए : कुनै एउटा सन्दर्भबाट भाषा उधारो लिने, परिमार्जन गर्ने र अर्कोमा संश्लेषण गर्ने । यी कार्यहरूले साक्षरताका विद्वान्हरूले भनेझैँ ‘रूपान्तरणकारी साक्षरता अभ्यासहरू’ भनेर चिनाउने कुरालाई प्रतिबिम्बित गर्छ, जहाँ सिक्नेहरूले आफूले नसिकी नहुने पाठहरूलाई दोहोर्‍याउँछन् र पुनर्मूल्यांकन गर्छन् ।साक्षरता : अभिव्यक्तिको आधारसाक्षरता भनेको पढ्न र लेख्न सक्ने क्षमता हो, तर यो त्यति मात्र होइन— यो बुझ्न, सम्प्रेषण गर्न र विचारहरू निर्माण गर्ने मार्ग पनि हो । जब कसैले पहिलो पटक साक्षरता सिक्छ, उसका शब्दहरू सरल, संकोचपूर्ण, तर कार्यमूलक हुन सक्छन् । समयसँगै, साक्षरता प्रवाहमा परिणत हुन्छ, जसले विचारहरूलाई अझ गहिरो र परिष्कृत बनाउँछ । नवसाक्षर किशोरहरूका लागि, प्रत्येक शब्द एक नयाँ खोज हो, प्रत्येक वाक्य सम्प्रेषणको मास्टरीतर्फ एक कदम हो । उनीहरूको लेखन सिधा, कच्चा र अपूर्ण हुन सक्छ— तर यसमा अभिव्यक्तिको रोमाञ्चकता हुन्छ ।साहित्यिकता : भाषाको कलासाहित्यिक लेखन भनेको केवल जानकारी दिने माध्यम होइन— यो सौन्दर्य, भावना, लय र गहिराइ खोज्ने प्रयास हो । यो भाषासँग खेल्छ ताकि प्रतीकात्मकता निर्माण गर्न, भावना उत्पन्न गर्न र सतहभन्दा पर रहेका सत्यहरू व्यक्त गर्न सकियोस् । साक्षरतालाई कलात्मक बनाएर साहित्यिकता सिर्जित हुन्छ । रोचक कुरा के छ भने नवसाक्षर लेखकहरूले अनायासै साहित्यिक सौन्दर्य सिर्जना गर्छन् ।उनीहरूका शब्दहरूले सरल र इमानदार, कवितात्मक गुण लिन सक्छन् । एउटा किशोरले लेख्न सक्छ : ‘तिमीसँग केही छ, जसलाई म वर्णन गर्न सक्दिन । तर, म प्रयास गर्छु ।’ यो साहित्यिक क्षण हो— साक्षरताबाट जन्मिएको । सोच, जसले भावनालाई समेट्छ र रूपकका लागि प्रयास गर्छ, जबकि लेखक आफैं लेखनको संरचना सिक्दै छ ।साक्षरताले साहित्यिक अभिव्यक्ति सम्भव बनाउँछ । सुरुमा अभिव्यक्त शब्दहरू, जतिसुकै हिच्किचाहट भरिएको किन नहोस्, कलात्मकतातर्फको पहिलो पाइलो हो । नवसाक्षर लेखकहरूको कच्चा, अनिश्चित आवाजले भावनालाई सिधै व्यक्त गर्छ, जसले शक्तिशाली साहित्यिक क्षणहरू जन्माउँछ ।गोप्य रूपमा पढ्ने केटीपक्कै पनि, पत्र प्राप्तकर्ता कक्षाकोठाको एउटा कुनामा दुई/चार जना केटीहरूको झुन्डमा बस्ने केटी नै हुन्थी । त्यो समयमा, धेरै कम केटीहरूले केटाहरूसँग कुराकानी सुरु गर्थे । सामाजिक नियमहरूले उनीहरूको आवाजलाई मौन पारेको हुन्थ्यो । तर, पत्र प्राप्त गर्नु फरक कुरा थियो । त्यो पत्र पढ्नु— गोप्य रूपमा, प्राय: अबेर रातमा, कहिलेकाहीँ ढुकढुकी बढेको हृदयका साथ— एक गहिरो अनुभव हुन्थ्यो ।यो चुपचाप, पढाइको एक पाठ पनि थियो । प्रेमपत्रका माध्यमद्वारा केटीहरूले पनि औपचारिक पाठ्य–पुस्तकहरूसँग कुनै सम्बन्ध नराखी साक्षरताका उन्नत र जटिल सीप सिकिरहेका थिए । यी पत्रहरूलाई सावधानीपूर्वक व्याख्या गर्नुपर्थ्यो ।पत्रका एकएक शब्दहरू केलाएर अर्थ्याउनु चानचुने कुरो थिएन । त्यसमा गम्भीरता छ वा चञ्चलता ? उधारो लिएका सस्ता रूपकहरू थिए वा इमानदार ? के उसले साँच्चै आफूले लेखेको कुराको अर्थ राखेको थियो ? कति कठिन– पढ्ने कार्य तहगत, भावनात्मक र व्याख्यात्मक बन्यो— समझदारी र भावनात्मक बुद्धि लुकेको पाठ्यक्रम ।महत्त्वपूर्ण कुरा, त्यो केटीले पत्र पढ्नु वा त्यसमा प्रतिक्रिया जनाउनु उसको जीवनमा स्वतन्त्र रूपमा केही सोच्ने वा निर्णय लिने एक दुर्लभ मौका थियो । जहाँ अरूले उसलाई जे गर भन्थे, त्यही नै गर्नुपर्थ्यो । यसअघि सायद उसले आफ्नै इच्छाले केही गरेकी थिइनँ, असाधारण र महत्त्वपूर्ण कुरा समेतमा आफ्नो अधिकार हुन्नथ्यो, जहाँ केटीहरूलाई मनको कुरा बोल्न वा चाहनाहरू व्यक्त गर्न विरलै प्रोत्साहन दिइन्थ्यो, प्रेमपत्रले उनीहरूलाई ऐना प्रदान गर्‍यो ।पहिलो पटक उनीहरूलाई कसैले ख्याल गर्‍यो, ध्यान दियो, चाह्यो भन्ने कुराको आभास भयो र प्राय: महत्त्वपूर्ण सामाजिक बाधाहरूका विरुद्धमा पनि, आत्म–चिन्तन र छनोटका लागि एक निजी ठाउँ प्रदान गर्‍यो । धेरैका लागि, यो पहिलो पटक थियो जब उनीहरूलाई अर्को व्यक्तिको कल्पनाले सीधा सम्बोधन गरेको थियो । अर्काको अधीनमा रहेको व्यक्ति पनि कल्पनाशीलतामा आफ्नो अधिकार सुरक्षित राख्छ ।केटीहरू कहिलेकाहीँ आफ्ना प्रतिक्रियाहरूमा बढी भावनात्मक रूपमा अभिव्यक्त हुन्थे । कोही तीक्ष्ण पर्यवेक्षक थिए, नाजुक रूपकहरू र हिन्दी शायरी (दोहा) पनि प्रयोग गरेर आफ्ना भावनाहरू व्यक्त गर्थे । कोहीले नम्रतापूर्वक प्रतिक्रिया दिएर सम्बन्धलाई प्रोत्साहन दिए ।अरूहरू तथापि, सामाजिक सिमाना र उनीहरूले सामना गर्ने भावनात्मक जोखिमहरूलाई प्रतिबिम्बित गर्ने कडा भाषा प्रयोग गर्दै कुराकानीलाई अचानक समाप्त गर्थे । तर, ती कार्यहरू पनि दृढता, छनोट र व्याख्यामा शक्तिशाली पाठहरू थिए । त्यो कार्यका लागि पनि साक्षरता र साहित्यिकता दुवैको साथ लिनु जरुरी थियो, जसबाट या त कथाको स्नेहपूर्ण अन्त्य होस् वा सावधानीपूर्वक यात्रा जारी रहोस् ।सन्देशवाहक : त्रिकोणको तेस्रो कुनात्यसपछि सन्देशवाहक थियो— तेस्रो र प्राय: बिर्सिएको, यो गोप्य शिक्षामा सहभागी । सामान्यतया भाइ–बहिनी, भतिजा–भतिजी, विश्वसनीय मित्र वा कक्षाको अलि सोझो केटा– सन्देशवाहकलाई अत्यन्त सावधानीपूर्वक छानिन्थ्यो । ऊ बफादार, विवेकी र पत्रलाई केटीको हातमा— वा कम्तीमा उसले भेट्टाउने ठाउँमा— पुर्‍याउन पर्याप्त साहसी हुनुपर्थ्यो ।कहिलेकाहीँ, प्रलोभन धेरै बलियो हुन्थ्यो । सन्देशवाहकले पत्र खोल्थ्यो, पढ्थ्यो र त्यसो गर्दा, यो अनपेक्षित कक्षाकोठाको अर्को लाभार्थी बन्थ्यो । उसले कठिन शब्दहरूमाथि दिमाग खियाउँथ्यो, रोमान्टिक अतिशयोक्तिमा हाँस्थ्यो र अर्को पटक के हुन्छ भनेर अनुमान गर्न पनि थाल्थ्यो । यो त्रिकोणमा— लेखक, पाठक, सन्देशवाहक— तीनै जनाले केही सिक्थे । प्रेमबारे मात्र होइन, भाषाबारे पनि ।यो घटना पाउलो फ्रेरेको ‘शब्द र संसार पढ्ने’ अवधारणासँग मेल खान्छ । फ्रेरे, एक ब्राजिलियन शिक्षाविद् र दार्शनिक, जो तर्क गर्थे कि साक्षरता कहिल्यै तटस्थ हुँदैन— यो वास्तविकताको व्याख्या गर्न, नयाँ सम्भावनाको कल्पना गर्न एक उपकरण हो । यी पत्रहरू त्यसैले केवल भावनात्मक दस्तावेज थिएन । तिनीहरू भावनात्मक अभिव्यक्ति र महिला साक्षरतालाई निरुत्साहित गर्ने संसारविरुद्ध प्रतिरोधका साना कार्यहरू थिए ।प्रयोग : नदेखिएको सिकाइको प्रमाणीकरणयी सैद्धान्तिक अन्तर्दृष्टिहरूलाई वास्तविक जीवनको अनुभवमा प्रमाणित गर्न मैले एक अनौपचारिक ‘प्रयोग’ गरें, ६० वर्ष धेरै अघि नाघेका व्यक्तिहरूको समूहसँग अन्तर्वार्ता लिएर । हुन त धेरै अघिको कुरा हो, तर कुरा गर्दै जाँदा थाहा भयो कि उनीहरू आफ्नो स्कुल–जीवनमा के घटना घट्यो भन्न सक्ने अवस्थामा थिए । तिनीहरूमध्ये आधाले प्रेमपत्र लेखनलाई साक्षरता वृद्धि गर्ने गतिविधिमा प्रयोग गरेको स्वीकार गरे, यसको गहिरो प्रभाव पुष्टि गर्दै ।यी सबै पुरुष थिए र उनीहरूले आफ्ना अनुभवबारे खुलेर कुरा गरे । दसमध्ये चार जनाले केटीहरूलाई प्रेमपत्र लेखेको कुरा धक मान्दै स्वीकार गरे, तीन जनाले कहिलेकाहीँ र दुई जनाले कहिल्यै गरेका थिएनन् । चाखलाग्दो कुरा, दसमध्ये एक जनाले सन्देशवाहकका रूपमा सेवा गरेका थिए र यसलाई ‘संसारको सबैभन्दा खतरनाक काम’ भनेर वर्णन गरे ।प्रेमपत्र लेखन अभ्यास गर्नेहरू अहिले कि त शिक्षक छन् वा सरकारी भूमिकामा काम गरिरहेका छन् । अन्तर्वार्ताका क्रममा, पत्र लेख्दा उनीहरूले आफूले प्राप्त गरेका साक्षरता सीपहरू बलियो बनाउन कसरी मद्दत गर्‍यो भनेर प्रतिबिम्बित गरे ।वर्तमान शैक्षिक अनुसन्धानले यसलाई समर्थन गर्छ : साक्षरतालाई सुदृढ गर्न नियमित अभ्यास आवश्यक छ । प्रेमपत्र लेखनले उनीहरूको हस्तलेखन सुधार गर्‍यो, शब्दावली विस्तार गर्‍यो र मुख्यत: आफूलाई मनमा लागेका कुराहरू अभिव्यक्त गर्ने, सूचनालाई संगठित गर्ने, थोरै शब्दमा धेरै कुरा भन्न सकिने उपाय खोज्ने खुबी सिकायो । सन्देशवाहकले पनि– आफू स्वयं लेखक नभए पनि– लाभ उठायो । आफूले बोकेका पत्रहरू पढेर उसले पनि नयाँ शब्दहरू, विचारहरू र भावनाहरूसँग परिचित हुने मौका पायो ।प्रेम र भाषाको विज्ञानसंज्ञानात्मक न्युरोसाइन्सले बढ्दो रूपमा देखाएको छ कि भावनाले स्मृति र प्रेरणा बढाउँछ । जब कुनै कार्य भावनात्मक रूपमा चार्ज हुन्छ, मस्तिष्कले डोपामाइन र अक्सिटोसिन, प्रोत्साहन, भावनात्मकता र ध्यानसँग सम्बन्धित रसायनहरू छोड्छ । व्यावहारिक रूपमा भन्नुपर्दा, यसको अर्थ आफूले ख्याल गर्ने व्यक्तिलाई लेख्ने केटाले आफूले लेखेको कुरामा ध्यान केन्द्रित गर्ने, संशोधन गर्ने र सम्झने सम्भावना बढी हुन्छ । यसरी प्रेमपत्र साक्षरताका लागि एक न्युरोलोजिकल इन्जिन बन्छ ।यस प्रकारको अनुभवलाई साक्षरता अनुसन्धानकर्ताहरू ‘भावात्मक साक्षरता’ भनेर व्याख्या गर्छन्— अर्थात् भावात्मक संलग्नता भाषा विकासको एक ‘साइड इफेक्ट’ मात्रै नभई एक चालक हो । आधुनिक कक्षाकोठाहरूले प्राय: यो महत्त्वपूर्ण तत्त्वलाई छुटाउँछन्, बरु भावनाहीन लेखनका रूपहरूमा केन्द्रित हुन्छन् । भावनाको माध्यमद्वारा, यी प्रेमपत्रहरूले यति शक्तिशाली रूप देखाएझैँ, अनिच्छुक सिक्नेहरूलाई भावुक लेखकहरूमा रूपान्तरण गर्न सकिन्छ । वास्तविक भावनात्मक संलग्नता सिकाइको सबैभन्दा प्रभावकारी चालक हो ।धेरै उद्देश्यको पाठयी पत्रहरू केवल स्नेहको अभिव्यक्ति थिएनन् । तिनीहरू पहिचानको वार्तालाप पनि थिए । एक केटीलाई प्रभावित पार्ने प्रयासमा, एक केटाले आफ्ना विभिन्न संस्करणहरू अन्वेषण गर्थ्यो: कवि, सज्जन, दार्शनिक बन्ने सपना देख्ने । उसले संशोधन गर्न, आत्म–सम्पादन गर्न र अर्को व्यक्तिको विचार र भावनाहरूको कल्पना गर्न सिक्न सक्थ्यो । यो प्रक्रियाले उसको श्रोता वा पाठकप्रतिको जागरुकतालाई तिखार्‍यो, जसले गर्दा उसले आफ्ना शब्दहरू आफूले पुग्न खोजेकी केटीले कसरी प्राप्त गर्नेछन् र बुझ्नेछन् भनेर विचार गर्न प्रेरित गर्‍यो ।उसले जोखिम उठाउन पनि सिक्यो । पठाइएको हरेक पत्र एक जुवा थियो । के उनले पढ्नेछिन् ? के उनी मुस्कुराउनेछिन् ? च्यात्नेछिन् ? कसैलाई बताउनेछिन् ? भावनात्मक जोखिमहरूले लेख्ने कार्यलाई अत्यन्त अर्थपूर्ण बनायो— कुनै पनि विद्यालयको गृहकार्यभन्दा बढी ।र केटीका लागि, पत्र पढ्नु आफैंलाई फरक ढंगले हेर्ने एक तरिका पनि थियो । जहाँ संसारले उसलाई कम शब्दहरू दिन्थ्यो । पत्रले उसलाई ध्यान, अर्थ र कहिलेकाहीँ, शक्तिको भावना दिन्थ्यो ।पर्खालविहीन कक्षाकोठायदि शिक्षाले सम्पूर्ण व्यक्तिलाई विकास गर्ने हो भने, यी प्रेमपत्र आदानप्रदानहरू एक प्रकारको वैकल्पिक पाठ्यक्रम थिए । तिनीहरूले युवाहरूलाई कसरी सञ्चार गर्ने, कसरी भावनात्मक जिम्मेवारी लिने र कसरी अर्को व्यक्तिको भित्री संसारको कल्पना गर्ने भनेर सिकाए । अझ महत्त्वपूर्ण कुरा, तिनीहरूले साक्षरतालाई जीवित अनुभवको रूपमा सिकाए ।जेम्स पल गी जस्ता नयाँ साक्षरता अध्ययनका विद्वान्हरू तर्क गर्छन् कि साक्षरता एउटा सीप मात्र होइन, तर सामाजिक अभ्यासहरूको संग्रह हो । फोन नभएको गाउँमा लेखिएको प्रेमपत्र विद्यालयको निबन्धजस्तै वैध साक्षरता घटना हो । वास्तवमा, यो बढी प्रभावकारी हुन सक्छ— किनभने यो बढी अर्थपूर्ण हुन्छ ।पत्रको भौतिकताले पनि महत्त्व राख्थ्यो । कागजको बनावट, मसीको रङको छनोट, पट्याइएका कुनाहरू— यी सबै विशेषताहरूले इन्द्रियहरूलाई संलग्न गराउँथे । यो मूर्त साक्षरता, हरेक चाउरी र हतारको लेखोटमा स्पष्ट, डिजिटल सञ्चारले नक्कल गर्न सक्दैन ।हामीले के गुमायौं ?आजको डिजिटल संसारमा सन्देश पुर्‍याउनु र प्राप्त गर्नु तत्काल र सहज छ (एक क्लिक टाढा) । कागजको आवश्यकता छैन, पर्खाइ छैन, अनुष्ठान छैन । तर, सुविधा प्राप्त गर्दा हामीले सायद गहिराइ गुमायौं । प्रेमपत्रले हामीलाई रोकिन, प्रतिबिम्बित गर्न, कलात्मक बन्न प्रेरित गर्थ्यो । यसले हामीलाई सिकाएको थियो कि लेखन भक्तिपूर्ण कार्य हो । आजको जमानामा भाषा ‘डिस्पोजेबल’ छ । ‘आई लभ यु’ टाइप गर्न दुई सेकेन्ड लाग्छ र लगभग कुनै विचार लाग्दैन ।यसबाहेक, आजको डिजिटल साक्षरतामा प्राय: भावनात्मक गम्भीरताको कमी हुन्छ । इमोजीले रूपकको ठाउँ लिन्छ । लाइकले पत्रको ठाउँ लिन्छ । भावनात्मक रूपमा लगानी गरिएको सञ्चारमार्फत हुने सिकाइ अब बिट्स र पिक्सेलमा छरिएको छ, प्राय: सूक्ष्मताविहीन । यसको अर्थ आधुनिक प्रेममा अर्थको कमी छ भन्नु होइन । तर, पुरानो तरिकामा के प्राप्त भयो— र के पुन: प्राप्त गर्न लायक हुन सक्छ— सम्झनु महत्त्वपूर्ण छ । साक्षरताविद्हरू के भन्छन् भने अबको डिजिटल संसारमा साक्षरताको परिभाषासमेत फेर्नु जरुरी भइसक्यो ।निष्कर्ष : प्रेमको रूपमा साक्षरता, मुक्तिको रूपमा साक्षरताफोन नभएका दिनहरूमा प्रेमपत्र लेख्ने र पढ्नेहरू केवल प्रेमीहरू थिएनन् । तिनीहरू आकस्मिक कविहरू, गोप्य सिक्नेहरू र भाषाको एक शान्त क्रान्तिका सहभागीहरू थिए । औपचारिक स्रोतहरूको अभावमा— फोन थिएन, कथाका किताबहरू थिएनन्, अनुमति थिएन— उनीहरूले भावना, रूप र अभिव्यक्तिको एक भूमिगत विद्यालय निर्माण गरे ।प्रेमपत्र, एक विश्वसनीय सन्देशवाहकको हातबाट पास हुँदै, रोमान्स र शिक्षा दुवैको माध्यम बन्यो । यसले युवाहरूलाई कसरी महसुस गर्ने मात्र होइन, आफूले के महसुस गरेका छन् भन्ने कुरा कसरी व्यक्त गर्ने भन्ने पनि सिकायो । र, त्यो नाजुक, पट्याइएको कागजको टुक्रामा, उनीहरूले शब्दहरूको जादू— र, थाहै नपाई, साक्षरताको शक्ति— पत्ता लगाए ।आज शिक्षाविद्हरू र समाजहरूले साक्षरतालाई कसरी राम्रोसँग पालनपोषण गर्ने भनेर चिन्तन गर्दा, यी पत्रहरूको कथाले हामीलाई सम्झाउँछ : सबैभन्दा राम्रो सिकाइ तब हुन्छ, जब यो वास्तविक जीवनमा आधारित हुन्छ, भावनाले भरिएको हुन्छ र मानिसहरूबीच साझा हुन्छ । मौनतामा पनि, गोप्य रूपमा पनि, युवा हृदयहरू सिकिरहेका थिए— र, प्रेममार्फत, उनीहरू संसारमा आफ्नो बाटो लेखिरहेका थिए ।"
ट्वाइलेट पेपरमा उपन्यास !,"कहिलेकाहीँ लेखकहरूसँगको भेट निकै नै रोचक र अप्रत्याशित हुने गर्छ । आफूलाई मनपर्ने लेखक आमने–सामने भेटिए त अहोभाग्य नै भयो । तर, कहिलेकाहीँ उनीहरूसँग भेट अप्रत्यक्ष पनि हुने गर्छ । कहिले कुनै पुस्तकालयमा, कहिले कुनै फुटनोटमा त कहिले कुनै किताबी पानामा पनि भेटिन्छन् लेखक । मैले पहिलोपल्ट नगुगी वा थियोंगोको नाम लेखक सञ्जीव उप्रेतीको ‘सिद्धान्तका कुरा’ मा पढें ।झन्डै १० वर्षअघि एमएको थेसिस लेख्नका लागि सामग्री खोज्दै थिएँ, त्यत्तिकैमा एक पंक्तिमा नगुगी वा थियोंगो देखें । म त्यहीँ अडिएँ । गुगल गरें, उनका किताबहरू देखें । अन्तत: उनको ‘अ ग्रेन अफ ह्विट’ मा थेसिस लेख्ने निधो गरें । यसरी नेपाली पुस्तकमै भएको थियो मेरो भेट नगुगीसँग ।पछि अन्य उपन्यास र संस्मरणहरू पढेपछि थाहा भयो नगुगी वा थियोंगो अफ्रिकी साहित्यका एक दिग्गज रहेछन् । अफ्रिकी साहित्यका योद्धाका रूपमा परिचित उनै नगुगी गत मे २८ मा ८७ वर्षको उमेरमा अस्ताए ।नगुगी वा थियोंगो सन् १९३८ मा केन्याको लिमुरुमा जन्मिएका थिए । उनी दोस्रो विश्वयुद्ध सुरु हुनुभन्दा केही समयअघि जन्मिएका थिए । उनका बुबा थियोंगो वा नडुकुले प्रथम विश्वयुद्धका प्रभाव प्रत्यक्ष भोगे । विश्वयुद्धमा सहभागी हुनुपर्छ भनेरै नडुकुले स्वास्थ्य जाँचका लागि जाँदा जडीबुटी चपाइरहन्थे ताकि शरीरको तापक्रम बढोस् ।बाल्यकालमा बुबाआमासँगको सम्बन्ध र तीतामीठा भोगाइ नगुगीले ‘ड्रिम्स इन अ टाइम अफ वार : अ चाइल्डहुड मेमोयर’ मा पोखेका छन्, ‘सयौं अफ्रिकी बेलायतविरुद्धको जर्मन इस्ट अफ्रिकी अभियानमा मारिए । मेरा बुबा पनि गएको भए त्यसैको सिकार हुन्थे होलान् । र, सायदै म जन्मिन्थें होला ।’बेलायती उपनिवेशवादविरुद्ध संघर्ष चर्कंदै जाँदा नगुगी उच्च शिक्षाका लागि युगान्डाको कम्पाला पुगे । उनले माकेरेरे विश्वविद्यालयबाट स्नातक तह सके । त्यस्तै लिड्स विश्वविद्यालयबाट स्नातकोत्तर गरे । उनले नैरोबी, नर्थवेस्टर्न, यल हुँदै क्यालिफोर्निया विश्वविद्यालयसम्म प्राध्यापन गरे ।केन्याली संस्कृति र ब्रिटिस उपनिवेशवादविरुद्धको केन्याली संघर्षकै सेरोफेरोमा उनले थुप्रै कृति लेखेका छन् । चर्चित उपन्यास ‘विप नट चाइल्ड’ मा केन्याली स्वतन्त्रताका लागि माउमाउ विद्रोहका दौरान एउटा गिकुयु परिवारले गरेको संघर्ष चित्रण गरिएको छ । यसलाई पूर्वी अफ्रिकी लेखकबाट अंग्रेजीमा लेखिएको पहिलो उपन्याससमेत मानिन्छ । त्यस्तै ‘रिभर विट्विन’ मा धार्मिक द्वन्द्वले बिछोडिएका प्रेमीका कथा छन् ।‘अ ग्रेन अफ ह्विट’ सन् १९६७ मा छापिएको नगुगीको तेस्रो उपन्यास हो । केन्या स्वतन्त्रताका लागि लडिरहेका बेला थबाई गाउँको परिवेशमा आधारित उपन्यास हो । एउटा गिकुयु गाउँ उहुरु (स्वतन्त्रता) उत्सवको तयारीमा हुन्छ । उपन्यासका घटनाक्रम जम्मा ४ दिनका भए पनि नगुगीले सन् १९५० र ६० को दशकका राजनीतिक र सामाजिक परिवेश समेटेका छन् ।उपन्यासको मुख्य पात्र किहिका काल्पनिक हो । तर, जोमो केन्याता भने वास्तविक पात्र हुन् । त्यस्तै माउ–माउ विद्रोह पनि वास्तविक नै हो । यथार्थ र कल्पना मिश्रित यस उपन्यासमा केन्याली पहिचान र सांस्कृतिक मूल्य मान्यता स्थापित गरिएको छ । केन्या १२ डिसेम्बर १९६३ मा बेलायती औपनिवेशिक शासनबाट स्वतन्त्र भएको थियो ।सन् १९८६ मा नगुगीले ‘अ ग्रेन अफ ह्विट’ को पुनर्लेखन गरे । २००२ को संस्करणमा साहित्यकार अब्दुलरजाक गुर्नाहले ‘इन्ट्रोडक्सन’ लेखेका छन् । तान्जानियामा जन्मेका उनै गुर्नाहले २०२१ को नोबेल साहित्य पुरस्कार पाए । ‘अ ग्रेन अफ ह्विट एउटा राजनीतिक आख्यान हो । यो राजनीतिक छ किनकि यसले एउटा यस्तो चेतनाको इतिहासको विकासक्रम देखाउँछ,’ गुर्नाह लेख्छन् ।जेल–जीवन र निर्वासनयुवा नगुगीका लागि जोमो केन्याता नायक थिए । गिकुयुहरूको भूमि अधिकारका लागि लडेका थिए । तर, स्वतन्त्रतापछि जब केन्याको प्रथम राष्ट्रपति बने, केन्याताले आफ्ना वाचा बिर्सिए । त्यसैले त सरकारको कडा आलोचना गर्दै नगुगीले सन् १९७७ मा ‘पेटल्स अफ ब्लड’ लेखे । तर, त्यसै साल अर्कै कृतिका कारण उनी जेल परे ।नगुगी वा मिरीसँगको सहकार्यमा लेखिएको ‘नगाहिका नदेन्दा’ (आई विल म्यारी, ह्वेन आई वान्ट) नाटक लेखेकै कारण दुवै जनालाई जेल हालियो । कामिरिथु एडुकेसनल एन्ड कल्चरल सेन्टरमा मञ्चित उक्त नाटकमा स्वतन्त्रतापछि पनि कायम औपनिवेशिक अवशेष र केन्याली जनताले पाइरहेको दु:ख देखाइएको थियो । सरकारले बन्द नगराउन्जेल निरन्तर ६ हप्ता मञ्चन भएको थियो त्यो नाटक । दुवैलाई डिसेम्बर १९७७ देखि डिसेम्बर १९७८ सम्म जेलमा राखिएको थियो । जेलबाट छुट्नेबित्तिकै दुवै जना निर्वासनमा गए, नगुगी वा मिरी जिम्बाब्वेतिर भागे ।नगुगी वा थियोंगो पहिले बेलायत अनि अमेरिकातिर लागे । उनीहरूलाई नैरोबीस्थित उच्च सुरक्षायुक्त कामिती जेलमा राखिएको थियो । पहिचानकै लागि लडेका नगुगीको जेलमा कुनै नाम थिएन । उनी चिनिन्थे केवल संख्याले । उनी आफ्नो जेल संस्मरण ‘रेस्लिङ विथ द डेविल : ए प्रिजन मेमोयर’ मा भन्छन्, ‘यहाँ मेरो कुनै नाम छैन ।फाइलको एउटा नम्बर मात्र त छ, के–६, ७७ ।’ हुन पनि आधुनिक शासन प्रणाली र कर्मचारीतन्त्रले नागरिकलाई संख्याले मात्र चिन्छ । चाहे त्यो नागरिकता नम्बर होस्, वा राहदानी । संख्या नै मान्छेको पहिचान बनाइएको छ । डब्लू एच अडेनले सन् १९४० मै यसै विषयवस्तुमा आधारित भएर ‘अननोन सिटिजन’ लेखेका थिए । उनको कविताको सार हो– आधुनिक राज्य व्यवस्था व्यक्तिको पहिचान उसको मानवता वा भावनात्मक जीवनबाट नभई आँकडा, रेकर्ड र सामाजिक अनुशासनबाट निर्धारण गर्छ ।नगुगीकै जेल जीवनतिर फर्कौं, उनले जेलमा ट्वाइलेट पेपरमा उपन्यास लेख्न थाले । नगुगीले गिकुयु भाषाको आफ्नो पहिलो उपन्यास ‘कैतानी मुथराबा–इनी’ (डेभिल अन द क्रस) लेखे । जेलमा गिकुयुमा लेख्दा शब्द नआएर दु:ख पाएको उनले ‘पेरिस रिभ्यु’ सँग २०२२ को एउटा अन्तर्वार्तामा सुनाएका छन् ।मार्क्स र एंगेल्सबाट प्रभावित नगुगी भूमिगत साहित्यिक आन्दोलन ‘डिसेम्बर ट्वेल्भ मुभमेन्ट’ (डीटीएम) मा सरिक भए । डीटीएम राज्यविरुद्धको एउटा बौद्धिक संघर्ष थियो, जसले सरकारविरोधी पर्चा र साहित्य छापेर देशभर बाँड्ने काम गर्‍यो । केन्याताको मृत्युपछि उपराष्ट्रपति ड्यानियल आराप मोई राष्ट्रपति बनेपछि छुटेका थिए नगुगीलगायतका राजनीतिक बन्दी । सुरुमा उदार देखिए पनि ड्यानियल पनि तानाशाही शैलीमै अघि बढे ।नगुगी १९८२ पछि २००४ मा मात्र केन्या फर्किएका थिए । त्यतिबेला मोईले राजीनामा दिइसकेका थिए । उनी ‘विजार्ड अफ द क्रो’ को विमोचनका लागि आएका थिए । केन्यामा भव्य स्वागत भयो उनको । तर, दुई हप्ताको बसाइमा उनले कहिल्यै नबिर्सने गरी चोट सहनुपर्‍यो । एउटा सशस्त्र समूहले उनीमाथि आक्रमण गर्‍यो । श्रीमतीमाथि त बलात्कार नै भयो । त्यो आक्रमणबारे उनी भन्छन्, ‘यो सामान्य लुटपाट होइन । पुरानै शासनको अवशेषबाट हामीलाई हतोत्साही पार्न घटाइएको घटना थियो ।’भाषिक पहिचानका लागि संघर्षभाषाबारे नगुगी अलि कडै छन् र त भन्छन्– गोली शारीरिक दासत्वको माध्यम हो भने भाषा आध्यात्मिक दासत्वको माध्यम । भाषिक दासत्व स्वीकार गर्न नचाहेकै कारण विश्वमा युद्ध नै भएका छन् । फ्रान्सेली साम्राज्यवादबाट अल्जेरियाको स्वतन्त्रता–आन्दोलन होस् वा पाकिस्तानबाट उर्दू लादिएपछि बंगलादेशको मुक्ति–संघर्ष, भाषिक पहिचानकै उपज हुन् ।साम्राज्यवादविरुद्धको लडाइँमा भाषिक एकता एउटा मजबुत साधनका रूपमा खडा भएको थियो । यसरी नै केन्यालीहरूले पनि स्वतन्त्रताका लागि अंग्रेजी भाषा मात्र नभई, शैक्षिक प्रणाली र चाडबाडसमेत बहिष्कार गर्न थाले । ह्यारी थुकु, मणिलाल देसाईहरूले केन्याली स्वतन्त्रता संग्राममा डटेर लडे ।भाषिक एकताले जस्तोसुकै लडाइँ पनि जित्न सकिनेमा नगुगीको पनि विश्वास थियो । साम्राज्यवादविरुद्धको लडाइँमा अफ्रिकीहरू एक हुनुपर्नेमा दृढ विश्वास थियो । उनी भन्थे– एकताबद्ध जनतालाई कहिल्यै हराउन सकिन्न ।नगुगी लेखनमा मात्र होइन, नाममै पनि अफ्रिका फर्किएका हुन् । सुरुमा जेम्स नगुगीका नामबाट उनका थुप्रै पुस्तक प्रकाशित छन् । सन् १९७७ मा पहिलोपल्ट नगुगी वा थियोंगोको नाममा प्रकाशित भएको पुस्तक हो ‘पेटल्स अफ ब्लड’ । यस उपन्यासमा शिक्षालाई मुक्तिको माध्यम मानिएको छैन । नगुगीको तर्क छ कि, ‘पढे लेखेका अभिजात वर्ग नै जनतासँग विश्वासघात गर्छन् ।’सन् १९८६–८७ मा प्रकाशित ‘डिकोलोनाइजिङ द माइन्ड : द पोलिटिक्स अफ ल्यांग्वेज इन अफ्रिकन लिटरेचर’ मा नगुगीको एउटा ‘स्टेटमेन्ट’ छ । जहाँ उनी भन्छन्, ‘पेटल्स अफ ब्लड’ पछि नाटक, उपन्यास र कथा लेखनमा अंग्रेजी भाषालाई मैले ‘अलबिदा’ भनें । तर यो पुस्तकचाहिँ मेरा सबैखाले लेखनबाट अंग्रेजीलाई ‘फेयरवेल’ हो । अबदेखि म गिकुयु वा स्वाहिलीमा लेख्नेछु ।’अंग्रेजी भाषामा लोकप्रिय भइसकेका नगुगी गिकुयुभाषीमा सीमित हुन्छन् भनेर धेरैले चिन्ता व्यक्त गरे । जेम्स करी संस्मरण ‘अफ्रिका राइट्स ब्याक’ मा लेख्छन् : नगुगी ती अफ्रिकी लेखकहरूमा पर्थे, जसले शब्दकै माध्यमबाट जीविका चलाउने प्रयास गरे । आफ्ना पाठकलाई केवल गिकुयुभाषीमा सीमित गर्नु व्यावसायिक दृष्टिकोणबाट आत्महत्या जस्तै प्रतीत हुन्थ्यो ।नगुगीको निधनको खबरको अर्को दिन म नाइजेरियाली लेखक एवं जर्जिया कलेज एन्ड स्टेट युनिभर्सिटीमा क्रिएटिभ राइटिङकी सहप्राध्यापक चिका उनिग्वेसँग भाषा र अफ्रिकी साहित्यबारे संवाद गरेको थिएँ । उनले नगुगी, अफ्रिकी साहित्य र स्थानीय भाषाबारे आफ्ना अनुभव सुनाइन् ।‘अंग्रेजी उपनिवेशित समाजका मानिसहरूका लागि एउटा बोझका रूपमा थोपरिएको भाषा हो । तर, हामीले त्यो बोझलाई शक्तिका रूपमा बदल्यौं । यो हाम्रो बोलीचालीको भाषा मात्र होइन, यसैमार्फत हामी बाँकी दुनियाँसँग संवाद गर्न पनि सक्छौं । अंग्रेजी हाम्रो ‘सौतेनी मातृभाषा’ हो र यसलाई हामीले हाम्रैअनुसार बदल्यौं ।’केन्याली लेखक केरी बाराकाले २ वर्षअघि क्यालिफोर्नियास्थित घरमा ३ दिन बसेर नगुगीसँग संवाद गरेका थिए । उक्त संवादका आधारमा बाराकाले ‘गार्जियन’ मा लामो आलेख लेखेका छन्, जसमा नगुगीलाई सोधिएको छ, ‘आजकल केन्याली अंग्रेजी वा नाइजेरियाली अंग्रेजी भनेर चर्चा हुने गरेको छ नि !’ नगुगीको जवाफ छ, ‘अंग्रेजी अफ्रिकी भाषा होइन । फ्रेन्च र स्पेनिस पनि होइनन् । केन्याली र नाइजेरियाली अंग्रेजी भन्नु बकवास हो । सामान्यीकृत असमान्यताको सटीक उदाहरण हो यो ।’सन् १९६४ मा ‘द अफ्रिकन राइटर एन्ड द इंग्लिस ल्यांग्वेज’ शीर्षकको मन्तव्यमा चिनुवा अचेबेले भनेका थिए, ‘के यो ठीक हो एक व्यक्ति मातृभाषा त्यागेर अरू कसैको भाषा अपनाउनु ? यो एउटा भयानक विश्वासघातजस्तो पनि लाग्छ । साथै अपराधबोध पनि हुन्छ । तर मसँग कुनै विकल्प थिए । मलाई यो भाषा दिइयो र म यो भाषा प्रयोग गर्न रुचाउँछु ।’तर, अचेबेको यही भनाइमा विरोधाभास देखिएको नगुगीको भनाइ छ । भाषाका बारेमा अचेबे र नगुगीबीच मतभेद भई नै राख्यो । नगुगी भन्थे, ‘मैले अचेबेलाई कहिल्यै पनि व्यक्तिगत रूपमा आक्रमण गरेको छैन । लेखकका रूपमा म उनलाई प्रशंसा गर्छु । तर, अफ्रिकी पात्रहरूले कसरी ‘पर्फेक्ट इंग्लिस’ बोल्न सक्छन् भन्ने त प्रश्न हो नि !’ आफूले आलोचना गरेकै कारण अचेबेले पुस्तकबाट आफ्नो उद्धरण हटाएको पनि नगुगीको आरोप छ ।उनिग्वे भने अचेबेकै मतमा सहमत छिन् । ‘जब म अंग्रेजीमा लेख्छु, अचेबेले एकपल्ट भनेझैं, म वास्तवमा ‘इग्बो भाषा’ को अंग्रेजीमा लेखिरहेको हुन्छ । मेरा वाक्य रचना, शब्द–चयन सबै इग्बोमै ढल्किएको हुन्छ । चिकोदिल्ली एमेलुमाडुको उपन्यास ‘ड्याजलिङ’ अंग्रेजीमा त लेखिएको हो तर त्यो अंग्रेजी इग्बो बोल्ने जोसुकै व्यक्तिलाई पनि इग्बोझैं लाग्छ,’ उनले लेखन–अनुभव सुनाइन् ।भविष्यमा आ–आफ्ना भाषामा लेख्ने भन्ने कुरामा नगुगीसँग उनी कहिल्यै पनि सहमत हुन सकिनन् । ‘नाइजेरियामा मात्र ३ सयभन्दा बढी भाषा छन् । हामीले यस्तो गर्न पनि सक्थ्यौं होला, तर उपनिवेशवादकै कारण भन्नुपर्छ पहिले नै हाम्रो देशका राम्रा विद्यालयहरूमा स्थानीय भाषालाई हतोत्साहित गरिएको छ । यसकारण कुनै व्यक्ति मज्जाले इग्बो बोल्न त सक्ला, तर त्यही स्तरमा उसले लेख्न सक्दैन,’ उनी भन्छिन् ।आफूहरूमाथि थोपरिएको भाषालाई आफूअनुसार नै ढालेर लेख्नु नै व्यावहारिक र क्रान्तिकारी तरिका हुने पनि उनिग्वेको मत छ । स्थानीय भाषालाई प्रवर्द्धन गर्ने कुरामा भावुक थिए नगुगी । र, उनका आफ्नै तर्क थिए । तर, उनिग्वे भने स्थानीय भाषामा प्रकाशन अत्यन्तै कठिन काम हो भन्छिन् ।‘प्रकाशनको पनि त्यस्तै समस्या छ । कहाँ छन् स्वदेशी भाषामा किताब छाप्न तयार प्रकाशक ? तपाईंलाई म नाइजेरियाकै उदाहरण दिन्छु, हाम्रोमा इग्बो अखबारसम्म छैन । इग्बोमा कसैले छाप्नै चाहन्नन् । उपनिवेशवादकै देन भन्नुपर्छ जो इग्बो पढ्छन्, उनीहरू आम रूपमा अंग्रेजी नै राम्रोसँग पढ्न सक्छन् । यस्तोमा कुन प्रकाशकले पर्याप्त पाठकको सुनिश्चित नभई किताब छाप्न चाहन्छ ।’त्यसो त सन् २०१८ मा नगुगीको गिकुयु भाषामा महाकाव्यात्मक पद्य कथा ‘केन्दा मुइयुरु : रुगानो वा गिकुयु ना मुम्बी’ प्रकाशित भयो । गिकुयु समुदायको लोककथा, मिथक र सांस्कृतिक कथा काव्यात्मक लयमा प्रस्तुत यो पुस्तक इस्ट अफ्रिकन एजुकेसनल पब्लिसर्सले छापेको हो । लागोसका कुनै पुस्तक पसलमा गिकुयु भाषाको यो पुस्तक नपाएको उनिग्वेको भनाइ छ । उनले सुनाइन्, ‘इस्ट अफ्रिकनले आफूलाई अफ्रिका सबैभन्दा ठूलो प्रकाशक दाबी गर्छ । तर, लागोसका कुनै बुकस्टोरमा मैले यो पुस्तक भेटिनँ ।’यही पुस्तक सन् २०२० मा पेन्गुइन र्‍यान्डम हाउस, यूकेबाट ‘द पर्फेक्ट नाइन : द इपिक अफ गिकुयु एन्ड मुम्बी’ नाममा अंग्रेजीमा छापियो । नगुगी आफैंले यसलाई अंग्रेजीमा अनुवाद गरेका थिए । २०२१ मा अन्तर्राष्ट्रिय बुकर पुरस्कारको ‘लङलिस्ट’ मा पनि पर्‍यो, अन्तर्राष्ट्रिय बजारमा राम्रै बिक्यो पनि । गिकुयुमा किताब नपाउने अवस्था छ तर अंग्रेजीमा राम्रै बिक्यो ।बिक्री र सफलताभन्दा पहिले पहिचानलाई प्राथमिकता दिए नगुगीले । उनिग्वेकै भनाइमा– नगुगी यसकारण स्थापित भए कि उनले आफ्नै सपनालाई पछ्याउने साहस गरे । नगुगीले केही वर्षअघि प्रकाशित पुस्तक ‘सेक्युर द बेस’ मा भनेका पनि छन्, ‘५० लाख जनसंख्या भएको डेनिस भाषा र ६० लाख गिकुयु भाषामा कति किताब लेखिएका छन् । डेनिसमा असंख्य छन् तर गिकुयुमा नगण्य । योरुबाभाषी झन्डै ४० लाख छन्, स्विडिस ९० लाख तर बौद्धिक उत्पादनमा आकाश–जमिन फरक छ ।’ राजनीतिक र आर्थिक क्षेत्रमा अफ्रिका ज्ञान–उत्पादनको ठाउँ भए पनि लेखकहरूले स्थानीय लेखकले नजरअन्दाज गरेकामा उनी गुनासो गर्छन् ।सधैं नोबेल–चर्चानोबेल पुरस्कार जितेपछि चर्चा हुनु त स्वाभाविक नै भयो । तर, नोबेल नपाई पनि हरेक वर्ष धेरैको चर्चा हुने गर्छ । तीमध्येका एक हुन केन्याली लेखक नगुगी वा थियोंगो । नगुगीले किन नोबेल पाएनन् भनेर पनि समीक्षकहरूका टिप्पणी प्रकाशित छन् । केहीको तर्क छ कि– नगुगीको राजनीतिक प्रतिबद्धताले कहिलेकाहीँ उनको लेखनलाई कमजोर बनाउँछ ।नाइजेरियाली समीक्षक अडवाले माजा–पियर्स भन्छन्, ‘गिकुयु भाषामा लेख्ने निर्णयले नगुगीले भारी मूल्य चुकाउनुपर्‍यो ।’ युगान्डाकी उपन्यासकार जेनिफर माकुम्बी त झन् नगुगीको लेखन प्रचारबाजीबाट माथि उठ्न नसकेको आरोप लगाउँछिन् । जसले जे भने पनि नगुगी अफ्रिकी साहित्यका महान् साधक हुन् । केरी बाराकाले भनेझैं उनले किन नोबेल पुरस्कार पाएनन् भन्ने कुरा स्विडिस एकेडेमीलाई मात्र थाहा छ ।६ दशकदेखि अनवरत लेखनमा सक्रिय नगुगीलाई केही वर्षदेखि भने रोगले गलाएको थियो । उनी बाहिरफेर त्यति हिँड्दैनथे । सन् १९९५ मै उनलाई प्रोस्टेट क्यान्सर भएको थियो । डाक्टरहरूले भनेका थिए– ३ महिनाभन्दा बढी बाँच्दैनौ । सन् २०१९ मा मुटुको बाइपास सर्जरी गर्नुपर्‍यो । त्यत्तिकैमा मिर्गौला पनि फेल भयो । हप्तामा तीनपटक डायलसिस गराउनुपर्थ्यो । त्यसैले केही वर्षदेखि उनी क्यालिफोर्नियास्थित घरमै स्वास्थ्यलाभ गरिरहेका थिए ।कसैलाई भेट्नु वा अन्तर्वार्ता दिनुपर्‍यो भने कि त घरमै बोलाउँथे कि टेलिफोनमा कुराकानी । घरबाटै सेमिनारहरूमा सहभागी हुन्थे । बेलायती औपनिवेशिक शासनकालदेखि नै केन्याली भूमि छाडेर यताउति गर्न बाध्य भए पनि उनको लेखाइमा केन्या र अफ्रिका कहिल्यै छुटेन । देश छाडे तर नगुगीको कलमले अफ्रिकी माटो छाडेन । अफ्रिकी आदिम कथालाई जीवन्त बनाएर बिदा भए उनी ।"
गोलोकमा डिभोर्स,"पत्रकार/कथाकार दिपक समीरको कथासङ्ग्रह ‘मुनामदनको डिभोर्स पार्टी’ मा स्वर्ग, नर्क, प्रेत, हत्या, मृत्यु र आत्मासँग जोडिएका कथाहरू छन् । यी कथाले पाठक–मस्तिष्कमा अत्यास जन्माउँछ ।पहिलो कथा ‘बलात्कारीलाई प्रेमपत्र’ मा चौध वर्षकी बालिका अर्चनामाथिको बलात्कारले पाठक–हृदय छेदन गर्छ । गरिबी, अभाव, गाउँको बसाइ, बुबा वैदेशिक रोजगारीमा, आमाको दुःख, अनि हुर्कंदै गरेकी कोपिला फक्रनै नपाई निमोठिएको भयानक कथा छ । बालिका अर्चना भन्छे– ‘मेरो बाल मस्तिष्कले आफूजस्तै निश्चल देख्यो, भरोसा गर्‍यो र अन्तिममा लुट्यो ।’ कथाले बालबच्चालाई कस्तो प्रलोभनमा फसाइन्छ भन्ने वर्णन गर्छ ।‘एक रात प्रेतसँग’ कथा स्वैरकल्पनामा आधारित छ । कथाले मोडलिङ गर्दै वेश्यावृत्तिमा लागेकी सियन हुर्किएको जीवन भन्छ । अल्पायुमै आत्महत्या गरेका, नदीमा हामफालेर, विष पिएर, गोली लागेर वा चक्कु प्रहारबाट हत्या भएका प्रेतात्मासँगको जम्काभेटले पाठकलाई रनथन्याउँछ ।अँध्यारो थिएटरभित्र भ्यालेन्टाइन र जुलियाको नाटक हेरेजस्तो अनुभूत गराउँछ– ‘नवराज विकको भ्यालेन्टाइन डे’ कथाले । जातीय छुवाछूतको सिकार भएको नवराज विकको अधुरो प्रेम–कहानीलाई अमर बनाएको छ कथाले । ‘हिउँको सिन्दूर’ कथाले सगरमाथा र हिउँसँग जुधेका विश्वविख्यात आरोहीको संघर्ष वाचन गर्छ । पासाङ र नाम्गेल हिउँमाथि प्रेमालाप गर्दै, रमाउँदै जान्छन् र हिउँभित्र विलय हुन्छन् ।‘हिटलरकी प्रेमिका’ कथामा विश्वयुद्घ, बन्दुक–बारुद, आचरण, प्रेम, भूमिगत जीवन, आत्महत्या छ । ‘मुनामदनको डिभोर्स पार्टी’ कथाले गोलोक अर्थात् स्वर्गमा ठूलो सम्मेलन गराएको छ । पृथ्वीलोकको बेथिति, विसंगति र सामाजिक सञ्जालको बढ्दो प्रयोगलाई कथाले खुलस्त पार्छ । स्वर्गमा पनि ‘युनिभर्सल डिभोर्स सर्भिस’ कार्यालय खोलेर वकिलले अर्थोपार्जन गरेको छ । स्वर्गमा मुना र मदनको सम्बन्धविच्छेद कार्य सम्पन्न गराउँछ– वकिलले ।‘ब्रो लाइटर छ ?’ कथा छ, जसमा सिंगापुरलाई समृद्घ बनाउने नेता ली क्वान युलाई एउटा ट्याक्सी ड्राइभरले काठमाडौंको कुनाकुना घुमाउँछ । कथाले यहाँका भ्रष्ट नेतालाई झापड हान्छ । ‘मैना’ कथाले १५ वर्षकी मैना सुनारको बलात्कार, हत्या र न्याय नपाएको शृंखला सुनाउँछ । त्यस्ता हत्यारालाई यमराजले भकभक उम्लिरहेको तेलकुण्डमा डुबाओस्, शरीरभरि स्याउँस्याउँती किरा परोस् भन्छन् कथाकार ।‘उजेली तिमीलाई के ल्याइदिऊँ ?’ आकर्षक उपहारको पर्खाइमा बेसेकी श्रीमतीको कथा हो । उजेली र नुरुमान समय र परिस्थिति, गरिबी र अभावका कारण परिवारबाट टाढिन्छन् । नुरुमान सोध्छ, ‘उजेली तिमीलाई के ल्याइदिऊँ ?’ तर, श्रीमान् पार्थिव शरीर भएर बन्द बाकसमा आउँछन् । कथाले वैदेशिक रोजगारीको पीडा वर्णन गर्छ ।‘किरा परेको गिदी’ स्वर्गको विज्ञान प्रयोगशालामा गिदी परीक्षण गर्दा किरा भेटिएपछि पृथ्वीलोकको मानवमा दया, करुणा, धर्म हराउँदै गएको कथा हो ।कथाहरू स्वैरकाल्पनिक भए पनि ती इतिहासबाट प्रभावित छन् । इतिहास रचेका पात्रहरूको नाम, काम, जीवन समेटिएका कथाहरूले समाजको दर्पण देखाउँछ । ‘मुनामदनको डिभोर्स पार्टी’ भित्रका कथाहरू अलौकिक, रहस्यमय, सन्देशमूलक र पठनीय छन् ।"
प्रतिरोधको सिलिदुङ,"सिली’ भनेको साकेलामा नाचिने सांस्कृतिक नृत्य भइहाल्यो । किराँत राई भाषामा दुङको अर्थ हुन्छ– समय/युग । ‘सिलिदुङ’ अर्थात् साकेलाको युग । मुन्दुममा वर्णित उँधौली र उँभौलीको याम । एउटा सांस्कृतिक चैतन्यको समय ।कवि गिलु रातोसको कवितासंग्रह ‘सिलिदुङ’ मा त्यही समयको सौन्दर्य र अविव्यञ्जना लेखिएको छ ।४५ कविता भएको संग्रहमा चार खण्ड छन्– प्रतिरोध, मिथक र अस्तित्व, चुलो र गौनसे दाइ । चौथो खण्डमा ‘देब्रे हातको पेचुरी’ शीर्षकको एउटै मात्र कविता छ, जुन कवि–चित्रकार अर्जुन खालिङमाथि लेखिएको छ । अन्य कविता भने सांस्कृतिक चिन्तनले ओतप्रोत छन् । ती कविता पढ्दा सहजै अनुमान लगाउन सकिन्छ– कवि रातोसले सांस्कृतिक प्रतिरोधका माध्यमबाट एउटा बेग्लै वैचारिकीको निर्माण गर्न खोजेका छन् ।दोस्रो र तेस्रो खण्डका अधिकांश कवितामा कविले किराँत–राई जातिको मिथक र सांस्कृतिक सौन्दर्यको पाटो उजागर गरेका छन् । फरक सभ्यताको इतिहास बोकेको मुन्दुमी पात्र, स्थान र परिवेशका माध्यमबाट समानता र सहिष्णुताको युनिभर्सल कथा भन्न खोज्नु कविको उद्देश्य हो । कथा भन्दै गर्दा कतै चर्को सुनिन्छ त कतै नरम ! कवि कतै पुर्खा सम्झेर नोस्टाल्जिक हुन्छन् त कतै मेलाङ्कोलिक । स्थानीयता, मुन्दुमी बिम्ब र उपमाले सिँगारिएका कविता पढ्दा बेग्लै स्वाद पाइन्छ ।उनका कवितामा मिलन–बिछोड, दु:ख–सुख, हाँसो–आँसु र उहापोहजस्ता सस्ता भावना मात्रै छैनन् बरु सांस्कृतिक, आर्थिक, सामाजिक र राजनीतिक पक्षले प्रेममा ल्याउने संकट र समस्याको चिरफार पनि गरिएको छ । ती कवितामा वर्गीय असमानताको कुरूप यथार्थ पनि छ, परिवर्तनको सपना पनि ।पुरातन सोचबाट निर्देशित शासन व्यवस्था र सामाजिक संरचना रहिन्जेल विभेद, शोषण र असमानता विद्यमान रहिरहन्छ । विभेद र असमानता टड्कारो रहिन्जेल प्रतिरोध जारी रहन्छ । पहिलो खण्डको प्रायः कवितामा शासक र सत्ताविरुद्ध छेडिएको त्यही प्रतिरोधी आवाज मुखरित भएको छ ।उनको कवितामा सशक्त रूपमा आएको अर्को विषय हो– ‘जनयुद्ध’ । ती कवितामा योद्धाको जिजीविषा र नेतृत्वको राजनीतिक स्खलनको मार्मिक चित्रण छ । कवि रातोसका कविता वैचारिक रूपमा सशक्त र स्पष्ट भए पनि शिल्प र शैलीका हिसाबले बहुतै नाजुक छन् ।विचारलाई सरल र कलात्मक रूपले सम्प्रेषण गर्न सुन्दर क्राफ्ट हुनु सुनमा सुगन्ध हुनु हो । तर, कवि रातोस यस विषयमा चुकेका छन् । अर्को कमजोरी भाषामा छ । उनले त्यस्तो भाषा प्रयोग गरेका छन्, जुन कविताले माग गर्दैन । कुनै कविता त पढिसक्नै गाह्रो पर्छ । केही कविता अनावश्यक लामो छ । ती कविताले पुनर्लेखन र सम्पादनको माग गर्छन् । कति कविताको शीर्षक उपयुक्त लाग्दैन ।"
फैलियो कि खुम्चियो फिल्म महोत्सव ?,"नेपालमा लामो समयदेखि टिक्न सफल कुनै महोत्सव छ भने त्यो हो– काठमाडौं इन्टरनेसनल माउन्टेन फिल्म फेस्टिभल (किम्फ) । किम्फले गत साता मात्रै २२ औं संस्करण पूरा गर्‍यो । निरन्तरताकै हिसाबले हेर्ने हो भने किम्फ नेपालमा हुँदै आएका फिल्म महोत्सवमध्ये पुरानोमा पर्छ । हुन त डकुमेन्ट्रीसम्बन्धी महोत्सव ‘फिल्म साउथ एसिया’, मानव अधिकारको मुद्दा उठाउने ‘नेपाल अन्तर्राष्ट्रिय मानव अधिकार फिल्म फेस्टिभल’, व्यावसायिक फिल्म समेट्ने ‘नेपाल अन्तर्राष्ट्रिय फिल्म फेस्टिभल’ जस्ता महोत्सव सक्रिय आयोजना भइरहेकै छन्, तर यी महोत्सवले कति औं संस्करणसम्मको यात्रा तय गर्ला ? यसबीच ‘आदिवासी जनजाति फिल्म फेस्टिभल’ र ‘एकादेशमा’ जस्ता आस गरिएका महोत्सवले बीच बाटोमै यात्रा टुंग्याए ।आखिर भइरहेका यी महोत्सव पनि कहिलेसम्म हुने हुन् ? फिल्म महोत्सवले भोगिरहेको आर्थिक चुनौती सोच्दा निर्देशक मीन भामको दिमागमा यही प्रश्न घुम्छ ! आर्थिक पक्षमा विस्तारै प्रवेश गरौं, पहिले किम्फको २२ वर्षे यात्रा नियालौं ।सन् १९९७ मा सुरु भएको नेपालको पहिलो महोत्सव फिल्म साउथ एसिया (एफएसए) हो । त्यसपछि सन् २००० मा सुरु भयो– ‘किम्फ’ । सन् २००५ सम्म यी दुई महोत्सव हिमाल एसोसिएसनअन्तर्गत हुन्थ्यो, त्यो संस्थाको तत्कालीन कार्यकारी निर्देशक थिए– वसन्त थापा । दुई वर्षको अन्तरालमा हुँदै आएको किम्फ २००७ देखि बर्सेनि हुन थाल्यो । यसबीच किम्फले सन् २००७ बाटै नेपाल प्यानारोमामार्फत युवा फिल्मकर्मीलाई प्लेटफर्म दिन थाल्यो । थुप्रै नेपाली फिल्मकर्मी यही प्लेटफर्मबाट जन्मिए । कुनै बेला यही प्लेटफर्मका लागि फिल्म बनाउन फिल्मकर्मी हानाथाप गर्थे । मीन भामको ‘बाँसुल्ली’ होस् या दीपक रौनियारको ‘चौकठी’, मीन दीपकदेखि केसाङ छेतेनहरूका लागि पहिलो प्लेटफर्म किम्फ नै बन्यो । खास अर्थमा किम्फ उमेरकै हिसाबले किशोर अवस्था पार गरेर लक्का जवान भइसक्यो । तर, के जवान किम्फको जोस/जागर, ऊर्जा र उद्देश्य अहिले पनि सुरुवाती दिनमा झैं छ ? युवा उमेरमा प्रवेश गरिरहँदा किम्फमा फक्रँदै आएको परिपक्वता के ? के लामो समय टिक्नु मात्रै कुनै महोत्सवको उपलब्धि हो ? यो समयसम्म आइपुग्दा किम्फको स्वरूप कस्तो हुनुपर्थ्यो ? यो महोत्सव कति गुणाले फराकिलो बन्नुपर्थ्यो ? अथवा बृहत्तर र गुणस्तरमा किम्फको उचाइ कति अग्लो बन्यो ? २२ औं संस्करणमा आइपुग्दा किम्फको उचाइ अग्लियो कि छोटियो ? कि यसको गरिमा हिमालमा हिउँ पग्लिएझैं पग्लियो ? समीक्षा जरुरी छ ।लामो समय महोत्सवको निर्देशक रहेका वसन्त थापा किम्फ सोचेजस्तो बृहत्तर र गुणस्तरीय बन्न नसकेको स्विकार्छन् । ‘जुन किसिमको बृहत्तर र गुणस्तरीय महोत्सव सोचेको थिएँ, त्यो भइरहेको छैन । क्वालिटीको दृष्टिले होस् या दर्शकको सहभागिताका हिसाबले, ठूला सेलिब्रेटीलाई आकर्षित गर्ने महोत्सव हुन जरुरी छ । काठमाडौंमा हुने महोत्सवमा जानैपर्छ भन्ने भाष्य विश्वमा पुर्‍याउन सक्नुपर्छ । हामीले कलाको यो सफ्ट पावरलाई विश्व बजारमा बेच्न सक्छौं,’ उनले हालै भनेका थिए ।फिल्म : बिटविन द माउन्टेन एन्ड द स्काईखासमा उनले भनेझैं अहिलेसम्म किम्फले विश्वका प्रतिष्ठित फिल्म महोत्सव कान्स, भेनिस र बर्लिनझैं विश्व बजारलाई आकर्षित गर्नुपर्थ्यो । संसारका फिल्मकर्मीमा ‘किम्फमा जसरी पनि पुग्नुपर्छ’ भन्ने भाष्य निर्माण हुनुपर्थ्यो । काठमाडौंलाई दक्षिण एसियाकै सशक्त महोत्सव हुने हबका रूपमा चिनाउनु पर्थ्यो । औंलामा गन्न सकिने मात्रै होइन, अहिलेसम्म थुप्रै प्रतिभालाई प्लेटफर्म दिँदै हुर्काउनुपर्थ्यो । प्रतिभालाई प्लेटफर्म त किम्फले दिँदै आएको छ, तर ती प्रतिभा हुर्काउने अभ्यास भएको देखिन्न । बर्लिन, लोकार्नोहरूमा फिल्मकर्मी मात्रै नभई फिल्मसँग सम्बन्धित थुप्रै विधासँग आबद्ध प्रतिभालाई हुर्काउने, मेन्टरसिप र ‘एक्सपोजर’ दिने ‘ट्यालेन्ट’ देखि ‘एकेडेमी’ जस्ता प्लेटफर्म छन् । तर, नेपालमा बर्सेनि हुँदै आइरहेका महोत्सवमा नेपाली प्रतिभा हुर्काउने भिजन नहुनु दुःख नै हो । हुन त किम्फले युवा फिल्मकर्मी लक्षित गर्दै ‘नेपाल प्यानारोमा’ त सञ्चालनमा ल्याउँदै छ । तर, त्यो प्लेटफर्मबाट एकपटक फिल्म देखाइसकेका फिल्मकर्मीलाई मेन्टरसिप दिने अथवा फलो–अपको जिम्मा कसको ? निर्देशक दीपेन्द्र लामा यस किसिमको महोत्सवले फिल्मकर्मीको काम र गतिविधिको फलोअप गर्दै यो क्षेत्रको विकास गर्नुपर्ने धारणा राख्छन् । सन् २०१५ तिर किम्फमा फिल्म देखाएका युवा निर्देशक भन्छन्, ‘हामीले त्यतिबेला वास्तवमै किम्फकै लागि डकुमेन्ट्री बनाएका थियौं । हाम्रो डकुमेन्ट्रीले राम्रै प्रतिक्रिया पायो, किम्फले हाम्रा लागि प्लेटफर्म दियो । तर त्यसपछिको हाम्रो यात्रा के ? किम्फले हामीलाई फलोअपसमेत गरेन ।’खासमा किम्फले प्लेटफर्म दिने मात्रै होइन, विश्व बजारसँग पनि फिल्मकर्मीलाई जोडिदिनुपर्छ । प्लेटफर्म मात्रै दिने अनि बजारसँग नजोडिदिने हो भने ती फिल्मकर्मी हराउँदै जान्छन् । कुनैबेला किम्फमा बलियो उपस्थिति जनाएका अधिकांश युवा फिल्मकर्मी कहाँ पुगे, उनीहरू के गर्दै छन् ? झट्ट हेर्दा किम्फ हिजो जस्तो थियो, त्योभन्दा केही माथि मात्रै उठेको देखिन्छ । वसन्तकै शब्द सापटी लिएर भन्न सकिन्छ– किम्फ बृहत्तर बन्नै सकेन । आखिर किम्फजस्तो महोत्सवलाई बृहत्तर बनाउन नसक्नु कसको कमजोरी ? राज्यको कि किम्फ अगुवाको ?फिल्म : बटरफ्लाई भूटाननिर्देशक नवीन सुब्बाका अनुसार, किम्फले पहिल्यैदेखि पर्वतको विधा समायो र व्यावसायिक फिल्मसँगको दूरी बढ्यो । खासमा यो वर्षबाट किम्फले डकुमेन्ट्री पिच गर्ने ‘डकल्याब’ सुरु गर्‍यो । तर, किम्फले यसै किसिमको कार्यशालाहरू खडा गर्दै अहिलेसम्म पर्वतकै विधामा उहिल्यैदेखि फिल्मकर्मी जन्माउन सक्थ्यो । तर, हामीकहाँ पर्वतकै विधामा कथा भन्ने निर्देशक/विज्ञ/जनशक्ति २२ वर्षमा कति जन्मिए त ? हिमालसँग जोडिएका शेर्पादेखि थुप्रै जनशक्तिलाई तालिम दिँदै पर्वत विधाका फिल्मकर्मीका रूपमा स्थापित गर्न सकिन्थ्यो । तर, त्यतातिर खासै किम्फको चासो देखिएन । दक्षिण एसिया लक्षित गर्दै सुरु गरिएको ‘डकल्याब’ यो वर्ष किम्फकै ठूलै उपलब्धि हो । दक्षिण एसियाका फिल्मकर्मीले यो पटक यो प्लेटफर्ममा डकुमेन्ट्री पिच गर्ने अनि अवार्ड जित्ने प्लेटफर्म निर्माण गर्नु किम्फको सकारात्मक पाटो हो । डकल्याब झैं पर्वतकै विधामा फिल्म निर्माण गर्ने फिल्मकर्मी जन्माउने कार्यशाला किम्फले पहिल्यै सुरु गर्नुपर्थ्यो । तर, ‘ढिलो आयो कडा आयो’ शैलीमा ‘डक ल्याब’ सुरु हुनु सुखद् पक्ष हो ।अन्तर्राष्ट्रिय विधामा यो पालि सशक्त फिल्महरू छानिएका थिए । नेपाल प्यानारोमामै पनि आशा लाग्दा नेपाली फिल्मकर्मीका फिल्म देखाइए । ‘बिट्विन द माउन्टेन एन्ड दि स्काई’ जस्तो सशक्त डकुमेन्ट्रीलाई उता अमेरिकाको हलमा प्रदर्शनरत रहँदै महोत्सवमा देखाउनु सबल पक्ष रह्यो । डकुमेन्ट्रीमा सीएनएन हिरो म्यागी डोयनको समाजसेवादेखि व्यक्तिगत अनुभूतिमार्फत परिवार, प्रेम, एकता र मेलमिलापका विभिन्न पक्ष खोतलिएका थिए । भारतबाट छनोट भएको ‘कोटुकल्ली’ होस् या फ्रान्स/पाकिस्तानको ‘सोफी लभौद’, यी फिल्ममा मानिसले आफ्नो सपना, प्रेम र चाहनाहरूमा बाँच्नका लागि कस्ता पहाडहरू उक्लनुपर्छ भन्ने बलियो अर्थसहितको प्रभावकारी कथा देखाइएका थिए । नेपालको अनकन्टार कुनै गुफामा ४७ दिन बिताएर जीवनको याचना गरिरहेको ‘आफ्टर द स्नोमेल्ट’ होस् या ‘टेन्टिगो’ मार्फत देखाउन खोजिएको लाज, मान मर्यादाभित्र लुकेको जीवन, यो पटक किम्फले समातेको ‘खण्डित आवाज, निर्मित भाष्य’ नाराजस्तै फरक आवाजसहितका फिल्महरू देखाएको थियो । ‘सवारी साहित्य’ होस् या ‘सङ्स अफ लभ एन्ड हेट’, नेपाली प्रतिभाहरूका भिन्नै आवाज र प्रयोगको साक्षी बन्यो– किम्फ । यति हुँदाहुँदै पनि किम्फ किन अझै बृहत्तर हुन सकेन त ?फिल्म : इनट्रोपीकिम्फले आफ्नो ‘मोडल’ प्रस्ट गर्न नसक्दा महोत्सवको बृहत्तर स्वरूप नदेखिएको निर्देशक सुब्बा थप्छन् । नेपाली फिल्म महोत्सवले आफूलाई बृहत्तर नै बनाउनुपर्ने बताउँछन् उनी । ‘अफ्रिकन एउटा भनाइ छ नि, बिरालोले बाघ बन्ने चाहना राख्ने हो भने मुसा खान छाड्नुपर्छ रे ! त्यसैले बजेट र जनशक्तिको अभाव होला । तर, संसारकै प्रतिष्ठित महोत्सव जत्तिकै बन्ने सपना यहाँका फिल्म फेस्टिभलले देख्नुपर्‍यो,’ सुब्बाले भने,’ किम्फलाई ठूलो बनाउने महत्त्वकांक्षा र त्यहीअनुरूपको रणनीति बनाउनुपर्छ ।’किम्फले आफूलाई बृहत्तर बनाउन नसक्दा यसको प्रभावकारिता जहींको त्यहीं रहेको धारणा राख्छन्, यो वर्ष नेपाल प्यानोरोमा अन्तर्गत नेपाली फिक्सन फिल्मको अवार्ड जितेका निर्देशक सौरभ घिमिरे । ‘जबदेखि नेपाली फिल्ममा लागियो, तबदेखि हामीले किम्फको प्रभावकारिता देख्दै आयौं । त्यतिबेला किम्फमा फिल्म हेरौं, किम्फकै लागि फिल्म बनाउँ भन्ने भएको थियो,’ घिमिरे सुनाउँछन्, ‘तर, जसरी २२ वर्षमा कुनै महोत्सवको वृद्धि विकास हुन सक्थ्यो, त्यो चाहिँ नभएकै हो ।’ यो वर्ष किम्फले नयाँ कामको थालनी पक्कै गरेको हो । पाँच महिला फिल्मकर्मीले आफ्ना फिल्मलाई कटकथाको लाइभ पिचमा सुनाउन पाए । त्यसमध्ये तीन महिलाले फिल्म निर्माणका लागि प्रि–प्रोडक्सन खर्चदेखि सहयोग पाए । ती फिल्मकर्मीका लागि किम्फ ठूलो ’‘एक्सपोजर’ बन्यो । किम्फ प्लेटफर्म त बन्यो, तर बजारसँग ती प्रतिभालाई जोडिदिने कसरी ? खासमा कान्स, भेनिस र बर्लिनजस्ता संसारका मुख्य फिल्म महोत्सवमा निर्माणाधीन फिल्मकै लागि बजार खोजिदिने थुप्रै बजारसँग सम्बन्धित प्लेटफर्म हुन्छन् । जहाँ संसारभरका फिल्मकर्मीले आफ्ना फिल्मका लागि बजार खोज्न सक्छन्, फिल्म निर्माणका लागि को–प्रोडक्सन खोज्न सक्छन् । महोत्सवले फिल्मकर्मी र बजारलाई एकै ठाउँमा ल्याउँदै सहकार्यको विकल्प देखाइदिन्छ । तर, नेपाली फिल्म महोत्सवहरू अझै पनि बजारकै सवालमा कमजोर देखिन्छ । त्यसो हुँदा विश्वका फिल्मकर्मीलाई किम्फ होस् निफ ? नेपालका कुनै महोत्सवमा हस्याङफस्याङ गर्दै आउनैपर्ने बाध्यता किन होस् ?नेपालमा महोत्सवले भोग्दै आएको ठूलो चुनौती नै आर्थिक स्रोत हो । फिल्मको अभिभावकीय संस्था ‘चलचित्र विकास बोर्ड’ ले सहयोगका नाममा केही रकम त छुट्याइदिन्छ, तर त्यो पनि ‘हात्तीको मुखमा जीरा’ सावित हुँदै आर्थिक अभावकै कारण पनि महोत्सवलाई बृहत्तर बनाउने नसकिएको महोत्सव आयोजना गर्दै आइरहेका आयोजकको भनाइ छ । आर्थिक पक्षकै कारण यो पटक किम्फ टिबेटको विवादमा तानियो । खासमा यो वर्ष किम्फले चीनसँग सहकार्य गर्दै जिझाङ प्यानारोमा सुरु गर्दा थुप्रै टिबेटियन संस्थाले यो प्यानारोमा नै हटाउनुपर्ने भन्दै विरोध गर्‍यो । खासमा चलचित्र विकास बोर्ड, सञ्चार मन्त्रालय, काठमाडौं महानगरपालिका र अन्य निजी क्षेत्रबाट पर्याप्त आर्थिक सहयोग प्राप्त गरेको भए, २२ औं वर्षमा किम्फलाई यस किसिमको प्यानोरोमा सुरु गर्नुपर्ने आवश्यकता नै हुँदैनथ्यो । यति भन्दैगर्दा फन्डिङकै कारण यस्तो सहकार्य गर्दा किम्फ सचेत नभएको देखिन्छ । ‘फ्यामिली म्यान’ बाट अडियन्स अवार्ड जितेका कलनी ग्याकन, किम्फले यस्तो विषयमा शान्ति कायम गर्न सक्नुपर्ने धारणा राख्छन् । ‘यस किसिमको महोत्सवको परिचयले निकै महत्त्व राख्छ । यस्तो महोत्सवले शान्ति कायम गरिराख्न सक्नुपर्छ । यस पटक जुन विवाद भयो त्यसमा पनि शान्ति कायम राख्नुपर्थ्यो,’ उनले भने ।"
बेइजिङमा चीन-नेपाल सगरमाथा साहसिक पर्यटन तथा संस्कृति कार्निभल,"बेइजिङ — विश्वको सर्वोच्च शिखर सगरमाथाका चिनियाँ आरोहीहरूले हिमालमा बढ्दो प्रदूषण तथा अनियन्त्रित भीडभाडप्रति चिन्ता प्रकट गरेका छन् । बेइजिङस्थित नेपाली राजदूतावासले आयोजना गरेको चीन-नेपाल सगरमाथा साहसिक पर्यटन तथा संस्कृति कार्निभल-२०२५ मा सहभागी पर्वतारोहीहरूले आफ्नो हिमाल आरोहणको अनुभव सुनाउँदै जलवायु परिवर्तनका कारण पग्लँदो हिउँ र बढ्दो प्रदूषणतर्फ नेपाल सरकारले ध्यान दिनुपर्ने सुझाव दिए ।चीनको शनचन माउन्टेनियरिङ तथा आउटडोर स्पोर्ट्स् एसोसियसन र द पेलिओटसँग मिलेर नेपाली दूतावासले ३ जना नेपाली र ७० भन्दा बढी चिनियाँ पर्वतारोहीहरूलाई आमन्त्रण गरेको थियो । कार्यक्रममा नेपालको परम्परागत संस्कृति झल्किने विशेष प्रस्तुती गराइएको थियो । चीनमा अध्ययनरत विभिन्न विद्यार्थीहरूको समूहले नेपाली मौलिक गीतसंगीतमा परम्परागत नृत्य देखाए । समता बज्राचार्य, अनुश्री कुइँकेल, चेतना तिवारी, यशस्वी बज्राचार्य, श्रेया बेलबासे र आर्जु खड्काले स्वागत नृत्य देखाएपछि नेपालबाट संस्कृति, पर्यटन तथा नागरिक उड्ययनमन्त्री बद्री पाण्डेले भिडियो सन्देश पठाए ।चीनका लागि नेपाली राजदूत कृष्णप्रसाद ओली र भिडियोमार्फत् नेपालका लागि चिनियाँ राजदूत छन सोङले नेपाल-चीन मित्रता र पर्यटकका लागि नेपालको हिमाली पर्यटन तथा हिमाली आकर्षणबारे चर्चा गरे । कार्यक्रममा बान्के फाउन्डेसन तथा डीप-रक् ग्रुपका मानार्थ अध्यक्ष एवं संस्थापक वाङ् श्ले सम्बोधन गरे भने राजदूत ओलीले तयार पारेको गीत ‘हिमालय’ प्रस्तुत गरिएको थियो । नेपाल पर्यटन बोर्डकी वरिष्ठ प्रबन्धक अर्चना केसीले प्रस्तुति दिइन् भने ‘नेपाल की छोरी हुँ म’ बोलको सांस्कृतिक नृत्यमा सबिना गोपालीले नेपाली दूतावासदेखि केही मिटरको दूरीमा रहेको फोर सिजन होटलको हल तताइदिइन् ।कार्यक्रममा चिनियाँ तथा नेपाली पर्वतारोहीहरुले आफ्नो यात्रा अनुभव सुनाउनुका साथै नेपालको पर्वतारोहण पर्यटनका संभाव्यताबारेमा जानकारी दिए । कार्यक्रममा भाग लिनका लागि नेपालबाट चर्चित आरोही पूर्णिमा श्रेष्ठ सहित मिङ्मा शेर्पा र मिङ्मा जी बेइजिङ आएका थिए ।एकै सिजनमा तीन पटक सर्वोच्च शिखर सगरमाथा आरोहण गरेकी पर्वतारोही तथा पत्रकार पूर्णिमा श्रेष्ठले सगरमाथासहित विश्वका विभिन्न हिमाल आरोहण गरिसकेकी छन् । कार्यक्रम अवधिमा ३ जना नेपाली पर्वतारोहीका साथै ७० जना चिनियाँ आरोही र पेलिओट अध्यक्ष, शनचन माउन्टेनियरिङ तथा आउटडोर स्पोर्टस् सम्बद्ध पदाधिकारीहरूलाई सम्मान गरिएको थियो ।सांस्कृतिक मारुनी नृत्य ‘वारि तुँवालो पारी तुवाँलो’बाट अम्बिका घिमिरेले दर्शकको मन जितेकी थिइन् भने इसिमोड र सगरमाथा प्रदूषण नियन्त्रण समितिले तयार पारेको ‘सेभ द स्नो’ विषयक घोषणा जारी गरियो । साथसाथै इसिमोडका पेमा ग्यात्सो डीजी, एसपीसीसीका छिरिङ शेर्पालगायतले भिडियो सन्देश दिए । पर्वतारोहीका भिडियो वृत्तचित्र पनि सो अवसरमा देखाइएको थियो ।"
बेइजिङस्थित श्वेत चैत्यमा सांस्कृतिक सप्ताह,"बेइजिङ — नेपाल-चीन दौत्य सम्बन्ध स्थापनाको ७०औं वर्षगाँठ एवम् चिनियाँ सांस्कृतिक सम्पदा दिवसको उपलक्ष्यमा बेइजिङस्थित अरनिकोकृत श्वेत चैत्य परिसरमा शनिबारदेखि सांस्कृतिक सप्ताह सुरू भएको छ ।बेइजिङस्थित नेपाली राजदूत कृष्णप्रसाद ओली, बेइजिङ नगर सम्पदा विभाग, क्यापिटल सङ्ग्रहालय र श्वेत चैत्य व्यवस्थापन कार्यालयका पदाधिकारीहरु लगायतले संयुक्त रुपमा सांस्कृतिक सप्ताहको सुरूवात गरेका छन् ।कार्यक्रमलाई सम्बोधन गर्दै चीनका लागि नेपाली राजदूत ओलीले सांस्कृतिक प्रदर्शन र आदानप्रदानले नेपाल चीन साझा सांस्कृतिक सम्पदाहरूलाई अझ समृद्ध बनाउने विश्वास प्रकट गरे । उनले भने, ‘यसले हाम्रो पारस्परिक समझदारी र सद्भावनालाई बढावा दिनेछ र युवा पुस्ताहरूमा मित्रतालाई अगाडि बढाउनेछ ।’नेपाल र चीनबीचको पुरानो सामाजिक-सांस्कृतिक र जनस्तरीय सम्बन्धलाई सम्बोधन गर्ने ऐतिहासिक स्मारकहरूमध्ये १३औं शताब्दीमा नेपाली वास्तुकार अरनिकोले बनाएको श्वेत चैत्य र शान्सी प्रान्तको माउन्ट वुथाईमा रहेको चैत्य युगौंदेखि दुई देशबीचको आत्मीयताको गाथा भएको राजदूत ओलीले बताए ।नेपाल र चीन बीचको मित्रता शान्तिपूर्ण सहअस्तित्वका पाँच सिद्धान्तमा आधारित रहेको भन्दै राजदूत ओलीले नेपाल सधैं एक-चीन नीतिमा प्रतिबद्ध रहेको सुनाए ।पाँचौं शताब्दीमा चिनियाँ भिक्षुहरू फा सियान र सुआन चाङले हिमालय पार गरेको र नेपाली विद्वान बुद्धभद्रले चीन यात्रा गरेको स्मरण गर्दै उनले राजकुमारी भृकुटीको तिब्बत साइनो चीन नेपाल जोड्ने अर्को अध्याय भएको चर्चा गरे ।ऐतिहासिक सांस्कृतिक अन्तरक्रियाहरूमा आधारित भएर कनेक्टिभिटी, पर्यटन, शैक्षिक आदानप्रदानका क्षेत्रहरू विस्तृत भएको बताउँदै ओलीले भने, ‘बेल्ट एन्ड रोड इनिसिएटिभ र ग्लोबल डेभलपमेन्ट इनिसिएटिभमा नेपालको समर्थनले हाम्रो सम्बन्धलाई अझ सुदृढ बनाएको छ । चीनले नेपाललाई एक विश्वसनीय मित्र र लामो समयदेखिको विकास साझेदारको सहयोग गरेको छ ।’काठमाडौंबाट भिडियो सन्देश जारी गर्दै चिनियाँ राजदूत छन सुङले सन् २०२५ मा चीन र नेपालबीच कूटनीतिक सम्बन्ध स्थापना भएको ७०औँ वर्षगाँठ हुनुका साथै आपसी सम्बन्ध मजबुत रहेको चर्चा गरे । दुई सभ्यताहरूबीचको आदानप्रदान र पारस्परिक सिकाइलाई प्रवर्द्धन गर्न, जनता-जनताबीचको आदानप्रदानलाई विस्तार गर्न र हिमालयपारिको चीन-नेपाल मित्रतालाई नयाँ उचाइमा पुर्‍याउन यस्ताखालका कार्यक्रम विशेष उपयोगी हुने पनि उनको धारणा थियो ।कार्यक्रममा नेपाली दूतावासकी मिनिस्टिर रोशन खनाल, प्रथम सचिव मनहरी दंगाल लगायत पदाधिकारीहरू, काम वा अध्ययनका सिलसिलामा यहाँ रहेका नेपालीहरू तथा बेइजिङ नगरपालिकाका सम्पदा संस्कृति हेर्ने निकायका जिम्मेवार व्यक्तिहरू, कार्यक्रममा भाग लिन आएको रोटरी क्लब अफ भादगाउँका प्रतिनिधिहरू लगायतको उपस्थिति थियो ।नेपाली दूतावासकी कन्सुलर सबिता नकर्मीले नेपालमा पर्यटन अवसर विषयक प्रस्तुति दिएकी थिइन् । चीन नेपालमा पर्यटक पठाउने दोस्रो ठूलो मुलुक भएको चर्चा गर्दै नकर्मीले नेपालको साहसिक, आध्यात्मिक तथा जैविक विविधतायुक्त पर्यटनले चिनियाँहरूको मन जित्नेमा दुई मत नरहेको बताइन् ।चीनमा जुन महिनामा सांस्कृतिक तथा प्राकृतिक सम्पदा दिवस मनाउने गरिन्छ । यसै सन्दर्भमा चीनका विभिन्न स्थलहरूले भव्य सांस्कृतिक गतिविधिहरूको आयोजना गर्छन् । बेइजिङ महानगरको सम्पदा ब्यूरोका साथै क्यापिटल सङ्ग्रहालय र श्वेतचैत्य व्यवस्थापन कार्यालय लगायतको सहकार्यमा सन् २०२५ बेइजिङ ह्वाइट प्यागोडा कल्चरल विक' कार्यक्रमको श्रृंखला जुन १४ देखि जुन २० सम्म बेइजिङ ह्वाइट प्यागोडा टेम्पलमा जारी रहनेछ ।कार्यक्रममा रोटरी क्लब अफ भादगाउँले उपहार स्वरुप स्वयम्भू चैत्य प्रदान गरेको थियो । स्वयम्भूको हस्तान्तरण गर्दै क्लबकी अध्यक्ष उमा कार्कीले नेपाल चीन सम्बन्ध थप प्रगाढ बन्ने विश्वास व्यक्त गरिन् । बुद्धले देखाएको बाटो अनुरुप दया, क्षमा, विश्वास र बुझाइ पनि आगामी दिनमा बढ्दै जाने उनको विश्वास थियो ।यस सांस्कृतिक सप्ताहमा प्रमुख पाँच खण्डहरू रहने जनाइएको छ । उद्घाटन समारोहपछि विशेष प्रदर्शनी, सांस्कृतिक अन्तर्क्रियाहरू, प्रदर्शनीलगायत १० भन्दा बढी सांस्कृतिक गतिविधि रहेको आयोजकले जानकारी दिएको छ ।"
पेरिसमा मनाइयाे कुमारीको रथ र लाखे नृत्यसहित नेपाली मेला,"काठमाडौँ — नेपालका विभिन्न जनजातिको वेशभूषा तथा संस्कृति झल्काउने नृत्य प्रदर्शन र विभिन्न नेपाली परिकारसहित पेरिसमा २०औं नेपाली मेला आयोजना गरिएको छ ।पेरिसको ब्वा द भाँसेन पार्कस्थित बुद्धको विशाल मूर्ति रहेको पार्कमा नेपाली सांस्कृतिक गृहले नेपालको प्रचार–प्रसार गर्न मेला आयोजना गरेको हो । शनिबार र आइतबार चलेको मेलामा नेपालीलगायत सयौं फ्रान्सेली सहभागी भए ।काठमाडौं उपत्यकाको मौलिक पर्व कुमारीको रथका साथै लाखे नाचले नेपाली र फ्रान्सेलीलाई विशेष आकर्षण गर्‍यो । मम, पानी रोटी, दालभात, सेलरोटी, चनाचटपटे, पकाउडा, लड्डु, पानीपुरी, अचारलागयत नेपाली परिकारले नेपालको यात्रा सम्झाएको फ्रान्सेलीहरुले बताए । नेपालका विविध क्षेत्रको प्रवद्र्धन र पर्यटनको प्रचार गर्न नेपालबारे विशेष विज्ञाता हासिल गरेका फ्रान्सेली र नेपालीले तामाङ संस्कृति, रोल्वालिङ क्षेत्र, नेपालको भूकम्पीय जोखिम, नेवारी संस्कृति, समुदायलगायत आधा दर्जनभन्दा बढी विषयमा प्रस्तुति दिए ।डोको, खर्पन, डालो, ढिकी, चर्खे पिङ, खाद्य सामग्रीलगायत नेपालका विभिन्न हस्तकलाका सामग्री प्रदर्शन र बिक्री गरिएको थियो । ‘भित्र झट्ट पस्दा त मलाई नेपालको कुनै गाउँ पसे जस्तो अनुभव भयो,’ सात पटका नेपाल भ्रमण गरेका फ्रान्सेली पत्रकार माथ्यु आलेख्जेन्डरले कान्तिपुरसित भने ।तामाङ सेलो, झ्याउरे, लोकगीतलगायत दर्जनौं गीतमा देखाइएको नृत्यले फ्रान्सेलीलाई विशेष आकर्षण गरेको थियो । साँझ सुकर्म सांगीतिक समूहले सांगीतिक साँझसमेत आयोजना गरेको थियो ।पेरिसस्थित नेपाली राजादूत सुधीर भट्टराईले नेपाली मेलाको उद्घाटन गर्दै नेपालमा १४२ जातजाति रहेको र त्यति नै भाषा बोलिने भएकाले पर्यटकका लागि विश्वमै एक आकर्षक थलोका रुपमा रहेको दाबी गर्दै फ्रान्सेलीहरुलाई नेपाल घुम्न आग्रह गरे। नेपालको भौगोलिक, सामाजिक, सांस्कृतिका विविधता र नेपालीले गर्ने अतिथि सत्कार विश्वकै अब्बल र अनुपम रहेको उनको भनाइ छ ।नेपाल, नेपाली संस्कृति र सम्पदाको प्रचारप्रसार गर्न र आफ्नो संस्कृति बालबालिकामा पुस्तान्तरण गर्न पनि मेला आयोजना गरिएको नेपाली सांस्कृतिक गृहका अध्यक्ष नन्द कुमार थेबेले कान्तिपुरलाई बताए ।"
पेरिसमा कुमारीको रथ र लाखे नृत्यसहित नेपाली मेला [तस्बिरहरु],"पेरिस — नेपालका विभिन्न जनजातिको भेषभूषा तथा संस्कृति झल्काउने नृत्य प्रदर्शन र विभिन्न नेपाली परिकारसहित पेरिसमा २० औँ नेपाली मेला सुरु भएको छ ।पेरिसको ब्वा द भाँसेन पार्कस्थित बुद्धको विशाल मूर्ति रहेको पार्कमा नेपाली सांस्कृतिक गृहले नेपालको प्रचारप्रसार गर्न यो मेला आयोजना गरेको हो । शनिबारदेखि दुई दिनसम्म चल्ने मेलामा सयौँ फ्रान्सेली लगायत नेपाली सहभागी भएका छन् ।काठमाडौं उपत्यकाको मौलिक पर्व कुमारीको रथका साथै लाखे नाचले नेपाली र फ्रान्सेलीलाई विशेष आकर्षण गर्‍यो । मम, पानी रोटी, दालभात, सेलरोटी, चनाचटपटे, पकाउडा, लड्डु, पानीपुरी, अचार लगायतका नेपाली परिकारले नेपालको यात्रा सम्झाएको फ्रान्सेलीहरूले बताए ।नेपालका विविध क्षेत्रको प्रवर्द्धन र पर्यटनको प्रचार गर्न नेपालबारे विशेष विज्ञाता हासिल गरेका फ्रान्सेली र नेपालीले तामाङ संस्कृति, रोल्वालिङ क्षेत्र, नेपालको भूकम्पीय जोखिम, न्यूआर संस्कृति र समुदायलगायत आधा दर्जनभन्दा बढी विषयमा प्रस्तुति गरेका थिए ।डोको, खर्पन, डालो, ढिकी, चर्खे पिङ, नेपालको खाद्य सामग्री लगायत नेपालका हस्तकलाका सामग्री प्रदर्शन र बिक्री गरिएको थियो । 'भित्र झ्वाट्ट पस्दा त मलाई नेपालको कुनै गाउँ पसेजस्तो अनुभव भयो' सात पटक नेपालको भ्रमण गरेका फ्रान्सेली पत्रकार माथ्यु आलेख्जेन्डरले कान्तिपुरसित भने ।तामाङ सेलो, झ्याउरे, लोक गीतलगायतका दर्जनौँ गीतमा देखाइएको नृत्यले फ्रान्सेलीहरूलाई विशेष आकर्षण गरेको थियो । साँझ सुकर्म सांगितिक समूहले सांगितिक साँझ आयोजना गरेको थियो ।नेपाली मेलाको उद्घाटन गर्दै पेरिसस्थित नेपाली राजदूत सुधीर भट्टराईले नेपालमा १४२ जनजाति समुदाय रहेको र १२४ भाषा बोलिने भएकाले पर्यटकहरूका लागि विश्वमै एक आकर्षण थलोका रूपमा रहेको भन्दै फ्रान्सेलीहरूलाई नेपाल घुम्न निम्ता गरे । उनले नेपालको भौगोलिक, सामाजिक, सांस्कृतिक विविधता र नेपालीले गर्ने अतिथि सत्कार विश्वकै अब्बल र अनुपम रहेको उल्लेख गरे ।नेपाल, नेपाली संस्कृति र सम्पदालाई प्रचारप्रसार गर्न र आफ्नो संस्कृति यहाँ जन्मेहुर्केका बालबालिकामा पुस्तान्तरण गर्न पनि यो मेला आयोजना गरिएको नेपाली सांस्कृतिक गृहका अध्यक्ष नन्दकुमार थेबेले कान्तिपुरलाई बताए । मेला आइतबार साँझसम्म चल्ने छ ।"
बग्दादमा राहदानी शिविर,"काठमाडौँ — नेपाली दूतावासले इराकको राजधानी बग्दादस्थित जादुयामा चार दिने राहदानी शिविर आयोजना गरेको छ । शिविरमा ४७ जना नेपालीको राहदानी नवीकरण गरिएको थियो । राहदानीको म्याद समाप्त भएकालाई नेपाल फर्कनको यात्रा अनुमति जारी गरिएको थियो ।इराकको मामिला हेर्ने कुवेतस्थित नेपाली दूतावासले शिविरका लागि प्रथम सचिव प्रेमराज गौतम र तृतीय सचिव नविन पराजुलीलाई बग्दाद पठाइएको थियो ।गैरआवासीय नेपाली संघ, इराकको समन्वयमा राहदानी शिविर आयोजना गरिएको थियो । एनआरएनए इराकले राहदानी शिविरका लागि दूतावासबाट टोली पठाइदिएकोप्रति परराष्ट्रमन्त्री आरजु राणा देउवा, राजदूत घनश्याम लम्सालप्रति आभार व्यक्त गरेको छ ।"
पेनाङमा राहदानी र कन्सुलर शिविर,"काठमाडौँ — मलेसियास्थित नेपाली दूतावासले पेनाङमा जेठ २४ र २५ गते राहदानी र  कन्सुलर शिविर गर्ने भएको छ । दूतावासले राहदानी नवीकरण गर्नका लागि अग्रिम रुपमा राहदानीको आवेदन फारम भर्न अनुरोध गरेको छ ।दूतावासले शिविरमा राहदानी नवीकरण, राहदानी संकलन र श्रमसम्बन्धी समस्या सुनुवाइ हुने जनाएको छ । पुरानो राहदानी नवीकरण गर्न २४० रिंगिट र हराएको, नासिएको, च्यातिएको राहदानी नवीकरण गर्न ३६० रिंगिट शुल्क लाग्ने दूतावासले जनाएको छ ।पेनाङबाट क्वालालम्पुरस्थित नेपाली दूतावास करिब ३ सय ५० किलोमिटर टाढा छ । दूतावासले पेनाङ क्षेत्रमा काम गर्ने नेपाली श्रमिकलाई राहदानी र श्रमसम्बन्धी समस्या सुनुवाइ गर्न पेनाङमा घुम्ती शिविर आयोजना गरिएको जनाएको छ ।"
एनआरएनए दक्षिण अस्ट्रेलिया संयोजकमा खरेलको उम्मेदवारी घोषणा,"काठमाडौँ — गैरआवासीय नेपालीहरुको संस्कृति संरक्षण र प्रवर्द्धनलाई मुख्य एजेन्डा बनाउँदै देवेन्द्र खरेलले गैरआवासीय नेपाली संघ (एनआरएनए) दक्षिण अस्ट्रेलियाको संयोजक पदमा औपचारिक उम्मेदवारी घोषणा गरेका छन् ।सन् २०२५–२०२७ कार्यकालका लागि २६ जुलाईमा मतदान हुँदै छ । उम्मेदवारी घोषणा गर्दै खरेलले आफ्नो प्राथमिकता एनआरएन समुदायभित्र नेपाली भाषा, कला, रीतिरिवाज र मौलिक पहिचानलाई जीवित राख्ने रहेको बताएका छन् । ‘संस्कृति हाम्रो असली पहिचान हो । नयाँ पुस्ताले हाम्रो भाषा बिर्संदै छन्, संस्कारबाट टाढिँदै छन्,’ खरेलले भने, ‘एनआरएनए नेपालबाट भर्खर आएकाको मात्र संस्था कदापि हुनु हुँदैन । एनआरएनए हाम्रा दोस्रो–तेस्रो पुस्ताको पनि अभिभावक हुनुपर्छ । त्यसका लागि नयाँ पुस्तालाई हामीले हाम्रो नेपाली संस्कृतिको पहिचान गराइरहनुपर्छ ।’रजिस्टर्ड नर्स पेसाका खरेल २०२१ देखि एनआरएनए दक्षिण अस्ट्रेलियामा पब्लिक अफिसरका रुपमा सक्रिय छन् । नेपाली पाठशाला एडिलेडका उपाध्यक्ष समेत रहेका उनीसँग सांस्कृतिक संरक्षण, शिक्षा, मानसिक स्वास्थ्य र संस्थागत सहकार्यका क्षेत्रमा समेत काम गरेको अनुभव छ ।"
गोर्खा कप ‘ड्रिम टिम’ को पोल्टामा,"लन्डन — बेलायतको अल्डरसटस्थित क्वीन्स एभिन्यू स्पोर्ट्स फिल्डमा आयोजित गोर्खा कपको २३औँ संस्करणमा ‘ड्रिम टिम’ च्याम्पियन बनेको छ।नेपाली समयअनुसार आइतबार मध्यरात सम्पन्न प्रतियोगिताअन्तर्गत फाइनल खेलपछिको टाइब्रेकरमा मेनतर्फ ड्रिम टिमले गुरुजी इलियट टिमलाई ४–२ गोलले पराजित गरेको हो।निर्धारित समयमा १–१ गोलको बराबरीपछि थप समय खेलाइएको थियो। थप समयमा गोल हुन नसकेपछि खेल टाइब्रेकरमा पुगेको हो। पेनाल्टीमा चम्किएको नेपाल ड्रिम टिमले गोर्खा कपअन्तर्गत मेन टिमको उपाधिसँगै ३ हजार पाउन्ड, ट्रफी र प्रमाणपत्र प्राप्त गरेको छ। रनरअप गुरुजी इलियट टिमले १ हजार ८ सय पाउन्ड, ट्रफी र प्रमाणपत्र प्राप्त गरेको छ।मेन टिमतर्फ बेस्ट म्यानेजर नेपाल ड्रिम टिमका शक्थिम चेम्जोङ घोषित भए। बेस्ट प्लेयरको उपाधि नेपाल ड्रिमकै ईश्वर गुरुङले प्राप्त गरे। सर्वाधिक गोलकर्ताको उपाधि गुरुजी इलियटका रोबेल नाल्बोले पाएका हुन्।भेट्रानतर्फ हिमालयन एफसी विजेता बन्दै नगद १ हजार ५ सय पाउन्ड, ट्रफी र प्रमाणपत्र प्राप्त गर्न सफल भयो। रनरअप इन्टेक २००० ले १ हजार पाउन्ड, ट्रफी र प्रमाणपत्र प्राप्त गर्‍यो। फाइनलमा ४–० गोलको फराकिलो अन्तरले हिमालयन एफसी भेट्रान विजेता बनेको हो।भेट्रानतर्फ बेस्ट म्यानेजर हिमालयन एफसीका कुमार थापा बने। सर्वाधिक गोलकर्ता हिमालयन एफसीकै डा. सन्दीप गुरुङ भए। बेस्ट प्लेयरको उपाधि हिमालयन एफसीका खुम गुरुङले प्राप्त गरे।महिला तर्फ रन्डर बोल्ट्स एफसी तामाङ समाज युकेलाई ३–० गोलको फराकिलो अन्तरले पराजित गर्दै विजेता बन्यो। रन्डर बोल्ट्सले ६ सय पाउन्ड, ट्रफी र प्रमाणपत्र प्राप्त गर्‍यो। उपविजेता तामाङ समाजले ४ सय पाउन्ड, ट्रफी र प्रमाणपत्र प्राप्त गरेको छ। महिलातर्फ बेस्ट प्लेयरको उपाधि गरिमा राईले प्राप्त गरिन्।यस वर्ष गोर्खा कपमा मेनतर्फ ३२, भेट्रानतर्फ १६ र महिलातर्फ २ टिम गरी ५० टिम सहभागी भएका थिए। ‘फुटबल लिजेन्ड अफ गोर्खा कप’ को उपाधि लोकप्रसाद चेम्जोङ धनकुटेलाई प्रदान गरिएको छ। आयोजक तमू धींले पहिलोपटक यो उपाधि प्रदान गरेको जनाएको छ।विजेता र उपविजेतालाई तमू धीं यूकेका अध्यक्ष जुमकाजी गुरुङ, बेलायतका लागि नेपाली राजदूत चन्द्रकुमार घिमिरे, रसमोर बरो काउन्सिलका मेयर क्यालोन स्टिवर्ट, सो क्षेत्रका सांसद एलेक्स बेकर, फुटबलर सावित्रा भण्डारी र प्रायोजकहरूद्वारा पुरस्कार वितरण गरिएको थियो।"
साउदीको निर्माण क्षेत्रमा १ लाख ३३ हजार कम्पनी सक्रिय,"काठमाडौँ — साउदी अरबको निर्माण क्षेत्रमा १ लाख ३३ वटा रोजगारदाता कम्पनी मार्फत १६ लाख आप्रवासी श्रमिक काम गरिरहेको साउदी सरकारले जनाएको छ । त्यसमा नेपाली श्रमिकको हिस्सा भने खुलाइएको छैन ।साउदीमा जारी ‘विश्व आयोजना व्यवस्थापन मञ्च (जीपीएमएफ)मा सम्बोधन गर्दै साउदीका नगरपालिकामन्त्री माजिद अल–हज्जलले साउदीको एकीकृत सहरी विकासलाई सहयोग गर्न १ लाख ३३ वटा कम्पनीले काम गरिरहेको वताए ।उनले निर्माण क्षेत्रमा आबद्ध भएका १६ लाख श्रमिकले साउदी सरकारको २०३० को योजनालाई कार्यान्वयन गर्न मद्दत पुगिरहेको बताए । ‘साउदीको आर्थिक, सामाजिक र विकासलाई अगाडि बढाउन हामीले एउटा मार्गचित्र बनाएका छौं । त्यसलाई सहयोग पुगिरहेको छ,’ उनले भने ।"
न्यूयोर्कको सडकमा घन्कियो पञ्चेबाजा,"अमेरिका — आइतबार अमेरिकाको व्यस्त सहर न्यूयोर्कको मुख्य क्षेत्र म्यानहाटन पञ्चेबाजाले गुञ्जायमान बन्यो । नेपालको परम्परा, भेषभूषा र संस्कृति चिनाउन म्यानहाटनको सडकमा घन्किएको पञ्चेबाजासँगै गुञ्जिएको राष्ट्रिय गानले सबैको ध्यान खिचेको थियो ।ढाका टोपी, दौरा सुरुवाल र गुन्यु चोलीमा सजिएका सयौँ नेपालीले नेपाल मात्र चिनाएनन् नेपालको संस्कृति र परम्परालाई विश्वकै विकसित सहरमा प्रस्तुतसमेत गरेका थिए । सन् २०१६ देखि न्यूयोर्कमा मनाइँदै आएको नेपाल डे परेड अन्तर्गत यस वर्ष यस्तो प्रस्तुति गरिएको थियो ।न्यूयोर्कमा रहेका नेपाली जनसमुदायले पञ्चेबाजासँगै, भजन, देउडा, सोरठी, मैथिली, शेर्पा र तामाङ सेलो गुञ्जयमान भएको थियो । परेडमा नेपाली आबद्ध करिब १२ वटा संघसंस्थाका ब्यानरसहित सयौँ नेपाली र नेपाली अमेरिकीहरुको उपस्थिति रहेको थियो ।गैरआवासीय नेपाली संघ, अमेरिका न्यूयोर्क च्याप्टरको मूल आयोजना र स्थानीय नेपाली संघ संस्थाको सहकार्यमा नेपाल डे परेड आयोजना गरिएको हो । प्रत्येक वर्ष नेपालको गणतन्त्र दिवसको अवसरमा नेपाल डे परेड मनाइने गरिएको नेपाल सरकारका न्यूयोर्क पयर्टन प्रवर्द्धक गोकुल श्रेष्ठले बताए ।‘हामीले नेपालीको पहिचान, संस्कृति, पराम्परासँगै अमेरिकामाझ नेपाल चिनाउने उद्देश्यले नेपाल डे परेड मनाउँदै आएका छौं’, उनले भने, ‘हाम्रो लागि यो एक मुख्य पर्व हो, हाम्रो शान हो ।’ श्रेष्ठले न्यूयोर्क विश्वभरका पर्यटक आउने सहर भएकोले यहाँ गरिएको प्रस्तुतिले विश्वका विकसित मुलुकका पर्यटकको नजरमा पर्ने दाबीसमेत गरे । नेपालको विविध कला, संस्कृति र परम्परा झल्किने गरी गरिएको साङ्गीतिक प्रस्तुतिले म्यानहाटन सहरलाई नेपालमय बनाएको उनले बताए ।नेपाली पोसाक, झन्डा र ब्यानरसहित नाचगान र बाजा बजाउँदै सहर परिक्रमा गरी आयोजना गरिएको सभामा न्यूयोर्क, न्यूजर्सी र कनेक्टिकटबाट उपस्थित भएका नेपालीहरूले देश प्रेम झल्किने गरी आफ्नो एकता र राष्ट्रिय भाव प्रकट गरेका थिए ।न्यूयोर्क सहरका मेयर एरिक एडम्स र सिनेटर चक सुमरले उद्घाटन गरेको परेडमा स्थानीय जनप्रतिनिधिहरूको उपस्थिति रहेको थियो । परेडको उद्घाटन गर्दै मेयर एडम्सले न्यूयोर्कमा नेपालीले आफ्नो संस्कृतिसँगै आफ्नो उपस्थितिलाई समेत दरिलो बनाएको बताए । परेडमा नेपालको पर्यटकीय गन्तव्यसहित, सगरमाथा, लुम्बिनी, जनकपुर एवं पशुपतिनाथको ब्यानर प्रदर्शन गरिएको थियो । स्थानीय एवं पर्यटकहरूले निकै चासो साथ नियालेको परेडमा हरेक कोणबाट जीवनको अनुभव बटुल्न नेपाल भ्रमण गर्नु पर्ने सन्देश पनि दिइएको थियो ।एनआरएनए न्यूयोर्क च्याप्टरका अध्यक्ष छिरिङ शेर्पाको अध्यक्षता भएको परेडमा मनिता गुरुङले संयोजक भूमिका निर्वाह गरेकी थिइन् । परेडका लागि नेपाली महावाणिज्य दूतावास न्यूयोर्कले सहकार्य गरेको थियो ।"
पूर्वाञ्चल विश्वविद्यालयको रजिस्ट्रारमा मिश्र नियुक्त,"काठमाडौँ — प्रधानमन्त्री केपी शर्मा ओलीले पूर्वाञ्चल विश्वविद्यालयको रिक्त रजिस्ट्रार पदमा प्राध्यापक कल्याणी मिश्र त्रिपाठीलाई नियुक्त गरेका छन् ।विश्वविद्यालयका कुलपतिसमेत रहेका प्रधानमन्त्री ओलीले उपकुलपति प्राध्यापक बिजुकुमार थपलियाको सिफारिसमा विश्वविद्यालयको ऐन, २०५० बमोजिम लमजुङ घर भई हाल चितवन निवासी मिश्रलाई आज नियुक्त गरेका हुन् ।मिश्रले बागवानी विषयमा त्रिभुवन विश्वविद्यालयबाट सन् २०१६ मा विद्यावारिधि गरेकी थिइन् । उनी विभिन्न अनुसन्धान र प्रकाशन कार्यमा पनि संलग्न छन् ।"
काठमाडौं विश्वविद्यालयका ११२९ विद्यार्थी दीक्षित,"काठमाडौँ — काठमाडौं विश्वविद्यालयको ३०औं दीक्षान्त समारोहको दोस्रो चरणमा १,१२९ जना विद्यार्थी दीक्षित भएका छन्  । शुक्रबार विश्वविद्यालयको केन्द्रीय परिसर, धुलिखेलमा आयोजित दीक्षान्त समारोहमा उनीहरूलाई उपाधि प्रदान गरिएको हो ।समारोहमा उत्कृष्ट नतिजा हासिल गर्ने विद्यार्थीलाई प्रधानमन्त्री तथा विश्वविद्यालयका कुलपति केपी शर्मा ओलीले स्वर्ण पदक प्रदान गरेका थिए । दीक्षित तथा स्वर्ण पदक प्राप्त गरेका विद्यार्थीलाई बधाई तथा शुभकामना दिँदै उनले विश्वविद्यालयबाट प्राप्त शिक्षालाई व्यवहारमा उतार्न आग्रह गरे । ‘विश्वविद्यालयमा प्राप्त शिक्षाको सही सदुपयोग गर्नुहोस्, नवप्रवर्तनको क्षेत्रमा उपयोग गर्नुहोस्,’ उनले भने, ‘देश र समाजका लागि सदैव सकारात्मक काम गर्नुहोस् ।’विद्यार्थीलाई सैद्धान्तिक शिक्षासँगै व्यवहारिक शिक्षाको पनि आवश्यकता रहेको उनले बताए । ‘विश्वविद्यालयमा आर्जन गरेको ज्ञानलाई अब व्यवहारमा उतार्ने समय आएको छ,’ उनले भने, ‘यहाँसम्मको अध्ययनपछि अब आफ्नै व्यवहारबाट धेरै कुरा सिक्दै जानुपर्छ ।’ व्यक्तिलाई उसको शैक्षिक योग्यताले मात्र होइन, व्यवहारले चिनाउने भएकाले सफलताको आधार पनि व्यवहार नै हुने उनको भनाइ थियो । त्यसैले व्यवहारिकता र व्यवहारिक शिक्षा अत्यावश्यक भएको उनले उल्लेख गरे ।काठमाडौं विश्वविद्यालय (केयू) का उपकुलपति प्रा. अच्युत वाग्लेले नेपालको उच्च शिक्षामा केयूले पुर्‍याउँदै आएको योगदानको राज्यले अझैसम्म समुचित मूल्याङ्कन नगरेको गुनासो गरे । उनका अनुसार, केयूले प्रत्येक वर्ष हजारौं प्रतिभालाई विदेश पलायनबाट रोक्दै अनुसन्धान र नवप्रवर्तनको संस्कार विकास गर्दै आएको छ । तर ग्रीन हाइड्रोजनको व्यावसायिक उत्पादन, केयूलाई ‘राष्ट्रिय उत्कृष्टता केन्द्र’ बनाउने, र पूर्ण अंग्रेजी माध्यमको अन्तर्राष्ट्रिय शिक्षा केन्द्रका रूपमा विकास गर्ने जस्ता योजनामा राज्यको अपेक्षित स्रोत र सहयोग प्राप्त हुन सकेको छैन ।उपकुलपति वाग्लेले पूर्ण संस्थागत तयारी र पटक–पटकको अनुरोध हुँदाहुँदै पनि राज्यको ध्यान नपुगेको उल्लेख गर्दै उच्च शिक्षालाई प्राथमिकता दिन आग्रह गरे । कार्यक्रमका प्रमुख अतिथि, अमेरिकास्थित माउन्ट साइनाई हेल्थ सिस्टम्सका प्रमुख कार्यकारी अधिकृत ब्रेन्डन जी. कारले आजको जटिल समाजमा केवल प्राविधिक दक्षता पर्याप्त नरही, करुणा र संवेदनशीलता बोकेको नेतृत्व अपरिहार्य भएको बताए ।उनका अनुसार, नेतृत्व भनेको केवल निर्णय लिने प्रक्रिया होइन, मानवताको सम्मान, व्यक्तिगत अनुभवको बुझाइ, र सेवा गर्दा गहिरो सहानुभूति प्रकट गर्नु पनि हो । दोस्रो चरणको दीक्षान्त समारोहमा विश्वविद्यालयका विभिन्न ६ स्कुलबाट १,१२९ जना विद्यार्थी दीक्षित भएका हुन् । तीमध्ये महिला ५५४ र पुरुष ५७५ जना रहेको विश्वविद्यालयले जनाएको छ ।दीक्षित विद्यार्थीमध्ये ३२ जना पीएचडी, डीएम र एमसीएच तहका, ६९ जना एमफिल, ५१३ जना स्नातकोत्तर, ४ जना पीजीडी र ५११ जना स्नातक तहका छन् । जसमध्ये भुटान, भारत, श्रीलङ्का र माल्दिभ्सका गरी ११८ जना अन्तर्राष्ट्रिय विद्यार्थी दीक्षित भएका हुन् ।कहाँ कति दीक्षित ?स्कुल अफ आर्ट्स-१६३स्कुल अफ एजुकेसन-१०२स्कुल अफ इन्जिनियरिङ- ६८स्कुल अफ मेनेजमेन्ट-११०स्कुल अफ मेडिकल साइन्सेज- ६६१स्कुल अफ साइन्स-२५"
बढ्दो गर्मीले डाक्नेश्वरीका विद्यालयमा दुई दिन बिदा,"राजविराज — बढ्दो गर्मीले विद्यार्थीलाई असर पर्नसक्ने भन्दै सप्तरीको डाक्नेश्वरी नगरपालिकाले विद्यालयमा दुई दिन बिदा दिएको छ । नगरपालिकाले बुधबार सूचना जारी गर्दै सामुदायिक र निजी विद्यालयमा बिहीबार र शुक्रबार गर्मी बिदा दिएको हो ।‘बढ्दो गर्मीले विद्यार्थीको स्वास्थ्यमा असर पर्नसक्ने सम्भावनालाई मध्यनजर गर्दै बिहीबार र शुक्रबारसम्मका लागि विद्यालयका प्रशासनिकबाहेक पठनपाठन कार्य स्थगन रहने,’ नगर प्रमुख रामलखन मलाहले जारी गरेको सूचनामा उल्लेख छ ।बिहान ८ देखि साँझ साढे ५ बजेसम्मै चर्को घाम रहँदा यहाँका जनजीवन प्रभावित भएको छ ।"
गैंडाकोटमा तीन दिन विद्यालय बन्द गरिने,नवलपरासी — अत्यधिक गर्मी बढेपछि जिल्लाको गैंडाकोट नगरपालिकाले बुधबारदेखि ३ दिन विद्यालय बन्द गर्न निर्देशन दिएको छ ।गैंडाकोटका मेयर मदनभक्त अधिकारीले मंगलबार सूचना प्रकाशन गरेर नगरपालिकाभित्रका सबै विद्यालय बुधबारबाट शुक्रबारसम्म बन्द गर्न निर्देशन गरेका हुन् । अत्यधिक गर्मी बढेको र अभिभावकको समेत सिकायत आएकाले विद्यालय बन्द गर्न परेको उनले जानकारी दिए ।मंगलबार पूर्वी नवलपरासीको तापक्रम ३९ डिग्री रहेको छ ।
पोखरा बहुमुखी क्याम्पसले पायो क्यूएए मान्यता,"पोखरा — पोखरा बहुमुखी क्याम्पसले शैक्षिक उत्कृष्टताको प्रतीक मानिने ‘गुणस्तर प्रत्याभूति तथा प्रत्यायन’ (क्यूएए) प्रमाणपत्र प्राप्त गरेको छ । त्रिभुवन विश्वविद्यालयअन्तर्गत सञ्चालित यस क्याम्पसले विश्वविद्यालय अनुदान आयोगद्वारा तोकिएका विविध मापदण्ड सफलतापूर्वक पूरा गर्दै जेठ २१ गते औपचारिक रूपमा यो मान्यता प्राप्त गरेको हो ।क्याम्पस प्रमुख शिशुकला पराजुलीले यो उपलब्धिलाई शिक्षा सुधारको यात्रका क्रममा एक महत्त्वपूर्ण मोडको रूपमा लिएकी छन् । ‘क्यूएए प्रमाणपत्रले हाम्रो क्याम्पसलाई अझ पारदर्शी, उत्तरदायी र सक्षम बनाउन उत्प्रेरित गरेको छ,’ उनले भनिन्, ‘तर यो अन्तिम गन्तव्य होइन, निरन्तर सुधार र प्रतिस्पर्धी क्षमताको आधार हो ।’ उनले क्याम्पसको यो उपलब्धि सामूहिक प्रयास र दूरदर्शी योजनाको परिणाम भएको बताइन् ।२०४४ मंसिर १४ मा पोखराको टुँडिखेलस्थित राष्ट्रिय माविको भवनमा स्थापना भएको क्याम्पस अहिले आफ्नै परिसर पोखरा–९ शान्तिवनमा सञ्चालनमा छ । स्थापनाको प्रारम्भिक चरणमा महेन्द्र मावि, नयाँबजारको भवन प्रयोगमा ल्याइएको थियो । क्याम्पस भवन निर्माणका लागि तत्कालीन सञ्चालक समिति अध्यक्ष नरेन्द्रमान लालचनको ५० लाख रुपैयाँ सहयोग निर्णायक बनेको थियो । पोखरा महानगरपालिकाले आवश्यक जग्गा उपलब्ध गराएको र निजी क्षेत्रका सहयोगदाताको चन्दा तथा जनसहयोगमा आजको भौतिक पूर्वाधार निर्माण भएको हो ।आन्तरिक गुणस्तर सुनिश्चितता समिति संयोजक प्राध्यापक महेन्द्र रिमालका अनुसार पछिल्ला वर्षमा क्याम्पसको पूर्वाधार, प्रशासनिक संरचना, शैक्षिक उत्कृष्टता र वित्तीय पारदर्शितामा उल्लेखनीय सुधार हुँदै आएको छ । यही क्रमको मूल्यांकनस्वरूप क्याम्पसले क्यूएए प्रक्रिया सफलतापूर्वक पूरा गर्न सक्षम भएको उनले बताए । मंगलबार क्याम्पसले आयोजना गरेको पत्रकार सम्मेलनमा उनले भने, ‘क्यूएए प्रमाणपत्र प्राप्त भएपछि यहाँ अध्ययन गर्ने विद्यार्थीको प्रमाणपत्रलाई अन्तर्राष्ट्रिय विश्वविद्यालयले समेत मान्यता दिनेछन्, जुन क्याम्पसकै शैक्षिक प्रतिष्ठाको सूचक हो ।’हाल क्याम्पसमा स्नातक तहमा मानविकी तथा व्यवस्थापन संकायका कार्यक्रम सञ्चालनमा छन् । करिब ५ सय विद्यार्थी अध्ययनरत क्याम्पसले आगामी दिनमा बीबीए, बीआईएम, बीआईटीजस्ता कार्यक्रम थप गर्ने योजना अगाडि सारेको छ ।क्याम्पस प्रमुख पराजुलीले क्याम्पसलाई राष्ट्रिय तथा अन्तर्राष्ट्रियस्तरमा प्रतिस्पर्धा गर्न सक्ने बनाउने दीर्घकालीन योजना रहेको बताइन् । व्यावहारिक शिक्षा र जीवनोपयोगी सीपको अभिवृद्धिका लागि क्याम्पसले विविध नन–क्रेडिट कोर्सहरू सञ्चालन गर्दै आएको जानकारी प्राध्यापक रिमालले दिए । उनले भने, ‘शैक्षिक क्रियाकलापसँगै सामाजिक उत्तरदायित्वलाई समेत उत्तिकै महत्त्व दिइएको छ ।’क्याम्पसले वातावरणीय संरक्षण, लैंगिक समानता, साइबर सुरक्षाको सचेतना, मानसिक स्वास्थ्य, महिला सशक्तीकरण, जीवन सीप, आत्मनिर्भरता, नेतृत्व विकास र वन संरक्षणजस्ता क्षेक्रमा जिल्लास्तरीय कार्यक्रम सञ्चालन गर्दै आएको छ ।"
गर्मी बढेपछि इटहरीमा बुधबार विद्यालय बन्द गरिने,सुनसरी — केही दिनयता बढेको अत्यधिक गर्मीले बालबालिकाको स्वास्थ्यमा प्रतिकूल असर पार्ने भन्दै इटहरी उपमहानगरपालिकाले शिक्षण संस्थाहरू एक दिनका लागि बन्द गर्ने निर्णय गरेको छ ।गर्मीले जनजीवन नै अस्तव्यस्त हुन थालेपछि बुधबार एक दिन बिदा दिइएको हो । बढ्दो गर्मीका कारण बालबालिकाहरूको स्वास्थ्यमा प्रतिकूल प्रभाव परेको भन्दै शिक्षण संस्थाहरूबाट गुनासो आएपछि इटहरी उपमहानगरपालिकाले बुधबार सबै सामुदायिक र संस्थागत विद्यालय बन्द गर्ने निर्णय गरेको हो ।गर्मीले यस क्षेत्रको जनजीवन कष्टकर बनेको भन्दै बर्से बिदाबाट कटौती हुने गरी बिदा दिएको इटहरी उपमहानगर पालिकाका कार्यवहाक नगर प्रमुख संगीताकुमारी चौधरीले जनाइन् ।केही दिनयता तापक्रम अत्यधिक बढ्न थालेपछि पूर्वी तराईको जनजीवन प्रभावित बनेको छ ।
संस्कृत विश्वविद्यालयमा ५ महिनापछि खुल्यो ताला,"दाङ — नेपाल संस्कृत विश्वविद्यालय केन्द्रीय कार्यालय बेलझुन्डीमा पाँच महिनाअघि लगाइएको ताला शुक्रबार खुलेको छ । विश्वविद्यालयको वार्ता समिति र माओवादीनिकट अनेरास्ववियु क्रान्तिकारीबीच पाँचबुँदे सहमति भएपछि शुक्रबार ताला खोलिएको हो ।अनेरास्ववियु क्रान्तिकारीले विभिन्न माग राख्दै गत १२ पुसमा विश्वविद्यालयको केन्द्रीय कार्यालयको मूल गेटमा ताला लगाएको थियो । गत फागुनमा अनुसन्धान केन्द्रको कार्यालयमा तालाबन्दी थियो । तालाबन्दीपछि विश्वविद्यालयले राष्ट्रिय सांस्कृतिक अध्ययन केन्द्रका कार्यकारी निर्देशक जर्मन चौधरीको संयोजकत्वमा वार्ता समिति गठन गरेको थियो ।सहमति जुटाउन नसकेपछि समितिले दुई महिनामै राजीनामा दिएको थियो । त्यसपछि प्राध्यापक अर्जुनप्रसाद भट्टराईको संयोजकत्वमा तीन सदस्यीय वार्ता समिति गठन भएको थियो । समितिका सदस्यहरूमा उपप्राध्यापक विनोद आचार्य र उपप्रशासक अनिल पोख्रेल थिए ।विश्वविद्यालय र अनेरास्ववियु क्रान्तिकारीबीच विश्वविद्यालयको केन्द्रीय आयुर्वेद विद्यापीठमा पठनपाठनलाई सहज गराउन प्रयोगात्मक सामग्री आउँदो असारभित्र खरिद गर्ने सहमति भएको छ । प्रयोगात्मक अभ्यासका लागि आवश्यक अस्पताल, जनशक्ति र सामग्रीको प्रक्रिया मिलाउन आगामी विश्वविद्यालयसभामा प्रस्ताव लैजाने अर्को सहमति छ ।विश्वविद्यालयको परीक्षा प्रणालीलाई निष्पक्ष, भयरहित बनाउन आयुर्वेद अध्ययन संस्थानका डिन, सहायक डिन र प्राचार्यजस्ता पदाधिकारी अनुगमन गर्ने निकाय भएका कारण उनीहरूबाट प्रश्नपत्र निर्माण, उत्तरपुस्तिका परीक्षण र सम्परीक्षणजस्ता काम नगर्ने सहमति भएको छ ।पदाधिकारीका विषयमा प्राप्त उजुरीका आधारमा कार्यकारी परिषद्ले एक महिनाभित्र छानबिन गरी दोषी पाइए पुनगर्ठन गर्ने पनि सहमति छ ।"
जापानी नागरिकको ८० लाख सहयोगमा विद्यालय भवन निर्माण,"बझाङ — भूकम्पले क्षतिग्रस्त बनेको बझाङको एक विद्यालय भवन जापानी नागरिकको सहयोगमा पुननिर्माण गरिएको छ । जयपृथ्वी नगरपालिका–७ सुवेडास्थित सुनिपिपल चौर माध्यामिक विद्यालयको भवन जापानी नागरिक लिलिको व्यक्तिगत सहयोगमा पुननिर्माण गरिएको हो ।नवनिर्मित दुई तलाको चार कोठे पक्की भवन र तीन कोठे शौचालय भूकम्प प्रतिरोधी, अपाङ्गता मैत्री, छात्रामैत्री र बालमैत्री हुने गरी निर्माण गरिएको छ । विद्यालय भवनको निर्माण ७६ लाख ८२ हजार ४१४ र शौचालय निर्माणमा १२ लाख ९४ हजार २४९ रुपैयाँ गरी ८९ लाख ७६ हजार ६६३ खर्च भएको पुर्ननिर्माणमा समन्वय गरेको स्थानीय गैरसरकारी संस्था प्रगतिशील युवा समाजले जानकारी दिएको छ ।विद्यालयका प्रधानाध्यापक विष्णुभक्त जोशीले २०८० असोज १६ गतेको भूकम्पले विद्यालयका तीन भवनका १५ कक्षाकोठा क्षतिग्रस्त भएपछि टहरामा पठनपाठन गर्नुपरेको बताए । ‘टिनको टहरामा पानी र हावाहुरीका बेला पढाएको सुनिदैन थियो । गर्मी र जाडोमा पनि निकै सास्ती हुन्थ्यो,’ जोशीले भने, ‘नयाा भवन र शौचालय बनेपछि हामीलाई ठूलो राहत भएको छ ।’ विद्यालयले सहयोगी जापानी नागरिकको सम्मानमा नवनिर्मित भवनको नाम लिलिको ब्लक राखेको उनले बताए ।छात्रामैत्री शौचालय समेत निर्माण भएकोमा यहाँका छात्रा झन् खुशी भएका छन् । ‘छात्रा र छात्रले प्रयोग गर्ने शौचालय एउटै हुँदा निकै समस्या थियो,’ विद्यार्थी आयुसा सुवेदीले भनिन्, ‘अहिले छात्राका लागि छुट्टै शौचालय बनेको छ । महिनावारी हुादा प्याड चेन्ज गर्न पनि सजिलो भएको छ ।’ विद्यालय निर्माणमा समन्वय गर्ने संस्था प्रगतिशील युवा समाजका अध्यक्ष रमेश केसीले विद्यालयले हस्तान्तरण गरिएका संरचनाको संरक्षण र मर्मतमा ध्यान दिनुपर्ने बताए ।"
त्रिविमा तोडफोड गर्ने विद्यार्थी नेताहरूविरुद्ध जाहेरी दर्ता,"काठमाडौँ — त्रिभुवन विश्वविद्यालयको उपकुलपति सचिवालयमा तोडफोड गर्ने विद्यार्थी नेताहरूविरुद्ध जाहेरी दर्ता भएको छ। विश्वविद्यालयमा मर्यादाविपरीत कार्य गर्नेहरूविरुद्ध प्रशासनले कारबाही प्रक्रिया अघि बढाएको हो।गत साता २०-२५ जनाको समूहले विश्वविद्यालयका उपकुलपतिको कार्यालयमा प्रवेश गरी सचिवालयमा तोडफोड गर्ने, हानी नोक्सानी पुर्‍याउने कार्य गरेको र केन्द्रीय पदाधिकारीहरूलाई भौतिक रुपमा आक्रमण गर्ने गरी फोनमार्फत धम्की दिने, सामाजिक सञ्जालको प्रयोग गरी पदाधिकारीको चरित्र हत्या जस्ता कार्य भएको थियो।यस्ता कार्य गर्नेहरूलाई राजनीतिक आडमा उन्मुक्ति दिने गरिएको भन्दै विरोधहुँदै आएको छ।उक्त गतिविधिमा संलग्न व्यक्तिहरूलाई कानुनबमोजिम कारबाही र भौतिक सम्पत्तिको हानी नोक्सानीको क्षतिपूर्ति भराउन आवश्यक प्रक्रिया अगाडि बढाइएको त्रिभुवन विश्वविद्यालय रजिष्टारको कार्यालयले जनाएको छ।त्रिविले सार्वजनिक सम्पत्ति तोडफोडमा संलग्नलाई प्रचलित कानुनबमोजिम कारबाही गर्न पटक पटक गृह मन्त्रालयलगायत सम्बन्धित निकायलाई आग्रह गरे पनि संलग्नलाई उन्मुक्ति दिने गरिएको हो । यसपटक भने जाहेरी दर्ता भइसकेको भन्दै त्यस्तो गतिविधिमा संलग्नहरूलाई कारबाहीको दायरामा ल्याउन सम्बन्धित सबै पक्षसँग विश्वविद्यालय प्रशासनले आग्रह गरेको छ।"
शिक्षाको बजेट झन्झन् घट्दो,"काठमाडौँ — सार्वजनिक शिक्षामा लगानी बढाउन सरकार अनुदार देखिएको छ । शिक्षामा राज्यको लगानी कुल बजेटको २० प्रतिशत पुर्‍याउने प्रतिबद्धतासहित निर्वाचन जितेर आएका राजनीतिक दलहरु सत्तामा पुग्दा बजेट भने ११ प्रतिशत हाराहारीभन्दा वृद्धि हुन सकेको छैन ।अर्थमन्त्री विष्णु पौडेलले बिहीबार ल्याएको बजेटमा शिक्षा क्षेत्रमा २ खर्ब ११ अर्ब १७ करोड विनियोजन गरिएको छ । यो कुल बजेटको १०.७५ प्रतिशत मात्रै हो । चालु आर्थिक वर्षमा शिक्षामा १०.९५ प्रतिशत बजेट छुट्याइएको थियो । विद्यालय शिक्षा ऐन जारी हुने प्रक्रियामा रहेकाले सार्वजनिक शिक्षा सुधार गर्न राज्यको दायित्व थप गर्नुपर्ने मागविपरीत यसपालि बजेटमा झनै गिरावाट आएको देखिन्छ । आव ०८०/०८१ मा शिक्षामा ११.२७ प्रतिशत बजेट विनियोजन भएको थियो ।शिक्षामा बजेटकाठमाडौं विश्वविद्यालय स्कुल अफ एजुकेसनका डिन बालचन्द्र लुइँटेलले सार्वजनिक शिक्षा सुधारका लागि सरकारले बजेटमा स्पष्ट खाका ल्याउन नसकेको बताए । ‘परम्परागत हिसाबकै बजेट आयो । सिकाइ सुधार गर्नेमा बजेट देखिँदैन । गुणस्तर शिक्षक उत्पादनमा अनुदार देखिन्छ,’ उनले भने, ‘सार्वजनिक शिक्षा सुधार गर्ने खाका पनि सरकारले ल्याउन सकेन । विद्यालय शिक्षा ऐनको मस्यौदाले पनि लगानी मागेको छ । सरकारको प्रतिबद्धता देखिएन । फड्को मार्ने बजेट देखिएन ।’अर्थमन्त्री पौडेलले केही नयाँ, अधिकांश पुराना र केही पहिला नै घोषणा भए पनि पूरा हुन नसकेका कार्यक्रमसहित बजेट वक्तव्य प्रस्तुत गरे । १ सय सामुदायिक विद्यालयमा शैक्षिक नतिजामा आधारित प्रोत्साहन कार्यक्रम सञ्चालन गरिने उनले बताए । कार्यक्रमअनुसार प्रत्येक जिल्लामा कम्तीमा एक विद्यालय पर्ने गरी प्रतिविद्यालय २५ लाख उपलब्ध गराइनेछ । ती विद्यालयले अन्य विद्यालयको नतिजा सुधारका लागि सहयोग गर्ने व्यवस्था मिलाइनेछ । नमुना विद्यालय कार्यक्रम सोही मोडलमा सञ्चालन थियो । देशभर ४ सय २२ वटा नमुना विद्यालय घोषणा गरिएको छ । निर्माणाधीन नमुना विद्यालयको निर्माण पूरा गर्ने उनले जनाए ।सामुदायिक विद्यालय समायोजन गर्ने र शिक्षक दरबन्दी पुनरावलोकन गर्ने विगतकै कार्यक्रमलाई निरन्तता दिइएको छ । सामुदायिक र संस्थागत विद्यालयका सफल व्यवस्थापन अभ्यासलाई अन्य सामुदायिक विद्यालयको गुणस्तर सुधारका लागि सदुपयोग गरिने बजेटमा उल्लेख छ । सरकारले प्रस्तुत गरेको नीति तथा कार्यक्रममा निजी विद्यालयसँगको सहकार्यमा सामुदायिक विद्यालय सुधार गर्ने घोषणा गरेपछि त्यसको आलोचना भएको थियो । सरकारले भाषा फेरेर बजेटमा पनि उक्त बुँदा समेटेको र निजी मात्र राम्रा छन् भन्ने भाष्य स्थापना गर्न लागेको डिन लुइँटेलले बताए ।बजेटमा अंग्रेजी, विज्ञान र गणित विषयका शिक्षक अभाव हुन नदिन विश्वविद्यालयसँगको सहकार्यमा शिक्षक बैंक स्थापना गरिने, स्नातक तह उत्तीर्ण विद्यार्थीलाई स्वयंसेवक शिक्षकको भूमिकामा परिचालन गरिने उल्लेख छ । शिक्षक बैंक स्थापनाको अभ्यास स्थानीय तहले गर्दै आएका छन् । स्वयंसेवक शिक्षक पुरानै कार्यक्रम भए पनि कार्यान्वयन हुन सकेको छैन ।एसईई सञ्चालन तथा व्यवस्थापन प्रदेश तहबाट गर्ने प्रबन्ध मिलाइने अर्थमन्त्री पौडेलले बताए । संसद्को शिक्षा समितिमा विचराधीन विद्यालय शिक्षा विधेयकको उपसमितिमा सांसदहरुबीच एसईई परीक्षा सञ्चालन गर्नेमा सहमति जुटेको छ । विद्यालय तहको अन्तिम परीक्षा कक्षा १२ मा सञ्चालन गर्नेमा सांसदहरु एकमत देखिएका छन् ।कक्षा ५ सम्मका विद्यार्थीलाई उपलब्ध गराइने दिवा खाजा र छात्रालाई निःशुल्क सेनेटरी प्याड वितरण कार्यक्रमलाई बजेटमा निरन्तरता दिएको छ । २८ लाख बालबालिकाको खाजाका लागि १० अर्ब १९ करोड र १३ लाख छात्रालाई निःशुल्क प्याड वितरण गर्न १ अर्ब २९ करोड विनियोजन गरिएको छ । लक्षित समुदाय र विकट हिमाली जिल्लाका विद्यार्थीलाई प्रदान गरिँदै आएको छात्रवृत्ति निरन्तरता दिइने बजेटमा उल्लेख छ । मुसहर, डोम, चमार समुदायका विद्यार्थीलाई चिकित्सातर्फको उच्च शिक्षामा उत्प्रेरणा छात्रवृत्ति प्रदान गरिने कार्यक्रम कायमै छ । छात्रवृत्तिका लागि २ अर्ब ४४ करोड विनियोजन गरिएको पौडेलले बताए ।सामुदायिक विद्यालयमा कार्यरत प्रारम्भिक बालविकास सहयोगी कार्यकर्ता (ईसीडी शिक्षक) र विद्यालय कर्मचारीको पारिश्रमिकबापत १० अर्ब १६ करोड विनियोजन गरिएको छ । विद्यालय शिक्षामा भर्चुअल शिक्षण प्रणालीलाई उपयोग गरिने उनले घोषणा गरे । शिक्षा मन्त्रालयले कोभिड महामारीदेखि नै ‘सिकाइ चौतारी’ नामक पोर्टल सञ्चालन गर्दै आएको छ ।अपांगता भएका विद्यार्थीलाई आधारभूत तहको शिक्षा पूरा गर्न छात्रावासको प्रबन्ध मिलाउने बजेटमा उल्लेख छ । राष्ट्रिय नियमन मापदण्ड तयार गरी निजी विद्यालयको प्रभावकारी अनुगमन गरिने अर्थमन्त्री पौडेलले बताए । राष्ट्रपति शैक्षिक सुधार कार्यक्रमलाई परिमार्जन गरी सरकारले राष्ट्रिय शैक्षिक सुधार कार्यक्रम सञ्चालन गर्ने भएको छ । शिक्षाको कार्यक्रम स्थानीय तहमा पुगे पनि केन्द्रबाट यस्ता प्रकृतिको कार्यक्रम सञ्चालन गर्दै पहुँचका आधारमा बजेट बाँड्ने गरिएको भन्दै आलोचना हुँदै आएको छ । कार्यक्रमका लागि २ अर्ब ७२ करोड विनियोजन गरिएको छ । उक्त कार्यक्रमअन्तर्गत तराई मधेसमा १ हजार ५ सय, पहाडमा १ हजार, हिमालमा ५ सयभन्दा बढी विद्यार्थी भएका विद्यालयको भौतिक पूर्वाधार निर्माण गरिने बजेटमा उल्लेख छ ।उच्च शिक्षातर्फको बजेटमा पनि खासै नवीनता देखिँदैन । उच्च शिक्षासम्बन्धी छाता ऐन निर्माण गरी विश्वविद्यालय सञ्चालनमा एकरूपता कायम गरिने विषयले यसपालि पनि निरन्तरता पाएको छ । ‘अध्ययनका लागि मुलुकबाहिर जाने प्रवृत्ति कमी ल्याउन र रोजगार बजारअनुसारको जनशक्ति विकास गर्न जोड दिइनेछ । विश्वविद्यालयका विभाग एवं संकायहरु पुनर्संरचना गरिनेछ,’ बजेटमा भनिएको छ ।विश्वविद्यालय अनुदान आयोगको पुनर्संरचना गरी उच्च शिक्षाको नियमकारी निकाय बनाउने पनि विगतकै सरकारका कार्यक्रम हो । विद्यार्थी संख्या, शैक्षिक गुणस्तर, पूर्वाधारको आवश्यकताका आधारमा मात्र विश्वविद्यालयलाई अनुदान उपलब्ध गराउने बजेटमा उल्लेख छ । शैक्षिक सत्रअगावै शैक्षिक क्यालेन्डर प्रकाशित गर्ने, कार्यान्वयनको अनुगमन गर्ने र पालना नगर्ने विश्वविद्यालयको अनुदान रोक्ने व्यवस्था गर्ने अर्थमन्त्री पौडेलले बताए । त्रिभुवन विश्वविद्यालयलगायत विश्वविद्यालयले क्यालेन्डर लागू गरिसकेका छन् ।मदन भण्डारी विज्ञान तथा प्रविधि, विदुषी योगमाया हिमालयन आयुर्वेद विश्वविद्यालयको भौतिक पूर्वाधार निर्माण र सहिद दशरथचन्द्र स्वास्थ्य विज्ञान विश्वविद्यालय सञ्चालनमा ल्याउने बजेटमा उल्लेख छ । विश्वविद्यालयमा विदेशी विद्यार्थी आकर्षित गर्नर्र् नीति अघि सारिएको छ । उच्चस्तरीय आर्थिक सुधार सुझाव आयोगको सिफारिसबमोजिम मेडिकल शिक्षामा प्रदान गरिँदै आएको छात्रवृत्तिलाई गरिब, जेहेनदार, अति दुर्गम क्षेत्रका विद्यार्थी लक्षित बनाइने बजेटमा समावेश छ । अहिले यसबाहेक पनि मेरिटका आधारमा विद्यार्थीले छात्रवृत्ति पाउँदै आएका छन् ।बर्दिबास, बुटबल, सुर्खेत र डडेल्धुरामा मेडिकल कलेजको पूर्वाधार निर्माण गर्न ५६ करोड विनियोजन गरिएको छ । सरकारले दशकअघि प्रत्येक प्रदेशमा सरकारी मेडिकल कलेज स्थापना गर्ने घोषणा गरे पनि न्यून बजेटका कारण योजना पूरा हुन सकेको छैन । चिकित्साशास्त्र, इन्जिनियरिङ, सूचना प्रविधि, नर्सिङलगायतका प्राविधिक विषयमा जनशक्तिको अभाव हुन नदिन विद्यामान मापदण्ड पुनरावलोकन गरी अध्ययन कोटा वृद्धि गरिने बजेटमा उल्लेख छ । प्रधानमन्त्री केपी शर्मा ओलीले निजी मेडिकल कलेज सञ्चालकसँग सिट वृद्धि गर्ने सहमति गरेका थिए । मापदण्डका आधारमा स्वचालित प्रक्रियाबाट हुने सिट निर्धारणमा सरकार र प्रधानमन्त्री तहबाट हस्तक्षेप हुने गरेको भन्दै आलोचना हुँदै आएको छ ।उच्च शिक्षा अध्ययन गर्न नसकेका करिब २७ हजार युवालाई छोटो अवधिको तालिम दिने र प्रत्येक प्रदेशमा नुमना प्राविधिक शिक्षालय सञ्चालन गर्ने घोषणा बजेटमार्फत गरिएको छ । सेवाको प्रकृतिका आधारमा सार्वजनिक निकायमा इन्टर्न परिचालन गरिने नीति तथा कार्यक्रमा उल्लेखित विषयले बजेटमा पनि प्राथमिकता पाएको छ । ‘उद्यमशीलतामैत्री शिक्षालाई प्रोत्साहन गर्न हप्तामा २० घण्टा कामको न्यूनतम ज्यालासहित कमाउँदै पढ्दै कार्यक्रम सञ्चालन गरिनेछ,’ अर्थमन्त्री पौडेलले भने ।बजेटका मुख्य विषय"
चिकित्सा शिक्षामा विद्यार्थी सिट संख्या बढाइने,"काठमाडौँ — सरकारले चिकित्सा शास्त्रलगायत इजिन्यिरिङ, सूचना प्रविधि र नर्सिङमा भर्ना हुने विद्यार्थीको सिट संख्या वृद्धि गर्ने जनाएको छ । बिहीबार संसद्‍मा आगामी आर्थिक वर्षको बजेट प्रस्तुत गर्दै अर्थमन्त्री विष्णु पौडेलले यी क्षेत्रमा विद्यार्थीको सिट संख्या बढाइने बताएका हुन् ।‘चिकित्सा, इन्जिनियरिङ, नर्सिङ, सूचना प्रविधिलगायतका विषयमा जनशक्ति अभाव हुन नदिन विद्यमान मापदण्ड पुनरावलकोन गरी अध्ययन कोटा वृद्धि गरिनेछ,’ अर्थमन्त्री पौडेलले भने । उच्चस्तरीय आर्थिक सुधार कार्यदलको सुधारअनुसार मेडिकल शिक्षामा प्रदान गरिँदै आएको छात्रवृत्तिलाई गरिब जेहेन्दार, अति दुर्गम क्षेत्रका विद्यार्थी लक्षित बनाइने बजेटमा उल्लेख छ ।बर्दिबास, बुटवल, सुर्खेत, डडेलधुरामा निर्माणधीन र प्रस्तावित मेडिकल कलेजको पूर्वाधार अघि बढाउन ५६ करोड विनियोजन गरिएको छ । मदन भण्डारी प्राविधिक, योगमाया आयुर्वेदिक विश्वविद्यालयको र पूर्वाधार निर्माण गरिने र सहिद दशरशचन्द्र चिकित्सा विश्वविद्यालय सञ्चालन गरिने सरकारले घोषणा गरेको छ ।"
