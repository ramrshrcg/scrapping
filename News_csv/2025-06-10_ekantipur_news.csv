शीर्षक,विवरण
एमाले मधेश प्रदेश सांसद दीपेन्द्रकुमार ठाकुरविरुद्ध भ्रष्टाचार मुद्दा दायर,काठमाडौँ — भवन निर्माणमा अनियमितताको आरोपमा सत्तारुढ एमाले मधेश प्रदेश सांसद दीपेन्द्रकुमार ठाकुरविरुद्ध भ्रष्टाचार मुद्दा दायर भएको छ । उनीसहितलाई प्रतिवादी बनाएर मंगलबार अख्तियार दुरुपयोग अनुसन्धान आयोगले विशेष अदालतमा भ्रष्टाचार मुद्दा दायर गरेको हो ।ठाकुर धनुषा ३(२) बाट निर्वाचित सांसद हुन् ।मधेश प्रदेशसभामा ठाकुर एमाले संसदीय दलका उपनेता हुन् ।
महँगो मूल्यमा औषधि किन्नुपर्ने बाध्यता सरकारले अन्त्य गर्दैछ  : स्वास्थ्यमन्त्री पौडेल,"काठमाडौँ — स्वास्थ्य तथा जनसङ्ख्यामन्त्री प्रदीप पौडेलले आम नागरिकको गुणस्तरीय औषधि प्राप्त गर्ने आकांक्षालाई गम्भीर ढङ्गबाट हेरिएको बताएका छन् । मंगलबार औषधि व्यवस्था विभागमा औषधिको मूल्य नीति सुझाव समितिको प्रतिवेदन बुझ्दै मन्त्री पौडेलले नागरिकको गुणस्तरीय औषधि प्राप्त गर्ने आकांक्षा र राज्यको दायित्वलाई पनि गम्भीर रूपले हेरिएको बताएका हुन् ।'मूलतः आम नागरिकको गुणस्तरीय औषधि प्राप्त गर्ने आकांक्षा र राज्यको दायित्वलाई गम्भीर ढङ्गबाट हेरिनेछ । हामी गुणस्तरीय औषधि प्राप्त हुने परिस्थिति बनाउनको लागि, महँगो मूल्यमा औषधि किन्नु परिरहेको स्थिति छ भने त्यसलाई अन्त्य गर्नको निम्ति र औषधिको मूल्यको बारेमा उपभोक्ता सुसूचित हुने स्थिति निर्माण गर्नको निम्ति हामीले त्यस्तो परिस्थिति बनाउन खोजिरहेका छौँ,' उनले भने ।औषधिको मूल्य समायोजन सम्बन्धमा सुझाव दिन गठित समितिका संयोजक तथा अर्थविद् पोषराज पाण्डेले नेपालमा प्रयोग हुने औषधिहरूको विशेषता, प्रकृति र महत्वको आधारमा सुझाव प्रस्तुत गरिएको बताए । उनले नेपालमा औषधिको घरेलु उत्पादनको अवस्थालाई समेत प्रस्तुत गरिएको जिकिर गरे ।'हामीहरूको जुन सुझाव छ, त्यो सुझाव मुलतः नेपालमा प्रयोग हुने औषधिहरूको विशेषता के हो ? त्यसको नेचर के हो ? त्यसको महत्त्व के छ ? घरेलु उत्पादनको अवस्था के छ ? साथै, एसियन देशहरूमा मुख्यतः इन्डियामा यी उत्पादनहरूको कसरी प्राइस रेट भएको छ ? बङ्गलादेशको अवस्था के छ? श्रीलङ्कामा कसरी गरिएको छ, त्यसको पनि हामीले रिभ्यु गरेका छौँ । त्यस्तै, हाम्रो औषधि व्यवस्था विभागको संस्थागत क्षमता के छ ? त्यसलाई पनि हामीले राखेका छौँ,' उनले भने ।"
आमाको नामबाट नागरिकता दिने व्यवस्था रहेको विधेयक संसदीय समितिबाट पारित,"काठमाडौँ — राज्य व्यवस्था तथा सुशासन समितिले आमाको नामबाट नागरिकता दिने व्यवस्था गरिएको विधेयक पारित गरेको छ । सरकारले ल्याएको नागरिकता विधेयक राज्यव्यवस्था तथा  सुशासन समितिबाट पारित भएको समिति सभापति रामहरि खतिवडाले जानकारी दिए ।राज्य व्यवस्था समितिको मंगलबारको बैठकले नेपाल नागरिकता ऐन-२०६३ लाई संशोधन गर्न बनेको विधेयक पारित गरिएको हो । समिति सभापति खतिवडाका अनुसार विधेयकमा आमा वा बाबुको नामबाट नागरिकता प्राप्त हुने व्यवस्था छन् । पहिले नागरिकता लिनका लागि आमा र बाबु अनिवार्य हुन्थ्यो ।आमाको नामबाट नागरिकता लिँदा स्वघोषणा भने गर्नुपर्ने व्यवस्था गरिएको छ । त्यसरी गरिएको स्वघोषणा गलत ठहरिएमा १ वर्षसम्म कैद र जरिवानाको व्यवस्था पनि राखिएको छ । आमाको नामबाट नागरिकता प्राप्त गर्ने कानुन नहुँदा नागरिकताविहीनको संख्या ठूलो रहेको भन्दै सरकारले यो विधेयक ल्याएको थियो ।त्यस्तै, नागरिकता कार्यालय प्रमुखको भूमिकामा रहेका नायब सुब्बाले पनि दिने व्यवस्था विधेयकमा राखिएको छ । समिति सचिव सुरज दुराका अनुसार यो विधेयक पारित भएर ऐनका रूपमा कार्यान्वयनमा आएपछि कार्यालय प्रमुखको रूपमा काम गरिरहेका नायब सुब्बाले पनि नागरिकता दिन पाउनेछन् ।"
नेपालको नयाँ पिँढी जिनियस छ : प्रधामन्त्री ओली,"जनकपुर — प्रधानमन्त्री केपी शर्मा ओलीले नेपालको नयाँ पिँढी जिनियस रहेको बताएका छन् । उनले फरक-फरक क्षेत्रमा नयाँ पिढीले अब्बलता प्रदर्शन गरिरहेको बताए ।‘नेपालका नयाँ पिँढी प्रतिभाशाली रहेको र फरक-फरक क्षेत्रमा उत्कृष्टता प्रदर्शन गरिरहेकोमा खुसी लागेको छ,’ राजर्षि जनक विश्वविद्यालयको प्रथम दीक्षान्त समारोहलाई मंगलबार जनकपुरमा सम्बोधन गर्दै प्रधानमन्त्री ओलीले भने,‘रुचिको विषय पढ्ने वातावरण बने नयाँ पिँढी अझै जिनियस हुने देखेको छु । बालबालिकालाई डाक्टरै, इञ्जिनियरै पढ् भनेर जबर्जस्ती गर्नुभएन । उनको रुचिअनुसारको पढाइको वातावरण मिलाउनुपर्छ । रुचिको विषय पढे प्रतिभा देखाउन सजिलो हुन्छ ।’प्रधानमन्त्री ओलीले ज्ञानसँगै मेहनत गरे जीवनलाई सफल र उचाइमा पुर्‍याउन सकिने बताए । उनले रुचिअनुसारको पढाइको वातावरण नभए मात्र अन्य ठाउँमा पढ्न जानुपर्ने बताए । ‘पूर्वी दर्शन सिद्धान्तका आधारित रहेकाले नेपालमा अध्ययन–अध्यापन र शास्त्रार्थको इतिहास पुरानो र गौरवपूर्ण छ,’ प्रधानमन्त्री ओलीले भने,‘विद्वत्, ज्ञान र दर्शनको छलफल हुने थलो हो, नेपाल । त्यसैले अनुभूति, अनुभवको संगालोले नै ज्ञानको भण्डार प्राप्त हुन्छ ।’मधेश प्रदेशका मुख्यमन्त्री एवं विश्वविद्यालयका सहकुलपति सतिशकुमार सिंहले मधेशका छोरीहरू शिक्षामा पनि अब्बल रहेको दीक्षान्त समारोहले पुष्टि गरेको बताए । उनले १० जना उत्कृष्ट विद्यार्थीमा ६ जना छात्राले 'ट्रिपल मेडल' जित्नु नै छोरीहरइ पढाइमा पनि उत्कृष्ट रहेको बताए ।‘छोरालाई सरकारी र छोरीलाई बोर्डिङ स्कुलमा पढाउने प्रवृत्तिको अन्त्य हुनुपर्छ,’ मुख्यमन्त्री सिंहले भने,‘मधेशका छोरीहरू पढाइमा पनि अब्बल रहेको धेरै पटक प्रमाणित गरिसकेको छ । त्यसैले पढाइमा भेदभावको अन्त्य गर्नुपर्छ ।’ उनले प्रदेश सरकारले स्थापना गरेको विश्वविद्यालयलाई पनि संघीय सरकारले अनुदान दिनुपर्ने माग गरे । मधेश प्रदेश सरकारले तीन वटा विश्वविद्यालय स्थापना गरेको छ ।दीक्षान्त समारोहका प्रमुख अतिथि प्राध्याकप राजेन्द्र विमलले शिक्षाले ज्ञान दिए पनि दीक्षाले ज्ञानमा रूपान्तरण ल्याउने गरेको बताए । उनले शिक्षासँग ज्ञानको रूपान्तरणका लागि दीक्षान्त समारोह आयोजना गर्ने गरिएको जानकारी दिए । करिब ८ वर्षअघि सञ्चालनमा आएको राजर्षि जनक विश्वविद्यालयको प्रथम दीक्षान्त समारोहमा दुई ब्याचका करिब १ सय १४ जना विद्यार्थी दीक्षित भएका छन् ।"
उपकुलपति कार्यालय तोडफोडमा संलग्न एक प्रक्राउ,"काठमाडौँ — त्रिभुवन विश्वविद्यालय उपकुलपति कार्यालय तोडफोडमा संलग्न एक जनालाई मंगलबार प्रहरीले पक्राउ गरेको छ । काठमाडौं प्रहरी परिसरका प्रवक्ता एसपी अपिलराज बोहराले भक्तपुरको सानोठिमीबाट दिक्पाल कार्कीलाई पक्राउ गरिएको जनाए ।‘एउटा समूहले तोडफोड गरेको उजुरी परेको थियो । भक्तपुरबाट समातेर ल्याएका छौं । अब मुद्दाको प्रक्रिया अघि बढ्छ । म्याद थप गर्ने तयारीमा छौं,’ एसपी बोहराले भने ।सत्तारुढ कांग्रेसनिकट नेविसंघका निर्वाचित स्ववियु सभापतिलगायत पदाधिकारीले जेठ १४ गते उपकुलपति खड्ग केसीको कार्यकक्षमा तोडफोड गरेका थिए । त्रिवि कार्यकारी परिषद्ले सार्वजनिक सम्पत्ति तोडफोड गर क्षति गर्नेलाई कारबाही गर्न प्रहरी वृत्त कीर्तिपुरमा उजुरी दिएको थियो । तर वृत्तले किटानी जाहेरी आवश्यक पर्ने भन्दै त्रिविलाई पत्राचार गरेको थियो ।सत्तारुढ दलका विद्यार्थीहरू तोडफोडमा संलग्न रहेकाले कारबाही नभएको भन्दै गृह प्रशासनको आलोचना भएको थियो । पक्राउ परेका कार्की सानोठिमी क्याम्पसका नेविसंघका कार्यकर्ता हुन् । शंकरदेव, सरस्वती, पब्लिक युथ, सानोठिमीलगायतका क्याम्पसका विद्यार्थी तोडफोडमा संलग्न रहेको पाइएको छ ।"
"टोखामा प्रहरीले गोली चलायो, २ जना लागूऔषध कारोबारी नियन्त्रणमा","काठमाडौँ — लागूऔषध कारोबारी पक्राउ गर्न प्रहरीले गोली चलेको छ । लागूऔषध नियन्त्रण ब्युरोको टोलीले टोखामा दुई जना लागूऔषध कारोबारीलाई गोली हानेर नियन्त्रणमा लिएको हो  ।‘लागूऔषध कारोबारी दुई जनालाई गोली हानेर नियन्त्रणमा लिएको भन्ने छ,’ ब्युरोका सूचना अधिकारी एसपी जनकबहादुर शाहीले भने,‘हाम्रो टोलीले नियन्त्रणमा लिन खोज्दा उनीहरू आक्रमणमा उत्रिएपछि गोली चलाउनुपर्‍यो । जानकारी लिने क्रममा छु । सम्पर्क हुन सकेको छैन ।’एसपी शाहीका अनुसार गोली लागेका दुवै जना भारतीय नागरिक हुन् । दुवै जनालाई उपचारका लागि प्रहरी अस्पताल लगिएको छ । घटनाको थप विवरण आउन बाँकी छ ।"
जनताको भरोसालाई २०६४ मा जस्तो विचलित हुन दिन्नौं : अध्यक्ष दाहाल,"पोखरा — माओवादी अध्यक्ष तथा पूर्वप्रधानमन्त्री पुष्पकमल दाहालले जनताको पुनः माओवादीप्रति बढ्दो भरोसालाई २०६४ सालको जस्तो विचलनमा पर्न नदिने दाबी गरेका छन् । पार्टीको पोखरा महानगरपालिकाको तेस्रो सम्मेलनलाई मंगलबार सम्बोधन गर्दै उनले विगत कमजोरीबाट पाठ सिक्दै आगामी दिनमा नयाँ अभियानका साथ अगाडि बढ्ने स्पष्ट पारे ।‘मैले ०६४ तिरै जनता फर्किंदै गरेको, माओवादीले मात्रै हाम्रा मुद्दाहरूलाई, हाम्रा हकहितहरूलाई सही ढंगले सम्बोधन गर्न सक्छ भन्ने महसुस गरेको मैले थाहा पाएको छु,’ उनले भने, ‘हामीले जनताको त्यो भरोसा, त्यो विश्वासलाई ०६४ जस्तो विचलित हुन दिने छैनौं, चौसठ्ठी जस्तो विभाजित हुन दिने छैनौं । बरु सम्पूर्ण इमानदार, प्रगतिशील र क्रान्तिकारी शत्तिलाई एकजुट बनाएर नयाँ अभियान चलाउनेछौं ।’उनले अघिल्ला निर्वाचनहरूमा माओवादीले प्राप्त गरेको अपार समर्थनलाई कायम राख्न नसकिएको स्वीकार गरे । ‘हामी पहिलो शक्तिबाट तेस्रोमा झर्‍यौं, त्यो हाम्रो कमजोरी थियो,’ उनले भने, ‘मैले स्वयं शान्ति प्रक्रियाको हस्ताक्षरकर्ता र गणतन्त्रको घोषणा गर्ने नेतृत्वकर्ता हैसियतमा जिम्मेवारी लिनुपर्छ ।’उनले पार्टी एकताको लहर पुनः सुरु भएको उल्लेख गर्दै हालै माओवादी केन्द्रमा गंगा श्रेष्ठको समूह, नेपाः राष्ट्रिय पार्टी, जनता समाजवादी पार्टीका केही नेता तथा पोखराबाट बाबुराम भट्टराई समूहका किरण थापा नेतृत्वको समुह समाहित भएको जानकारी दिए ।‘हिजोका सपना बोकेका साथीहरू पुनः माओवादी केन्द्रमा फर्किंदै छन्,’ उनले भने, ‘यो केवल पार्टी एकता होइन, नयाँ आन्दोलन र नयाँ क्रान्तिको सुरुवात हो ।’ उनले सुकुम्बासी समस्या समाधानका लागि माओवादी नेतृत्वको सरकारले पहल गरेको भन्दै अब आवश्यक परे सडकमा उत्रने चेतावनी पनि दिए । ‘जरूरी पर्‍यो भने संसद् मात्र होइन, सडक र सरकारका मोर्चाबाट पनि लडाइँ लड्छौं,’ उनले ।कार्यक्रममा बाबुराम भट्टराई नेतृत्वको नेसपा (नयाँ शक्ति) परित्याग गरी केन्द्रीय सचिवालय सदस्य किरण थापा (अमोद) माओवादी केन्द्र प्रवेश गरे । उनीसहित नयाँ शक्तिका गण्डकी प्रदेशका नेता शम्भु खाती, लक्ष्मी खाती, कास्की अध्यक्ष राजु क्षेत्री लगायत १४ जना माओवादी केन्द्र प्रवेश गरे । उनीहरुलाई अध्यक्ष दाहालले स्वागत ग"
"रुकुम पुगेकी रचना रिमाल बिरामी, उपचारका लागि काठमाडौं",रुकुम पश्चिम — गायिका रचना रिमाल बिरामी परेपछि रुकुम पश्चिमबाट हेलिकप्टरबाट उद्धार गरी उपचारका लागि काठमाडौं लगिएको छ । सानीभेरी गाउँपालिका-३ मा आयोजना गरिएको एक महोत्सवमा सहभागी हुन पुगेकी गायिका रिमाल अकस्मात बिरामी परेपछि उनलाई उपचारका लागि काठमाडौं पुर्‍याइएको छ ।कार्यक्रम मंगलबारका लागि तय भएको थियो । तर रिमाललाई एक्कासि पेट दुख्ने समस्या आएपछि थप उपचारका लागि काठमाडौं लगिएको हो । सानीभेरी रंगलशालामा गत जेठ १२ गतेदेखि आयोजना भइरहेको साँस्कृतिक महोत्सवमा सहभागी हुन रिमाल सोमबार आइपुगेको आयोजक डिल्ली परियारले जानकारी दिए ।‘महोत्सवमा आज उहाँको प्रस्तुति रहने गरी हामीले तयारी गरेका थियौं । तर बिहान एक्कासि पेट दुख्यो भनेपछि तत्काल चौरजहारी अस्पताल पुर्‍याइयो । तर त्यहाँ उपचार नहुने देखेपछि नेपाली सेनाको हेलिकप्टरमार्फत नेपालगन्ज लगियो । त्यहाँबाट आजै बुद्ध एयरको जहाजमार्फत काठमाडौं पुर्‍याइएको छ ।’गायिका रिमालको अहिले काठमाडौंस्थित ह्याम्स हस्पिटलमा भर्ना गरेर उपचार भइरहेको छ ।
सामान्य र सीपयुक्त श्रमिक लैजाने दुईवटा सम्झौता अगाडि बढाउन साउदी तयार,"काठमाडौँ — घरेलु श्रमिकको सम्झौतालाई थाती राखेर सामान्य र सीपयुक्त श्रमिकको सीप प्रमाणीकरण कार्यक्रमसम्बन्धी गरी तत्काल दुईवटा सम्झौता गर्न साउदी अरब तयार भएको छ । यसअघि साउदीले पहिला घरेलु श्रमिक लैजाने सम्झौता गर्नुपर्ने अडान राख्दै आएको थियो । नेपालले साउदीसँगको सामान्य श्रमिकसम्बन्धी सम्झौताको मस्यौदामा सहमति जनाइसकेको छ ।श्रम, रोजगार तथा सामाजिक सुरक्षा मन्त्री शरदसिंह भण्डारी र साउदी अरबको अन्तर्राष्ट्रिय मामिलाका उपमन्त्री तारिक अल हमदबीच सोमबार जेनेभामा भएको द्विपक्षीय बैठकमा यस्तो सहमति भएको हो ।‘साउदीसँग सामान्य श्रमिक लैजाने श्रम सम्झौतामा यसअघि नै सहमति भइसकेको छ । यसमा हस्ताक्षर हुन मात्रै बाँकी छ,’ श्रममन्त्री भण्डारीले इकान्तिपुरलाई भने, ‘साउदीले घरेलु श्रमिकसम्बन्धी सम्झौता भएपछि मात्रै सामान्य सम्झौतामा हस्ताक्षर हुन सक्ने अडान लिएको थियो । अहिलेको बैठकले सहमति भइसकेको सम्झौता अगाडि बढाउने र घरेलु श्रमिकसम्बन्धी सम्झौताको मस्यौदामा थप गृहकार्य गर्ने टुंगो लगाएको छ ।’श्रममन्त्री भण्डारीले दुई देशबीच श्रम सम्झौता भइसकेपछि मात्रै घरेलु श्रमिकको सम्झौता गर्नुपर्ने नेपालको संसदीय समितिको निर्देशन रहेको जानकारी साउदी पक्षलाई गराएको बताए । यसका लागि पाइलट परियोजना आवश्यक पर्ने जानकारीसमेत दिइएको थियो ।जेनेभा बैठकले सामान्य श्रम सम्झौता र सीप प्रमाणीकरण कार्यक्रममा हस्ताक्षर गर्ने बाटो खोलिदिएको हो । नेपालले साउदीसँग श्रम सम्झौता अगाडि बढाएको एक दशक भइसकेको छ । उनका अनुसार साउदीले पठाएको सामान्य सम्झौताको मस्यौदामा नेपालले सहमति जनाएर औपचारिक रूपमा परराष्ट्र मन्त्रालयमार्फत साउदी सरकारलाई पठाइसकेको छ । त्यस मस्यौदामा अन्तर्राष्ट्रिय श्रम संगठन (आईएलओ)को मापदण्डअनुसार श्रमिकको अधिकार, व्यवसायजन्य स्वास्थ्य सुरक्षा, रोजगारदाता परिवर्तन, श्रमिकको न्यायोचित भर्ना गर्ने विषयहरू समावेश गरिएका छन् ।साउदीले नेपालसँग अर्को छुट्टै सीपयुक्त जनशक्ति लैजाने श्रम सम्झौता गर्ने विषय पनि टुंग्याएको छ। साउदीले आफूलाई सीपयुक्त जनशक्ति आवश्यक परेको भन्दै स्रोत देशसँग ‘प्राविधिक श्रमिक’सम्बन्धी सम्झौता गर्न लागेको हो। यस्तै सम्झौता उसले भारत र फिलिपिन्ससँग गरिसकेको छ । श्रममन्त्री भण्डारीले नेपालले दक्ष श्रमिक उत्पादन गर्नका लागि राष्ट्रिय तालिम तथा प्रशिक्षण प्रतिष्ठान स्थापना गरिसकेको जानकारी दिए । साउदी अरबबाट सीप विकासका लागि पठाइएको अनुदानबाट महोत्तरीमा पोलिटेक्निक विद्यालय स्थापनाको प्रक्रिया अगाडि बढिरहेको छ ।श्रममन्त्री भण्डारीले साउदी अरबको श्रम बजारका विशिष्ट क्षेत्रमा आवश्यक पर्ने सीपयुक्त जनशक्ति उत्पादन गर्न नेपाल सहकार्य गर्न तयार रहेको बताए । ‘नेपालमा व्यावसायिक र प्राविधिक प्रशिक्षणका लागि साउदीबाट थप आर्थिक अनुदानको अपेक्षा गर्दैछौं । प्रशिक्षण संस्थाबाट साउदी जाने नेपाली श्रमिकको क्षमता विकासमा हामीलाई सहयोग गर,’ उनले भने, ‘हामी निर्माण, स्वास्थ्य सेवा, आतिथ्य, चिकित्सा हेरचाह, बहुप्राविधिक र घरेलु कामजस्ता प्रमुख क्षेत्रमा जाने श्रमिकको सीप विकासलाई प्राथमिकता दिनेछौं ।’बैठकमा साउदीका उपमन्त्री हमदले साउदीको श्रम बजारमा उल्लेख्य सुधार भइरहेको जानकारी दिए । ‘श्रमिक र रोजगारदाता बीच भएको करारपत्र कार्यान्वयन गर्न साउदी प्रतिबद्ध छ । श्रमिकले करारपत्रअनुसार तलब नपाए वा अकामा (आवासीय परिचयपत्र) बनाउनु परेमा तुरुन्तै डिजिटल माध्यमबाट उजुरी दिन मिल्ने संयन्त्र बनाइरहेका छौं । यसलाई हामी प्रभावकारी रूपमा कार्यान्वयन गरिरहेका छौं,’ उनले भने।साउदीले तीन महिनासम्म तलब नपाएको खण्डमा रोजगारदाता परिवर्तन गर्न मिल्ने व्यवस्था रहेको जानकारीसमेत हमदले दिए ।श्रममन्त्री भण्डारीले घरेलु श्रमिक भर्नासम्बन्धी सम्झौताको विषयमा नेपाल सरकार मापदण्ड बनाउने प्रक्रियामा रहेको जानकारी दिँदै साउदी पक्षसँग भने, ‘नेपालले मापदण्ड बनाउनेबित्तिकै साउदीबाट आएको मस्यौदाको जवाफ दिनेछ।’साउदीसँग नेपालले उठाएका प्रमुख विषयहरू :१. घरेलु श्रमिकलाई भर्नासम्बन्धी सम्झौता गर्न नेपाल अझै मापदण्ड तय गर्ने चरणमा छ । कूटनीतिक नियोगको क्षमता सुदृढ गर्दै घरेलु श्रमिकको न्यायमा पहुँच र समयमै हस्तक्षेप गर्न सक्ने संयन्त्रको विकासलाई प्राथमिकता दिइएको छ ।२. श्रमिकको शून्य-लागतमा भर्ना गर्ने नीतिमा जोड दिइएको छ । श्रम मर्यादित बनाउन मापदण्डको पालना सुनिश्चित गर्न आपूर्ति र म्यानपावर कम्पनीहरूको कडा नियमन र निरीक्षण आवश्यक छ ।३. सुरक्षित, मानवीय र सम्मानजनक काम र गुणस्तरीय वासस्थान हुनु पर्नेमा जोड दिइएको छ। न्यूनतम ज्याला, सुरक्षा, व्यवसायजन्य स्वास्थ्य, जीवन बीमा, स्वास्थ्य उपचारमा सहज पहुँच र सुरक्षा मापदण्ड स्पष्ट हुनुपर्छ ।४. साउदी अरबको श्रम बजारको क्षेत्रीय आवश्यकताअनुसार नेपालमा व्यमवसायिक र प्राविधिक प्रशिक्षण अनुकूल गराउन सहकार्य गर्न नेपाल तयार छ ।५. विदेशमा प्राप्त सीपहरूलाई पहिचान गरी रोजगारी, उद्यमशीलता र सामाजिक सेवा माध्यमबाट फर्केकाहरूलाई सहयोग गर्ने पुनःएकीकरण कार्यक्रम कार्यान्वयनको चरणमा पुगेको छ ।६. फिफा विश्वकप २०३० सफल बनाउन नेपाल सहकार्य गर्न इच्छुक छ ।"
कोशी प्रदेशबाटै पूर्वी एसियातर्फ फर्कियो मनसुन,"काठमाडौँ — नेपालमा सरदर मितिभन्दा १५ दिनअघि अर्थात यही जेठ १५ गते मनसुन कोशी प्रदेश भित्रिएको थियो ।  तर मनसुन कोशी प्रदेशबाटै पूर्वी एसिया फर्किएको छ । पूर्वी एसिया क्षेत्रमा बलियो न्यूनचापीय क्षेत्र बनेकाले मनसुनी वायु नेपालको कोशीबाट उता सोहोरिएको मौसमविद् बताउँछन् ।जल तथा मौसम विज्ञान विभाग, मौसम पूर्वानुमान महाशाखाका मौसमविद् गोविन्द झाले भने, 'मनसुन पूर्वी एसिया क्षेत्र मुख्यगरी फिलिपिन्सतिर सोहोरिएर गएकाले कोशीबाट अन्यत्र फैलिन पाएन, अझै केही दिन मनसुन फैलिने सम्भावना देखिँदैन ।'मनसुन भित्रिए लगत्तै जेठ १७ गते पूर्वी नेपालमा ठूलो वर्षा र बाढी आयो । धरान­धनकुटा सडकखण्डको साँगुरीगढी गाउँपालिका–६ स्थित फेदीको १०० मिटर सडक लेउती खोलाको बाढीले बगायो । झापामा माइखोलाको बाढीले २२ घर डुबान भयो । त्यसपछि वर्षा भएको छैन । त्यसो त पश्चिम तथा मध्यक्षेत्रमा स्थानीय र पश्चिमी वायु सक्रिय छ । मौसमविद् झा पश्चिमी वायु अझै बलियो रहेकाले मनसुन आउन नपाएको बताउँछन् ।नेपालमा बङ्गालको खाडीको जलवाष्प बोकेर मनसुनी वायु आउने गर्छ । तर त्यो कमजोर भएको झाले बताए । जसका कारण हाल देशभर तापक्रम वृद्धि भइरहेको छ । मौसमविद्का अनुसार यसरी मनसुन ‘ब्रेक’ हुनु राम्रो सङ्केत होइन । यसले कतै धेरै वर्षा गराउने र कतै खडेरी पार्ने हुनसक्छ ।भोलिदेखि बदली हुनेमौसमविद् झाले भोलिदेखि नेपालका कतिपय क्षेत्रमा फेरि बदली सुरु हुने बताए । उनका अनुसार अहिले बङ्गालको खाडीमा फेरि अर्को न्यूनचापीय प्रणाली बनेको छ ।भारतको मध्यभूभागमा पनि न्यूनचापीय क्षेत्र बन्दै गएको उनले बताए । जसको असर नेपालमा आइपुग्ने छ र वर्षा गराउने छ । यसवर्ष जल तथा मौसम विज्ञान विभागले धेरै वर्षा हुने र गर्मी पनि बढी हुने आँकलन सार्वजनिक गरिसकेको छ । जसअनुसार राष्ट्रिय विपद् जोखिम न्यूनिकरण तथा व्यवस्थापन प्राधिकरणले विपद प्रतिकार्य योजना लागू गरिसकेको छ ।प्राधिकरणका प्रवक्ता रामबहादु केसीले करिब २० लाख मानिस प्रभावित हुने र त्यसको १० प्रतिशतलाई राहत तथा उद्धार गर्नुपर्ने अवस्था आउन सक्ने अनुमानसहित तयारी गरिरहेको बताए ।"
समाजवादी क्रान्ति नयाँ चरणमा : अध्यक्ष दाहाल,"काठमाडौँ — माओवादी अध्यक्ष पुष्पकमल दाहालले समाजवादी क्रान्तिलाई नयाँ चरणमा लैजान पार्टीले विगतका गल्ती र कमजोरी सच्याउँदै जनतासँग पुनः जोडिने अभियान सञ्चालन गरिरहेको बताएका छन् ।मंगलबार आयोजित पार्टी प्रवेश कार्यक्रममा अध्यक्ष दाहालले माओवादी केन्द्र सुशासन, सामाजिक न्याय र समृद्धिको अभियानमा रहेको उल्लेख गर्दै माओवादी केन्द्र सुशासन, सामाजिक न्याय र समृद्धिको अभियानमा रहेको बताए ।'समाजवादी क्रान्तिलाई नयाँ चरणमा लैजान पार्टीले विगतका गल्ती र कमजोरी सच्याउँदै जनतासँग पुनः जोडिने अभियान सञ्चालन गरिरहेको छ, यो अभियानमा जोडिन म सबैलाइ आग्रह पनि गर्दछु,' उनले भने ।अशोक राई नेतृत्वको जनता समाजवादी पार्टी (जसपा) परित्याग गरी कर्णाली प्रदेशका अध्यक्ष देवीकृष्ण न्यौपानेसहित जसपा कर्णालीका नेता तथा कार्यकर्तालाई पार्टीमा स्वागत गर्दै उनले सो पार्टी प्रवेश र समायोजनले पार्टीको अभियानमा थप ऊर्जा तथा उत्साह प्रदान गर्ने विश्वास व्यक्त गरे ।साथै अध्यक्ष दाहालले माओवादी केन्द्रप्रति आकर्षक बढ्दै गएको उल्लेख गर्दै पार्टीमा समायोजन हुन आउनेलाई उचित जिम्मेवारी दिइने बताए ।"
पूर्वराष्ट्रपति भण्डारीको प्रश्न : कार्यकर्तासँग भेट्न मैले एमालेको इजाजत लिनुपर्छ र ?,"विराटनगर — पूर्वराष्ट्रपति विद्यादेवी भण्डारीले कार्यकर्ताहरूसँग भेटघाट गर्न एमालेसँग अनुमति लिइरहनुपर्ने कुनै आवश्यकता नरहेको स्पष्ट पारेकी छन् ।मंगलबार विराटनगर विमानस्थलमा पत्रकारहरूसँग कुरा गर्दै उनले भनिन्, ‘मैले कार्यकर्तासँग भेट्न एमालेको इजाजत लिनुपर्छ र ? मैले त संगठित सदस्यता नलिएको बेलादेखि नै पार्टीमा काम गर्दै आएको हुँ । चिनजान पनि ठूलै छ । पार्टीका नेताहरूले कार्यक्रममै बोलाउनु स्वाभाविक हो ।’‘राष्ट्रपति हुनुअघि र संगठित सदस्यता नलिँदैदेखि म पार्टीमा सक्रिय थिएँ । अहिले समाजसँग साक्षात्कार गर्नु, जनताको विचार, आकांक्षा बुझ्नु मेरो कर्तव्य हो । नयाँ पुस्ताका लागि देशका लागि बाँचुन्जेल संघर्ष गर्नुपर्छ,’उनले थप भनिन् ।एमालेभित्र आफूले गुटगत राजनीति थालेको आरोपबारे प्रतिक्रिया दिँदै उनले भनिन्, ‘म कहिल्यै गुट बनाउने मान्छे होइन । अध्यक्ष ओलीजीले मलाई ताकेर भनेको जस्तो मलाई लाग्दैन । उहाँले त्यस्तो भन्नु भएको पनि होइन होला । तपाईँहरूले त्यसो अर्थ लगाउनुभयो कि ?’प्रधानमन्त्री तथा एमाले अध्यक्ष केपी शर्मा ओलीले भर्खरै पार्टी कार्यकर्ताहरूलाई गुटबन्दी नगर्न चेतावनी दिएका थिए । कोशी प्रदेशको मोरङ र सुनसरीमा चार दिन बिताएकी भण्डारी मंगलबार काठमाडौं फर्किंदै छिन् ।दुई पटक मुलुकको राष्ट्रपति भइसकेकी विद्यादेवी भण्डारीले सक्रिय राजनीतिमा फर्कने स्पष्ट रूपमा बताइसकेकी छन् । पहिलोपल्ट २०७२ कात्तिकमा र त्यसपछि २०७४ फागुनमा राष्ट्रपति बनेकी भण्डारी नियमित दुई कार्यकाल सकेर २०७९ फागुनमा शीतल निवासबाट बिदा भएकी थिइन् । त्यसको केही समयपछि उनी पुनः सक्रिय राजनीतिमा फर्कने संकेतले एमालेभित्र तरंग पैदा गरेको छ ।भण्डारी एमालेमा फर्कने चर्चा भइरहेका बेला प्रधानमन्त्रीसमेत रहेका एमाले अध्यक्ष केपी शर्मा ओलीले भने हल्ला मात्र फैलाइएको बताएका छन् । 'यहाँ अब फलाना आउने अरे, फलाना आउने अरे, यस्तो-यस्तो । पार्टीमा कुनै छलफल नै भएको छैन, को महासचिव, को अध्यक्ष, को उपाध्यक्ष, अहिले महाधिवेशन घोषणै भएको छैन,' अध्यक्ष ओलीले केही दिनअघि भनेका थिए ।"
आजको मौसम पूर्वानुमान : देशका पहाडी भागमा आंशिकदेखि साधारणतया बदली हुने,"काठमाडौँ — हाल देशका पश्चिम र मध्यभागमा पश्चिमी तथा स्थानीय वायुको प्रभाव रहेको छ । कोशी प्रदेशका अधिकांश भागमा मनसुनी वायुको प्रभाव रहेको जल तथा मौसम पूर्वानुमान महाशाखाले जनाएको छ ।महाशाखाका अनुसार आज दिउँसो कोशी र लुम्बिनी प्रदेशलगायत देशका पहाडी भागमा आंशिकदेखि साधारणतया बदली रही बाँकी भागमा मौसम सफादेखि आंशिक बदली रहने छ । ती प्रदेशलगायत देशका पहाडी भागका केही स्थानमा मेघगर्जन र चट्याङसहित हल्कादेखि मध्यम वर्षाको सम्भावना छ । देशका उच्चपहाडी तथा हिमाली भागका एकदुई स्थानमा हल्का वर्षा र हिमपातको सम्भावना छ ।त्यसैगरी, आज राति कोशी, लुम्बिनी र गण्डकी प्रदेशलगायत देशका पहाडी भागमा आंशिकदेखि साधारणतया बदली रही बाँकी भू–भागमा मौसम सफादेखि आंशिक बदली रहने छ । यसैगरी कर्णाली प्रदेशका उच्चपहाडी तथा हिमाली भागका एकदुई स्थानमा हल्का वर्षा र हिमपातको सम्भावना रहेको महाशाखाले जनाएको छ ।"
५ सय प्राध्यापकले अध्ययन बिदा दुरुपयोग गर्दा त्रिविलाई डेढ अर्ब नोक्सानी,"काठमाडौँ — त्रिभुवन विश्वविद्यालयका करिब ५ सय प्राध्यापक तथा कर्मचारीले अध्ययन बिदा दुरुपयोग गरेको पाइएको छ । मासिक तलब सुविधासहित अध्ययन बिदा लिए पनि पढाइ पूरा नगर्ने र पूरा गरे पनि विदेशमै लुकेर बस्ने कारणले विश्वविद्यालयलाई डेढ अर्बभन्दा बढी नोक्सान भएको छ ।त्रिवि शिक्षक तथा कर्मचारी सेवासम्बन्धी नियममा ३ देखि ५ वर्षसम्म अध्ययन बिदा पाउने व्यवस्था छ । उक्त सुविधा उपयोग गर्ने ३ सय २० जनाभन्दा बढीले अध्ययन पूरा नगरेको र १ सय ८० जना अध्ययनका लागि विदेश गए पनि विश्वविद्यालय नफर्केको भेटिएको हो । त्रिवि कार्यकारी परिषद्ले अध्ययन बिदा लिने शिक्षक तथा कर्मचारी खोजबिन गर्न समिति गठन गरेको थियो । सहप्राध्यापक जीवन काफ्लेको संयोजकत्वमा गठित ३ सदस्यीय समिति प्रतिवेदन बुझाउने अन्तिम तयारीमा रहेको त्रिविका रजिस्ट्रार केदार रिजालले जनाए ।गत माघमा गठित समितिले कार्यकारी परिषद्सहित निमित्त उपकुलपति खड्ग केसी, रजिस्ट्रार केदार रिजाल र रेक्टर दुविनन्द ढकाललाई कार्य प्रगतिको जानकारी गराएको छ । कार्यकारी परिषद् स्रोतका अनुसार बिदा लिएर पढाइ पूरा नगर्ने अधिकांश उपप्राध्यापक, सहप्राध्यापक, प्राध्यापकले निजी कलेजमा पढाउने गरेको समेत पाइएको छ ।अध्ययन बिदामा बस्दा उनीहरूले प्रतिव्यक्ति ३० देखि ४० लाखसम्म तलब सुविधा लिएको समिति स्रोतले जनाएको छ । ‘औसतमा एक जनाले मासिक ६० हजार सुविधा लिँदा वार्षिक ७ लाख ८० हजार बुझ्छन् । औसतमै ४ वर्षको दरले एक जनाले ३१ लाख २० हजार पाउँछन् । ५ सय जनाले अध्ययन बिदाको रकम दुपयोग गर्दा विश्वविद्यालयलाई कम्तीमा डेढ अर्बभन्दा बढी आर्थिक क्षति पुगेको छ,’ कार्यकारी परिषद्का एक सदस्यले भने ।खोजबिन समितिले तथ्यांक संकलन सकेर प्रतिवेदन लेखन अन्तिम चरणमा पुर्‍याएको संयोजक काफ्लेले बताए । ‘एक/दुई साताभित्रै प्रतिवेदन बुझाउने तयारीमा छौं । कतिपय तथ्यांक पुनः रुजु भइरहेको छ’, उनले भने । अध्ययन बिदा लिएर फर्केपछि त्यति नै समय विश्वविद्यालयमा अध्यापन गराउने प्रावधान छ । समितिले उक्त व्यवस्था उल्लंघन मात्रै नभएर आर्थिक अनियमिततासमेत भएको जानकारी गराएको परिषद्का ती सदस्यले बताए । विश्वविद्यालयलाई आर्थिक नोक्सानसमेत भएकाले उक्त रकम असुलउपर गर्न समितिले सुझाव दिने तयारी गरेको छ ।त्रिवि सामान्य प्रशासन महाशाखाअनुसार आर्थिक वर्ष २०७१/७२ यता करिब १ हजार शिक्षक, कर्मचारीले अध्ययन बिदा लिएका छन् । तीमध्ये ५० प्रतिशतभन्दा बढीले अध्ययन नै पूरा नगरेको र पूरा गरे पनि विश्वविद्यालय नफर्की तलब सुविधा उपभोग गरेको भेटिएको हो । यस्ता प्राध्यापक, कर्मचारीबाट १० प्रतिशत ब्याज/जरिवानासहित तलब सुविधा असुलउपर गर्नसमेत खोजबिन समितिले सुझाव दिने तयारी गरेको छ ।त्रिविका ६४ आंगिक क्याम्पस, विभाग र केन्द्रीय कार्यालयमा कार्यरत शिक्षक, कर्मचारीले अध्ययन बिदाको दुरुपयोग गरेको समितिले औंल्याएको छ । समितिले गत फागुन ९ मा देशभरका त्रिविका निकायलाई अध्ययन बिदा उपयोग गरी नफर्कने र उक्त बिदा दुरुपयोग गर्ने शिक्षक, कर्मचारीको विवरण उपलब्ध गराउन पत्राचार गरेको थियो । कतिपय क्याम्पस विभागले त्यस्तो विवरण लुकाएको समितिले पदाधिकारीलाई बताएको छ ।‘कांग्रेस, एमाले, माओवादीनिकट प्राध्यापक संघ/संगठनको राजनीति गर्ने प्राध्यापक, कर्मचारीले नै अध्ययन बिदा दुरुपयोग गरेकाले पहुँचका आधारमा क्याम्पस, विभागका प्रमुखलाई दबाब दिएर विवरण लुकाएको गुनासो समितिले गरेको छ,’ परिषद्का एक पदाधिकारीले भने । विवरण लुकाएका कारण अध्ययन बिदा दुरुपयोग गर्नेको संख्या ३ सय २० भन्दा बढी हुन सक्ने अनुमान छ । विदेशबाट नफर्कने र अध्ययन पूरा नगर्ने कतिपयले भने खोजबिन थालेपछि आर्थिक प्रशासन महाशाखामा सम्पर्क गरेर रकम फिर्ता गर्न थालेको रजिस्ट्रार कार्यालयको भनाइ छ ।अध्ययन बिदा पूरा गरेपछि पनि बेतलबी बिदा लिएर कतिपय प्राध्यापकले विश्वविद्यालयलाई हानिनोक्सानी पुर्‍याएको समितिले फेला पारेको छ । ‘५ वर्ष अध्ययन बिदापछि ७–८ वर्षसम्म बेतलबी बिदामा बसेका प्राध्यापक पनि भेटिएको जानकारी आएको छ,’ कार्यकारी परिषद्का ती सदस्यले भने, ‘बेतलबी बिदासमेत जोडेर पेन्सन सुविधा लिने प्राध्यापक–कर्मचारी पनि भेटिएका छन् ।’त्रिवि नियमअनुसार बेतलबी बिदा गणना गरेर पेन्सन सुविधा प्राप्त गर्नु गैरकानुनी हो । समिति स्रोतका अनुसार यसमा पनि अंकुश लगाउन कार्यकारी परिषद्लाई सिफारिस गर्ने तयारी छ । अध्ययन बिदामा बस्ने, अध्ययन नगर्ने, अध्ययन गरे पनि नफर्कने प्रवृत्तिका कारण विश्वविद्यालयमा आंशिक, करार प्राध्यापकको समस्या झाँगिएको खोजबिन समितिले औंल्याएको छ । ‘प्राध्यापक बिदामा बसेपछि कक्षा सञ्चालन गर्न उनीहरूको सट्टामा आंशिक वा करारमा शिक्षक भर्ती हुन्छन्,’ ती पदाधिकारीले भने, ‘वर्षौं आंशिक वा करारमा काम गरेपछि सीमित प्रतिस्पर्धाबाट स्थायी गर्न दबाब दिन्छन् ।’ दशकअघिदेखि यस्तो प्रवृत्ति त्रिविमा विद्यमान छ ।अध्ययनका लागि सबैभन्दा बढी अमेरिका, त्यसपछि युरोप, अस्ट्रेलिया, जापान, क्यानडालगायत स्थानमा पुगेका प्राध्यापकहरू नफर्कने गरेको पाइएको छ । समितिले अध्ययन बिदा दुरुपयोग गर्नेलाई तलब सुविधा फिर्ता गर्न कम्तीमा ३ महिना दिन र उक्त समयमा फिर्ता नगरे नामावली सार्वजनिकसहित कार्यरत निकायमा लेखी पठाउन त्रिविलाई सुझाव दिने तयारी गरेको छ ।"
पतञ्जलि जग्गा प्रकरण : ‘भारतबाट ल्याइएको २ अर्ब रेमिट्यान्समा देखाएर छली’,"काठमाडौँ — उद्योग सञ्चालन गर्न भनी सरकारबाट हदबन्दी छुटमा खरिद गरेको जग्गा अपचलन अभियोगमा भ्रष्टाचार मुद्दा खेपेका पतञ्जलि योगपीठ तथा आयुर्वेद कम्पनी नेपाल र सञ्चालक शालिग्राम सिंहविरुद्ध सम्पत्ति शुद्धीकरण र बैंकिङ कसुरमा पनि अनुसन्धान सुरु गरिएको छ ।अख्तियार दुरुपयोग अनुसन्धान आयोग र नेपाल प्रहरीको केन्द्रीय अनुसन्धान ब्युरो (सीआईबी) ले पतञ्जलि नेपाल र सञ्चालक सिंहविरुद्ध थप दुई वटा कसुरमा एकसाथ अनुसन्धान थालेका हुन् ।नेपालमा मुनाफा नकमाउने गरी उद्योग खोल्न भनेर भारतबाट ल्याएको २ अर्बभन्दा बढी रकम पूर्वसर्तविपरीत घरजग्गा कारोबारलगायत निजी कम्पनीमा लगानी गरेको भेटिएपछि अख्तियारले सिंहविरुद्ध सम्पत्ति शुद्धीकरणअन्तर्गत अनुसन्धान थालेको हो । यस्तै वैदेशिक लगानीस्वरूप भित्रिएको रकमलाई ‘रेमिट्यान्स’ भनी गलत विवरण पेस गरेर अपचलन गरेको देखिएपछि यसमा अनुसन्धान गर्न अख्तियारले सीआईबीलाई पत्र पठाएको हो ।अख्तियारका एक अधिकारीले सम्पत्ति शुद्धीकरण र केही दिनअघि गएको मुद्दाको पूरक अनुसन्धानका लागि छुट्टै अधिकृत तोकेर अनुसन्धान गर्ने निर्णय भइसकेको र बैंकिङ कसुरको अनुसन्धान गर्न सीआईबीलाई पत्र पठाइएको जानकारी दिए ।पतञ्जलिले उद्योग खोल्न भनेर हदबन्दी छुटमा लिएको काभ्रेको बनेपास्थित महेन्द्र ज्योति, चलाल गणेशस्थान र साँगाको साढे ५ सय रोपनी जग्गा हिनामिना गरेको अभियोगमा बिहीबार तत्कालीन प्रधानमन्त्री माधवकुमार नेपाल र पतञ्जलि नेपालका प्रमुख सिंहसहित ९३ जनाविरुद्ध अख्तियारले विशेष अदालतमा भ्रष्टाचार मुद्दा दायर गरिसकेको छ ।गैरकानुनी रूपमा हदबन्दी छुटमा लिएको र सरकारी गुठीबाट ‘सेटिङ’ मा कम्पनीका नाममा लगेकोसहित कुल ५ सय ५४ रोपनी ५ आना १ पैसा जग्गा हिनामिना गरेको अभियोगमा अख्तियारले तत्कालीन प्रधानमन्त्री नेपाल र पतञ्जलिका सिंहविरुद्ध अख्तियारले भ्रष्टाचार मुद्दा दायर गरेको थियो । उनीहरूबाट १८ करोड ५८ लाख ५० हजार रुपैयाँ बिगो माग दाबी गरिएको छ । अनुसन्धानका क्रममा हदबन्दी छुटमा किनेको भनिएको जग्गामध्ये २ सय ५२ रोपनी ३ आना १ पैसा जग्गा सरकारी गुठी ‘हिटीचोक’ का नाममा कायम रहेको पनि पाइएको छ ।मुनाफा वितरण नगर्ने कम्पनीका रूपमा भारतीय योगगुरु रामदेव, उनका सहयोगी आचार्य बालकृष्ण, राजेन्द्र सिंह, राधेश्याम सराफ र शालिग्राम सिंह सञ्चालक समिति सदस्य रहने गरी २० असोज २०६४ मा पतञ्जलि योगपीठ तथा आयुर्वेद कम्पनी नेपालमा दर्ता भएको थियो । त्यसपछि सरकारी गुठीको साढे २ सय रोपनी र अरू थप ३ सय रोपनीसहितलाई हदबन्दी छुटमा जग्गा किनेको देखाएर पछि त्यही जग्गा हदबन्दी छुटसम्बन्धी कानुनविपरीत विभिन्न व्यक्ति तथा हाउजिङ कम्पनीलाई बिक्री गरेको अख्तियारको ठहर छ ।सँगै जग्गा खरिद र भौतिक संरचना निर्माण लगायतका नाममा भारतको पतञ्जलिबाट ल्याएको रकम पूर्वसर्तअनुसार प्रयोग नगरेको, लगानीका लागि ल्याइएको रकमलाई ‘रेमिट्यान्स’ शीर्षकमा देखाएर अपचलन गरेको तथा त्यो रकम शुद्धीकरण गरेको पाइएपछि बैंकिङ कसुर र सम्पत्ति शुद्धीकरणमा पनि अनुसन्धान अघि बढाइएको अख्तियारका एक अधिकारीले बताए ।‘पतञ्जलि योगपीठका सञ्चालक शालिग्राम सिंहको नाममा काठमाडौं उपत्यका, काभ्रेपलाञ्चोक लगायत देशका विभिन्न स्थानमा गैरकानुनी तरिकाले हदभन्दा बढी जग्गा खरिद तथा भोगचलन गरे/गराएको देखिन्छ,’ ती अधिकारीले भने, ‘भूमिसम्बन्धी ऐन, २०२१ ले तोकेको हदभन्दा बढी जग्गा राख्न पाइँदैन, यसका अलावा सिंहले सरकारी/सार्वजनिक जग्गा पनि कम्पनी र आफ्ना नाममा लगेर हिनामिना गरेको पाइएकाले यो विषय भ्रष्टाचार निवारण ऐन र सम्पत्ति शुद्धीकरणसम्बन्धी कानुनविपरीत देखिन्छ, त्यही भएर छुट्टै अनुसन्धान गर्ने निर्णय आयोग बैठकबाट भइसकेको छ ।’सिंहले पतञ्जलि नेपालका लागि भनेर ल्याएको लगानीलाई शुद्धीकरण गरी ‘रिजाल क्यानिङ कम्पनी’ सँगसमेत साझेदार बनेर लगानी तथा सट्टापट्टा गरेको पुष्टि भएकाले यो विषयमा अझ बृहद् अनुसन्धान आवश्यक देखिएको अख्तियारले जनाएको छ । १९ जेठ २०३२ मा राजपत्रअनुसार रिजाल क्यानिङ कम्पनी ‘फलफूल उद्योग’ चलाउन भनी सुनसरी र मोरङमा ५९ बिघा ९ कट्ठा १२ धुर हदबन्दी छुटमा लिएकामा पछिल्ला पटक नेपालमा पतञ्जलि उद्योग खोल्न कम्पनी स्थापना भएपछि सिंह रिजाल क्यानिङसँग मिलेमतो गरी हदबन्दी छुट जग्गा अपचलनमा संलग्न रहेको अख्तियारको अनुसन्धानमा भेटिएको छ । सिंहले धनुषामा २५ बिघा पनि हदबन्दी कानुनविपरीत किनेको भेटिएको छ ।अख्तियारका अनुसार पतञ्जलिले नेपालमा लगानी गर्न भनी ‘वैदेशिक लगानी’ सम्बन्धी कानुनअनुसार भित्र्याउनुपर्ने रकमलाई सिंहले नै एसबीआई बैंक र एभरेस्ट बैंकमार्फत ‘रेमिट्यान्स’ शीर्षक देखाएर ल्याएको र त्यसरी ल्याएको रकम पनि पूर्वसर्तविपरीत खर्च गरेको भेटिएको छ ।‘पतञ्जलि योगपीठ तथा आयुर्वेद कम्पनी नेपालले एसबीआई र एभरेस्टलगायतका बैंकमा विप्रेषणमार्फत अर्बौं रकम ल्याएको देखिन्छ । त्यसरी रकम ल्याउँदा राष्ट्र बैंक, समाज कल्याण परिषद्लगायतका निकायबाट अनुमति लिएको पनि देखिँदैन,’ अख्तियारका एक अधिकारीले भने, ‘उक्त रकम पतञ्जलि योगपीठ तथा आयुर्वेद कम्पनी नेपालको खातामा आएको, रकम प्रयोग भएको देखिएकोमा खर्चको हरहिसाब स्पष्ट विवरण छैन, यसमा कर्मचारीको संलग्नता देखिन्छ, यो विषय मूलतः सम्पत्ति शुद्धीकरणको मामिलासँग जोडिएकाले थप अनुसन्धान गर्ने निर्णय भएको हो ।’ यसरी भएको अनियमिततामा पतञ्जलिको लेखापरीक्षण गर्ने संस्था तथा व्यक्तिहरूको पनि मिलेमतो देखिएकाले यसतर्फ अनुसन्धान अघि बढेको अख्तियारले जनाएको छ ।नेपालमा आएको वैदेशिक लगानीलाई बैंक/वित्तीय संस्था तथा यसमा आबद्ध कर्मचारीको मिलेमतोमा रेमिट्यान्समा आएको भनी देखाएर हिनामिना गरेकोमा सीआईबीमार्फत थप अनुसन्धान गर्न प्रहरीलाई पत्र पठाइएको अख्तियारका ती अधिकारीले जानकारी दिए ।‘पतञ्जलि नेपालले एसबीआई र एभरेस्टलगायत बैंक तथा वित्तीय संस्थामा गैरकानुनी तरिकाले विप्रेषणमार्फत अर्बौं रकम प्राप्त गरेको देखिन्छ, उक्त रकम प्राप्त गर्दा/गराउँदा राष्ट्र बैंक, समाज कल्याण परिषद्लगायत प्रचलित कानुनबमोजिम सम्बन्धित निकाय/कार्यालयबाट अनुमति लिएको देखिँदैन,’ अख्तियारका ती अधिकारीले भने, ‘यसरी आएको रकम अपचलन गरेकोमा ‘बैंकिङ कसुर तथा सजाय ऐन २०६४, विदेशी विनिमय ऐन २०१९ र राष्ट्र बैंक ऐन २०५८ लगायत मौजुदा कानुनविपरीत भएकामा थप अनुसन्धान गर्न उपयुक्त देखिएकाले केन्द्रीय अनुसन्धान ब्युरोलाई लेखी पठाइएको छ ।’पतञ्जलिले ९ पुस २०६४ मा काभ्रेमा उद्योग खोल्न भनेर ७ सय रोपनी जग्गा हदबन्दी छुटमा किन्न भूमिसुधार मन्त्रालयलाई निवेदन दिएको थियो । त्यसपछि २४ मंसिर २०६४ देखि २८ कात्तिक २०६५ सम्ममा सरकारबाट स्वीकृत नै नभई हदबन्दीभन्दा बढी जग्गा खरिद गरेकामा त्यसमध्ये अढाई सय रोपनी सरकारी गुठीको जग्गा पनि हडपेको पाइएको थियो । यसरी गैरकानुनी रूपमा निजी र सार्वजनिक जग्गा कम्पनीमा लगेकामा १८ माघ २०६६ मा सरकारले गैरकानुनी कामलाई वैधता दिने गरी हदबन्दी छुटमा जग्गा किन्न स्वीकृति प्रदान गरेको थियो । पतञ्जलिका नाममा जग्गा नामसारी गरे पनि १५ फागुन २०६५ मा तत्कालीन सनराइज बैंकमा धितो राखर कर्जा लिएको थियो । जबकि पतञ्जलिले ११ मंसिर २०६६ मा मात्र हदबन्दी छुटमा जग्गा किन्न अनुमति मागेर सरकारलाई निवेदन दिएको थियो ।त्यसपछि विभिन्न मितिमा फाइल खडा गरी सरकारले १८ माघ २०६६ मा पतञ्जलिलाई काभ्रेमा ८ सय १५ रोपनीसहित दाङमा ७५ बिघा, लमजुङमा ३ सय रोपनी, स्याङ्जामा २५० रोपनी, चितवनमा १५ बिघा, धनुषामा २५ बिघा, काठमाडौं उपत्यकामा १२५ रोपनी, बारा र पर्सामा ४० बिघा जमिन ५ वर्षभित्र खरिद गर्न स्वीकृति दिएको थियो । त्यसको अर्को महिना १७ फागुन २०६६ मा हदबन्दी छुटमा किनेको र गुठीको अढाई सय रोपनीसहितलाई बिक्री/सट्टाभर्ना गर्न भनी पतञ्जलिले भूमिसुधार मन्त्रालयमा निवेदन दिएकामा तत्कालीन प्रधानमन्त्रीसमेतको संलग्नता र योजनामा ६ चैत २०६६ को मन्त्रिपरिषद्ले हदबन्दी छुट र गुठीको जग्गा बिक्री गर्न मन्त्रिपरिषद्बाट स्वीकृति दिएको थियो ।त्यसलगत्तैबाट अघि बढेको जग्गा बिक्रीको खेल असार २०६७ मा टुंग्याएर पतञ्जलिले हिनामिना गरेको भेटिएको थियो । सोही प्रकरणमा तत्कालीन प्रधानमन्त्री नेपाल, तत्कालीन मन्त्रीद्वय प्रेमबहादुर सिंह र डम्बर श्रेष्ठ, त्यस बेलाका मुख्यसचिव माधव घिमिरे तथा तत्कालीन भूमिसुधार सचिव छविराज पन्तसहित ९३ जनाविरुद्ध गएको बिहीबार अख्तियारले भ्रष्टाचार मुद्दा दायर गरेको हो । यसकै निरन्तरतास्वरूप अख्तियार र सीआईबीबाट बैंकिङ कसुर र सम्पत्ति शुद्धीकरणमा पनि अनुसन्धान अघि बढेको हो ।"
३ करोडभन्दा कमका योजना नराख्ने मापदण्ड : रु. १ हजारका योजना पनि संघीय बजेटमा,"काठमाडौँ — संघीय सरकारको बजेटमा तीन करोडभन्दा कम लागतका आयोजना नराख्ने मापदण्ड रहे पनि सहरी विकास मन्त्रालयअन्तर्गत २० वटा कार्यक्रममा एक–एक हजार रुपैयाँ विनियोजन गरेको पाइएको छ । बजेटमा टुक्रे योजना नराख्ने भन्दै राष्ट्रिय योजना आयोगले तीन करोड रुपैयाँभन्दा बढीका आयोजनामा मात्र बजेट विनियोजन गर्ने गरी ‘राष्ट्रिय आयोजना बैंक मापदण्ड २०८१’ लागू गरेको थियो ।उक्त मापदण्डले टुक्रे योजना संघमा नरहने र प्रदेश तथा स्थानीय तहबाटै कार्यान्वयन गर्ने तय गरेको थियो । यसलाई लत्याउँदै संघीय सरकारले यसपालिको बजेटमा सहरी विकास मन्त्रालयअन्तर्गतका १ हजारका २० वटा कार्यक्रम राखेको हो । एक हजारपछि लाखका कार्यक्रम दुई दर्जन छन् ।चालु वर्षमा सय हाराहारी एक लाखका योजना राखेको मन्त्रालयले आगामी आर्थिक वर्षका लागि पनि लाखका योजना राख्न छुटाएको छैन । एक, दुई, तीनदेखि माथि लाखका टुक्रे योजना धेरै छन् । अहिले बजेट शीर्षक खडा गर्ने र त्यसमा पछि रकमान्तर गरी बजेट बढाउनका लागि सहरी विकास मन्त्रालयले मनपरी गरेको हो ।उपप्रधान तथा अर्थमन्त्री विष्णु पौडेलले तीन करोड रुपैयाँभन्दा कम लागतका आयोजनामा बजेट विनियोजन नगर्ने भनेर बजेट भाषणमै भने पनि सहरी विकास मन्त्रालय मातहत ३ करोडका आयोजना नै कमै छन्, टुक्रे आयोजना बढी छन् ।सहरी विकासका लागि चालु वर्षमा ९१ अर्ब ३५ करोड २३ लाख रुपैयाँ विनियोजन गरिएकामा आगामी वर्षलाई बजेट बढाएर १ खर्ब १८ अर्ब ३४ करोड ४४ लाख रुपैयाँ पुर्‍याइएको छ । सहरी विकासअन्तर्गत ६ हजार ७ सय ५५ कार्यक्रम तथा योजना बजेटमा समेटिएका छन् । धेरै बजेट सहरीमा पठाएर कार्यकर्ता रिझाउने काम गरिएको एक पूर्वसचिवले बताए । ‘आगामी वर्षका लागि सहरीमा धेरै बजेट विनियोजन हुनेबित्तिकै केही गडबडी छ भन्ने लागेको थियो,’ ती पूर्वसचिव भन्छन्, ‘नभन्दै भएभरका टुक्रे योजना यतै पठाइएको रैछ, यो केही होइन, कार्यकर्ता रिझाउने मेसो मात्र हो ।’फुसका छाना हटाएर जस्ताको व्यवस्थापन गर्न सुरक्षित नागरिक आवास कार्यक्रमअन्तर्गत भुक्तानी दिने गरी बजेटमा ती कार्यक्रम राखिएको सहरी विकास मन्त्रालयका प्रवक्ता नारायणप्रसाद मैनाली बताउँछन् । ‘अहिले बजेटमा नील हुन नदिने गरी एक–एक हजारका कार्यक्रम राखिएको हो,’ उनी भन्छन्, ‘पछि रकम थप गरेर फुसका घर भएकालाई सम्बन्धित निकायमार्फत उपलब्ध भुक्तानी गर्दै लगिनेछ ।’ सुरक्षित नागरिक आवास कार्यक्रममा भुक्तानी दिन भन्दै एक हजारका २० वटा कार्यक्रम राखिएका हुन् । त्यस्तै एक लाखका २६ वटा कार्यक्रम छन् ।संघीय सरकारले प्रदेश र स्थानीय तहमा पठाउने ससर्त अनुदानका ३ करोडभन्दा तलका सम्बोधन गर्नुपर्ने कार्यक्रम तथा योजना राखिएको सहरी विकास मन्त्रालयका सचिव गोपाल सिग्देल बताउँछन् । ‘संघले ३ करोडभन्दा तलका योजना कार्यान्वयन नगर्ने भनेको हो,’ उनी भन्छन्, ‘सुरक्षित नागरिक आवास कार्यक्रमअन्तर्गत प्रतिघरपरिवारले ७५ हजार रुपैयाँ पाउँछन्, यो संघीय सरकारको कार्यक्रम हो, यसको कार्यान्वयन स्थानीय तहले गर्छ, त्यहीअनुसार बजेटमा सम्बोधन गरिएको हो ।’ कसले कार्यान्वयन गर्ने हो कार्यक्रममै उल्लेख गरिएको उनको भनाइ छ ।‘कार्यक्रम छ, कार्यान्वयन गर्ने निकाय तोकिएको छ, यो ससर्त संघीय बजेट हो,’ उनी भन्छन्, ‘संघले विनियोजन गरेर अख्तियारीसहित प्रदेश र स्थानीय तहमा पठाउँछ ।’ संघको कार्यक्रम बनाउँदा स्वतः स्थानीय तहको मन्त्रालयगत बजेट सूचना प्रणाली (एलएमबीआईएस) मा जाने उनले बताए । एक लाखका सिँचाइ लगायतका टुक्रे योजनाबारे भने उनले केही खुलाएनन् ।थोरै बजेट भएका आयोजना नभएर नियमित गर्नुपर्ने कार्यक्रम बजेटमा राखिएको हुन सक्ने राष्ट्रिय योजना आयोगका उपाध्यक्ष शिवराज अधिकारी बताउँछन् । ‘कतिपय पुराना तीन करोडभन्दा कमका कार्यक्रम भएर त्यसलाई सम्पन्न गर्न पनि बजेटमा राखिएको हुन सक्छ,’ उनी भन्छन् । कतिपय तीन वटा कार्यक्रमलाई मिसाएर तीन करोड पुर्‍याउन एउटै कार्यक्रममा राख्ने गरिएको उनको भनाइ छ । विनियोजन ऐनको दफा १२ मा आयोजना बैंकको प्रक्रिया पूरा नगरी कार्यान्वयनमा नलगिने उल्लेख भएको अधिकारीले बताए । ‘आयोजना बैंकमा प्रक्रिया पूरा गर्नलाई ३ करोडको आयोजना हुनैपर्छ, टुक्रे योजना कसैले राखे त्यो कार्यान्वयनमा जाँदैन,’ अधिकारी भन्छन्, ‘अन्य मन्त्रालयमा साना योजना छिराउन सकिएन भने अन्तिममा सहरीमा पठाउने चलन छ ।’ सहरी मन्त्रालय बनेदेखि नै यस्तो अभ्यास भइरहेको उनले सुनाए ।‘३ करोडभन्दा तलका आयोजना अन्यत्र राख्न पाइँदैन भनेपछि सहरीले त पाउँछ भनेर साना टुक्रे योजना राखिएका हुन्,’ अधिकारी भन्छन्, ‘अन्य मन्त्रालयले ३ करोडभन्दा तलका आयोजना प्रदेशमा पठाएका छन् ।’ योजना अहिले मनपरी राखिए पनि कार्यान्वयन गर्ने बेलामा तीन करोड हुनैपर्ने उनले बताए । ‘विनियोजन ऐन भनेको शक्तिशाली ऐन हो,’ उनी भन्छन्, ‘नयाँ भनिएको छैन भने पुराना आयोजनाका हकमा तीन करोडभन्दा कम हुन सक्छ, चलाखी गरेर एक/डेढ करोड बनाउन सक्लान् तर एक लाख त भनेको होइन, सहरीले पहिला पनि यस्तै गर्दै आएकाले अहिले पनि त्यस्तो गरेको हुन सक्छ ।’यसमा आयोगले बजेट पास गरेपछि समीक्षापछि मात्र कार्यान्वयनमा जाने नजाने हेरिने उनले बताए । ‘हामी कार्यान्वयनमा जाने बेला स्ट्रिक्ली हेर्छौं,’ अधिकारी भन्छन्, ‘पहिला जस्तो मनपरी अब हुँदैन ।’संघीय सरकारबाट कार्यान्वयन हुने पूर्वाधारका नयाँ आयोजनामा तीन करोडभन्दा कम विनियोजन नगर्ने नीति रहेको अर्थ मन्त्रालयका सचिव घनश्याम उपाध्याय बताउँछन् । ‘विपद्का कारणले त्योभन्दा कममा सम्पन्न हुने विपद्जन्य र अघिल्लो वर्ष (चालु आव) मा दायित्व सिर्जना भएको भुक्तानी गर्ने, निर्माणाधीन कार्यक्रम, निर्माणाधीन आयोजना, जुन कम खर्चमा सम्पन्न हुन्छन् भने त्यसमा तीन करोडभन्दा कम विनियोजन भएको हुन सक्छ,’ उनले भने, ‘संघीय सरकारको एकल कार्यक्षेत्र भएका र कम खर्चमा बन्ने योजनाबारे एउटा बाउन्ड्री बनाइएको थियो, उक्त बाउन्ड्रीमा रहेर मात्र एलएमबीआईएस इन्ट्री गर्न सबै मन्त्रालयलाई निर्देशन गरिएको थियो ।’निर्देशनभन्दा बाहिर रहेर मन्त्रालयहरूका आयोजना इन्ट्रीमा परेका भए सम्बन्धित मन्त्रालयले सच्याउने उनले बताए । ‘अर्थ मन्त्रालयको समग्र नीति साना, अधुरा, लामो समय लाग्ने, नतिजा नदिने आयोजनाको संख्या कटौती गर्ने थियो, ४ हजार ६ सय ५४ आयोजना कटौती पनि गर्‍यौं,’ उनले भने, ‘नयाँ आयोजना तीन करोडभन्दा तल विनियोजन नगर्ने भन्ने नीतिमा सबै मन्त्रालयलाई अर्थले आह्वान गरेको हो, कुनै मन्त्रालयले यस्तो भएको भए कार्यान्वयनका क्रममा सच्याएर तल्लो तहबाट अख्तियारी दिएर कार्यान्वयन गराउन सक्छ ।’ तीन करोडभन्दा तलका आयोजना बजेटमा राखिएको भए त्यसको सम्बन्धित मन्त्रालयले व्यवस्थापन गर्नुपर्ने उनले बताए ।१ हजार बजेटका योजना–इटहरी उपमहानगरपालिकाको ६ देखि १५ वडाका १८२ वटा आवास लाभग्राहीलाई भुक्तानी–इलाम नगरपालिका १० मा १९३ वटा आवास लाभग्राहीलाई भुक्तानी–सर्लाहीको ईश्वरपुर नगरपालिका १५ मा ५० वटा आवास लाभग्राहीलाई भुक्तानी–महोत्तरीको एकडारा गाउँपालिका ६ मा ७२ वटा आवास लाभग्राहीलाई भुक्तानी–सर्लाहीको कविलासी नगरपालिका ३ देखि ६ वडाका ३४१ वटा आवास लाभग्राहीलाई भुक्तानी–झापाको गौराहद नगरपालिका ९ मा १७० वटा आवास लाभग्राहीलाई भुक्तानी–धनुषाको जनकपुर उप–महानगरपालिकाको १७ वटा वडाका २३२ वटा आवास लाभग्राहीलाई भुक्तानी–जितपुर–सिमरा उपमहानगरपालिकाको १६ वटा वडाका ६१५ वटा आवास लाभग्राहीलाई भुक्तानी–तिलोत्तमा नगरपालिकाका १४ वडामा ५० वटा आवास लाभग्राहीलाई भुक्तानी–तिलोत्तमा नगरपालिकाकै १ देखि ६ वडामा ४५४ वटा आवास लाभग्राहीलाई भुक्तानी–रौतहटको देवाहीगोनाही नगरपालिका १ देखि ४ वडामा १०६ वटा आवास लाभग्राहीलाई भुक्तानी–बाँकेको नरैनापुर गाउँपालिका १७१६ वटा आवास लाभग्राहीलाई भुक्तानी–बाराको फेटा गाउँपालिकाको १ देखि ४ वडाका ३४३ वटा आवास लाभग्राहीलाई भुक्तानी–बर्दियाको बारबर्दिया नगरपालिकाको १ देखि ३ वडाका ८५ वटा आवास लाभग्राहीलाई भुक्तानी–कञ्चनपुरको बेदकोट नगरपालिकाको ८ वडाका १७२ वटा आवास लाभग्राहीलाई भुक्तानी–महोत्तरीको भागाहा नगरपालिकाको ४ वटा वडाका २५४ वटा आवास लाभग्राहीलाई भुक्तानी–मोरङको रंगेली नगरपालिकाको ४ देखि ७ वडाका २७७ वटा आवास लाभग्राहीलाई भुक्तानी–सर्लाहीको विष्णु गाउँपालिकाको १ देखि ४ वडाका १९५ वटा आवास लाभग्राहीलाई भुक्तानी–तनहुँको व्यास नगरपालिकाको ५ र ६ वडाका १९५ वटा आवास लाभग्राहीलाई भुक्तानी–मकवानपुरको हेटौंडा उपमहानगरपालिकाका १५ वडाका ५० वटा आवास लाभग्राहीलाई भुक्तानी"
"संसद् खुलाउन कांग्रेस र विपक्षी सहमति नजिक, सम्झौता गर्न एमाले अनिच्छुक","काठमाडौँ — भिजिट भिसा प्रकरणलाई लिएर प्रतिनिधिसभामा केही दिनदेखि जारी अवरोध हटाउने विषयमा सत्तारूढ कांग्रेस र विपक्षीबीच सहमति नजिक पुगेका छन् । विपक्षीबाट माओवादी तथा रास्वपाले कांग्रेससँग संवाद गरिरहे पनि मस्यौदाको भाषामा भने सहमति हुन सकेको छैन । अर्को सत्तारूढ दल एमाले भने समझदारी गर्न नै अनिच्छुक देखिएको छ ।आइतबार कांग्रेस, माओवादी र रास्वपा सदन खुलाउन र भिजिट भिसा प्रकरण समाधान गर्न सहमतिनजिक पुगेका थिए । ती दलबीच मस्यौदाको भाषा टुंगिन बाँकी थियो । तर, एमालेले सहमतिको प्रयासप्रति असन्तुष्टि जनाएपछि सोमबार संसद्मा अवरोध जारी रह्यो । तीन दलबीच हुन लागेको सहमतिको मस्यौदा बोकेर एमालेका मुख्य सचेतक महेश बर्तौला आइतबार साँझ प्रधानमन्त्री ओलीलाई भेट्नसमेत गएका थिए । तर, एमाले समझदारीप्रति इच्छुक देखिएन ।रास्वपाले एमाले र प्रधानमन्त्री केपी शर्मा ओलीले संसद्को अवरोध अन्त्य गर्न पहलकदमी नगरेको टिप्पणी गरेको छ । यस विषयमा एमालेले के गरिरहेको छ भनेर खोज्नुपर्ने अवस्था रहेको रास्वपा उपसभापति स्वर्णिम वाग्लेले बताए । ‘कांग्रेसले हामीलाई नै खोज्दै आएको हो । माओवादीसँग त प्रतिपक्षको नाताले सँगै बस्छौं । एमालेबाट औपचारिक पहलकदमी छैन,’ वाग्लेले भने, ‘सत्तारूढ दलभित्रै संवाद गरिराख्नुभएको होला वा यो विषय गृहमन्त्री र गृहमन्त्री कांग्रेसको भएकाले उसले नै संवादको पहलकदमी लेओस् भनेर उहाँहरूबीच कार्यविभाजन भएको हुन सक्छ ।’कांग्रेसबाट छलफलको नेतृत्व गरिरहेका उपसभापति पूर्णबहादुर खड्काले सत्तारूढ एकजुट भएर संवाद थालेको बताए । सबै राजनीतिक दलसँग छलफल जारी रहे पनि निष्कर्षमा पुग्न नसकिएको उनले जानकारी दिए ।‘छलफल सकारात्मक छ । कांग्रेस सभापति र प्रधानमन्त्रीको निर्देशन र परामर्शमा संवाद भइरहेको हो,’ खड्काले भने । एमालेले भने संसद्को अवरोध हटाउने दायित्व विपक्षी दलको काँधमा रहेको बताएको छ ।सोमबारको प्रतिनिधिसभा बैठकमा विरोध गर्दै प्रतिपक्षी दलहरु । तस्बिर : हेमन्त श्रेष्ठ/कान्तिपुर‘विपक्षीले हौसिएर मुद्दा उठाउनुभयो । अब ल्यान्डिङ गर्ने, हाउस खुलाउने जिम्मेवारी, दायित्व पनि उहाँहरूकै काँधमा छ । सत्तापक्षले खोल्ने भन्ने स्थिति छैन,’ एमालेका मुख्य सचेतक बर्तौलाले भने । राज्यका निकाय र संवैधानिक आयोगलाई नै छानबिन र अभियोजनको जिम्मेवारी दिनुपर्ने, अर्को छानबिन समिति गठनमा एमाले सहमत नहुने बर्तौलाले जानकारी दिए ।माओवादीका उपमहासचिव वर्षमान पुनले कांग्रेसले सत्तापक्षको नेतृत्व गरेको मानेर संवाद भइरहेको बताए । ‘सत्तापक्षको तर्फबाट कांग्रेस र प्रतिपक्षबाट माओवादीले नेतृत्व गरेको छ । सत्तापक्षको प्रतिनिधित्व कांग्रेसलाई नमान्ने हो भने एमालेले भन्नुपर्‍यो,’ पुनले भने, ‘अध्यागमनमा नीतिगत, संरचनागत, कानुनी रूपमा के कमी छन् ती कुराको अध्ययन र छानबिन हुनुपर्छ, आगामी दिनमा समस्या दोहोर्‍याउनु भएन भन्ने सरकारको प्रतिबद्धता चाहिन्छ । अख्तियारले गरिरहेको छानबिन निष्पक्ष बनाउनुपर्छ । म्यानपावर, एजेन्सी, एयरलाइन्स लगायतको संलग्नता भई सञ्जाल बनेको छ, त्यो भत्काउनुपर्छ । त्यसका लागि छानबिन हुनुपर्छ ।’रास्वपा उपसभापति वाग्लेले सोमबार कांग्रेसका नेताहरूसँग साढे १ घण्टा छलफल भएको तर दुवै पक्ष अडानबाट पछि नहटेको बताए । रास्वपाले गृहमन्त्रीको राजीनामाबाट पछि हटेर संसदीय वा न्यायिक छानबिन समिति गठन गर्नॅपर्ने अडान राखेको छ । पार्टीका तर्फबाट पाँचबुँदे लिखित प्रस्ताव बुझाइएको उनले जानकारी दिए ।प्रस्तावमा भिजिट भिसा दुरुपयोग तथा मानव तस्करीबारे उच्चस्तरीय छानबिन समिति गठन गर्नॅपर्ने उल्लेख छ । भिजिट भिसा प्रकरणमा छानबिन गरिरहेको अख्तियारलाई सरकारले पूर्ण सहयोग र सहजीकरण गर्ने सुनिश्चितता हुनुपर्ने, मानव तस्करी र सांगठनिक अपराधमा सरकारी संयन्त्र, ट्राभल एजेन्सी, म्यानपावर कम्पनी, एयरलाइन्स र नेपाली तथा विदेशी नियोगको संलग्नता भएको आशंका हुँदा यसको व्यापक र बहुआयामिक अनुसन्धान गर्न ५ दिनभित्र उच्चस्तरीय छानबिन समिति गठन गर्ने प्रतिबद्धता प्रधानमन्त्रीबाट आउनुपर्ने माग रास्वपाको छ ।यस्तै, सर्वपक्षीय सांसद सम्मिलित संसदीय अनुगमन समूह गठन गर्नॅपर्ने, छानबिन प्रक्रियामा गृह मन्त्रालय मातहतका अध्यागमन विभाग, प्रहरी, परराष्ट्र मन्त्रालय, नागरिक उड्डयन प्राधिकरण र अन्य सरोकारवाला निकायसँग प्रभावकारी समन्वय हुनुपर्ने, अनुसन्धान प्रक्रिया र अध्ययन प्रतिवेदन सार्वजनिक गर्दा पारदर्शिता अपनाउनुपर्ने रास्वपाको प्रस्तावमा उल्लेख छ । छानबिन समितिले नै गृहमन्त्री रमेश लेखकले राजीनामा गर्नॅपर्ने कि नपर्ने भन्ने निर्णय लिने अधिकार हुनुपर्ने प्रस्ताव रास्वपाले गरेको छ ।गृह मन्त्रालयका सहसचिव तथा त्रिभुवन अन्तर्राष्ट्रिय विमानस्थल अध्यागमन कार्यालयका प्रमुख तीर्थराज भट्टराईलाई अख्तियारले पक्राउ गरेपछि भिजिट भिसाको आवरणमा भइरहेको संगठित ‘असुली’ सार्वजनिक भएको थियो । उक्त प्रकरणमा गृहमन्त्री लेखक संलग्न रहेको आरोप लगाउँदै राजीनामा गर्नॅपर्ने माग राखेर विपक्षी दलहरूले जेठ १३ देखि संसद् अवरुद्ध गर्दै आएका छन् ।"
२५ अंकले बढ्यो नेप्से,"काठमाडौँ — सेयर कारोबार मापक नेप्से परिसूचक मंगलबार २५.०७ अंकले बढेको छ । शून्य दशमलव ९४ प्रतिशतले बढेर नेप्से २ हजार ६ सय ७८.१७ विन्दुमा उक्लिएको छ ।सोमबार नेप्से परिसूचक २३.१९ अंकले बढेको थियो । कुल १९६ कम्पनीको सेयर मूल्य बढ्यो भने ५२ कम्पनीको मूल्य घट्यो । कुल ८१ हजार ७३८ पटकको सेयर किनबेचबाट १० अर्ब १६ करोड रुपैयाँको कारोबार भएको छ ।नेप्सेका अनुसार २ करोड ३६ लाख ९७ हजार १४५ कित्ता सेयर किनबेच भए । सबै उपसमूहरुको मूल्य बढ्यो । सबैभन्दा बढी निर्जीवन बिमा १५३.३२, जिवन बिमा १३९.५७, फाइनान्स १२०.२९ अंकले बढ्यो ।पियोर इनर्जी र श्री इन्भेष्टमेन्ट फाइनान्सको मूल्य १० प्रतिशतले बढ्यो ।"
सुनचाँदीको मूल्यमा सामान्य गिरावट,काठमाडौँ — सोमबारको तुलनामा स्थानीय बजारमा आज सुनचाँदीको मूल्यमा सामान्य गिरावट आएको छ । नेपाल सुनचाँदी व्यवसायी महासङ्घका अनुसार आज एक तोल सुनको मोल १ लाख ९० हजार रुपैयाँ कायम भएको छ ।सोमबार सोही परिमाणको पहेँलो धातु १ लाख ९० हजार ६ सय रुपैयाँमा खरिदबिक्री भएको थियो ।चाँदीको मूल्यमा पनि केही फेरबदल भएको छ । आज एक तोला चाँदी रु दुई हजार १५० मा कारोबार भइरहेको छ ।सोमबार एक तोला चाँदी रु दुई हजार १६५ मा किनबेच भएको थियो । अन्तर्राष्ट्रिय बजारमा आज एक औँस सुन तीन हजार ३१६ अमेरिकी डलरमा कारोबार भइरहेको अन्तरराष्ट्रिय सञ्चारमाध्यमहरूले जनाएका छन् ।
जलविद्युत्‌ आयोजनाबाट १ अर्ब ७३ करोड रुपैयाँ रोयल्टी,"काठमाडौँ — चालु आर्थिक वर्षमा जेठसम्म जलविद्युत् आयोजनाहरुबाट १ अर्ब ७३ करोड ८१ लाख रुपैयाँ रोयल्टी संकलन भएको छ । चालु आर्थिक वर्षको र गत वर्षको बक्यौतासहित हालसम्म १ अर्ब ७३ करोड रुपैयाँ रोयल्टी उठेको विद्युत् विकास विभागले जनाएको छ ।विद्युत् ऐन, २०४९ को दफा ११ मा अनुमतिपत्र प्राप्त व्यक्तिले जलविद्युत्‌को व्यापारिक उत्पादन सुरु गरेको १५ वर्षसम्म प्रति जडित किलोवाट वार्षिक एक सय रुपैयाँ र प्रतियुनिट किलोवाट घन्टा सरदर बिक्री मूल्यको २ प्रतिशतका दरले रोयल्टी तिर्नुपर्छ ।साथै १५ वर्षपछि प्रति जडित किलोवाट वार्षिक एक हजार रुपैयाँ र प्रति युनिट किलोवाट घन्टा सरदर बिक्री मूल्यको १० प्रतिशतका दरले जलविद्युत् आयोजनाहरुले सरकारलाई रोयल्टी बुझाउनुपर्ने व्यवस्था छ ।आर्थिक वर्ष २०८०/८१ मा ३ अर्ब ४४ करोड ४४ लाख रुपैयाँ रोयल्टी उठेको थियो । आर्थिक वर्ष २०८०/८१ सम्म विभिन जलविद्युत् आयोजनाहरुको २४ करोड ३८ लाख २६ हजार रुपैयाँ रोयल्टी बक्यौता रहेकोसमेत विभागले जनाएको छ ।गत वैशाख ४ मा विभागले आर्थिक वर्ष ०८०/८१ सम्म रोयल्टी बापत बुझाउनु पर्ने रकम नबुझाएका निजी प्रवर्द्धकहरुको बाँकी बक्यौता रोयल्टी असुल गर्न नेपाल विद्युत् प्राधिकरणलाई भनेको छ । प्राधिकरणले निजी प्रवर्द्धकहरुलाई तिर्नुपर्ने रकमबाट रोयल्टीबापतको रकम कट्टा गरी राजस्व दाखिला गर्ने विभागले सूचना जारी गरेको थियो । विभागले आर्थिक वर्ष ०६६/०६७ देखि चालु आर्थिक वर्षसम्म ३२ अर्ब २६ करोड २८ लाख रुपैयाँ रोयल्टी उठाएको छ । आर्थिक वर्ष ७९/८० मा ३ अर्ब १५ करोड ५१ लाख र आर्थिक वर्ष ७८/७९ मा ३ अर्ब ५ करोड ७२ लाख रुपैयाँ रोयल्टी उठेको छ । आर्थिक वर्ष ०६६/६७ मा ७६ करोड ८८ लाख ४४ हजार रुपैयाँ रोयल्टी उठेको छ ।महालेखापरीक्षकको ६२ औं प्रतिवेदनले ४३ करोड २२ लाख ५६ हजार असुल गर्न भनेको छ । 'विभिन्न जलविद्युत् आयोजनाबाट २०७९/८० मा रोयल्टीबापत उठ्नुपर्ने २८ करोड ६९ लाख ९५ हजार र ०८०/८१ मा १६१ जलविद्युत् कम्पनीबाट ३ अर्ब ५८ करोड ९७ लाख ७ हजारसमेत गरी ३ अर्ब ८७ करोड ६७ लाख २ हजारमध्ये ३ अर्ब ४४ करोड ४४ लाख ४६ हजार असुल गरी ४३ करोड २२ लाख ५६ हजार असुल गर्न बाँकी रहेको देखिन्छ,' प्रतिवेदनमा भनिएको छ ।आयोजनाले तिर्नुपर्ने रोयल्टी समयमा प्राप्त नभएकोमा ब्याज तथा जरिवाना नलाग्नेसमेत महालेखाले जनाएको छ । सरकारलाई प्राप्त हुनुपर्ने रोयल्टी बक्यौता असुल गर्नुपर्ने प्रतिवेदनमा उल्लेख छ ।"
"व्यापार घाटा बढ्यो : १० महिनामा १४ खर्ब ७४ अर्बको आयात, २ खर्ब १७ अर्बको निर्यात","काठमाडौँ — चालु आर्थिक वर्षको १० महिनामा मुलुकको व्यापार घाटा १२ खर्ब ५६ अर्ब  २८ करोड रुपैयाँ पुगेको छ । नेपाल राष्ट्र बैंकले मंगलबार सार्वजनिक गरेको मासिक प्रतिवेदनअनुसार  यो रकम गत आर्थिक वर्षको सोही अवधिमा करिब ६.७ प्रतिशतले बढी हो ।आर्थिक वर्ष २०८१/८२ को दश महिनामा कुल वस्तु निर्यात ७२.७ प्रतिशतले वृद्धि भई २ खर्ब १७ अर्ब ९१ करोड पुगेको छ । अघिल्लो वर्षको सोही अवधिमा यस्तो निर्यातमा ३.६ प्रतिशतले कमी आएको थियो ।गन्तव्यका आधारमा भारत, चीन र अन्य मुलुकतर्फको निर्यात क्रमशः १०४.७ प्रतिशत, ५.१ प्रतिशत र ४.२ प्रतिशतले वृद्धि भएको राष्ट्र बैंकको मासिक प्रतिवेदनमा उल्लेख छ । वस्तुगत आधारमा भटमासको तेल, पोलिस्टरको धागो,चिया, जुटका सामान, पिनालगायतका वस्तुको निर्यात बढेको छ भने पाम तेल, जिंक सिट, तयारी पोसाक, जुस, अलैंचीलगायतका वस्तुको निर्यात घटेको छ ।आर्थिक वर्ष २०८१/८२ को दश महिनामा कुल वस्तु आयात १३.१ प्रतिशतले वृद्धि भई १४ खर्ब ७४ अर्ब १९ करोड पुगेको छ । अघिल्लो वर्षको सोही अवधिमा यस्तो आयातमा २.४ प्रतिशतले कमी आएको थियो ।भारत, चीन र अन्य मुलुकबाट भएको आयात क्रमशः ७.९ प्रतिशत, १५.१ प्रतिशत र २८.३ प्रतिशतले वृद्धि भएको छ । भटमासको कच्चा तेल, चामल/धान, खाने तेल, यातायातका उपकरण, सवारी साधन तथा स्पेयर पार्टस्, स्पन्ज आइरनलगायतका वस्तुको आयात बढेको छ भने पेट्रोलियम पदार्थ, सुन, विद्युत्तीय उपकरण, रासायनिक मल, कोइला लगायतका वस्तुको आयात घटेको राष्ट्र बैंकले जनाएको छ ।जलेश्वर, कञ्चनपुर र तातोपानीबाहेकका प्रमुख नाकाबाट गरिएको निर्यात बढेको छ । आयाततर्फ भैरहवा, विराटनगर, वीरगन्ज, सुख्खा बन्दरगाह, जलेश्वर, कैलाली, कञ्चनपुर, कृष्णनगर, मेची, नेपालगन्ज, रसुवा, तातोपानी र त्रिभुवन विमानस्थल भन्सार कार्यालयलगायतका सम्पूर्ण प्रमुख नाकाबाट भएको आयातमा वृद्धि भएको छ ।आर्थिक वर्ष २०८१/८२ को दश महिनामा कुल वस्तु व्यापार घाटा ६.७ प्रतिशतले वृद्धि भई १२ खर्ब ५६ अर्ब २८ करोड पुगेको छ । अघिल्लो वर्षको सोही अवधिमा यस्तो घाटामा २.३ प्रतिशतले कमी आएको थियो । समीक्षा अवधिमा निर्यात–आयात अनुपात १४.८ प्रतिशत पुगेको छ । अघिल्लो वर्षको सोही अवधिमा यस्तो अनुपात ९.७ प्रतिशत रहेको थियो ।समीक्षा अवधिमा भारतबाट परिवर्त्य विदेशी मुद्रा भुक्तानी गरी १ खर्ब ५२ अर्ब ४८ करोड बराबरको वस्तु आयात भएको छ । अघिल्लो वर्षको सोही अवधिमा यस्तो आयात १ खर्ब २२ अर्ब २ करोड बराबरको भएको थियो ।"
"रेमिट्यान्समा रेकर्ड, वैशाखमै भित्रियो १ खर्ब ६५ अर्ब",काठमाडौँ — चालु आर्थिक वर्षको दश महिनासम्म मुलुकमा रेमिट्यान्समार्फत १३ खर्ब ५६ अर्ब ६१ करोड रुपैयाँ भित्रिएको छ । गत आर्थिक वर्षको सोही अवधिको तुलनामा यो १३.९ प्रतिशतले बढेको हो । गत वर्षको १० महिनामा रेमिट्यान्स आप्रवाह १६.९ प्रतिशतले बढेको थियो ।२०८२ वैशाख महिनामा मात्र १ खर्ब ६५ अर्ब ३० करोड रुपैयाँ रेमिट्यान्स भित्रिएको छ । यो हालसम्मकै उच्च हो । गत वर्षको सोही महिनामा रेमिट्यान्स आप्रवाह १ खर्ब १५ अर्ब ९९ करोड रहेको थियो ।गएको १० महिनामा अमेरिकी डलरमा रेमिट्यान्स आप्रवाह १०.५ प्रतिशतले वृद्धि भई ९ अर्ब ९६ करोड पुगेको छ । गत वर्ष यस्तो आप्रवाह १४.८ प्रतिशतले बढेको थियो ।सो अवधिमा वैदेशिक रोजगारीका लागि अन्तिम श्रम स्वीकृति (संस्थागत तथा व्यक्तिगत–नयाँ) लिने नेपालीको संख्या ४ लाख ५ हजार ६ सय १० र पुनः श्रम स्वीकृति लिनेको संख्या २ लाख ८० हजार ३ सय १४ रहेको छ । गत वर्षको सोही अवधिमा यस्तो संख्या क्रमशः ३ लाख ७३ हजार ३ सय ७ र २ लाख ३६ हजार ३ सय ९८ रहेको थियो ।
"मूल्यवृद्धिदर औसत २.७७ प्रतिशत, घ्यु तथा तेल सबैभन्दा महँगो","काठमाडौँ — गत वैशाख महिनामा वार्षिक बिन्दुगत उपभोक्ता मूल्य वृद्धिदर(मुद्रास्फीति) २.७७ प्रतिशत रहेको राष्ट्र बैंकको मासिक प्रतिवेदनले देखाएको छ । गत वर्षको सोही महिनामा यस्तो मूल्यवृद्धि ४.४० प्रतिशत थियो ।सो अवधिमा खाद्य तथा पेय पदार्थ समूहको मूल्यवृद्धिदर १.५२ प्रतिशत र गैर–खाद्य तथा सेवा समूहको ३.४५ प्रतिशत छ । गत वर्षको सोही अवधिमा यी समूहहरुको मूल्यवृद्धिदर क्रमशः ६.४१ प्रतिशत र ३.०९ प्रतिशत रहेको थियो ।गत वैशाख महिनामा खाद्य तथा पेय पदार्थ समूहअन्तर्गत घ्यू तथा तेल उप–समूहको वार्षिक बिन्दुगत उपभोक्ता मूल्य सूचकांक ११.०८, फलफूलको ६.१५, दाल तथा गेडागुडीको ५.१७ र गैर–मदिराजन्य पेय पदार्थको ४.७० प्रतिशतले बढेको छ । तर तरकारी उप–समूहको मूल्यवृद्धिदर ८.११, मरमसलाको २.२० र माछा तथा मासुको ०.४८ प्रतिशतले घटेको छ ।गैर–खाद्य तथा सेवा समूहअन्तर्गत विविध वस्तु तथा सेवा उप–समूहको वार्षिक बिन्दुगत उपभोक्ता मूल्य सूचकांक ९.०४, शिक्षाको ५.८८, कपडाजन्य तथा जुत्ता चप्पलको ५.२३, फर्निसिङ तथा घरायसी उपकरणको ३.९९ र रेस्टुरेन्ट तथा आवास सेवाको ३.१६ प्रतिशतले बढेको प्रतिवेदनले औल्याएको छ ।"
विदेशी मुद्रा सञ्चिति २५ खर्ब नाघ्यो,"काठमाडौँ — गत वैशाख मसान्तसम्म मुलुकको कुल विदेशी मुद्रा सञ्चिति २५ खर्ब रुपैयाँ नाघेको छ । गत असारको तुलनामा वैशाख मसान्तसम्म विदेशी मुद्रा सञ्चिति २३.१ प्रतिशतले वृद्धि भई २०८२ वैशाख मसान्तमा २५ खर्ब १२ अर्ब ९५ करोड पुगेको छ ।२०८१ असारमा यस्तो सञ्चिति २० खर्ब ४१ अर्ब १० करोड रुपैयाँ रहेको थियो ।‘अमेरिकी डलरमा यस्तो सञ्चिति २०८१ असार मसान्तमा १५ अर्ब २७ करोड रहेकोमा २०८२ वैशाख मसान्तमा २०.५ प्रतिशतले वृद्धि भई १८ अर्ब ४० करोड पुगेको छ ,’ राष्ट्र बैंकले मासिक प्रतिवेदनमा भनेको छ ।२०८२ वैशाख मसान्तको कुल विदेशी विनिमय सञ्चितिमा भारतीय मुद्राको अंश २१.२ प्रतिशत रहेको छ । नौ महिनाको आयातलाई आधार मान्दा मुलुकको कुल विदेशी मुद्रा सञ्चितिले १७.४ महिनाको वस्तु आयात र १४.६ महिनाको वस्तु तथा सेवा आयात धान्न पर्याप्त रहने दाबी राष्ट्र बैंकको छ ।"
"५ सय पालिकाले जग्गा वर्गीकरण गरेनन्, असारभित्र नगरे बेचबिखन ठप्प","काठमाडौँ — भूउपयोग नियमावली जारी भएको तीन वर्ष बित्दासम्म मुलुकका ७ सय ५३ मध्ये २ सय ५३ पालिकाले मात्रै जग्गाको पूर्ण वर्गीकरण गरेका छन् । बाँकी ५ सय पालिकाले आगामी असारसम्म जग्गाको वर्गीकरण नगरे कित्ताकाटलगायत जग्गा प्रशासनसम्बन्धी काम पुनः ठप्प हुने जनाइएको छ । यसअघि २०८१ भदौमा पनि जग्गाको पूर्ण वर्गीकरण नगर्दा ६ सय २० पालिकामा कित्ताकाटलगायत जग्गा प्रशासनसम्बन्धी काम ठप्प बनेको थियो ।भूमि व्यवस्था, सहकारी तथा गरिबी निवारण मन्त्रालयका अनुसार हालसम्म २ सय ५३ पालिकाले मात्रै जग्गाको पूर्ण वर्गीकरण गरेका छन् । अर्थात् ती पालिकाभित्रका कुन कित्ता नम्बरको जग्गा कृषि, आवासीयलगायत छुट्याइसकिएको छ । त्यस्तै १ सय ५३ पालिकाले आधार तथा मापदण्ड तयार गरी नक्सा अद्यावधिक गरी कित्तागत विवरण तयार गरिरहेको मन्त्रालयका प्रवक्ता गणेश भट्ट बताउँछन् ।आगामी असारभित्र पूर्ण वर्गीकरण नगरे यी पालिकामा समेत जग्गा प्रशासनसम्बन्धी काम प्रभावित हुने भट्टको भनाइ छ । ‘१ सय ५३ पालिकाले कित्तागत विवरण तयार गरिरहेकाले असारभित्र सकिन्छ भन्ने आशा राखेका छौं, सकिएन भने काम प्रभावित हुन सक्छ,’ उनले भने ।मन्त्रालयका अनुसार १ सय ६१ पालिकाले आधार तथा मापदण्ड तयार गरी नक्सा अद्यावधिक गरिरहेको, ४७ पालिकाले आधार तथा मापदण्ड तयार गरिरहेको र ५४ पालिकाले कृषि क्षेत्रमा मात्रै वर्गीकरण गरेका छन् । ८५ पालिकाले जग्गा वर्गीकरणको काम नै सुरु नगरेको समेत मन्त्रालयले जनाएको छ ।मुलुकका ६ वटा महानगरपालिकाले हालसम्म जग्गाको वर्गीकरण गरेका छैनन् । मन्त्रालयका अनुसार ११ उपमहानगरपालिकामध्ये इटहरीले मात्रै जग्गाको पूर्ण वर्गीकरण गरेको छ । त्यस्तै ४ सय ६० गाउँपालिकामध्ये १ सय ३७ र कुल २ सय ७६ नगरपालिकामध्ये १ सय १५ ले मात्रै जग्गाको वर्गीकरण गरेका छन् । संघीय सरकार रहेको काठमाडौंका ११ पालिकामध्ये बुढानीलकण्ठ नगरपालिकाले मात्रै जग्गा वर्गीकरण गरेको छ ।पर्याप्त जनशक्ति र बजेट नहुँदा जग्गाको वर्गीकरण गर्न नसकिएको गाउँपालिका राष्ट्रिय महासंघ, नेपालका महासचिव खिमबहादुर थापाले बताए । ‘मेरो पालिकामा जग्गाको वर्गीकरण भइसक्यो, अरू पालिकामा अझै बाँकी छ,’ उनले भने, ‘हामीसँग अमिनलगायत प्राविधिक जनशक्ति छैनन् । कन्सल्टेन्सी हायर गर्दा धेरै महँगो भन्छ, फेरि त्यता गरेको खर्च महालेखाले बेरुजु देखाउँछ । हामीसँग पर्याप्त बजेट पनि हुँदैन ।’ नापी विभागले सदरमुकामदेखि नजिक मात्रै कर्मचारी पठाउने तर प्रायः गाउँपालिका सदरमुकामदेखि टाढा नै हुने उनको भनाइ छ ।सरकारले दुई पटक भूउपयोग नियमावली, २०७९ संशोधन गरिसकेको छ । २०८१ भदौ सुरुदेखि नै ६ सय २० पालिकामा कित्ताकाटलगायत जग्गा प्रशासनसम्बन्धी काम रोकिएको थियो । त्यति बेला १ सय ३३ पालिकाले मात्रै पूर्ण जग्गा वर्गीकरण गरेका थिए । लगत्तै २०८१ भदौ २७ मा भूउपयोग नियमावली, २०७९ दोस्रो पटक संशोधन गर्दै जग्गा वर्गीकरण गर्न पालिकालाई २०८२ असारसम्म समय दिइएको थियो ।कित्ताकाट ठप्प भएपछि मन्त्रालयले दोस्रो पटक नियमावली संशोधन गरेको हो । २०७९ जेठमा नियमावली जारी हुँदा ६ महिनाभित्र चार किल्ला खुलाई कृषि क्षेत्र तोक्नुपर्ने थियो । २०७९ मंसिरसम्म केही पालिकाले मात्रै कृषि क्षेत्र छुट्याएका थिए । २०७९ मंसिरपछि जग्गालाई १० वटै क्षेत्रमा वर्गीकरण गर्नुपर्ने थियो । तर धेरैजसो पालिकाले जग्गाको वर्गीकरण नगरेपछि २०८० साउन ३२ मा नियमावलीको संशोधन गर्दै एक वर्षभित्र चार किल्ला खुलाई कृषि क्षेत्र तोक्नुपर्ने व्यवस्था गरिएको थियो ।नियमावलीको पहिलो संशोधनबाट आवासीय र व्यापारिक जग्गा ८० वर्गमिटर क्षेत्रफलसम्म र कृषि जग्गा १ रोपनीसम्म कित्ताकाट गर्न पाइने व्यवस्था गरिएको थियो । यसअघि आवासीय जग्गा १ सय ३० वर्गमिटरभन्दा कम कित्ताकाट गर्न पाइँदैनथ्यो । कृषि जमिनको सन्दर्भमा उपत्यकामा ५ सय वर्गमिटर, तराई र भित्री मधेशमा ६ सय ७५ वर्गमिटर क्षेत्रफलभन्दा कम कित्ताकाट गर्न नपाइने व्यवस्था थियो ।सरकारले वर्गीकरण गरेर छुट्याएको जग्गामा कृषि, आवासीय र व्यावसायिकका लागि छुट्टाछुट्टै मापदण्ड छन् । व्यावसायिक आवासका लागि स्थानीय सडकको मापदण्ड पूरा भएको हुनुपर्ने नियमावलीमा छ । पहिलो संशोधनबाट एक वर्ष अवधि थप गर्दा पनि पालिकाले वर्गीकरण नगरेपछि मन्त्रालयले २०८१ भदौमा दोस्रो पटक नियमावली संशोधन गरेको थियो ।जग्गा वर्गीकरणकै लागि दुई पटक नियमावली संशोधन गरेर समय थपिए पनि अझै सबै पालिकाले जग्गा वर्गीकरण गरेका छैनन् । नियमावली दुई पटक संशोधन गरिसकिएको र अब भूमि मन्त्रालयलाई नगर्न भनिसकिएको कानुन मन्त्रालयका एक उच्च अधिकारीले जनाए । ‘दोस्रो पटक भूउपयोग नियमावली संशोधन गर्न मन्त्रालयबाट सहमति दिँदा नै आगामी दिनमा सोही व्यवस्था संशोधन गर्न सहमति नदिने भनिसकेका छौं,’ कानुन मन्त्रालयका ती अधिकारीले भने, ‘अब सोही व्यवस्था संशोधन गर्न भूमि मन्त्रालय नआउला ।’भूउपयोग ऐन, २०७६ आएको ३ वर्षपछि सरकारले २०७९ जेठ २३ मा नियमावली जारी गर्दै सरकारले जग्गाको वर्गीकरण सुरु गरेको थियो । कित्ताकाटलाई व्यावहारिक रूपमा व्यवस्थित गर्न जग्गाको वर्गीकरण गर्नुपर्ने महालेखा परीक्षकको ६२औं प्रतिवेदनले औंल्याएको छ । महालेखा परीक्षकको प्रतिवेदनमा ७ सय ५३ मध्ये १ सय ९९ पालिकाले मात्र जग्गा वर्गीकरण गरेको उल्लेख छ । ‘कित्ताकाटलाई व्यावहारिक रूपमा व्यवस्थित गर्न सबै पालिकालाई स्रोतसाधनसम्पन्न बनाई नापी विभागबाट हस्तान्तरण भएको भूउपयोग नक्सा डाटाका आधारमा जग्गाको वर्गीकरण गर्न समन्वय गर्नुपर्छ,’ प्रतिवेदनमा भनिएको छ ।भूउपयोग ऐन, २०७६ मा सरकारले उपलब्ध गराएको नक्सा तथा विवरणका आधारमा स्थानीय तहमा गठित भूउपयोग परिषद्ले जमिनको वर्गीकरण र भूउपयोग नीति लागू गर्नुपर्ने व्यवस्था छ । त्यसलाई कार्यान्वयन गर्न सरकारले नियमावली ल्याएको थियो । नियमावलीअनुसार कृषि, आवासीय, उद्योग, वन, खानी तथा खनिज, व्यावसायिकलगायत १० वर्गमा वर्गीकरण गर्नुपर्नेछ ।इटहरी उपमहानगरपालिकादेउमाई नगरपालिकामाई नगरपालिकासूर्योदय नगरपालिकामेचीनगर नगरपालिकाकनकाई नगरपालिकाभद्रपुर नगरपालिकाअर्जुनधारा नगरपालिकाशिवसताक्षी नगरपालिकागौरादह नगरपालिकाबिर्तामोड नगरपालिकालेटाङ नगरपालिकारंगेली नगरपालिकासुन्दरहरैंचा नगरपालिकाइनरुवा नगरपालिकादुहवी नगरपालिकाबराहक्षेत्र नगरपालिकापाख्रिबास नगरपालिकाधनकुटा नगरपालिकामहालक्ष्मी नगरपालिकाम्याङलुङ नगरपालिकाचैनपुर नगरपालिकाधर्मदेवी नगरपालिकाखाँदबारी नगरपालिकामादी नगरपालिकापाँचखपन नगरपालिकाषडानन्द नगरपालिकासोलुदूधकुण्ड नगरपालिकासिद्धिचरण नगरपालिकाराजविराज नगरपालिकाडाक्नेश्वरी नगरपालिकाबोदेबरसाइन नगरपालिकाखडक नगरपालिकाशम्भुनाथ नगरपालिकासुरुङ्गा नगरपालिकालहान नगरपालिकाधनगढीमाई नगरपालिकागोलबजार नगरपालिकामिर्चैया नगरपालिकाकल्याणपुर नगरपालिकाकर्जन्हा नगरपालिकासुखीपुर नगरपालिकाक्षिरेश्वरनाथ नगरपालिकागणेशमान चारनाथ नगरपालिकाधनुषाधाम नगरपालिकानगराइन नगरपालिकाविदेह नगरपालिकामिथिला नगरपालिकासहिदनगर नगरपालिकासबैला नगरपालिकाकमला नगरपालिकामिथिला बिहारी नगरपालिकाहंसपुर नगरपालिकाबर्दिबास नगरपालिकागौशाला नगरपालिकाभँगाहा नगरपालिकाऔरही नगरपालिकामलंगवा नगरपालिकालालबन्दी नगरपालिकाहरिपुर्वा नगरपालिकाबरहथवा नगरपालिकाबलरा नगरपालिकागोडैटा नगरपालिकाबागमती नगरपालिकाचन्द्रपुर नगरपालिकागरुडा नगरपालिकाबृन्दावन नगरपालिकागुजरा नगरपालिकाकटहरिया नगरपालिकामाधवनारायण नगरपालिकाफतुवाविजयपुर नगरपालिकापरोहा नगरपालिकाराजदेवी नगरपालिकाकोल्हवी नगरपालिकाबहुदरमाई नगरपालिकाजिरी नगरपालिकामेलम्ची नगरपालिकाबुढानीलकण्ठ नगरपालिकाविदुर नगरपालिकाधुनीबेंसी नगरपालिकानीलकण्ठ नगरपालिकापालुङटार नगरपालिकाभानु नगरपालिकाशुक्लागण्डकी नगरपालिकागल्याङ नगरपालिकाचापाकोट नगरपालिकापुतलीबजार नगरपालिकाभीरकोट नगरपालिकावालिङ नगरपालिकाकुश्मा नगरपालिकागल्कोट नगरपालिकाजैमुनी नगरपालिकाढोरपाटन नगरपालिकाकावासोती नगरपालिकागैंडाकोट नगरपालिकादेवचुली नगरपालिकामध्यबिन्दु नगरपालिकादेवदह नगरपालिकासिद्धार्थनगर नगरपालिकाराजापुर नगरपालिकाबर्दघाट नगरपालिकाशारदा नगरपालिकागुर्भाकोट नगरपालिकापञ्चपुरी नगरपालिकाचन्दननाथ नगरपालिकासाँफेबगर नगरपालिकाशिखर नगरपालिकागोदावरी नगरपालिकाभीमदत्त नगरपालिकापुनर्वास नगरपालिकावेदकोट नगरपालिकादोधारा चाँदनी नगरपालिकाशुक्लाफाँटा नगरपालिकाबेलौरी नगरपालिकाकृष्णपुर नगरपालिकापरशुराम नगरपालिकासिदिङ्वा गाउँपालिकामिक्वाखोला गाउँपालिकामैवाखोला गाउँपालिकाफालेलुङ गाउँपालिकायाङवरक गाउँपालिकाफाकफोकथुम गाउँपालिकागौरीगन्ज गाउँपालिकाबाह्रदशी गाउँपालिकाझापा गाउँपालिकाबुद्धशान्ति गाउँपालिकाहल्दीबारी गाउँपालिकाकचनकवल गाउँपालिकाग्रामथान गाउँपालिकादेवानगन्ज गाउँपालिकाकोशी गाउँपालिकागढी गाउँपालिकाबर्जु गाउँपालिकाभोक्राहा नरसिंह गाउँपालिकाहरिनगर गाउँपालिकासाँगुरीगढी गाउँपालिकासहिदभूमि गाउँपालिकाचौबिसे गाउँपालिकाआठराई गाउँपालिकाफेदाप गाउँपालिकामेन्छयायेम गाउँपालिकाभोटखोला गाउँपालिकाचिचिला गाउँपालिकामकालु गाउँपालिकासभापोखरी गाउँपालिकासिलिचोङ गाउँपालिकासाल्पासिलिछो गाउँपालिकाथुलुङ दूधकोशी गाउँपालिकानेचासल्यान गाउँपालिकाखिजिदेम्बा गाउँपालिकारावाबेंसी गाउँपालिकाअग्निसाइर गाउँपालिकामहादेवा गाउँपालिकारूपनी गाउँपालिकाराजगढ गाउँपालिकाविष्णुपुर गाउँपालिकाबलान–बिहुल गाउँपालिकाबरियारपट्टी गाउँपालिकालक्ष्मीपुर पतारी गाउँपालिकानरहा गाउँपालिकानवराजपुर गाउँपालिकाजनकनन्दिनी गाउँपालिकाबटेश्वर गाउँपालिकामुखियापट्टी मुसहरमिया गाउँपालिकालक्ष्मीनिया गाउँपालिकाऔरही गाउँपालिकासाम्सी गाउँपालिकाचक्रघट्टा गाउँपालिकाचन्द्रनगर गाउँपालिकाधनकौल गाउँपालिकाब्रह्मपुरी गाउँपालिकाविष्णु गाउँपालिकाकौडेना गाउँपालिकादुर्गा भगवती गाउँपालिकायमुनामाई गाउँपालिकाठोरी गाउँपालिकाजगरनाथपुर गाउँपालिकाविन्दवासिनी गाउँपालिकाकालिञ्चोक गाउँपालिकामेलुङ गाउँपालिकापाँचपोखरी थाङपाल गाउँपालिकालिसंखु पाखर गाउँपालिकासुनकोशी गाउँपालिकाहेलम्बु गाउँपालिकारोशी गाउँपालिकाककनी गाउँपालिकाकिस्पाङ गाउँपालिकातादी गाउँपालिकातारकेश्वर गाउँपालिकादुप्चेश्वर गाउँपालिकापञ्चकन्या गाउँपालिकालिखु गाउँपालिकाम्यगङ गाउँपालिकासूर्यगढी गाउँपालिकाउत्तरगया गाउँपालिकाखनियाबास गाउँपालिकागजुरी गाउँपालिकागल्छी गाउँपालिकाथाक्रे गाउँपालिकाबेनीघाट रोराङ गाउँपालिकासिद्धलेक गाउँपालिकाभीमफेदी गाउँपालिकाबारपाक सुलिकोट गाउँपालिकाअजिरकोट गाउँपालिकाआरुघाट गाउँपालिकागण्डकी गाउँपालिकासहिद लखन गाउँपालिकादूधपोखरी गाउँपालिकाआँबुखैरेनी गाउँपालिकाऋषिङ गाउँपालिकादेवघाट गाउँपालिकाम्याग्दे गाउँपालिकाबन्दीपुर गाउँपालिकाअर्जुनचौपारी गाउँपालिकाकालीगण्डकी गाउँपालिकाफेदीखोला गाउँपालिकाबिरुवा गाउँपालिकाहरिनास गाउँपालिकाअन्नपूर्ण गाउँपालिकामाछापुच्छ्रे गाउँपालिकामादी गाउँपालिकारूपा गाउँपालिकाचामे गाउँपालिकानासोँ गाउँपालिकाघरपझोङ गाउँपालिकाजलजला गाउँपालिकापैयूँ गाउँपालिकामोदी गाउँपालिकाबिहादी गाउँपालिकाबडिगाड गाउँपालिकाबौदीकाली गाउँपालिकाविनयी त्रिवेणी गाउँपालिकाहुप्सेकोट गाउँपालिकाकालीगण्डकी गाउँपालिकापूर्वखोला गाउँपालिकाकञ्चन गाउँपालिकागौमुखी गाउँपालिकानौवहिनी गाउँपालिकाऐरावती गाउँपालिकागेरुवा गाउँपालिकासुस्ता गाउँपालिकाप्रतापपुर गाउँपालिकासरावल गाउँपालिकानरहरिनाथ गाउँपालिकाचौरपाटी गाउँपालिकाबान्निगढी जयगढ गाउँपालिकाढकारी गाउँपालिकाजोरायल गाउँपालिकाबर्दगोरिया गाउँपालिकाबेलडाडी गाउँपालिकालालझाडी गाउँपालिकादोगडाकेदार गाउँपालिकानौगाड गाउँपालिका"
चार दिन लगातार घटेको नेप्से २३ अंकले बढ्यो,"काठमाडौँ — सेयर कारोबार मापक नेप्से परिसूचक सोमबार २३.१९ अंकले बढेको छ । अघिल्लो दिनको तुलनामा ०.८८ प्रतिशतले बढ्दा समग्र नेप्से २ हजार ६ सय ५३.०९ बिन्दुमा पुगेर बन्द भएको छ । अघिल्ला चार कारोबार दिन लगातार घटेको नेप्से सोमबार दोहोरो अंकले बढेको हो ।गत मंगलबार ३५.७३, बुधबार ११.९७, बिहीबार ५.९९ र आइतबार ११.०६ अंकले नेप्से घटेको थियो । सोमबार भने बजार खुलदेखि नै सेयर बजार उकालो लागेको थियो । मध्याह्नमा नेप्सेमा उच्च अंकको सुधार भए पनि अन्त्यमा सवा २३ अंकको वृद्धि भएको हो ।सोमबार नेप्से बढे पनि पछिल्ला साताहरूमा प्रायः दिन नेप्से घटेको छ । ब्याजदर न्यून अवस्थामा रहेको, वित्तीय प्रणालीको अधिक तरलता कायमै रहेको अवस्थामा सेयर बजारमा सकारात्मक असर पर्ने अनुमान धेरैले गरेका छन् । तर, बजारले अपेक्षाविपरीत प्रवृत्ति देखाउँदै आएको छ । सेयर बजार वृद्धिका लागि आवश्यक सूचकहरू सकारात्मक रहे पनि लगानीकर्ताको आत्मविश्वास बढ्न नसकेकाले नेप्से बढ्न नसकेको हो ।सेयर बजार वृद्धिका लागि राष्ट्र बैंकले सेयर धितो कर्जाको जोखिम भार १५० प्रतिशतबाट घटाएर १ सय प्रतिशत मात्र कायम गरेको छ । बजार वृद्धिमा सकारात्मक टेवा पुर्‍याउने उद्देश्यले राष्ट्र बैंकले जोखिम भार घटाए पनि त्यसको सकारात्मक असर भने नेप्सेमा देखिएको छैन ।यद्यपि सोमबार नेप्से बढेपछि सेयर बजारको आकार कुल बजार पुँजीकरण पनि ३९ अर्बले बढेर ४४ खर्ब १९ अर्ब कायम भएको छ । आइतबार कुल बजार पुँजीकरण ४३ खर्ब ८० अर्ब कायम थियो ।सोमबार कारोबारमा आएकामध्ये १९१ कम्पनीको सेयर मूल्य बढ्यो भने ५६ वटाको घट्यो र १ वटा कम्पनीको स्थिर रह्यो । कारोबारमा आएकामध्ये घट्नेभन्दा बढ्ने कम्पनी धेरै भएपछि समग्र नेप्सेको वृद्धिमा सकारात्मक टेवा पुगेको हो ।सो दिन ७८ हजार ८ सय ४८ पटकको सेयर कारोबारमा १ करोड ७५ लाख १ हजार ८०२ कित्ता सेयर किनबेच भए । ती किनबेचमा ८ अर्ब ६८ करोड ९३ लाख रुपैयाँ बराबरको कारोबार भएको छ । अघिल्लो दिनको तुलनामा कारोबार रकम भने घटेको हो । आइतबार सेयर बजारमा ९ अर्ब १३ करोड ६७ लाख रुपैयाँ बराबरको कारोबार भएको थियो ।सोमबार कारोबारमा आएका १३ उपसमूहमध्ये होटल तथा पर्यटन, जीवन बिमा र व्यापारको परिसूचक घटे । बाँकी सबै उपसमूहको परिसूचक बढेपछि समग्र नेप्सेमा दोहोरो अंकको वृद्धि भएको हो ।"
विलासिता कर र भ्याटको विरोधमा गहना व्यवसायी,"काठमाडौँ — सरकारले आर्थिक वर्ष २०८२/८३ को बजेटमार्फत सुन तथा सुनका गरगहनामा २ प्रतिशत विलासिता कर र हीरालगायत बहुमूल्य पत्थरमा १३ प्रतिशत मूल्य अभिवृद्धि कर (भ्याट) लगाउने निर्णय गरेसँगै गहना व्यवसायी सडकमा उत्रिएका छन् । बजेट भाषणलगत्तै विरोध जनाएका उनीहरू संघर्ष समिति बनाएर आइतबार प्रदर्शनमा उत्रिएका हुन् ।नेपाल सुनचाँदी व्यवसायी तथा कालिगड संघर्ष समितिको अगुवाइमा गहना व्यवसायीले न्युरोड गेटदेखि इन्द्रचोक डबलीसम्म र्‍यालीसहित विरोध गरे । सरकारको नीतिले गहनाको मूल्य बढ्ने र कारोबार ठप्प हुने भन्दै बजेटको व्यवस्था फिर्ता लिनुपर्ने उनीहरूको माग छ ।‘कानुनले सुनलाई नगदसरहको सम्पत्तिको मान्यता दिएको छ । सुनमा लगाइएको २ प्रतिशत विलासी शुल्क खारेज हुनुपर्छ,’ संघर्ष समितिका अध्यक्ष विपिन रामुदामुले भने, ‘हीरा र जवाहरतमा लगाइएको १३ प्रतिशत मूल्य अभिवृद्धि कर खारेज गरेर पूर्ववत् व्यवस्था कायम गरिनुपर्छ ।’ आफूहरूका माग सम्बोधन नभए आन्दोलन निरन्तर रहने उनको भनाइ छ ।प्रधानमन्त्री केपी शर्मा ओली र अर्थमन्त्री विष्णु पौडेलसँग भेटेर आफूहरूले माग राख्ने र सरकारबाट सकारात्मक सहयोग नभए असार २ बाट नेपालभरका पसल बन्द गरेर देशभर प्रदर्शन गर्ने रामुदामुले जनाए ।सरकारको नीतिले गहना क्षेत्र धराशायी अवस्थामा पुग्ने नेपाल सुनचाँदी व्यवसायी महासंघका पूर्वअध्यक्ष माणिकरत्न शाक्यले बताए । २ प्रतिशत विलासिता करले गहनाको मूल्य तहअनुसार बढ्ने उनको भनाइ छ । ‘पहिलो तह (बैंक) मा प्रतितोला ४ हजार रुपैयाँसम्म बढ्छ । त्यसपछि दोस्रो तह (उत्पादक/कालिगड) मा थप ४ हजार रुपैयाँ र तेस्रो तह (गहना बेच्ने) मा थप ४ हजार रुपैयाँ बढ्न सक्छ,’ शाक्यले भने, ‘यसरी विभिन्न तहमा मूल्य बढ्दा गहनाको मूल्य उच्च हुन्छ । गहना क्षेत्रमा मन्दी चलेको अवस्थामा गहना व्यवसायी धराशायी बन्छन् । तसर्थ सरकरले निर्णय तत्काल सच्याउनुपर्छ ।’सरकारले नीति नियममा सुधार नगरेसम्म आन्दोलनको विकल्प नरहेको शाक्यको भनाइ छ । सुनका गहना महँगा भएकाले सरकारले विलासिताको कर लगाएको छ । यसअघि १० लाख रुपैयाँभन्दा माथिका सुन तथा सुनका गरगहना, हीरालगायतमा २ प्रतिशत विलासिता लाग्ने गरेको थियो । महासंघका वरिष्ठ उपाध्यक्ष दियशरत्न शाक्यले पनि विलासिता करले उपभोक्ता मूल्य अत्यधिक बढ्ने बताए ।हीरा, नीलम, पन्ना, रुबिमालगायत पत्थरका गहनामा १३ प्रतिशत भ्याट लाग्ने भन्दै सुनसहित मिश्रित गहना बनाउँदा १९ प्रतिशत कर तिर्नुपर्ने देखिएको उनको भनाइ छ । यही नीतिले खरिद दर र बिक्री दरको अन्तर उच्च हुने उनले जनाए । ‘सुनको मूल्य तोलाकै करिब २ लाख पुगेकाले बिक्री ठप्पजस्तै छ । विवाह सिजनमा फाट्टफुट्ट बिक्री भए पनि अन्य समयमा पसल सुनसान हुन्छ,’ महासंघका वरिष्ठ उपाध्यक्ष शाक्यले भने, ‘यो नीति कार्यान्वयन भए मूल्य झनै बढ्छ । अब सुनचाँदी बजार नै बन्द गर्नुपर्ने हुन्छ ।’चालु आर्थिक वर्षको १० महिनामा १७ अर्ब १२ करोड ८९ लाख ५० हजार रुपैयाँको सुन आयात भएको भन्सार विभागको तथ्यांक छ । विभागका अनुसार दुबईबाट १६ अर्ब ३ करोड, टर्कीबाट १ अर्ब ४ करोड, कतारबाट ४ करोड ८३ लाख र कुवेतबाट ३६ लाख ७९ हजार रुपैयाँको सुन आयात भएको छ ।"
यस्तो छ आजका लागि विदेशी मुद्राको विनिमय दर,"कञ्चनपुर — नेपाल राष्ट्र बैंकले आजका लागि विदेशी मुद्राको विनिमय दर निर्धारण गरेको छ । राष्ट्र बैंकका अनुसार अमेरिकी डलर एकको खरिददर १३६ रुपैयाँ ७० पैसा र बिक्रीदर १३७ रुपैयाँ ३० पैसा निर्धारण गरिएको छ ।युरोपियन युरो एकको खरिददर १५६ रुपैयाँ छ पैसा र बिक्रीदर १५६ रुपैयाँ ७४ पैसा, युके पाउण्ड स्ट्रलिङ एकको खरिददर १८५ रुपैयाँ ३४ पैसा र बिक्रीदर १८६ रुपैयाँ १६ पैसा, स्वीस फ्रयाङ्क एकको खरिददर १६६ रुपैयाँ ५९ पैसा र बिक्रीदर १६७ रुपैयाँ ३२ पैसा कायम गरिएको छ ।अष्ट्रेलियन डलर एकको खरिददर ८९ रुपैयाँ १८ पैसा र बिक्रीदर ८९ रुपैयाँ ५७ पैसा, क्यानेडियन डलर एकको खरिददर ९९ रुपैयाँ ९२ पैसा र बिक्रीदर एक सय रुपैयाँ ३६ पैसा, सिङ्गापुर डलर एकको खरिददर १०६ रुपैयाँ ३३ पैसा र बिक्रीदर १०६ रुपैयाँ ८० पैसा तोकिएको छ ।जापानी येन १० को खरिददर नौ रुपैयाँ ४७ पैसा र बिक्रीदर नौ रुपैयाँ ५१ पैसा, चिनियाँ युआन एकको खरिददर १९ रुपैयाँ चार पैसा र बिक्रीदर १९ रुपैयाँ १२ पैसा, साउदी अरेबियन रियाल एकको खरिददर ३६ रुपैयाँ ४५ पैसा र बिक्रीदर ३६ रुपैयाँ ६१ पैसा, कतारी रियाल एकको खरिददर ३७ रुपैयाँ ५१ पैसा र बिक्रीदर ३७ रुपैयाँ ६८ पैसा कायम भएको छ ।केन्द्रीय बैंकका अनुसार थाई भाट एकको खरिददर चार रुपैयाँ १८ पैसा र बिक्रीदर चार रुपैयाँ २० पैसा, युएई दिराम एकको खरिददर ३७ रुपैयाँ २२ पैसा र बिक्रीदर ३७ रुपैयाँ ३८ पैसा, मलेसियन रिङ्गेट एकको खरिददर ३२ रुपैयाँ ३१ पैसा र बिक्रीदर ३२ रुपैयाँ ४५ पैसा, साउथ कोरियन वन १०० को खरिददर १० रुपैयाँ नौ पैसा र बिक्रीदर १० रुपैयाँ १३ पैसा, स्वीडिस क्रोनर एकको खरिददर १४ रुपैयाँ २२ पैसा र बिक्रीदर १४ रुपैयाँ २८ पैसा र डेनिस क्रोनर एकको खरिददर २० रुपैयाँ ९२ पैसा र बिक्रीदर २१ रुपैयाँ एक पैसा तोकिएको छ ।राष्ट्र बैंकले हङ्कङ डलर एकको खरिददर १७ रुपैयाँ ४२ पैसा र बिक्रीदर १७ रुपैयाँ ४९ पैसा, कुवेती दिनार एकको खरिददर ४४६ रुपैयाँ पाँच पैसा र बिक्रीदर ४४८ रुपैयाँ एक पैसा, बहराइन दिनार एकको खरिददर ३६२ रुपैयाँ ५५ पैसा र बिक्रीदर ३६४ रुपैयाँ १४ पैसा, ओमनी रियाल एकको खरिददर ३५५ रुपैयाँ नौ पैसा र विक्रीदर ३५६ रुपैयाँ ६५ पैसा रहेको छ ।भारतीय रुपैयाँ एक सयको खरिददर १६० रुपैयाँ र बिक्रीदर १६० रुपैयाँ १५ पैसा तोकेको छ । राष्ट्र बैंकले यो विनिमय दरलाई आवश्यकतानुसार जुनसुकै समयमा पनि संशोधन गर्न सकिने जनाएको छ । वाणिज्य बैंकले तोक्ने विनिमय दर भने फरक हुनसक्ने र अद्यावधिक विनिमय दर केन्द्रीय बैंकको वेबसाइटमा उपलब्ध हुने जनाइएको छ ।"
बंगलादेशमा बिजुली निर्यातको संशय हटाऊ,"गत वर्ष पहिलो पटक तेस्रो मुलुकका रूपमा बंगलादेशलाई बिजुली बेचेर उत्साहित भएको नेपाली पक्ष यस वर्ष भने अन्योलमा देखिएको छ । सम्झौताअनुसार, जुन १५ (असार १) देखि ४० मेगावाट बिजुली बेच्नुपर्ने भए पनि बंगलादेशले प्रतीतपत्र (एलसी) नै खोलेको छैन । एलसी खोल्दा नेपाललाई तिर्ने तीन महिनाको पैसा राख्नुपर्ने हुन्छ । पारदर्शी तथा सुरक्षित व्यापारका लागि सहयोगी हुने र भुक्तानीको समेत सुनिश्चितता हुने एलसी नखोलिनु संशयको विषय छ ।अघिल्लो वर्ष नेपालले निर्यात गरेको बिजुलीको बक्यौतासमेत उसले नतिरेकाले संशयलाई झनै बढाएको छ । यसलाई चिर्नका लागि बंगलादेशसँग सघन संवाद नै विकल्प हो । तेस्रो देशसम्म फैलिएको बिजुली व्यापारलाई भरपर्दो बनाउन र अन्य देशसम्म फैलाउनसमेत बंगलादेशसँग गरिने संवाद र निष्कर्षबाट प्राप्त अनुभव उपयोगी हुन सक्छ । त्यसैले अहिलेलाई सम्झौताअनुसार जुन १५ देखि नोभेम्बर १५ सम्म बंगलादेशतर्फ गर्नुपर्ने बिजुली निर्यात र त्यसको भुक्तानीलाई सहज तथा नियमित बनाउन नेपालले आफ्नो कूटनीतिक क्षमता प्रस्तुत गर्नुपर्छ ।नेपालबाट बंगलादेश विद्युत् निर्यातका लागि झन्डै ६ वर्षदेखि चलेको गृहकार्य गत वर्ष निष्कर्षमा पुगेको थियो । दुई देशले २०७५ साउन २५ मा ऊर्जा सहकार्यसम्बन्धी समझदारीपत्रमा हस्ताक्षर गरेका थिए । २०८१ असोजमा १७ मा नेपाल विद्युत् प्राधिकरण, भारतको एनटीपीसी विद्युत् व्यापार निगम (एनभीभीएन), बंगलादेश पावर डेभलपमेन्ट बोर्ड (बीपीडीबी) बीच त्रिपक्षीय सम्झौता भएपछि भने विद्युत् निर्यातको सम्भावना नजिकिएको थियो । सन् २०२९ सम्म नेपालले बंगलादेशलाई हरेक वर्षको जुन १५ देखि नोभेम्बर १५ सम्म बिजुली निर्यात गर्ने सम्झौता छ । अन्तिम समयमा प्रक्रिया पूरा भएका कारण गत वर्ष भने अन्तिम दिन (नोभेम्बर १५) मा मात्रै बिजुली निर्यात हुन सकेको थियो । त्यस दिन भारतको प्रसारण लाइन हुँदै ४ लाख ७० हजार युनिट बिजुली बिक्री गरिएको थियो । यसबाट ३० हजार ८० डलर आम्दानी भएको थियो । सम्झौताअनुसार अब जुन १५ (असार १) देखि पुनः निर्यात सुरु हुनुपर्नेमा अन्योल देखिएको हो ।बिजुली बिक्रीको सम्झौता र कार्यान्वयन नेपालका लागि सामान्य विषय थिएन । पहिलो त, नेपालमा उत्पादित बिजुली भारतमा मात्रै बिक्री हुँदै आएकामा तेस्रो देशसम्म पुगेको थियो । बिजुली उत्पादनको प्रशस्त सम्भावना रहेको नेपालका लागि यो बजारको प्राप्ति र विस्तारको बलियो आधार थियो । आयातमुखी अर्थतन्त्रले गाँजिएको बेलामा निर्यातको आत्मविश्वाससँग जोडिएको विषय थियो । पाँच महिना बिजुली निर्यात गर्दा नेपालले वार्षिक करिब एक अर्ब आम्दानी गर्थ्यो । थोरै मात्रामा भए पनि यसले व्यापार घाटाको अनुपातलाई कम गराउन सहयोग पुग्थ्यो । बिजुली बिक्रीबाट नेपालले अमेरिकी डलरमा भुक्तानी पाउने सम्झौता थियो । डलर सञ्चिति वा उपयोगका दृष्टिकोणले यो अर्को उल्लेखनीय पक्ष थियो । त्यस्तै, नेपाल, भारत र बंगलादेशबीच व्यापारिक सहकार्य बढाउने आधार पनि निर्माण गर्थ्यो । यसले क्षेत्रीय लाभ, समृद्धि र सहयात्राको सम्बन्धलाई पनि बलियो बनाउँथ्यो । समग्रमा बंगलादेशलाई बिक्री गरिने बिजुली अन्य नियमित वस्तुको बिक्री र त्यसबाट प्राप्त हुने आम्दानी जस्तो सरल विषय मात्रै थिएन । बहुआयामिक लाभको विषय भएकैले यसबारे अतिरिक्त चर्चा भएको थियो । तर बिजुली बिक्री प्रक्रिया नियमित हुन सकेन भने उल्लेखित सकारात्मक सम्भावना शिथिल बन्नेछन् ।बंगलादेशलाई गरिने बिक्री मात्रै होइन, नेपाल र भारतबीच १० वर्षमा १० हजार मेगावाट बिजुली निर्यातसम्बन्धी सम्झौतामा हस्ताक्षरसमेत भइसकेको छ । बिजुली बिक्रीका सम्बन्धमा पहिलो त हाम्रै उत्पादन बढाउन आवश्यक छ । अर्कोतर्फ, बिजुली निर्यातका लागि वैकल्पिक बजारको पहिचान आवश्यक छ । भारततर्फ गरिँदै आएको र बंगलादेशतर्फ पनि थालिएको बिक्रीले सकारात्मक संकेत दिएका हुन् । तर जुन अन्योल यतिबेला बंगलादेशको हकमा देखिएको छ, त्यसले भविष्यमा हामीले प्राथमिकताका साथ उत्पादन गरेका जलविद्युत् बिक्रीमा अवरोध आउन सक्ने मधुरो त्रास पनि देखिन्छ । त्यसैले पनि हाम्रा पहलकदमी दिगो र दीर्घकालीन सोचका साथ निर्वाह हुनुपर्छ । सम्झौतामा आधारित दुई देशबीचको व्यापार भएकाले पनि बंगलादेशतर्फ निर्यात हुने बिजुलीको विषय अन्तर्राष्ट्रिय विश्वसनीयतासँग जोडिन्छ । त्यसैले पनि बंगलादेश आफूले गरेको सम्झौतामा अडिनेछ र दुवै पक्षले अधिकतम सकारात्मक लाभ लिनेछन् भन्ने विश्वास गर्न सकिन्छ । यस प्रसंगमा हामीले स्वीकार गर्नुपर्ने र सुधार गर्नुपर्ने पक्ष भनेको हाम्रो कूटनीतिक पहलकदमीको कमजोर प्रदर्शनबारे हो । कुनै विषयमा सम्झौता हुने तर निरन्तर संवाद नगर्ने, आफ्ना हितलाई सुनिश्चित हुने गरी ‘फलोअप’ नगर्ने पुरानो शैलीमा सुधार नआएको देखिन्छ । यसतर्फ भने हामीले यथाशक्य सुधार गर्न आवश्यक छ ।"
संघीयताको उपादेयता र संशय,"संवैधानिक व्यवस्थाअनुरूप नै जेठ १५ मा संघीय सरकारले आगामी आर्थिक वर्ष २०८२/८३ का लागि वार्षिक बजेट ल्याएको छ । बजेटअगावै आएको आर्थिक सर्वेक्षण–२०८१/८२ मा समग्र सामाजिक–आर्थिक प्रगति एवं मुख्य समस्याका बारेमा चर्चा गरिएको छ । यस पटकको बजेट र आर्थिक सर्वेक्षणका डेटा एवं अंक केलाउँदै गर्दा दुइटा फरक प्रश्न आए ।पहिलो, के प्रदेश र पालिका आर्थिक हिसाबले बोझिलो भएकै हुन् ? प्रदेश र स्थानीय तहको केही औचित्य, उपादेयता नै छैन त ? होइन । खर्चिलो, बोझिलो वा महँगो हुनु भनेको दुई तरिकाले बुझ्ने हो । एउटा त, राष्ट्रिय आम्दानी–राजस्व र अन्य प्राप्तिमा कति हिस्सा संघीय इकाइहरूले गर्दा दायित्व थपिन्छ । र, अर्को यी खर्च दायित्व थपे पनि त्यसले कुनै आर्थिक उत्पादकत्व जस्तै कुनै भौतिक एवं सामाजिक विकास निर्माण जस्ता कार्यलाई बढावा दिन्छ कि दिँदैन ? यदि दिन्छ भने, आर्थिक दायित्व थपे पनि त्यस्ता सार्वजनिक खर्चको औचित्य पुष्टि हुन्छ, ती सकारात्मक मानिनुपर्छ ।आर्थिक सर्वेक्षणको कार्यकारी सारांशको बुँदा १२ हेर्दा गत आर्थिक वर्ष २०८०/८१ को कुल राष्ट्रिय खर्चमा संघ, प्रदेश र पालिकाको हिस्सा क्रमशः ६४, १० र २६ प्रतिशत छ । ‘संघीयता महँगो भयो’ भन्ने जमातको आशय प्रत्यक्ष या परोक्ष रूपले प्रादेशिक संरचनासँग छ, स्थानीय सरकारलाई लिएर कुनै विरोध छैन । १०० मा १० रुपैयाँ, त्यो पनि सातवटै प्रदेशको सामूहिक खर्च हुँदा संघीयता कसरी महँगो हुन गयो ? यो गत आर्थिक वर्षको सरकारी आँकडा मात्रै होइन, आ.व. २०७५/७६ देखि नै करिब यस्तै ट्रेन्ड छ । कुनै पनि आर्थिक वर्षमा सातवटै प्रदेशहरूको सामूहिक खर्च राष्ट्रिय कुल खर्चको १० प्रतिशतभन्दा बढी छैन, बरु सामान्यतया २५–२६ प्रतिशतको हाराहारीमा देखिने स्थानीय तहको खर्च कोभिड महामारी प्रभावित वर्ष २०७८ र २०७९ मा राष्ट्रिय खर्चको एकतिहाइसम्म पुगेको तथ्यांक छ ।सेवा प्रवाह र विकासको विकेन्द्रीकरणको महत्त्व बुझेर पनि बुझ पचाएका संघीयताविरोधीले बुझ्नुपर्ने अर्को एकदमै महत्त्वपूर्ण कुरो के हो भने प्रदेशले गर्ने खर्चमा मधेश प्रदेशको अंश कति हुन आउँछ ? आर्थिक सर्वेक्षणअनुसार चालु आर्थिक वर्षमा राष्ट्रिय जनसंख्यामा करिब २१ प्रतिशत जनसंख्या भएको मधेश प्रदेशको खर्च भार ६ प्रतिशत मात्रै जनसंख्या भएको कर्णाली प्रदेशभन्दा पनि कम छ, जबकि बागमती प्रदेशको खर्च भार प्रदेशहरू मध्येकै अधिकतम छ । यहाँ, मधेशको तुलनात्मक तथ्य किन राखिएको हो भने संघीयता विरोध गर्ने, यसलाई एकदमै खर्चिलो व्यवस्था भयो भनेर प्रस्तुत गर्ने जमातले गौण रूपले ‘धान्नै नसकिने महँगो व्यवस्था’ को कारक मधेश र मधेशीलाई नै ठान्छन् ।अब कुरा गरौं– खर्च दायित्वले कुनै आर्थिक उत्पादकत्व बढायो कि बढाएन ? उत्पादकत्व मापनको महत्त्वपूर्ण आधार भने पुँजीगत खर्चको हिस्साबाट बुझ्न सकिन्छ । कुनै सरकारी इकाइले आफ्नो कुल खर्चको कति अंश पुँजीगत खर्चतर्फ गर्छ ? बढी पुँजीगत खर्च गर्ने भनेको उत्पादनशील क्षेत्रलाई बढावा दिनु हो । आर्थिक उत्पादकत्व र विकास निर्माण गर्नु हो । हुन त सार्वजनिक खर्च खासगरी विकास निर्माणमा प्रत्यक्ष योगदान पुर्‍याउने पुँजीगत खर्चलाई कसरी प्रभावकारी बनाउने भन्ने चुनौती पहिलादेखिकै छ । तर, यस सन्दर्भमा प्रदेश–पालिकाको भूमिका संघ सरकारको तुलनामा उल्लेख्य रहेको यस पालिको आर्थिक सर्वेक्षणले पनि प्रस्ट गरेको छ, जसअनुसार संघीय सरकारको पुँजीगत खर्च, विनियोजित रकमको ४० प्रतिशतभन्दा कम नै रहँदै आएको छ भने प्रदेश–पालिकाको औसतमा ५५ देखि ६० प्रतिशत रहँदै आएको छ । प्रदेश–पालिकासँग तमाम समस्या– कर्मचारी अभाव, कानुनी एवं संस्थागत समस्याहरूका बावजुद पनि संघभन्दा विकास खर्च उल्लेख्य रहनु, संघीय व्यवस्थाको औचित्यलाई स्पष्ट गरेको मान्ने कि नमान्ने ? सिंहदरबारको घेराभित्र रहेको एक मात्र केन्द्रीकृत खर्च इकाइको ठाउँमा अहिले सार्वजनिक खर्चका ७ सय ६० वटा अतिरिक्त इकाइ क्रियाशील हुनु आर्थिक रूपले प्रभावकारी र उत्पादनशील होइन र ?विरोध गर्नेले अर्को तर्क पनि गरेका छन्, सार्वजनिक ऋण बढ्दै गएको छ, यस्तो अवस्थामा संघीयताले झनै ऋण दायित्व थप्छ । जबकि, दक्षिण एसियाकै कतिपय तुलनायोग्य देशहरू हेर्दा नेपालको सार्वजनिक ऋण कम छ । फागुन २०८१ सम्म नेपालको सार्वजनिक ऋण कुल गार्हस्थ्य उत्पादनको अनुपातमा करिब ४४ प्रतिशत छ, जुन कतिपय अध्ययनअनुसार सुरक्षित मानिन्छ । फेरि यस्ता सार्वजनिक ऋण उत्पादनशील क्षेत्रमा लगानी गरे आर्थिक प्रतिफल राम्रै हुन्छ भन्ने मान्यताअनुसार नै भारत, पाकिस्तान, बंगलादेश र श्रीलंका जस्ता देशमा यो अनुपात हामीभन्दा धेरै माथि छ । झन्, आर्थिक सर्वेक्षणको बुँदा नं.२.१६ मा उल्लेख गरेजस्तै आ.व. २०७१–७२ को तुलनामा संघीयता लागू भएपछिका वर्षमा कुल गार्हस्थ्य उत्पादनको अनुपातमा पुँजीगत खर्च करिब दोब्बरले बढेको तथ्यांकले देखाउँछ । खासगरी प्राथमिक र सेवा क्षेत्रमा भएको सुधारसँगै, आ.व. २०८०/८१ मा संघ, प्रदेश र स्थानीय– तीनै तहको राजस्व सञ्चित कोषमा करिब १० प्रतिशतभन्दा बढी वृद्धि भएको आर्थिक सर्वेक्षणले देखाएको छ ।त्यसो भए समस्या कहाँ छ त ? समस्या तीनै तहमा छ । सबै एकदम राम्रो भन्न खोजेकै होइन । समस्या संघमा वित्तीय र प्रशासनिक केन्द्रीकृत आचरण छ भने प्रदेश र पालिका अझै पनि स्रोत साधनका दृष्टिले केन्द्रमाथि निर्भर रहने प्रवृत्ति छ । राजनीतिक र प्रशासनिक रूपमा प्रदेश र पालिकाले कति अधिकार पाए, त्यो बेग्लै विश्लेषणको पाटो हो । यहाँ आर्थिक रूपले कसरी प्रदेश र पालिका संघमा निर्भर भए भने कुराको थोरै चर्चा गरौं ।आ.व. २०८०/८१ मा कुल राष्ट्रिय राजस्व संकलन करिब ११ खर्ब ५१ अर्ब हुँदा संकलित राजस्वमा संघको हिस्सा ९२ प्रतिशत छ । सामान्य भाषामा बुझ्दा कुल राष्ट्रिय आम्दानी एक सय रुपैयाँ हुँदा संघले पाउने ९२ रुपैयाँ र प्रदेश एवं पालिकाले संयुक्त रूपमा उठाउन पाउने केवल ८ रुपैयाँ नै उसको आन्तरिक राजस्व हो । तर, प्रदेश–पालिकाले बहन गर्नुपर्ने खर्चको जिम्मेवारी माथि उल्लेख गरेझैँ कुल राष्ट्रिय खर्चको एकतिहाइभन्दा बढी रहँदै आएको छ ।त्यसो भए प्रदेश र पालिकाको आम्दानीको अन्य स्रोत के हो त ? स्वभावतः संघीय राजस्व बाँडफाँट र विभिन्न संघीय अनुदानहरू । प्रदेश र पालिकाले पनि आपसमा केही करहरू साझा गर्छन् र प्रदेशले पनि आफ्ना पालिकाहरूलाई अनुदान दिने कानुनी प्रावधान छ । तर, यहाँ संघीय वित्तीय हस्तान्तरण नै हाम्रो चर्चाको केन्द्रबिन्दु हो । संघले उठाउने अन्तःशुल्क, भ्याट र प्राकृतिक स्रोतमाथिको रोयल्टी सम्बन्धित प्रदेश र पालिकासँग निश्चित हिस्सा साझा गर्छन् । यस्ता साझा राजस्वको हिस्सा प्रदेश र पालिकाको आम्दानीमध्येको एक मुख्य स्रोत हो । तर, यो राजस्व बाँडफाँट आगामी आर्थिक वर्षका लागि १ खर्ब ६५ अर्ब अनुमान गरिएको छ, यो कुल संघीय बजेटको केवल ८ प्रतिशत हुन्छ ।अन्य वर्षहरूमा पनि ९–१० प्रतिशतकै करिब देखिन्छ । त्यसका अलावा प्रदेश र पालिकाको प्रमुख वित्तीय स्रोत संघीय अनुदान रहँदै आएको छ । आगामी आर्थिक वर्ष २०८२–८३ का लागि ४ खर्ब १७ अर्ब ८३ करोड अनुदान दिने प्रक्षेपण गरेको छ । यो संघीय बजेटको करिब २१ प्रतिशत हुन्छ । यसरी आगामी आर्थिक वर्षका लागि प्रदेश र पालिकाले पाउने कुल वित्तीय हस्तान्तरण (राजस्व बाँडफाँट र संघीय अनुदानसहित) संघीय बजेटको ३० प्रतिशत हुन्छ । यसबाट स्पष्ट छ, संघीय सरकारले करिब ७० प्रतिशत राजस्वमाथि कब्जा जमाएको छ । साथै प्रदेश र पालिकाहरूको आफ्नो वार्षिक खर्चमा यी संघीय वित्तीय हस्तान्तरणको अंश कति हुन्छ, त्यसले उसको वित्तीय निर्भरता संकेत गर्ने हो । प्रदेशहरूको आगामी वर्षको बजेट आउन बाँकी नै छ । तर विगत वर्षका ट्रेन्ड हेर्दा बागमतीबाहेक अन्य प्रदेशहरूको आन्तरिक राजस्व परिचालन क्षमता कमजोर देखियो भने सहरी क्षेत्रका अलावा ग्रामीण पालिकाहरू पनि वित्तीय हस्तान्तरणमाथि निर्भर रहेको देखिन्छ ।प्रदेश र पालिकाको मुख्य आम्दानीमध्येको संघीय अनुदान कति स्वायत्त ढंगले खर्च गर्न पाउने खालका हुन्छन् त ? उदाहरणका लागि आगामी आर्थिक वर्षमा ससर्त अनुदान कुल संघीय अनुदानको ५८ प्रतिशत अनुमानित छ भने प्रदेश र पालिकाले गर्न पाउने निःसर्त समानीकरण अनुदान ३६ प्रतिशत मात्र छ । यो ससर्त अनुदान चालु आर्थिक वर्षको भन्दा एक प्रतिशतले वृद्धि भएको छ । खासगरी, विभिन्न आर्थिक वर्षमा क्रमिक रूपले प्रदेशका लागि ससर्त अनुदान घट्दो क्रममा छ भने थोरै भए पनि निःसर्त अनुदान बढ्दो क्रममा देखिन्छ तर पालिकाहरूको हकमा यो ट्रेन्ड उल्टो छ ।समग्रमा हेर्दा प्रदेशहरूले बिस्तारै भए पनि आन्तरिक राजस्व परिचालनमा सुधार ल्याउँदै गरेको, वित्तीय निर्भरता न्यून गर्दै गरेको तर संघले स्थानीय तहहरूलाई आफ्ना ससर्त अनुदानद्वारा कार्यक्रम कार्यान्वयन गराउने र सेवा प्रदायक इकाइका रूपमा विकसित गर्दै गरेको बुझ्न सकिन्छ । सुधारका लागि अझै मुख्य आर्थिक स्रोतमाथि कब्जा रहेको संघीय संरचनामा चुस्तता ल्याई खर्च कटौती गर्नुपर्ने देखिन्छ । संघ आर्थिक स्रोतको वितरण, पुनर्वितरण, स्थायित्व र नियमन गर्ने भूमिकामा सीमित हुनुपर्ने आवश्यक छ । प्रदेश र पालिकालाई नै विकास निर्माण र सेवा प्रवाहका लागि जिम्मेवार बनाए प्रभावकारी र परिणाममुखी हुनेछ । यसका लागि आवश्यक स्रोत, साधन, क्षमता विकास संघकै जिम्मेवारी हो भन्ने बुझाइले नै संघीय व्यवस्थाको सफलता र स्थायित्व निर्धारण गर्नेछ ।–मिश्र काठमाडौं विश्वविद्यालयमा प्राध्यापन गर्छन् ।"
बजेटका आकांक्षा र वास्तविकता,"योजना आयोगले तोकेको रकमको सीमा (सिलिङ) भन्दा थोरै कम गरी अर्थमन्त्रीले आगामी आर्थिक वर्षका लागि १९ खर्ब ६४ अर्ब ११ करोडको बजेट प्रस्तुत गरेका छन् । यो चालु आर्थिक वर्षको बजेटको दाँजोमा १ खर्ब ३ अर्ब ८१ करोडले बढी छ । पूर्ववर्ती सरकारले चालु आवका लागि १८ खर्ब ६० अर्ब ३० करोड रुपैयाँको बजेट ल्याएकामा राजस्व संकलन कम र खर्च गर्न नसकेका कारण १ खर्ब २५ अर्बले घटाएको थियो । यसलाई हेर्दा यस आवको दाँजोमा आगामी आवका लागि साधारण खर्च केही घटेको र पुँजीगत तथा वित्तीय व्यवस्थापन खर्च बढेको देखिन्छ ।विश्वको दोस्रो ठूलो अर्थतन्त्र चीन र तेस्रो ठूलो अर्थतन्त्रउन्मुख भारत दुई छिमेकीको आर्थिक प्रगतिबाट नेपालले व्यावहारिक अनुभव लिनु आवश्यक हुन्छ । निजी क्षेत्रलाई प्रवर्द्धन र प्रोत्साहन गर्ने, मुलुकलाई कृषिप्रधान मात्रै होइन, प्रविधिप्रधान पनि बनाउन सकिने सोच विस्तार भइरहेका बेला सूचना प्रविधिलाई प्रोत्साहन गर्ने, स्टार्टअप व्यवसायलाई प्राथमिकता दिनेजस्ता प्रावधान राम्रा छन् । तर खुद्रा–मसिना कुराले वाञ्छित फड्को मार्न सक्दैन ।४ हजार ६ सय ५४ वटा सम्भाव्यता नभएका विकास आयोजनाहरू घटाइनु स्वागतयोग्य छ । तर ३ करोडका योजना मात्र राख्ने कुरा बजेटमा मात्र सीमित रह्यो । पाँच महिनाअघि सरकारले लागू गरेको चारपांग्रे नयाँ गाडी नकिन्ने मापदण्ड उल्लंघन भएको छ । तीन महिनाअघि उच्चस्तरीय आर्थिक सुधार सुझाव आयोगले सार्वजनिक खर्च पुनरावलोकन आयोगका सुझाव कार्यान्वयन गर्न र अनुत्पादक तथा चालु प्रकृतिका खर्च कटौती गर्न सुझाएको थियो । तर यस बजेटले यी सबै सुझाव, मापदण्ड, महालेखा परीक्षक कार्यालयका उल्लेखित कैफियत र सिंहदरबार परिसरमै करिब ६ सय गाडी मर्मत गरी चलाउन सकिने वास्तविकतालाई बेवास्ता गर्दै नयाँ गाडी खरिदका लागि साढे दुई अर्ब रुपैयाँ राखेको छ । केन्द्रका ४० निकाय र मातहत कार्यालयका करिब २ हजार २ सय गाडी मर्मत गरी चलाउन सकिने वा लिलाम गर्नुपर्ने ठहर नगरी थुपारेर राखिएको छ । यसरी जनताले तिरेको करको दुरुपयोग भइरहेको छ ।पुँजीगत खर्चतर्फ पहिलो पटक ४ खर्बभन्दा बढी (झन्डै २१ प्रतिशत) विनियोजन गर्नु सकारात्मक छ । तापनि विकास परियोजना आर्थिक वर्षको प्रारम्भमै सुरु गरिने, ठेक्कापट्टालगायत ‘प्रोक्योरमेन्ट’ का काम छिटो–छरितो किसिमले भई आर्थिक वर्षको अन्त्यभित्र गुणस्तरका विकास परियोजना सम्पन्न हुने र विनियोजित रकम उत्पादनशील रूपले खर्च हुने, बजेटको अपेक्षा आजसम्मका दृष्टान्तले कार्यान्वयनको सम्भावना देखिन्न । ‘असारे विकास’ को नाम पाएको र अन्तिम चरणमा मनपरी रकमान्तर गर्दै वर्षको अन्त्यतिर हतार–हतारमा खर्च गर्ने परम्पराबाट मुलुक मुक्त हुन सकेन । विकास प्रशासन भ्रष्टमात्र छैन, अक्षम र खर्च गर्ने क्षमतारहित छ । तैपनि खर्च गर्ने क्षमता बढाउने संकल्प बजेटमा देखिन्न । तसर्थ पुँजीगत खर्च विनियोजित भएअनुरूप लक्षित कार्यमा सदुपयोग हुने आशा गर्न सकिँदैन । खर्च भइहाले पनि बजेटले लिएको ६ प्रतिशत आर्थिक वृद्धिदरको सम्भावना देखिन्न ।यथास्थितिमा १३ खर्ब बढी राजस्व संकलन हुने न्यून सम्भावना छ । अर्थतन्त्रमा नसमेटिएको आर्थिक गतिविधिको हिस्सा, कुल गार्हस्थ्य उत्पादनको झन्डै ३८ प्रतिशत भनिन्छ । ‘करको दायरा फराकिलो बनाउने, कर कानुनमा समयानुकूल सुधार र सरलीकरण गरी स्वैच्छिक कर सहभागिता बढाउने’ उल्लेख छ, तर उपलब्धि हासिल हुने कसरी ? ‘अनौपचारिक अर्थतन्त्र’ (कालोधनको चलखेल) अनियन्त्रित रूपमा फस्टाउँदै आएको छ । यस्ता अवैध धन्दाले प्रश्रय पाउँदा बिचौलिया फस्टाएका छन्, राजस्व निर्धारणमा समेत बिचौलिया हाबी हुन्छन् भन्ने चर्चा भइरहन्छ । यसरी चलिरहेको अवैध धन्दालाई दृढतापूर्वक नियन्त्रण र करको दायराभित्र ल्याउन सकिन्न । भन्सार राजस्व मुलुकको कुल राजस्व संकलनसरह भएकाले हाम्रो अर्थतन्त्र आयातमुखी छ । आगामी वर्षमा यो क्रम अझ बढ्नेछ ।विकासको महत्त्वपूर्ण साधन रहेको, झन्डै ५४ अर्ब वैदेशिक अनुदान बजेटमा अपेक्षित छ । वर्तमान अमेरिकी नीति र बढ्दो सैन्य होडबाजीको परिस्थितिमा सो अनुरूपको अनुदान जुट्ने सम्भावना देखिन्न । कुल गार्हस्थ्य उत्पादन (जीडीपी) को तुलनामा सार्वजनिक ऋण चुलिँदै गएको वर्तमान अवस्थामा आगामी वर्षको खर्च धान्न ५ खर्ब ९५ अर्ब ६६ करोड (वैदेशिक २ खर्ब ३३ अर्ब ६६ करोडभन्दा बढी र आन्तरिक ३ खर्ब ६२ अर्ब रुपैयाँ) ऋण थप्ने प्रस्ताव बजेटमा छ । अर्कातिर, नेपाल फाइनान्सियल एक्सन टास्कफोर्सको सघन निगरानी (ग्रे–लिस्ट) मा परेको र भ्रष्टाचारको सूचीमा माथि पर्दै गएको अवस्थामा छ । वैदेशिक ऋण लिएर पोखरा विमानस्थलजस्ता परियोजना रच्ने, कुल लागतको आधाभन्दा बढी हिस्सा भ्रष्टाचार गर्ने र दण्डहीनताको अवस्थाले अझ जटिलता थप्नेछ ।भ्रष्टाचारका एकपछि अर्का झन्झन् ठूला काण्डहरू आइरहेका छन् । ट्रान्सपरेन्सी इन्टरनेसनलले भ्रष्टाचारमा नेपाललाई दक्षिण एसियाकै अग्रणी मुलुकको दर्जामा राखेको छ । ६२ खर्बको अर्थतन्त्र रहेको मुलुकमा प्रतिवर्ष झन्डै १ खर्बले बेरुजु थपिएर १२ खर्बभन्दा माथि पुगेको छ । आन्तरिक ऋणबाट ३ खर्ब ६२ अर्ब जुटाउने अठोटले सरकारी खर्च बढ्ने र निजी क्षेत्रको लगानी संकुचन हुँदै जाने आर्थिक विसंगति, जसलाई अर्थशास्त्रीहरूले ‘क्राउडिङ आउट इफेक्ट’ भन्ने गर्छन् । उपलब्ध तरलताको ठूलो हिस्सा राज्यले उपभोग गरेपछि निजी क्षेत्र तरलता प्राप्त गर्न र उद्योग–धन्दा सञ्चालन गर्न विमुख हुनेछन् । आन्तरिक ऋणको प्रचलित औसत ब्याजदर ६.१४ प्रतिशत छ । वैदेशिक ऋणमा प्राय: १.१५ प्रतिशत मात्रै छ । यस (साँवा–ब्याज भुक्तानी) का निम्ति देशले विनियोजन गर्नुपर्ने रकम आकासिँदै जानेछ ।विदेशी विनिमय सञ्चिति चुलिँदै गइरहेको छ । राजा मिदासको पौराणिक कथाझैं हामी ढुकुटी गणना गरेर अर्थतन्त्रमा आयात सुधार भन्दै आत्मरतिमा छौं कि ? उपलब्ध सञ्चितिलाई वित्तीय पुँजीका रूपमा परिचालन गर्ने, आर्थिक समृद्धि उच्च तह र स्तरीय लगानीको अवधारणाका आधारमा प्रतिफलमुखी लगानी गर्ने योजना बजेटमा उल्लेख हुनुपर्ने थियो ।ग्रामीण नेपाल बस्तीविहीन र उजाड हुने क्रम बढ्दै छ । ‘समय गुजार्ने र काल पर्खिने’ उखानझैं वृद्धवृद्धाबाहेक नयाँपुस्ता वैदेशिक रोजगारीको लहरमा हराइरहेका छन् । मुलुकभित्रै सम्मानपूर्वक जीविकोपार्जन गर्न सकिन्छ भन्ने अनुभूति युवापुस्तामा पटक्कै छैन । राज्यबाट उनीहरूमा यस्तो भरोसा बढाउनुपर्ने अनिवार्यता छ । मुलुकको गति र प्रगतिका ऊर्जा भनिने युवाहरूलाई स्वदेश फर्काउने र मुलुकभित्रै रत्याउने आत्मसम्मानपूर्ण रोजगारीको सुनिश्चितता बजेटले दिनुपर्छ । ‘दुई वर्षमा धान उत्पादन र चामलमा आत्मनिर्भर बन्ने र कृषियोग्य जमिन बाँझो राख्न नपाउने’ जस्ता कार्यक्रम निर्विवाद र चुनौतीपूर्ण छन् । २१ प्रतिशत निरपेक्ष गरिबीको रेखामुनिका वञ्चित तथा सीमान्तीकृत, खासगरी ग्रामीण जनसमुदायलाई न्यूनतम आय र जीवनयापनका आधारभूत साधन जुटाउन सहजीकरण गर्ने, सामाजिक सुरक्षा र न्यायको प्राथमिकता नै समाजवादउन्मुख अर्थतन्त्र हो । गरिबीको महासागरमा कहीँकतै झुल्किने समृद्धिको टापु नै विकास होइन ।बजेटमा ‘बेरोजगारी समस्या दिगो रूपमा समाधान गर्न श्रम बजारको मागअनुसार युवा जनशक्तिको सीप र दक्षता विकास गरिनेछ’ भन्ने लेखिएको छ । जनशक्तिको माग हुन कल–कारखाना खोलिनुपर्छ र यसका लागि निजी उद्यमीबाट भरपूर ऋणको माग हुनुपर्छ । निरन्तर घट्दो ब्याजदरका बावजुद बैंकहरूसँग ऋणयोग्य रकम थुप्रिँदै गएको छ । हामीले पछिल्ला पुस्तालाई कस्तो राजनीतिक, सामाजिक र आर्थिक संस्कार छाडेर जाने ? लोकतन्त्रप्रति प्रतिबद्धता व्यक्त गर्ने तर विरोध वा आलोचना सहन नसक्ने, वैचारिक उत्कृष्टता र स्वस्थ प्रतिस्पर्धाको सट्टा अमर्यादित भाषा र स्थुल शक्तिलाई योग्यताको आधार बनाउने, मृतआत्माको शान्तिका लागि भइरहेको प्रार्थनासभामा ढुंगामुढा गर्ने, जनताको मन जित्नेभन्दा कब्जा र जालझेलमा जोड दिने हो भने सभ्य समाजले हाम्रो इतिहास कसरी लेख्ला ?सहअस्तित्व र सहकार्यबिना मुलुक बन्न सक्दैन । सत्तामा पुग्नबाहेक अरू कुरामा रुचि नहुने, निहित स्वार्थपूर्तिका लागि जो–जससँग पनि जस्तोसुकै सम्झौता हुने तर मुलुक बनाउन, सुशासन र भ्रष्टाचार नियन्त्रण गर्न पटक्कै मिल्न नसक्ने संस्कार हुनु वर्तमान वा भावी पुस्ता, कसैको पनि हितमा हुँदैन । एउटै बजेटले मुलुकमा विद्यमान सारा समस्या, चुनौती र जटिलताको अन्त्य हुनुपर्छ भन्ने सोच गलत हुन्छ । तर बजेटले सही दिशा लिन र समाधानको बाटो समात्न सक्छ । अर्थतन्त्रको नेतृत्व लिनेको सबैभन्दा महत्त्वपूर्ण त्रिगुण अठोट, इच्छाशक्ति र इमानदारी हो । ‘कान पवित्र गर्न बजेट सुनाइएको होइन’ भन्ने अर्थमन्त्रीका प्रयासलाई सकारात्मक रूपमा लिँदै मुलुकको बिग्रँदो आर्थिक परिवेशमा प्रस्तुत विचार रचनात्मक सुझावको अर्थमा बुझेमा सही हुनेछ ।"
क्षेत्रीय सुरक्षा परिदृश्यमा नेपाली सेना,"भारत–चीनबीचको शक्ति संघर्ष, भारत–पाकिस्तानबीचको ऐतिहासिक द्वन्द्व, अफगानिस्तानको अस्थिरता, बंगलादेश, श्रीलंका र हालका दिनहरूमा नेपालमा देखा पर्दै गइरहेका घरेलु असन्तोषले दक्षिण एसिया क्षेत्रमा सुरक्षा चुनौती थपिँदै छ । यस क्षेत्रको सुरक्षा परिदृश्य परम्परागत सैन्य प्रतिस्पर्धा, रणनीतिक असन्तुलन, धार्मिक–साम्प्रदायिक द्वन्द्व, आन्तरिक विद्रोह र बाह्य हस्तक्षेप जस्ता कारणले प्रभावित पारेको देखिन्छ ।सुरक्षा परिवेशभारत–चीनबीच सिमानामा बढ्दो तनाव, क्वाड, ब्रिक्स, इन्डो–प्यासिफिक रणनीति जस्ता रणनीतिक साझेदारीमा संलग्नता, समुद्री सुरक्षा, क्षेत्रीय प्रभावका लागि बढ्दो प्रयास तथा व्यापार मार्गमा प्रभुत्वको प्रतिस्पर्धा जस्ता कारणले यस क्षेत्रलाई रणनीतिक द्वन्द्वको केन्द्र बनाउँदै लगेको छ । भारत–पाकिस्तानबीच कश्मीर विवाद, सीमापार आतंकवाद, आणविक शस्त्रको होडबाजी जस्ता कारणले निरन्तर अस्थिरता छ । यसको ज्वलन्त उदाहरणका रूपमा गत अप्रिल २२ मा भारत नियन्त्रित कश्मीरको पहलगाममा भएको आतंकवादी हमला र सोको जवाफमा ७ मेमा भारतको सैनिक कारबाही हो । १० मेमा संघर्ष विराम त भयो तर अझै परिस्थिति कता जाने हो भन्ने अन्योलै छ ।अहिले सैन्य सन्तुलन र रक्षा खर्चको वृद्धि भएको छ । भारतको रक्षा बजेटमा वृद्धि, चीनको सैन्य शक्ति विस्तार, पाकिस्तानको सुरक्षा रणनीति र आर्थिक कमजोरीको बावजुद सुरक्षाका लागि भइरहेका खर्च, छद्म लडाइँ जस्ता विषयले क्षेत्रीय शक्ति सन्तुलन बिग्रँदै गइरहेको देखिन्छ ।बंगलादेशमा निर्वाचित प्रधानमन्त्री शेख हसिना सरकारको पतन, अफगानिस्तानमा तालिवानको पुनरागमन, नेपालको अस्थिर राजनीतिका साथै हालका दिनहरूमा देखा परिरहेका व्यवस्थाविरोधी गतिविधि, पाकिस्तानमा बलुचिस्तान लगायतका क्षेत्रहरूमा र भारतको पञ्जाबमा खालिस्तान छुट्टै राज्यको मागलगायत श्रीलंकाको आर्थिक संकट र राजापाक्षे परिवारको शासन पतन जस्ता घटनाका कारण दक्षिण एसियाका प्रायः सबै मुलुकहरू कुनै न कुनै रूपमा आन्तरिक अस्थिरताको चुनौतीबाट गुज्रिरहेको अवस्था छ । गैरपारम्परिक सुरक्षा खतरा बढेको छ । साइबर हमला, जलवायु परिवर्तन, महामारी, मानव तस्करी, संगठित अपराध, सीमापारि हुने आतंककारी तथा आपराधिक गतिवधि जस्ता घटना दिनहुँ बढ्दै गइरहेको देखिन्छ ।नेपालको सुरक्षा चुनौतीनेपालको सुरक्षा चुनौती बहुआयामिक, जटिल र गैरपारम्परिक स्वरूपको रहेको देखिन्छ । भारत र चीनको सुरक्षा चासोबीच सन्तुलन कायम राख्न गाह्रो र रक्षा प्रविधि तथा स्रोतका लागि पूर्णतः बाह्य सहयोग र सहायतामा निर्भर हुनुपर्ने अवस्था छ । खुला सिमाना र सोको नियमन तथा व्यवस्थापन, अन्तर्राष्ट्रिय सिमानाको विवाद, बढ्दो संख्याको आप्रवासन प्रवृत्तिले पनि चुनौती थपेको छ । जातीय, क्षेत्रीय, भाषिक, धार्मिक असन्तुष्टिका आवाजहरू, पहिचानको राजनीति, व्यवस्थाविरोधी गतिविधि, युवा बेरोजगारी, वैदेशिक रोजगारीको बाध्यता पनि सुरक्षा चुनौतीका संकेतका रूपमा देखापरेका छन् ।साइबर तथा सूचना युद्ध, संगठित अपराध, मानव तस्करी जस्ता चुनौतीको सामना गर्न रणनीतिक योजना छैनन् । सुरक्षा संयन्त्रलाई चुस्त र दुरुस्त राख्नका लागि सांगठनिक संरचना, स्रोत साधन, सामग्री, तालिमको महत्त्वपूर्ण भूमिका हुन्छ । त्यसमा ध्यान पुगेको देखिन्न । अन्तर्राष्ट्रिय विमानस्थलको अध्यागमनमा ‘भिजिट भिसा’ मा भएको भनिएको सेटिङले एकातर्फ नेपालका कारण विश्वले सुरक्षा थ्रेट महसुस गर्न सक्ने वातावरण सिर्जना हुन सक्ने देखिन्छ भने अर्कोतर्फ त्यस स्थानबाट बाहिर जाने मात्र नभई भित्रिने सम्भावनालाई पनि नकार्न सकिँदैन । तसर्थ, नेपालको सुरक्षा चुनौतीहरू केवल पारम्परिक मात्र नभई बहुआयामिक, जटिल र गैरपारम्परिक तथा आन्तरिकसमेत रहेको देखिन्छ ।नेपाली सेनाको भूमिका र चुनौतीनेपाली सेना सदैव देशको स्वतन्त्रता, सार्वभौमसत्ता, भौगोलिक अखण्डता, स्वाधीनता र राष्ट्रिय एकताको रक्षार्थ जस्तोसुकै परिस्थितिमा पनि संविधानप्रदत्त जिम्मेवारी पूरा गर्न प्रतिबद्ध रहेको छ । राष्ट्रिय सुरक्षामा नेपाली सेनाको भूमिका महत्त्वपूर्ण, जटिल र समयानुकूल परिमार्जनशील हुँदै परम्परागत सैन्य सुरक्षाबाहेक गैरपारम्परिक, बहुआयामिक र नागरिकको जनधनको सुरक्षा अवधारणाको सन्दर्भमा समेत सेनाको दायित्व र भूमिका विस्तार हुँदै गएको देखिन्छ । नेपाली सेनाले आन्तरिक द्वन्द्व, प्रकृति संरक्षण, विपद् व्यवस्थापन जस्ता कार्यहरू तथा विश्व शान्ति स्थापनामा गौरवमय सहभागितासहितको योगदानमा उल्लेखनीय भूमिका निर्वाह गर्दै आइरहेको छ । यद्यपि, अन्तर्राष्ट्रिय, क्षेत्रीय तथा आन्तरिक सुरक्षा चुनौतीको प्रभावकारी ढंगबाट सामना गर्नका लागि संगठनको समयसापेक्ष सुदृढीकरणका साथै देखापरेका गलत प्रवृत्तिहरूको समयमा सम्बोधन गरिएन भने देशको सुरक्षाको आधारस्तम्भ नै कमजोर हुँदै जाने तथ्यलाई नजरअन्दाज गर्नु उपयुक्त हुँदैन ।सेना पूर्ण व्यावसायिक भएर स्वतः नागरिक सरकारको संविधानप्रदत्त हरेक आदेशको पालना गरी नागरिक नियन्त्रण कायम हुनु नै सुमधुर नागरिक–सैनिक सम्बन्ध हो । नागरिक सर्वोच्चताको कमजोर कार्यान्वयन जस्ता कारणले एकातर्फ नागरिक नेतृत्वप्रति सेना पूर्णउत्तरदायी र जवाफदेही हुन नसकेको देखिन्छ भने अर्कोतर्फ समाजको सेनाप्रति जागरुक हुनुपर्ने आदर र भरोसाले पनि पूर्णता पाइनसकेको अवस्था छ ।राजनीतिक तटस्थता र पेसागत शुद्धता कायम राख्ने विषय सेनाको अपरिहार्य मापदण्डभित्र पर्दछ । यदाकदा पछिल्ला दिनहरूमा नेपाली सेनासमेत चुकेको देखिन्छ । सैनिक बजेट, कल्याणकारी बजेट, भर्ना छनोटलगायत राष्ट्रिय गौरवका योजनाहरूमा समेत आर्थिक अनियमितताका विषयहरू छरपस्ट रूपमा बाहिर आउनु नेपाली सेना जस्तो गौरवमय इतिहास बोकेको संस्थाको हितविपरीत हो, तसर्थ यसको समयमा नै निदान नहुनुले पनि सेनालाई चुनौती थप्दै लगेको देखिन्छ ।नेतृत्वले बहाल रहेको अवस्थामा आफ्नै ‘वाणी’ लाई ‘महान्वाणी’ को रूप दिई परम्परादेखि रहेका सान्दर्भिक भनाइहरूको सट्टा ब्यारेक घरहरूमा लेख्नु अनि नेतृत्व परिवर्तन हुनासाथ नयाँ नेतृत्वले हटाउनुपर्ने बाध्यात्मक परिस्थिति सिर्जना हुनु जस्ता प्रवृत्तिले संगठनमा अन्योल उत्पन्न गराएको देखिन्छ । नेपाली सेनाको अधिकृतलगायत सकल दर्जाको वृत्ति विकासका लागि लागू गरिएको प्रणाली (फास्ट ट्र्याक) मा समेत गहन अध्ययन र पूर्ण योजनाको अभाव देखिन्छ । चेन अफ कमान्डको अवधारणामा चल्ने संस्थाभित्र नै आन्तरिक चुनौती पैदा हुने यथार्थलाई नजरअन्दाज गर्न सकिँदैन । बिना पूर्ण अध्ययन, अनुसन्धान र परीक्षण २०७७ सालमा संगठनको संरचनामा फेरबदल भयो तर उक्त संरचना एक वर्ष पनि टिकेन । यसबाट सुदृढ संगठनको निर्माणमा गम्भीर असर पुग्न गएको देखिन्छ ।‘पद्धति र प्रणाली’ बसाल्ने नाममा बिनाउचित कारण नेपाली सेनाका उच्च तहका अधिकृतहरूलाई गरिएको कारबाहीको कारण केही हदसम्म गुटको निर्माण हुन पुगेको छ । यस्तो गतिविधिले संस्थालाई मात्र नभई राष्ट्रलाई नै असर पुग्छ । आर्थिक अनियमितता तथा सैनिक अनुशासन र आचरणविरुद्ध निहित स्वार्थ पूरा गर्न गरिएका केही गलत कारबाहीलाई उचित सिद्ध गर्नका लागि गरिएको प्रचारबाजीले संस्थाको गरिमामा मात्र आँच पुगेको छ । तसर्थ, सैनिक नेतृत्वको हरेक कदमले सेनाको व्यावसायिकता, क्षमता, रणकौशलता, सैनिक व्यक्तिको मनोबलमा प्रत्यक्ष सरोकार राख्ने र चुनौती सामनाका लागि सकारात्मक र नकारात्मक दुवै खालको प्रभाव पार्न सक्ने हुँदा यस विषयमा गम्भीर ध्यान जान जरुरी देखिन्छ । नेपाली सेनाले राष्ट्रले सुम्पेको जिम्मेवारी सही ढंगबाट बहन गर्नका लागि नागरिक–सैनिक सम्बन्ध सुदृढ हुनुपर्छ ।संविधानको मर्मअनुसार सेनालाई पूर्णतः नागरिक नियन्त्रणअन्तर्गत राख्ने व्यवस्था हुनुपर्ने हो तर कार्यान्वयन गर्न रक्षा मन्त्रालयको पुनःसंरचनासहित अधिकार सम्पन्न बनाउने कार्य नै ओझेलमा छ । पारदर्शिता र जवाफदेहिताका लागि सेनाले खास गरी आर्थिक विषयमा विवाद नआउने किसिमले कार्य गर्ने पद्धति बसाल्न सक्नुपर्छ । सरुवा, बढुवा, शान्ति सेना जस्ता सैनिकको चासोको विषय पारदर्शी ढंगबाट कार्यान्वयन गर्ने प्रणाली विकास गर्नुपर्छ ।नेपाली सेनाभित्र देखापरेका नकारात्मक प्रवृत्तिलाई समयमा नै सुधार गरी ठोस र व्यावहारिक पद्धति र प्रणालीको विकास गर्न अत्यन्तै जरुरी देखिन्छ । सैनिक नेतृत्व सदैव संगठनको सुदृढीकरण र क्षमता अभिवृद्धिमा तल्लीन हुन जरुरी छ । सेनाभित्रको विषयवस्तुले अदालत, राजनैतिक शक्ति केन्द्रमा प्रवेश पाउने कार्यमा वृद्धि हुनाले नकारात्मक परिवेशको निर्माण भई समाजमा सेनाप्रतिको आशा र भरोसामा नै कमी हुँदै जान्छ ।दक्षिण एसियाली सुरक्षा परिदृश्य जटिल, अस्थिर र प्रतिस्पर्धात्मक दिशामा उन्मुख हुँदै गइरहेको अवस्थामा नेपाल जस्तो भौगोलिक, राजनीतिक तथा सुरक्षा दृष्टिले संवेदनशील राष्ट्रका लागि यथार्थपरक र दीर्घकालीन सुरक्षा रणनीति अपरिहार्य छ । नेपाली सेनाको सशक्त, सन्तुलित र बहुआयामिक भूमिका यस रणनीतिक चुनौती सामना गर्ने मेरुदण्ड बन्ने देखिन्छ ।–खड्का नेपाली सेनाका पूर्वमहासेनानी हुन् ।"
सौन्दर्य प्रतियोगिताले बदल्नुपर्ने धार,"संस्कृति अनि पुँजीवादी उपभोक्ता संस्कृतिको घोर मिलन छ– अहिले विश्व बजारमा । यस्ता बजारमुखी संस्कृतिले बहुराष्ट्रिय कम्पनी या सौन्दर्य प्रशाधन कम्पनीले आफ्ना उत्पादनका साधन बिक्रीका लागि विशेषतः महिला लक्षित सौन्दर्य, फेसन कार्यक्रमको आयोजना गरिरहेका हुन्छन् ।जो ती आयोजनामा सहभागी हुन्छन्, उनीहरूको त व्यक्तिगत छनोट र स्वतन्त्रताको कुरा होला तर सूचना र प्रविधिसँगै विकास भएका सामाजिक सञ्जालमार्फत गाउँ–सहर सबैतिर बस्ने निम्नवर्गीय, मध्यमवर्गीय सबै खालका बालिका, किशोरी, युवा महिला पनि ती सौन्दर्य प्रशाधन, फेसन र चमकधमकको दुनियाँमा आकर्षित भई नै हाल्छन् ।अहिले व्यापक चर्चा भइरहेको ग्ल्यामर दुनियाँका बारेमा हेर्ने हो भने फिल्मी अभिनेत्रीहरूको कान्स फिल्म फेस्टिभलमा विशेष गरेर भारतीय अभिनेत्रीले लगाएका कपडा र गहनाको नै बढी चर्चा छ । कान्स फिल्म फेस्टिभलको चर्चासँगै अर्को चर्चा भनेको मिस वर्ल्डको हो ।मिस वर्ल्डमा सहभागी एक बेलायती युवतीले भारतको हैदराबादमा भइरहेको उक्त प्रतियोगिता बीचमै छाडेको र प्रतियोगिता छोड्नुमा आफू लगायतका प्रतियोगीलाई आयोजकले प्रतियोगिताका लागि फन्ड उपलब्ध गराउने वयष्क पुरुषलाई खुसी बनाउनुपर्ने र आफूलाई सो कार्य गर्दा ‘वेश्या’ को फिलिङ भएको भन्ने समाचार आइरहेका छन् ।हुन त मिस वर्ल्ड, मिस फलानो भन्ने जस्ता प्रतियोगिता पक्कै पनि उपभोक्तावादको नै एउटा नमुना हो, जहाँ महिला शरीर र सौन्दर्यलाई भरपूर उपयोग गरेर इच्छुक दर्शकलाई मनोरञ्जन गराइन्छ । यस्ता प्रतियोगितामा सम्बन्धित सुन्दरीले महिला शरीर र अनुहारमा विविध प्रशाधन लिपपोत गरेर आममहिलाभन्दा भिन्न भई सौन्दर्यका पारखी दर्शकसमक्ष प्रस्तुत हुनुपर्ने हुन्छ ।ती बेलायती सुन्दरीले सौन्दर्य प्रतियोगिता र यौनकर्मी महिलाप्रतिको आफ्नो धारणा पनि सार्वजनिक गरेकी छन् । उनले भनेकी छन्, ‘भावनात्मक रूपले ती ‘वेश्या’ भनिएका महिलालाई चाहिँ कस्तो अनुभव हुँदो हो आफू संलग्न भएको पेसाप्रति या आफैंप्रति, जुन पेसाबाट उनीहरू जीवन गुजारा गरिरहेका छन् !’आफ्ना खुसी, आफ्ना क्षमता सोकेश गर्ने स्वतन्त्रता महिलाको पनि स्वतन्त्रताभित्रै पर्छ । तर महिला स्वतन्त्रता र आफ्ना पेसा, रुचिहरू छनोट गरिरहँदा आफ्नो आत्मसम्मानमा चोट पर्‍यो भने, पेसा रुचिकर लागेन भने त्यसलाई छोड्नु, ती पेसा या प्रतियोगितामा भएका कमी–कमजोरी औंल्याउनु, खराब पाटोलाई सार्वजनिक गर्नु र त्यस्ता पेसा या प्रतियोगितालाई सही ट्र्याकमा ल्याउनु पनि एक जिम्मेवार महिलाको कर्तव्य हो ।सौन्दर्य प्रतियोगिता, चलचित्र लगायतका फिल्डबाट केही सीमित महिलाले आफ्नो जीवनलाई आर्थिक प्राप्ति र नेमफेमले आलिसान जिन्दगी बिताइरहेको देखिए पनि अन्य प्रतियोगीको प्रतियोगितापछिको जिन्दगी गुमनाम नै रहन्छ । हुन त जुनसुकै प्रतियोगितामा जो सफल हुन्छन् या बनाइन्छन्, उनीहरूले नै पुरस्कार लिने हो ।विभिन्न आन्दोलनमार्फत योगदान गरेकै कारण आजको समयमा महिला पनि देशको नागरिक हुन् भन्ने हैसियत राख्न पाएका छन् । अझै पनि कतिपय मुलुकमा युद्ध, संस्कार, धार्मिक पावन्दी आदिका कारण महिलाको हैसियत पूर्ण मानवका रूपमा चित्रित हुनै पाएको छैन ।समाजवादी नारीवादीहरूले सौन्दर्य प्रतियोगीलाई आलोचनात्मक रूपमा हेर्छन् । उनीहरूको तर्क छ कि ती प्रतियोगिताले पितृसत्तात्मक मापदण्डलाई बलियो बनाउँछन् र महिलालाई वस्तुनिष्ठ बनाउँछन् । महिलालाई उनीहरूको शारीरिक रंगरूपलाई सीमित पार्ने, सौन्दर्य मापदण्ड लागू गर्ने, यस्ता मापदण्ड कहिलेकाहीँ महिलाको आत्मसम्मान र कल्याणका लागि हानिकारक पनि हुन सक्छन् । समाजवादी नारीवादीहरूले सौन्दर्य प्रतियोगितालाई पुँजीवादी प्रणालीसँग जोडेर विश्लेषण गर्छन् ।सौन्दर्य प्रतियोगितामा महिला फेरि पनि वस्तुकरण र नियन्त्रणमा नै परेर पुरुषका लागि महिला भनेको सुन्दरी हुनु हो, ग्ल्यामरस हुनु हो भनेर अनुमोदन गराएको भान हुन्छ । महिला, युवतीलाई सुन्दरी हुन दिइएका मापदण्डले के सबै प्रकारका महिलालाई समेट्छ त ? अपांगता भएका महिला, किसान महिला, श्रमिक महिला, भिन्न रंगका महिला ती मान्यतामा पर्छन् ? मापदण्डका नाप नक्सामा नपरेका महिला यसमा समेटिन्छन् त ?यस्ता सवाल पनि उठ्ने गर्छन्, सीमान्तीकृत, ती वर्गका महिलाहरू सुन्दर हुँदैनन् र ? के प्रतियोगितामा छानिएका या सहभागी भएका महिला मात्र संसारभरका महिलामध्येबाट ‘सुन्दर’ भएका हुन् ? यस्ता कैयौं सवाल यी सौन्दर्य प्रतियोगिताले उब्जाउने गर्छ । सुन्दरता एक सामाजिक रूपमा निर्मित अवधारणा हो, जसले पितृसत्तात्मक शक्ति संरचनालाई सुदृढ पार्ने काम गर्छ ।पुँजीवाद र पितृसत्ता अनि उपभोक्तावादको अन्तरघुलनले संस्कृति र सभ्यताको सिम्बोलका रूपमा पनि महिलालाई नै ढाल बनाएर प्रस्तुत गरेको छ । उदाहरणका रूपमा हालसालैको इन्डिया–पाकिस्तान द्वन्द्वमा प्रयोग गरिएको ‘अपरेसन सिन्दुर’ अनि त्यसैलाई इन्डियाको महान् संस्कृति र विवाहित महिलाको बलियो सौन्दर्य प्रशाधनका रूपमा पूर्व विश्वसुन्दरी ऐश्वर्या रायले कान्स फिल्म फेस्टिभलमा सिउँदोमा सिन्दुर लगाएर उपस्थित भएकोलाई नै लिन सकिन्छ । महिलाको सौन्दर्यमा महिलामात्रैको संलग्नता छैन र यसमा एउटा संरचना नै हाबी भएको हुन्छ भन्ने यस्ता थुप्रै उदाहरण छन् ।सौन्दर्य प्रतियोगिताहरू प्रायः सौन्दर्य र प्रतिभा प्रदर्शन गर्ने प्लेटफर्मका रूपमा प्रस्तुत गरिए पनि धेरैजसो प्रतियोगिता पुरुष दर्शकलाई आकर्षित गर्ने गरी डिजाइन गरिएका हुन्छन् । जहाँ प्रतियोगीहरूको शारीरिक आकर्षण र पुरुषको नजरलाई ध्यानमा राखेर उनीहरूले कसरी प्रदर्शन गर्छन् भन्ने आधारमा मूल्यांकन गरिन्छ । यस्ता सौन्दर्य प्रतियोगिताले महिलाको आकांक्षा र अवसरलाई बृहत् रूपमा खुल्न नदिई परम्परागत लैंगिक भूमिकालाई नै बढावा दिन्छन् ।सौन्दर्य प्रतियोगिता एक विश्वव्यापी ट्रेन्ड नै बनिसकेको अवस्थामा यसमा हुने अवास्तविक सुन्दरताको मापदण्ड र वस्तुकरणको आलोचना महिलावादी दृष्टिकोणबाट पनि हुनुपर्ने जरुरी छ । महिलाको सौन्दर्य र यस्ता सौन्दर्य प्रतियोगिताका लागि हुने संरचनागत राजनीतिक दाउपेचबारे महिलाले नै बुझ्नु र परख गर्नुपर्ने हुन्छ ।२१ औं शताब्दीका शिक्षित सौन्दर्य प्रतियोगी युवतीले हाल विश्वका ११ राष्ट्रमा भइरहेका आन्तरिक र बाह्य द्वन्द्व अनि युद्धहरूमा बिनागल्ती ज्यान गुमाइरहेका अबोध बालबालिका, महिला, भोकमरी र मानवताको विषयमा आफ्ना अवधारणा र आवाज पनि उठाउँछन् कि ? महिला सौन्दर्यलाई आयोजकहरूले ब्युटी विथ ब्रेन पनि भन्ने गरेका छन् । हेर्दै जाउँ महिला सौन्दर्य प्रतियोगिताको धार कतै परिवर्तन हुँदै जाला कि !"
"जनताबाट कर, भ्रातृ संस्थालाई घर","सरकारी ढुकुटीको दुरुपयोगको एउटा सन्दर्भ हो– नेपाल तरुण दलको भवन निर्माणका लागि गरिएको तीन करोड बजेट विनियोजन । सत्तारूढ कांग्रेसको भ्रातृ संस्थाको कार्यालय निर्माणमा सरकारले बजेट विनियोजन गर्नु सत्ता र शक्तिको दुरुपयोग मात्र हो ।पार्टीगत स्वार्थका लागि राष्ट्रिय ढुकुटी दोहनको यो पहिलो उदाहरण होइन, तर राजनीतिक नेतृत्वमाथि चौतर्फी आक्रोश बढेको बेलासमेत यतिसम्म चेतना नहुनु विडम्बनापूर्ण हो । राज्यशक्ति र स्रोतको यस्तो दुरुपयोगले सार्वजनिक संस्थामाथिको जनविश्वास खिइँदै गएको हो । जब नागरिकले शिक्षा र स्वास्थ्यजस्ता आधारभूत अधिकारका लागि पनि राज्यबाट उपेक्षा सामना गर्नुपर्छ, त्यही सरकारले दल र गुटविशेषका योजनालाई प्राथमिकता दिनु गम्भीर बेइमानी हो । यसले केवल करदाताको विश्वास तोड्दैन, लोकतन्त्रप्रतिको आस्था पनि कमजोर बनाउँछ ।सरकारले आगामी आर्थिक वर्षको बजेटबाट काठमाडौं महानगरपालिका–१३ स्थित रवि भवनमा ‘गणेशमान सिंह स्मृति भवन’ बनाउने घोषणा गरेको छ । तर उक्त भवन खासमा कांग्रेसको भ्रातृ संस्था तरुण दलको कार्यालयका लागि हो भन्दै संगठनका अध्यक्ष विद्वान गुरुङले विज्ञप्तिमार्फत पुष्टि मात्र गरेका छैनन्, यसका लागि कांग्रेस सभापति शेरबहादुर देउवा र उपप्रधान तथा सहरी विकासमन्त्री प्रकाशमान सिंहप्रति विशेष आभार प्रकट गरेका छन् । गणेशमान सिंह, जसले निष्ठा र नागरिक–हितको राजनीतिलाई अभीष्ट बनाएका थिए, उनको नाम राखेर भवन बनाउने र झुक्याएर दलीय संगठनको कार्यालय सञ्चालन गर्नु उनीमाथि पनि अन्याय हो ।राजनीतिक दलका नेताको गरिमा र विरासतलाई जीवन्त राख्न विकास पूर्वाधार, प्रतिष्ठान, अध्ययन तथा अनुसन्धान केन्द्र सञ्चालन गर्ने अभ्यास विश्वभरि नै छ । त्यसको अनुसरण नेपालमा हुनु स्वाभाविक हो । तर जुन पार्टीको सरकार छ, त्यही पार्टी निकटका नेताका नाममा स्थापना भएका संस्थाका लागि मात्र बजेट विनियोजन गर्ने बेथिति नेपालमा बढी छ । अझ त्यसरी सञ्चालन भएका संस्थाहरूलाई समाजको बृहत्तर हितका लागि होइन, पार्टी र नेता विशेषको स्वार्थका लागि प्रयोग गर्ने गरिएको छ । नेपालमा पनि बीपी, गणेशमान, मदन भण्डारी, मनमोहन अधिकारी, तुलसीलाल अमात्यजस्ता नेताका नाममा प्रतिष्ठान खोलिएका संस्थाको औचित्यलाई सम्बन्धित पार्टीहरूले नै खुम्च्याएका छन् ।देशका लागि योगदान गरेका नेताका नाममा फाउन्डेसन खोल्नु जति स्वाभाविक छ, संस्थाको दायरालाई पार्टी र गुटभित्र संकुचित गर्नु उत्तिकै अस्वाभाविक छ । त्यसैले यस्ता संस्थालाई राज्यले दिने अनुदानमा पनि विवाद हुन्छ । आर्थिक वर्ष २०७८/७९ को बजेटमा बागमती सरकारले मदन भण्डारी फाउन्डेसनलाई ५० लाख अनुदान दिने घोषणा गरेको थियो, विरोधपछि उक्त निर्णय फिर्ता गर्नुपरेको थियो । तर बागमती प्रदेशको उदाहरणबाट संघीय सरकारले कुनै पाठ सिकेको देखिएन, त्यसैले अहिले गणेशमान सिंहका नाममा छुट्याइएको बजेट पनि विवादित भएको छ ।राजनीतिक र सामाजिक विकासका लागि योगदान गरेका व्यक्तित्वका नाममा खोलिएका संस्थाको आधारभूत काम नै जनहितका लागि ज्ञान उत्पादन गर्ने र चेतना अभिवृद्धि गर्ने हुनुपर्छ । तर अहिले भइरहेको अभ्यास भने ठीकविपरीत छ । तुलसीलाल अमात्यको स्मृतिमा स्थापित प्रतिष्ठानको भवनमा सत्तारूढ एमालेको पार्टी कार्यालय सञ्चालन भइरहेको दृष्टान्त नै पर्याप्त छ । १० चैत २०५८ को मन्त्रिपरिषद्ले ललितपुरको च्यासलमा रहेको १२ रोपनी ६ आना ५ पैसा ३ दाम जग्गाको भोगाधिकार प्रतिष्ठानलाई दिएको थियो । सर्त र सम्झौताविपरीत प्रतिष्ठानको संरचनामा ९ वैशाख २०७९ देखि एमालेको केन्द्रीय कार्यालय सञ्चालन भइरहेको छ । २०७२ वैशाखको भूकम्पपछि एमालेले धुम्बाराहीस्थित पासाङल्हामु पर्वतारोहण प्रतिष्ठानको भवनबाट पार्टी कार्यालय सञ्चालन गरेको थियो । हुन त पर्वतारोहण प्रतिष्ठानले एमालेबाट भाडा लिएको भनिएको थियो, तर सरकारबाट भोगाधिकार प्राप्त निकायले आफूले पाएको जग्गा तेस्रो पक्षलाई भाडामा दिन नपाउने स्पष्ट कानुनी प्रबन्ध छ । तर त्यतिबेला पनि सत्तामा रहेको एमालेले देशको कानुनविपरीत प्रतिष्ठानको संरचनामा पार्टी कार्यालय चलाएको थियो । शक्तिमा भएका दलले गर्ने यस्तो बलमिच्याइँले समाजमा निराशा मात्र फैलाउने गरेका छन् ।फेरि पनि अध्ययन अनुसन्धानका लागि सक्रिय संस्थालाई राज्यले हरतरहले सहयोग गर्नुपर्छ, आर्थिक–भौतिक प्रबन्ध मिलाइदिनुपर्छ । तर पार्टीका भ्रातृ संस्थाको भवन निर्माण गर्ने, अझ पार्टीका गुटको केन्द्रका रूपमा सञ्चालन हुने गतिविधिको समाजले कठोर आलोचना गर्नुपर्छ । नागरिकको आलोचनालाई राज्यले सुन्नुपर्छ । नागरिकको करबाट बन्ने बजेटलाई बढीभन्दा बढी पारदर्शी बनाइनुपर्छ । तबमात्र सुधार र जवाफदेहिता बलियो बन्न सम्भव छ । त्यसैले अब अनुदान र राज्यस्रोत प्राप्त गर्ने सबै संस्थामाथि मूल्यांकन प्रणाली र सार्वजनिक अनुगमनको व्यवस्था अनिवार्य गरिनुपर्छ । जनहितको नाममा हुने खर्च नागरिकले देख्न र प्रश्न गर्न पाउनुपर्छ—पारदर्शिता, सुशासन र लोकतन्त्रको उपक्रम यही हो ।"
प्रदेश : संघीयताको प्रयोगशाला,"नेपालमा संघीय शासन प्रणाली लागू भएको लगभग एक दशक हुन लाग्यो । संविधानले केन्द्र प्रदेश र स्थानीय तहलाई सशक्त बनाउने गरी अधिकार, स्रोत र जिम्मेवारी बाँडफाँट गर्‍यो । आशय राम्रो थियो— सेवा नागरिकको नजिक लैजाने, स्थानीय आवश्यकता अनुसार नीति बनाउने, र समावेशी शासनमार्फत समुन्नत प्रदेश बनाउने । तर व्यवहारमा त्यो अझै कागजमै सीमित छ ।अधिकांश नागरिकको नजरमा प्रदेश सरकारहरू कमजोर, अलपत्र र अप्रभावकारी देखिएका छन् । कहिले बजेट छैन, कहिले कर्मचारी छैन, कहिले अधिकार छैन— यही गुनासोको घेरामा प्रदेश सरकारहरू अल्झिएका छन् । यो गुनासो राजधानी काठमाडौंदेखि टाढा रहेका दुर्गम जिल्लामा अझ गहिरो छ । त्यहाँका नागरिकहरू भन्छन्— संघीयता भनेर हामीलाई सम्झाउने गरिन्छ, तर सेवा लिन राजधानी नै आउनुपर्छ । पछिल्ला दुई वर्षमा ६ वटा प्रदेशको यात्राका क्रममा सरकारी कार्यालय, स्थानीय नेताहरू, पत्रकार, नागरिक समाज र स्थानीय जनतासँग कुराकानी गर्दा एउटै प्रश्न बारम्बार आइरहन्थ्यो— के संघीयता सही दिशामा अघि बढिरहेको छ ?अधिकारबिनाको जिम्मेवारीसंविधानले वन, भूमिसम्बन्धी नीति, शिक्षा, स्वास्थ्यजस्ता धेरै क्षेत्र प्रदेशको जिम्मा भनेको छ । तर, कार्यान्वयन गर्ने अधिकार संघले अझै छोडेको छैन । कर्मचारीहरू संघीय मन्त्रालयलाई नै रिपोर्ट गर्छन्, बजेट ढिला र ससर्त आउँछ । नीति बनाउन छुट छ, तर निर्णय गर्न छैन । यस्तो अवस्थाले प्रदेश सरकारलाई ‘निर्देशन पालक निकाय’ बनाइदिएको छ, न कि जनताको सरकार ।उदाहरणका लागि, म एक प्रदेश सचिवसँगको भेटमा सहभागी थिएँ । ती सचिवले खुलस्त भने अनुसार, संघीय सरकारमा सहसचिवका रूपमा हुँदा उहाँसँग वातावरणीय प्रभाव मूल्यांकनमा हस्ताक्षर गर्ने अधिकार थियो । तर, जब उहाँ प्रदेश सरकारको सचिव भएर आउनुभयो, त्यही अधिकार उहाँसँग रहन सकेन । त्यसै प्रदेशका अर्का एक अधिकृतले व्यंग्य गर्दै भनेका थिए, ‘काठमाडौं फर्केपछि उहाँले दस्तखत गर्न सक्नुहुन्छ, तर प्रदेशमा रहँदा सक्नुहुन्न ।’ यसले देखाउँछ कि, संघीयताको अभ्यासमा केवल पद वा व्यक्तिको हैसियतले होइन, संस्थागत सोच र अधिकारको संरचनाले नै अझै पनि केन्द्रप्रतिको निर्भरता झल्काउँछ । केन्द्रीकृत मानसिकता यति गहिरोसम्म बसेको छ कि संघीयता कार्यान्वयनका नाममा प्रदेशहरू अझै पनि निर्भर, निर्णयविहीन र केवल निर्देशन पालक मात्र बनिरहेका छन् ।केही प्रदेशहरूमा त अवस्था झनै गम्भीर देखिन्छ । अस्पतालमा डाक्टर छैनन्, विद्यालयमा शिक्षकको अभाव छ । स्थानीय सडक र पूर्वाधार वर्षौंसम्म मर्मत नहुन सक्छ— तर यस्तो आवश्यकताका लागि पनि बजेटको ढोका संघ सरकारकै अनुमतिको पर्खाइमा रहन्छ । जब सेवा प्रवाह प्राथमिक आवश्यकता जस्तै विषयमा पनि निर्भरता हट्दैन, तब नागरिकको मनमा प्रश्न उठ्न थाल्छ— के संघीयता जनसेवा नजिक ल्याउन बनाइएको थियो ? कि फेरि अर्को तहको सत्ता संरचना मात्र सिर्जना गरिएको हो ? किन संघीय सरकार यथावत् छ ?नेपालको राजनीतिक संरचना लामो समयसम्म केन्द्रीकृत रह्यो । राजा वा प्रधानमन्त्रीकै निर्णय अन्तिम हुने संस्कार अहिले पनि हराएको छैन । व्यक्ति फेरिए पनि सोचाइ उस्तै छ— ‘सत्ता बाँड्ने होइन, थुपार्ने हो ।’जब सत्तामा पुगिन्छ, त्यसलाई छोड्न चाहिँदैन । राजनीतिक नेतृत्व, चाहे जुन तहकै किन नहोस्, आफूलाई शक्तिशाली बनाउने बाटो खोज्छ । यही प्रवृत्तिले संघीयता कमजोर पारिरहेको छ । अझ, धेरै संघीय नेताहरू आफू कहिल्यै प्रदेश सरकारमा नजाने भएकाले प्रदेश बलियो होस् भन्ने सोच नै राख्दैनन् ।प्रशासनिक संरचना पनि उही पुरानो छ । महत्त्वपूर्ण संस्थाहरू अझै काठमाडौं केन्द्रित छन् । कर्मचारी पठाउँदा तिनीहरूलाई आवश्यक सहयोग र स्थायित्व दिइँदैन । कहिलेकाहीँ त कर्मचारीहरू आफूलाई प्रदेश सरकारको होइन, संघीय सरकारकै प्रतिनिधि ठान्छन् । एक पटक त म एक प्रदेशका सहसचिवसँग भेट हुँदा उनले आफूलाई ‘उपसचिव’ भनेर चिनाए । संघीय सरकारबाट खटाइएको भए पनि उनी अझैसम्म संघीय पदावलीमै अडिएको देखिन्थ्यो । यो एउटा सामान्य संवाद थिएन— यसले देखाउँछ कि कति गहिरोसँग केन्द्रीकृत मानसिकता जरा गाडेर बसेको छ । यस्तो अवस्थाले संघीयता केवल नामको बनेको छ । यसमा मानसिकता, परम्परा र संरचनात्मक रूपान्तरणको आवश्यकता स्पष्ट देखिन्छ ।निराश जनतायस्तो शासन व्यवस्थाको प्रभाव अन्ततः जनतामा पर्छ । सेवा पाउन अझै राजधानी धाउनुपर्ने अवस्था छ । योजना बन्द फाइलमा सीमित रहन्छन्, जनप्रतिनिधि आफ्नै सरकारमा निर्णय गर्न नसक्ने अवस्थामा हुन्छन् । अनि जनताले सोध्छन्— ‘यी प्रदेश सरकार त छन् कि छैनन् ।’जनताले संघ र प्रदेशबीचको अधिकारको झमेलालाई सूक्ष्म रूपमा छुट्याएर हेर्दैनन् । उनीहरूको नजरमा सधैं नजिकको सरकार नै उत्तरदायी हुन्छ— त्यो हो प्रदेश सरकार । जब योजनाहरू कार्यान्वयन हुँदैनन्, सेवा ढिला हुन्छ वा सरकारी उपस्थिति कमजोर देखिन्छ । जनताको आक्रोश सिधै प्रदेशतर्फ मोडिन्छ । खासमा दोष अधिकार नपाएकोमा हो भने पनि जनताका लागि त्यो प्रस्ट्याउनु सजिलो हुँदैन । परिणामस्वरूप, प्रदेश सरकारप्रति विश्वास घट्दै जान्छ । केही ठाउँमा त स्थानीय तहले सेवा, जवाफदेहिता र पहुँचमा प्रदेशभन्दा बढी प्रभावकारी भूमिका खेलेको अनुभवसमेत सुनिन्छ । यस्तो तुलना हुँदा जनअपेक्षा कमजोर हुनु त स्वाभाविक नै हो ।प्रदेशले के गर्न सक्छन् ?सञ्चार, स्रोत र अधिकारको सीमितता हुँदाहुँदै पनि प्रदेश सरकारले केही क्षेत्रमा पहलकदमी लिन सक्छन् । उनीहरूले आफ्नो स्पष्ट र सशक्त पहिचान बनाउन आवश्यक छ । धेरै नागरिकहरू अझै पनि प्रदेश सरकारलाई संघको एउटा शाखा वा नाम मात्रको संरचना ठान्छन् । यस्तो भ्रम हटाउन प्रदेशले आफ्ना अधिकार, कार्यक्षेत्र र जिम्मेवारीबारे नागरिकहरूलाई जानकारी दिने सार्वजनिक अभियान सञ्चालन गर्नुपर्छ । आफ्ना नीतिहरूलाई स्थानीय सन्दर्भ अनुसार प्राथमिकता दिँदै, प्रदेश सरकारले जनतासँगको सम्बन्ध व्यवहारमै देखाउनु आवश्यक छ । त्यसका साथै, संविधानले दिएको तर संघले अवरोध गरिरहेका अधिकारहरू कार्यान्वयन गर्न प्रदेश सरकारले सामूहिक रूपमा आवाज उठाउनुपर्छ । अहिलेका प्रदेशहरूमा समान समस्या छन्— कर्मचारी व्यवस्थापन, स्रोत अभाव र निर्णय क्षमताको सीमितता । यसर्थ, मुख्यमन्त्रीस्तरमा संयुक्त रणनीतिक संवादको मोर्चा खडा गरेर संघ सरकारसँग अधिकार कार्यान्वयनको स्पष्ट नक्सा र समयसीमा माग गर्नु अत्यन्त जरुरी छ । यस्तो कदमले न केवल संघीय अभ्यासलाई स्पष्ट बनाउँछ, न प्रदेशबीच एकताको भावनासमेत निर्माण गर्न सक्छ ।ती अधिकारहरू प्राप्त नभएसम्म पनि प्रदेश सरकारहरूले आफ्नो कार्यसम्पादनमा पारदर्शिता र जवाफदेहिता देखाउन सक्नेछन् । स्रोत सीमित भए पनि नीति पारदर्शी, निर्णय खुला र नागरिक अभिमुख बनाउने प्रयासले जनविश्वास बलियो बनाउन सकिन्छ । बजेटको उपयोग, योजना कार्यान्वयनको प्रगति र सार्वजनिक सेवाको गुणस्तरबारे नियमित जानकारी प्रवाह गर्नाले प्रदेश सरकार जनतासँग नजिकिन सक्छन् । साना प्रयासहरू– जस्तै प्रदेशस्तरीय अनुगमन प्रणाली, डिजिटल बजेट ट्र्याकर वा खुला संवाद कार्यक्रमले जनताको चासो जित्न सक्छ ।त्यसैगरी, स्थानीय सरकारहरूसँग सहकार्य र समन्वय प्रदेश सरकारका लागि अर्को महत्त्वपूर्ण कार्यक्षेत्र हो । हाल अधिकांश सेवा स्थानीय तहमार्फत कार्यान्वयन हुन्छन् र तालमेलको अभावले स्रोतको दोहोरो खर्च र कार्यान्वयनको द्वन्द्व निम्त्याइरहेको छ । त्यसैले प्रदेशले निर्देशन होइन, सहकार्यको भावनाबाट साझा कार्यक्रम विकास गर्नुपर्छ । नीति र बजेटमा एकआपसको भूमिका प्रस्ट पार्न सके, सेवा प्रवाहमा धेरै सुधार सम्भव हुन्छ ।त्यससँगै नागरिक समाज, मिडिया र निजी क्षेत्रसँगको संवाद र सहकार्य बढाउनुपर्छ । जनसहभागिता र सार्वजनिक दबाबलाई प्रदेश सरकारले कमजोर पक्ष होइन, सुधारको शक्ति ठान्नुपर्छ । ‘हाम्रो प्रदेश, हाम्रो शासन’ भन्ने जनभावना निर्माण गर्न युवाहरू, विश्वविद्यालय र पेसागत संस्थाहरूसँग संवाद गर्न आवश्यक छ । मिडियामार्फत सफलता र चुनौतीको खुला बहसले प्रदेशको वैधानिकता र सामाजिक उपस्थिति बलियो बनाउँछ ।अन्त्यमा, प्रदेश सरकारले आफ्नै सफल अभ्यास र परिणामहरू प्रस्तुत गरेर संघलाई चुनौती दिन सक्नेछ । सधैं अधिकार नपाएको गुनासो गरिरहनुको सट्टा, शिक्षा, स्वास्थ्य, कृषि वा रोजगारीको क्षेत्रमा साना–ठूला परिवर्तन गरेर आफू सक्षम र उत्तरदायी सरकार भएको प्रमाण दिनुपर्छ । सफल अभ्यासहरूमार्फत प्रदेशले केवल माग गर्ने निकाय नभएर ‘नतिजा ल्याउने, काम गरेर देखाउने सरकार’को रूपमा आफ्ना पाइलाहरू बलियो बनाउँदै जान सक्छ । भारतको केरलाजस्तै प्रदेशहरूले स्वास्थ्यमा र क्यानडाको क्युबेकजस्तै संस्कृति र भाषामा, प्रदेशस्तरमै सफल प्रयोग गरेर संघीयता मजबुत बनाउन सक्छन् । नेपालका प्रदेशहरूले पनि आफ्ना स्थानीय सन्दर्भमा आधारित नीतिगत सफलताहरूले संघीयताको गहिरो अभ्यास देखाउन सक्छन् ।संघीयता आजको नेपालका लागि केवल एक प्रणाली होइन— समावेशी र जनतामुखी शासनको सम्भावना हो । तर, अहिलेको अभ्यासले त्यो सम्भावनालाई प्रयोगशाला जस्तो बनाइरहेको छ । जबसम्म केन्द्रले शक्ति बाँड्न तयार हुँदैन र प्रदेशले आफूलाई जनताको सरकारका रूपमा प्रस्तुत गर्न सक्दैन, तबसम्म संघीयता केवल संरचना मात्र बन्न पुग्नेछ ।तर, परिवर्तन सम्भव छ । नेल्सन मण्डेलाले भनेका थिए— ‘जबसम्म पूरा हुँदैन, त्यो सपना जस्तै असम्भव लाग्छ । तर एक दिन त्यही सपना सच्चा संघर्षको गाथा बन्छ ।’ अहिले असम्भव जस्तो देखिने संघीय अभ्यास पनि इच्छाशक्ति, सहकार्य र जवाफदेहिताको माध्यमबाट सफल हुन सक्छ । प्रदेश बनेका छन्— अब तिनीहरूले परदेश होइन, जनताको आफ्नै सरकार बन्नु आवश्यक छ ।"
राजनीतिमा पितृसत्ता,"हाम्रो संविधानले परिकल्पना गरेझैं गणतन्त्रमा के महिला, के पुरुष सबैले सम्मानित र स्वतन्त्र जीवनयापन गर्न पाउनुपर्छ । तर गणतन्त्र स्थापनापछि पनि खासगरी नेपाली महिलाको दैनिकीमा सोचेजति परिवर्तन आउन सकेको छैन । नेपालमा राजनीतिक परिवर्तनको एक बृहत् इतिहास छ । राणाकालदेखि गणतन्त्रसम्म आइपुग्दा नेपालीले कैयौं उतारचढाव भोगेका छन् । राजनीतिक परिवर्तनका नाममा सयौं नेपाली सहिद मात्र भएका छैनन्, ज्युँदा सहिदका रूपमा पनि जीवन कटाइरहेका छन् ।समुन्नत, समृद्ध र सुशासनयुक्त देश बनाउने लक्ष्य र अभिभारा पूरा गर्न राजनीतिक दलले प्रयास नगरेका पनि होइनन् । बहुपार्टी भएको मुलुक नेपालमा अस्थिर राजनीतिका कारण विभिन्न समस्या देखा पर्ने गरेका छन् । जसका कारण सबै तह र तप्काका नागरिकले आफ्नो अधिकार प्राप्त गर्न सकिरहेका छैनन् । यही अस्थिरताका कारण गणतन्त्रको विकल्पमा राजतन्त्र वा अर्को तन्त्रको खोजी पनि भइरहेको छ । यद्यपि विश्वकै उत्तम शासन व्यवस्था भनेको लोकतान्त्रिक गणतान्त्रिक व्यवस्था नै हो ।विशेषतः नेपालमा हाल चर्किरहेको मुद्दा भनेको प्रतिनिधित्वको सवाल, समावेशीकरणको वस्तुपरक कार्यान्वयन, समानुपातिक प्रणालीको नै हो । समावेशीकरण वा समावेशी सिद्धान्त आजको विशेष बहसको विषय हो । किनभने नेपाली जनताले निरंकुशता, विभेद र उत्पीडनलाई जरैबाट उखेल्न पटक–पटक जनआन्दोलन र सशस्त्र संघर्षका साथै त्याग र बलिदान गर्दै आइरहेको कुरा इतिहासमा प्रस्ट छ । यस्ता परिवर्तनमा नेपाली महिलाको भूमिका अतुलनीय र सम्मानयोग्य छ ।नेपालमा हामीले अवलम्बन गरेको प्रतिनिधिमूलक शासन व्यवस्था उदारवादी अभ्यास हो भन्ने आमबुझाइ छ । यस्तो व्यवस्था व्यक्तिगत होइन, सामूहिक स्वार्थमा आधारित हुनुपर्छ । तर नेपालको अवस्था उल्टो छ । संघीय लोकतान्त्रिक गणतन्त्रमा दलित, महिला, अल्पसंख्यक, आदिवासी जनजाति, सीमान्तकृत समुदाय सबैको पहुँच र अवसर समान हुन्छ भनिएको छ । गणतन्त्रले समान पहुँच र प्रतिनिधित्व गर्छ भन्ने स्पष्ट छ । तर नेपालमा हामीले लडेर ल्याएको व्यवस्थाको कार्यान्वयनमा हामी पटक–पटक चुकिरहेका छौं ।यसका केही कारण छन् । पहिलो कारण भनेको २००७ सालमै ल्याएको प्रजातन्त्रलाई आजको लोकतान्त्रिक युगमा पनि उही ढंगले चलाइनु । अर्को, कारण भनेको शासन व्यवस्थालाई नवीकरण र परिमार्जन गरिरहन नसक्नु हो । यहाँ जमिनदार जमिनदार नै रहिरहने, मालिक सधैंभरि मालिक नै रहने, नातावाद र कृपावाद हाबी भइरहने परिपाटीको अन्त्य हुनै सकेन । भुइँमान्छेको जीवन उकासिएन र नागरिकका इच्छा आकांक्षा एवं माग पनि सम्बोधन हुन सकेनन् । जसका कारण व्यवस्थामाथि सधैं प्रश्न उठिरहेको छ । विशेषगरी राज्यको नीति निर्माण तहमा हरेक तह र तप्काले समान प्रतिनिधित्व खोजिरहेका छन् । कुल जनसंख्याको ५१ प्रतिशतभन्दा बढी महिला छन् । उनीहरू बितेको डेढ दशकदेखि ३३ प्रतिशत प्रतिनिधित्वकै लागि लडिरहेका छन् ।त्यही लडाइँको परिणामस्वरूप संसद्मा मात्रै ३३ प्रतिशत उपस्थिति भएन– राष्ट्रपति, प्रधानन्यायाधीश, सभामुख, मुख्य सचिवसम्म महिलाको सम्मानजनक उपस्थिति देखियो । त्यसैले हालको गणतान्त्रिक व्यवस्थाले केही न केही दिएको छ । साक्षरताको दरदेखि अन्य विभिन्न क्षेत्रमा महिला अगाडि आइरहेका छन् । तर, जति कल्पना गरिएको थियो, त्यस्तो परिवर्तन भने भएको छैन । कल्पना गरिएको वा संविधानमा व्यवस्था भएजस्तो अवस्थामा महिला छैनन् । टाठाबाठा र पहुँचमा भएकाहरूले झ्याप्पै अवसर लिइहाले । निम्नस्तरमा रहेका परिवार, गरिब परिवारहरू र विकासको मूलधारभन्दा बाहिर परेका महिलाको अवस्था अहिले पनि दयनीय छ ।प्रतिनिधित्व गराउने तर नेतृत्वमा अवसर नदिने परम्परा अद्यापि छँदै छ । राजनीतिमा पनि महिलालाई शक्तिमा वा नेतृत्वमा रहेकाहरूले आफूभन्दा अगाडि बढ्नै नदिने, क्षमतावान् भए पनि पहुँचमा नभएपछि पाखा लगाइदिने अवस्थाका कारण राजनीतिमा पनि पितृसत्ता प्रस्ट देखिन्छ । यस्तो अवस्थामा महिलाहरूका सवालमा थुप्रै काम गर्नुपर्ने छ ।गणतान्त्रिक व्यवस्थामा महिलाको प्रतिनिधित्व बढाउन सर्वप्रथम सरकार र संसद्मा महिलाको प्रतिनिधित्व बढाउनुपर्छ । नेतृत्व तहमा महिलाको उपस्थिति बलियो देखियो भने महिलामाथि भएको अन्यायमाथि महिलाले नै आवाज उठाउँछन् । संवैधानिक र नीतिगत रूपबाट हेर्दा अहिलेको संविधान एउटा राम्रो दस्तावेज मात्र नभई सामाजिक चरित्र, आर्थिक विविधता, राजनीतिक, सीमान्तकृत र जातीयता आदिका खाडललाई सम्बोधन गर्ने खालको रहेको छ । त्यसैले यही संविधान कार्यान्वयन गर्न पनि महिलाको प्रतिनिधित्वमा विशेष ध्यान पुर्‍याउन जरुरी छ । यसमध्ये सम्पत्तिमाथिको अधिकार, पहिचान र नागरिकताको सवालका साथै सहअस्तित्व स्थापित गर्ने कुरा महिला अधिकारका लागि प्रमुख चुनौतीका रूपमा आएका छन् । गणतन्त्रमा पहिचान, सम्मान र सहअस्तित्वको मुद्दा प्रमुख रूपमा सम्बोधन हुनुपर्छ ।गणतन्त्र स्थापनाको डेढ दशकमा आर्थिक सशक्तीकरणका लागि गरिएका प्रयासले समग्रमा महिलाको अवस्था र स्थिति दुवैमा सुधार देखिन्छ । उदार अर्थनीतिका कारण ग्रामीण क्षेत्रका महिलाहरूको आर्थिक अवस्थामा व्यापक परिवर्तन भएको छ । यद्यपि व्यवस्थापिका, न्यायपालिका, कार्यपालिका, निजामती प्रशासन लगायतका क्षेत्रका साथै निजी तथा व्यावसायिक क्षेत्रमा गम्भीर अध्ययन गर्ने हो भने महिलाको सहभागिता सन्तोषजनक छैन । अझ दलित, जनजाति तथा सीमान्तकृत समुदायका महिला त मूलधारमा आउनै सकेका छैनन् । उनीहरूले घरभित्र र समाजमा पनि भेदभाव तथा हिंसा व्यहोरिरहनुपरेको छ । पितृसत्ताको हाउगुजीले हाम्रो समाज अझै जकडिएकै अवस्थामा छ । संवैधानिक व्यवस्था कार्यान्वयन गर्न पुरुषप्रधान समाजका लागि फलामको च्युरा चपाउनुसरह भइरहेको छ ।नेपालको संविधानको धारा ७० मा ‘राष्ट्रपति र उपराष्ट्रपति फरक–फरक लिंग वा समुदायको हुने’ भन्ने व्यवस्था भए पनि त्यसको गलत व्याख्या गरेर महिलालाई वञ्चित गराउने परम्परा जीवितै छ । राष्ट्रपति र उपराष्ट्रपतिमध्ये एक जना महिला हुनुपर्ने तर पुरुषलाई नै अवसर दिने, कानुनमा स्थानीय तहको प्रमुख र उपप्रमुखमध्ये एक जना महिला हुनुपर्ने लेखिए पनि चुनावी गठबन्धनका नाममा पुरुष नै हाबी भइरहेका छन् । बहुसंख्यक पालिकाहरूमा प्रमुख र उपप्रमुख दुवैमा पुरुषको वर्चस्व छ । यति हुँदाहुँदै पनि राजनीतिक दल र दलसम्बद्ध महिला संघसंगठनहरूले आफ्नो आवाज सामूहिक रूपमा बुलन्द गर्न सकिरहेका छैनन् । यसमा विभिन्न दलमा रहेका महिला नेतृत्वले आत्ममूल्यांकन गर्ने र सुधार गर्दै जानुपर्छ ।महिला सहभागिता ३३ प्रतिशत नभएर ५० प्रतिशत हुनुपर्ने आवाज उठिरहेको भए पनि त्यसका लागि सामूहिक आवाज बाहिर आउन सकेको छैन । दलीय सिन्डिकेटका कारण महिला नेतृहरू नै मौन बस्नुपर्ने अवस्था देखिन्छ । भएका उपलब्धिको रक्षा गर्नका लागि एक भएर बोल्ने, लेख्ने, लड्ने, लेखिएका संवैधानिक र कानुनी प्रावधानको पूर्णतः कार्यान्वयन गर्ने गराउने र हरेक क्षेत्रमा महिलाको संख्यात्मक र गुणात्मक सहभागिता बढाउँदै लैजाने विषयमा नेपाली महिलाले दलको घेराभन्दा माथि उठेर दबाब बढाउँदै जान आवश्यक छ । खासगरी आधा आकाश ढाक्ने नेपाली महिलालाई नीति निर्माण र नेतृत्वमा बराबरी स्थान नदिइँदासम्म गणतन्त्र सार्थक हुन सक्दैन । सबै नेपालीको खाना, नाना र छानाको सुनिश्चितता हुने, कसैमाथि पनि अन्याय नहुने, सबैले व्यक्तित्व विकासका लागि समान अवसर पाउने र राज्यले दलित र उत्पीडितलाई मद्दत गर्ने गणतन्त्र हामीलाई चाहिएको हो ।– संग्रौला नेपाली कांग्रेसको पेसागत तथा बुद्धिजीवी विभागकी प्रमुख हुन् ।"
अधिक लगानीले निम्त्याएको समस्या,"जेठ १५ गते बजेट पेस गर्ने क्रममा उपप्रधान तथा अर्थमन्त्री विष्णु पौडेलले अर्थतन्त्रको विद्यमान चुनौतीका सन्दर्भमा लगानीको विषयलाई उल्लेख गरेका छन् । उनले ‘मुलुकको कुल स्थिर पुँजी निर्माणमा निजी क्षेत्रको योगदान अपेक्षित मात्रामा बढ्न नसकेको’ बताएका थिए । लगानी जोखिम व्यवस्थापन गर्न विकसित भएका नयाँ नयाँ वित्तीय उपकरण प्रभावकारी रूपमा परिचालन गर्न नसकिएको र उत्पादनमूलक क्षेत्रमा आवश्यक मात्रामा वित्तीय साधन प्रवाह हुन नसकेको पनि उनको भनाइ थियो । पक्कै पनि पछिल्लो समय लगानी कम भएको होला । तर मुलुकमा लगानी कम भएको होइन, बढी भएर समस्या आएको हो ।२०४६ पछि प्रजातान्त्रिक सरकारले लिएको खुला बजार अर्थतन्त्रपछि एक्कासि बन्द भएका सबै ढोका खोल्दा निजी क्षेत्रले लगानी गर्ने थुप्रै सम्भावनाका क्षेत्र पहिचान गरी लगानी बिस्तार गर्‍यो । निजी क्षेत्रले एयरलाइन्स कम्पनी, बैंक तथा बिमा कम्पनी, अस्पताल, विद्यालय, मेडिकल र इन्जिनियरिङ कलेजहरू, उद्योग, तारे होटल, यातायात, विद्युत् उत्पादन क्षेत्रमा ठूलो लगानी गर्‍यो । जसले रोजगारी बढाउनुका साथै सरकारको राजस्व वृद्धिमा पनि महत्त्वपूर्ण भूमिका निर्वाह गर्‍यो । फलस्वरूप तीन–चार वर्षमै देशको कुल अर्थतन्त्रको आकार जीडीपीको वृद्धिदर पनि निरन्तरजस्तो ७/८ प्रतिशत हाराहारीमा भइरह्यो । सो समयमा अवसर थियो । जुनसुकै क्षेत्रमा लगानी गरे पनि हुन्थ्यो । जताततै लगानीका लागि ‘भर्जिन ल्यान्ड’ थियो । सरकार निजी क्षेत्रमैत्री थियो । निजी क्षेत्रको चाहना, आवश्यकता र सुझाव अनुसार कानुनका मस्यौदा बने, त्यसलाई संसद्ले समेत झमेला नगरी पास गरिदियो । लगानी पनि भइरह्यो, नतिजा पनि चाहेअनुरूप नै आइरह्यो ।तर, केही वर्षमै सरकार अस्थिरताको भुमरीमा फस्यो । माओवादी द्वन्द्व सुरु भयो । निजी क्षेत्रको लगानी पनि रोकियो । त्यतिबेला धेरैले उद्योगमा लगानी गरेनन्, कतिपयले जग्गामा मात्रै लगानी गरेर बसे । २०४६ पछि जुन गतिमा निजी क्षेत्रको लगानी विस्तार भएको थियो, राजनीतिक अस्थिरताले लगानी विस्तार घट्यो । तर २०६२–६३ को जनआन्दोलनपश्चात् नेपालमा शान्ति छायो । लगत्तै निजी क्षेत्रले सिमेन्ट, डन्डी, औषधि, बिमा क्षेत्र, विद्युत् उत्पादन, होटल तथा अन्य पर्यटनसम्बन्धी उद्योग, उत्पादनमूलक क्षेत्रमा फेरि थप लगानी वृद्धि गरे । लगानी यति धेरै भयो कि कतिपय क्षेत्रको मागभन्दा आपूर्ति बढी हुन थाल्यो । त्यतिबेला नै काठमाडौंदेखि मुलुकका मुख्य सहरमा जग्गाको मूल्य अकासिँदै गयो । सरकार पनि मालपोत कर बढी नै आइरहेको छ भनेर रमाएरै बस्यो । मालपोत कर अझै बढी उठाउन सरकारले जग्गाको सरकारी मूल्य बढाइरह्यो ।सहरमा एउटा सानो घर बनाउने सपना देख्ने युवा वर्गलाई समेत त्यसको असर पर्‍यो । जग्गाको मूल्य अप्रत्याशित र अत्यधिक वृद्धि हुँदा अहिले पनि त्यस्ता युवाको सहरमा घर हुने सपना पूरा हुन सकेको छैन । अब युवा पुस्ताले नेपालमा बसेर सपना पूरा गर्न नसकिने भन्दै विदेश पलायनको विकल्प रोजे । एकातिर नयाँ लगानीले मागभन्दा आपूर्ति बढ्दै गयो, अर्कोतर्फ युवा पलायन हुँदै गर्दा माग झन् संकुचन हुँदै गयो । अचानक आएको कोभिड–१९ ले पनि माग र उत्पादनको चक्र बिग्रियो । कैयौं उद्योग, यातायात क्षेत्र तथा साना मझौला व्यवसायी पलायन भए, कैयौं बैंक कालो सूचीमा परे, बैंक तथा वित्तीय क्षेत्र पनि ऋणको साँवा–ब्याज भुक्तानी नभएर संकटग्रस्त हुँदै गए ।वित्तीय स्रोत सबै अहिले घरजग्गामा गएर अड्किएको छ । जग्गामा अत्यधिक लगानी हुनुमा सरकारले सहकारीलाई नियमन गर्न नसक्नु र सरकारी मूल्यांकन वृद्धि भई वित्तीय संस्थाबाट अत्यधिक ऋण प्रवाह हुनु नै मुख्य कारण हुन् । अर्कोतर्फ मागभन्दा अधिक आपूर्तिले गर्दा सञ्चालनमा रहेका उद्योग व्यवसायले ३०/४० प्रतिशत हाराहारी मात्र उत्पादन गरिरहेका छन्, जसले गर्दा राम्रो प्रतिफल पाउन सकिरहेका छैनन् । घाटामा सञ्चालन हुँदा बैंकको किस्ता तिर्न सकेका छैनन् । सरकारले पनि आयकर पाउन सकेन । व्यवसाय र बैंक मात्र हैन, सरकारको राजस्व पनि प्रभावित बन्न पुग्यो ।के अब हामीले यस्तो अवस्थामा निजी क्षेत्रसँग थप लगानी वृद्धि गरी बैंकमा थुप्रिएको रकम प्रयोग गरी अर्थतन्त्र चलायमान गर्न सक्छौं त ? लगानीको नयाँ क्षेत्र पहिचान गरी निजी क्षेत्रलाई आकर्षित गर्न सक्छौं त ? हरेक दिन निजी क्षेत्र र सरकारले यस्तै विषयमा चिन्ता गरिरहेको छ । सञ्चारमाध्यममा पनि यस्तै उपाय खोज्दै बहस तथा विचारविमर्श भइरहेका छन् ।अब लगानी बढी भई समस्यामा परेका क्षेत्रको लगानी वृद्धिलाई प्रोत्साहित गर्ने होइन, निरुत्साहित गर्नुपर्ने बेला आएको छ । त्यसका लागि लगानीको सम्भावना भएका अन्य क्षेत्रको पहिचान गर्नु जरुरी छ । अब लगानीका लागि हाम्रो प्राथमिकताको पहिलो क्षेत्र सूचना प्रविधि, दोस्रो अर्गानिक कृषि, तेस्रो पर्यटन र त्यसपछि जलविद्युत् हुनुपर्छ ।भर्खरै सार्वजनिक भएको बजेटले सूचना प्रविधि सेवा निर्यातबाट प्राप्त हुने आयमा लाग्ने करमा ७५ प्रतिशत छुट हुने, नेपालमा बसेर काम गर्ने विदेशीले विदेशमा सूचना प्रविधि सेवा निर्यात गरेबापत आयकर ५ प्रतिशत मात्र लाग्ने, ५ वर्षसम्म स्टार्टअप व्यवसायलाई आयकर नलाग्ने, स्टार्टअपहरूकै लागि २ देखि २० लाखसम्म ३ प्रतिशत ब्याजमा ऋण दिइने भएको छ । बजेटको यो सकारात्मक कदम हो, तर अझै पर्याप्त भएन । हामीले यो क्षेत्रमा अझै ठूलो फड्को मार्ने हो भने सूचना प्रविधि क्षेत्रमा काम गर्ने युवाको आम्दानीमा कम्तीमा ५/७ वर्ष आयकर शून्य बनाऔं । सूचना प्रविधिमा लगानी गरी विदेश निर्यात गर्ने कम्पनीलाई ५ वर्ष पूरै आयकर छुट दिऊँ । सूचना प्रविधि क्षेत्र (आईटी पार्क) निर्माण गरौं, जसले दक्ष जनशक्तिलाई नेपालमै रोक्न सकोस् । यसले लगानीका धेरैवटा ढोका खुला गर्नेछ ।त्यसैगरी परम्परागत कृषिभन्दा व्यावसायिक कृषिमार्फत अर्गानिक खेतीलाई प्रोत्साहन गरौं । अर्गानिक फार्मिङलाई ‘ब्रान्डिङ’ गर्दा हाम्रो कृषि उत्पादनले विश्वको जुनै कुनामा पनि उचित मूल्य प्राप्त गर्न सक्नेछ । अर्कोतिर जबसम्म हामीसँग हाम्रै हवाई जहाजको सञ्जाल हुँदैन, हाम्रो पर्यटन क्षेत्र अगाडि बढ्न सक्दैन । हाल सञ्चालनमा रहेका ३ अन्तर्राष्ट्रिय विमानस्थल पूर्ण क्षमतामा चलाउन, विदेशी विमान कम्पनीको मुख नताकी राष्ट्रिय ध्वजावाहकलाई सार्वजनिक निजी साझेदारी (पीपीपी) मोडलमा सञ्चालन गरी १२–१५ वटा विमान थप्नुपर्ने आवश्यकता छ । जसले पर्यटक संख्या वार्षिक ११ लाखबाट ३०/३५ लाख पुगोस् । सीमा क्षेत्रबाट भारतीय पर्यटक भित्र्याउन नेपाल–भारत टुर अपरेटरलाई सहुलियत दिएर प्रोत्साहन गरौं । पर्यटन क्षेत्रले गाउँदेखि सहरसम्मको अर्थतन्त्र चलायमान गरी रोजगारी पनि सिर्जना गर्छ ।ऊर्जा क्षेत्रमा निजी क्षेत्रको प्रवेशले आज हामी ऊर्जा निर्यातक राष्ट्र बनिसकेका छौं । यो हाम्रो गौरव हो । केही वर्षमै १० हजार मेगावाट बिजुली भारत र ५ हजार मेगावाट बंगलादेश निर्यात गर्ने लक्ष्य राखेका छौं । त्यसका लागि केही पूर्वाधारसमेत बनिरहेका छन् । अब निजी क्षेत्रलाई विद्युत् उत्पादन मात्र हैन, विद्युत् प्रसारण लाइन र वितरणमा पनि क्रमिक रूपमा सहभागिता गराउन नियम कानुन संशोधन गर्दै जाऔं । निजी क्षेत्रलाई प्रसारण लाइन निर्माणमा सहभागी गरायौं भने अमेरिकाको एमसीसी परियोजना बन्द भएर पनि केही फरक पर्दैन । घरघरमा सोलार पावर जडान गरी राष्ट्रिय ग्रिडमा जोड्ने व्यवस्था गरौं । यसको सफल परीक्षण पनि भइसकेको छ । तर पूर्वाधारको भने अझै आवश्यकता छ । पुँजी भएको जोकोही व्यक्ति अहिले लगानी गर्न चाहन्छ । त्यसका लागि सम्भावित क्षेत्रहरू देखाइदिने र नीति बनाइदिने काम सरकारको हो । निजी क्षेत्र थप लगानीका लागि अब त्यसैको पर्खाइमा छ ।"
मोदी र सीको पहल : सभ्यतामूलक विश्व,"चिनियाँ उपराष्ट्रपति हान चेङले जेठ १८ मा गान्सुमा ३० देशका राजनीतिक नेता र थिंकट्यांकसहित करिब चार सयसँग चीनले लिएको विश्व सभ्यता पहल (ग्लोबल सिभिलाइजेसन इनिसिएटिभ, जीसीआई) मा जोडिन आग्रह गर्दा स्वाभाविक साथ पाए । किनकि, सभ्यताको खोजी, सभ्यताहरूबीच समन्वयको अंग बन्न कोही तर्सिनुपर्दैन ।जुन सभ्यताको पहललाई उनी व्याख्या गर्दै थिए, त्यो पहल सन् २०२३ मा विश्वका राजनीतिक दलका नेताहरूसँगको उच्च संवादमा राष्ट्रपति सी चिनफिङले घोषणा गरेका थिए, जसले त्यतिबेलै समर्थन पाएको थियो । हो, त्यही गान्सु संवादमा नेपालका पूर्वराष्ट्रपति विद्यादेवी भण्डारी चीन भ्रमणका क्रममा (जेठ १०–१९) सहभागिता जनाएर फर्किन् ।चाइनिज एसोसिएसन फर इन्टरनेसनल अन्डरस्टान्डिङको निमन्त्रणामा नेपाल सरकारका मन्त्री र एमाले नेतासहित बेइजिङ पुग्दा चिनियाँ कम्युनिस्ट पार्टीका अन्तर्राष्ट्रिय विभागका मन्त्री लिउ जियानचाओसँग भेटवार्ता गरिन्, जसको पहिलो विषय नेपाल–चीन सम्बन्ध, दोस्रो एमाले–सीपीसी सम्बन्ध भयो, हुन्छ नै । यो सद्भाव र सभ्यताको भ्रमण थियो, जसको सरोकार नेपालको आन्तरिक राजनीतिसँग होइन । फेरि, नेपालको राजनीति संविधान जारीयता घरेलु दलहरूकै निर्णयका आधारमा अघि बढेको छ, जतिसुकै षड्यन्त्रका सिद्धान्तका चस्मा लगाएर हेरे पनि । त्यसैले त्यतातिर प्रवेश नगरौं ।फेरि यो आलेख पूर्वराष्ट्रपति भण्डारीको चीन भ्रमणबारे पनि होइन । तर विश्व सभ्यता पहलको यही संवादको सन्दर्भ पारेर विश्वमा कसरी सभ्यतामा आधारित एसियाली व्यवस्था निर्माण हुँदै छ भन्ने विश्लेषण गरिएको छ । त्यसभित्र मूलतः नेपालका छिमेकी भारत र चीन पर्छन्, जसले सफ्टपावरमार्फत नै विश्व प्रभावित पारिरहेका छन् । पहिला, यी दुईका केही राष्ट्रिय चरित्रलाई हेरौं ।‘हार्ड’ र ‘सफ्ट’ चरित्रनेपालका छिमेकी भारत र चीन दुवै आणविक राष्ट्र हुन् । भारतले सन् १९७४ मा आणविक परीक्षण गर्‍यो भने चीनले त्यसको दस वर्षअघि सन् १९६४ मा । चीनले आणविक अप्रसार सन्धिमा हस्ताक्षर गरेको छ भने भारतले गरेको छैन, तर दुवै देशले आणविक हतियारलाई निवारक शक्तिका रूपमा मात्र प्रयोग गर्ने बताएका छन् ।सन् २००७ देखि नै भारत अमेरिकाको एसियाली रणनीतिक साझेदार हो, जसलाई उसले प्रतिस्पर्धी शक्ति चीनविरुद्ध सामरिक रूपमा प्रयोग गर्न खोजेको छ । त्यसको एउटा बलियो प्रमाण हो, भारत अमेरिकी नेतृत्वको क्वाड्रिलेट्रल सेक्युरिटी डाइलग (क्वाड) को सदस्य बन्नु, जसमा अमेरिका, जापान र अस्ट्रेलिया छन् । जसको घोषित उद्देश्य हिन्द प्रशान्त क्षेत्रलाई खुल्ला र स्वतन्त्र बनाउने भन्ने हो भने रणनीतिक निसाना उक्त क्षेत्रमा बढ्दो चिनियाँ प्रभावलाई रोक्नु नै हो ।तर अमेरिकाको ‘चीन नियन्त्रण’ को नीतिमा भारतको सहमति देखिँदैन । भारतीय विदेशमन्त्री सुब्रमण्यम् जयशंकरले बारम्बार प्रस्टीकरण दिएका छन् ः भारत–चीन वा कुनै देशको नियन्त्रणको नीतिमा छैन । क्वाडमा भारतको सहभागिता चीन नियन्त्रणको नीतिका लागि होइन, हामी ब्लक राजनीति गर्दैनौं, रचनात्मक सहयोगमा विश्वास गर्छौं ।’ वास्तवमा भारतले अहिले मुद्दामा आधारित र उसको स्वार्थ निर्देशित वैदेशिक सम्बन्ध कार्यान्वयन गरिरहेको छ । भारतका बहुसंख्यक थिंकट्यांकले चीन नियन्त्रणको अमेरिकी नीतिको अंग नयाँदिल्ली बन्नु हुँदैन भन्ने दृष्टिकोण राखिरहेका छन् ।भारतले ‘रणनीतिक स्वायत्तता’ लाई आफ्नो वैदेशिक सम्बन्ध सञ्चालनको नीति बनाएको छ । त्यो भनेको कुनै पनि देशसँगको सम्बन्ध निर्धारण भारत कसैको दबाब वा ती राष्ट्रको रणनीतिक लाभका आधारमा गर्दैन, भारतको हितलाई हेरेर मात्र गर्छ । यो नीति ठ्याक्कै व्यवहारमा प्रदर्शित भयो वा भएन ? त्यो बहसमै छ ।चीन त आफैं अमेरिकाको प्रतिस्पर्धात्मक शक्ति हो । जसले भारतलगायत १४ वटा सीमा जोडिएका छिमेकीसँगको सम्बन्धलाई पुनरावलोकन गरी ‘पेरिफेरल कूटनीति’ लाई ‘छिमेकी पहिला’ नीतिमा रूपान्तरण गरेको छ । चिनियाँ राष्ट्रपति सी चिनफिङले बेइजिङमा ९ अप्रिलमा छिमेकी प्राथमिकताको नीति नै सार्वजनिक गरेका छन् । त्यसको न्युक्लियसमा छ, छिमेकीहरूसँग अवस्था हेरेर ‘एप्रोपिएट’ सम्बन्ध राख्ने । त्यसको अर्थ देश विशेषसँग सम्बन्ध हुन सक्ने भयो । चीन दोस्रो ठूलो अर्थतन्त्र हो भने भारत भर्खरै जापानलाई उछिनेर चौथो ठूलो अर्थतन्त्र भएको छ । जापानको अर्थतन्त्र ३.६ खर्ब डलरको छ भने भारतको ३.७ खर्ब डलर पुग्यो । बहुध्रुवीय विश्वका प्रभावी पात्रमध्ये भारतको आर्थिक बृद्धिदर अघि छ । यही रफ्तारको आर्थिक बृद्धिदर कायम रहने हो भने छिट्टै जर्मनीलाई पनि उछिनेर भारत तेस्रो ठूलो अर्थतन्त्र बन्नेछ ।अर्थात् चीन र भारत क्रमशः बलिया आर्थिक शक्ति बन्नेछन् । तर चीनसँग भारतको तुलना अहिले हुँदैन । चीनको अर्थतन्त्रको आकार नै १९ खर्ब अमेरिकी डलरको छ । चीनभन्दा भारत विकासमा धेरैपछि छ, जनसंख्यामा उछिने पनि । भारतसँग चीनभन्दा बढी जनसांख्यिक लाभ छ, जो विकसित भारत बनाउने मोदी मिसनको दरिलो आधार बन्न सक्छ ।भारत र चीन दुवै हार्डपावर पनि हुन् । सैन्य प्रयोग, आर्थिक दबाब र कहिलेकाहीँ बल प्रयोगमार्फत यी छिमेकीले विश्व राजनीतिलाई प्रभावित पार्ने हैसियत राख्छन् पनि । एउटा मौलिक फरक के छ भने चीन विश्व व्यवस्थालाई वैकल्पिक धार दिने सामर्थ्यमा पुग्यो भने भारत चाहिँ ‘एलाइड’ पावरमात्र भयो । यदि नयाँदिल्लीले आफ्नो रणनीतिक स्वायत्तताको कूटनीतिक अभ्यासलाई व्यवहारवादमा वास्तवमै रूपान्तरण गर्न सक्यो भने एउटा तेस्रो धारको निर्माण हुन सक्छ र त्यो भने ‘तटस्थता’ को । यो नहुँदा पनि भारत बहुध्रुवीय विश्व व्यवस्थाको एउटा ‘मुख्य सन्तुलनकर्ता’ र ‘वैश्विक प्रभावी’ देश अवश्य नै हो ।तर यी दुवै राष्ट्रले सफ्टपावरलाई यसरी अघि बढाएका छन् कि, सम्भवतः विश्व व्यवस्थामा यसले हस्तक्षेपकारी परिणाम ल्याउन सक्छ । निश्चित छ, बलियो प्रभाव सभ्यताको हुनेछ । त्यसको अर्थ सभ्यताहरूको द्वन्द्व वा संघर्षतर्फ विश्व व्यवस्था उन्मुख भएको भन्ने होइन । बरु सभ्यताहरूबीच समन्वय, सहअस्तित्व र त्यसका आधारमा एसियाद्वारा पश्चिमा प्रभुत्वको विस्थापन हुन सक्छ ।सभ्यतासँगै समन्वयदुई अमेरिकी राजनीतिशास्त्री, फ्रान्सिस फुकुयामा (द इन्ड अफ हिस्ट्री एन्ड द लास्ट म्यान, सन् १९९२) र स्यामिअल पी हन्टिङटन (क्ल्याक्स अफ सिभिलाइजेसन, १९९६) ले नै वैश्विक राजनीतिको प्रवृत्तिमाथि टिप्पणी गरे । फुकुयामाले लिवरल डेमोक्रेसी नै अन्तिम ढाँचा हो भन्ने थेसिस स्थापित गर्न खोजेकामा हन्टिङटनले सभ्यताको संघर्ष जन्माएका हुन्, जसमा विश्व द्वन्द्वले रूप फेरेको मात्र हो, वैचारिक र आर्थिकबाट सांस्कृतिक र सभ्यताको संघर्षतिर गएको मात्र हो भन्ने तर्क अघि सारेका हुन् । तर मैले अघि सारेको तर्क दुवैभन्दा फरक छ, अब सभ्यता र संस्कृतिको द्वन्द्व होइन, यी दुवैको समन्वयबाट एसियाली युगको श्रीगणेश हुन सक्छ ।भारत र चीन दुवै ‘सिभिलाइजेसनल स्टेट’ हुन् । भारत ३ हजार र चीन पाँच हजार वर्ष पुरानो इतिहास भएका मुलुक हुन् । भारत सन् १९४७ बाट आधुनिक स्वतन्त्र देशका रूपमा स्थापित भएको हो भने चीन सन् १९४९ बाट जनगणतन्त्र चीन भएको हो, अर्थात् आधुनिक चीन । आधुनिक र खुला अर्थतन्त्रको जग भारतले सन् १९९१ मा र चीनले सन् १९७८ मा हालेका हुन् । तिनको श्रेय मनमोहन सिंह र देङ स्याओ पिङलाई जान्छ ।भारत र चीन दुवैले आधुनिक राज्यप्रणालीबाट मात्र होइन बरु प्राचीन र निरन्तरको सभ्यताबाट वैधानिकता खोज्छन् । यी दुवै देशका गहिरा र गहकिला सांस्कृतिक र दार्शनिक परम्परा छन् । आन्तरिक विविधता भए पनि ऐतिहासिक एकता पनि छ । र, सभ्यतामूलक राष्ट्रले जहिले पनि यसका आदर्शलाई संरक्षण वा पुनःस्थापनाको मिसन बनाउँछ । वैदिक परम्परा, उपनिषद्, बुद्धिजम, जैनिज्म, रामायण, महाभारत आदिबाट भारतको सभ्यताको जरा आरम्भ भएको हो । उता, चीनको सभ्यताको जरा कन्फुसियानिज्म, ताओइज्म र बुद्धिजम परम्परामा आधारित छ ।जब नरेन्द्र मोदी बलिया प्रधानमन्त्रीका रूपमा उदाए, उनले भारतलाई सभ्यताको देशमा पुनःस्थापित गर्ने प्रयास आरम्भ गरेका छन् । त्यसैगरी जब सी चिनियाँ राष्ट्रपति भए, उनले पश्चिमा उदार प्रजातन्त्रभन्दा चिनियाँ ढाँचा अलग भएको भन्नलाई सभ्यताको विरासत स्मरण गरेका छन् । युरोपमा सन् १६४८ मा भएको ‘वेस्टफेलिया’ सन्धिबाट नेसन–स्टेट उदाएको हो भने सिभिलाइजेसनल स्टेट प्राचीन सभ्यतामा आधारित भएर बन्छ । भारत र चीनबाहेक इजिप्ट र इरान पनि सभ्यता राष्ट्र हुन् । अमेरिका र युरोपमा अठारौं र उन्नाइसौं शताब्दीदेखि मात्र सभ्यताका इतिहास निर्माण भएका हुन् ।कसरी परम्परागत सभ्यताका पहल र प्रभाव देखिँदै छन्, तिनलाई हेरौं । मोदीको इन्डियालाई भारतका रूपमा अघि सार्ने सोच त्यही सभ्यताको पुनःस्थापनाको प्रयाससँग जोडिन्छ । विदेशमन्त्री जयशंकरले त ‘ह्वाई भारत म्याटसर््’ भन्ने पुस्तक नै लेखे, जसमा प्राचीन सभ्यताशक्तिलाई भारतीय पहिचानका रूपमा अघि सारिएको छ । मोदीले भारतलाई एउटा सांस्कृतिक, नैतिक, अहिंसा, शान्ति, बहुलवाद, धर्म र बसुधैव कुटुम्बकम्का रूपमा विश्वमञ्चमा प्रस्तुत गरिरहेका छन् । संयुक्त राष्ट्रसंघका मञ्चमा प्रायः उनी भारतको वैदिक, बुद्धिस्ट र अध्यात्मिक सम्पदामा केन्द्रीकृत गरेर मन्तव्य राख्छन् । त्यसैको परिणाम हो, संयुक्त राष्ट्रसंघले जुन २१ लाई अन्तर्राष्ट्रिय योग दिवस घोषणा गर्नु । त्यसबाहेक उनी आयुर्वेद कूटनीति, संस्कृतका सन्दर्भसामग्री र पूर्वीय दर्शन परम्पराका सिद्धान्तमा जोड दिन्छन् । जस्तोः उनले पूर्वी र दक्षिणपूर्वी एसियामा बुद्धिज्मलाई समावेश गरी सांस्कृतिक कूटनीतिको सम्बन्ध राख्छन् । हिन्दुत्व त मुख्य पहिचान भयो नै ।मोदीले विदेश नीतिमा भारतलाई जसरी ‘विश्व गुरु’ को रूपमा प्रस्तुत गरेका छन्, त्यो अस्थिर विश्वलाई अध्यात्मिक र दार्शनिक अभिभावकत्व दिन सक्ने देशका रूपमा भनेका हुन् । यसभित्र भारतीय सभ्यतालाई पश्चिममा भौतिकवादको विकल्पका रूपमा अघि सार्ने प्रयास देखिन्छ । अर्को, सुन्दा अधिक धार्मिक सुनिने तर प्राचीन परम्परासँग साइनो भएको मुद्दा हिन्दु सभ्यताको पुनरागमन हो, जसलाई मोदीले हरेक बाह्य भ्रमणमा जोड्छन् । त्यसका उदाहरणका रूपमा अयोध्यामा राममन्दिरको स्थापना, प्राचीन मन्दिर र धार्मिक क्षेत्रको पुनःस्थापना । प्राचीन हिन्दु ग्रन्थ पढ्न आग्रह गर्नुका पछिको एउटै कारण हिन्दु पहिचानको नै पुनःस्थापना । मोदीले उपभोक्तवादको ठाउँमा अध्यात्मिक गहिराइ, व्यक्तिवादमाथि सामुदायिकता, पर्यावरणीय सन्तुलनमा जोड दिएका छन् ।उता, चीनमा त राष्ट्रपति सीले विश्व सभ्यता पहल नै घोषणा गरेका छन्, जसलाई चीनको सफ्टपावर कूटनीतिका रूपमा बुझ्नुपर्छ । चीन आफूलाई कन्फुसियसवाद–मार्क्सवादको स्वामित्वकर्ताका रूपमा लिन्छ । सीको ‘चिनियाँ राष्ट्रको महान् पुनर्जागरण’ को नाराको जरा नै चिनियाँ सभ्यतासँग जोडिन्छ । यसको आशय चीनको ऐतिहासिक गौरव फर्काउने, सांस्कृतिक दृष्टिले विश्वमाझ चीनलाई पुनः एक शक्तिशाली राष्ट्रका रूपमा प्रस्तुत गर्ने देखिन्छ । यो पुनर्जागरणले आधुनिक राष्ट्रवादलाई चिनियाँ सांस्कृतिक गौरवसँग समायोजन गर्छ । त्यसो त राष्ट्रपति सीले अघि सारेको बीआरआई नै चिनियाँ सभ्यता र त्यसको आदानप्रदानको पुनःस्थापनासँग सम्बन्धित छ । यो आर्थिक परियोजना मात्र अवश्य होइन । यसले प्राचीन रेशम मार्गको भाष्यलाई पुनःस्थापित गर्छ, जुन बेला चीन सभ्यता र सम्पर्कको विश्वकेन्द्र थियो ।त्यसैगरी, कन्फुसियस इन्स्टिच्युटमार्फत चीनले नरम कूटनीतिलाई प्रभावकारी रूपमा अघि बढाएको छ । १५० देशमा स्थापित यसले चिनियाँ संस्कृति र भाषालाई विश्वव्यापी रूपमा प्रवर्द्धन मात्र गर्दैन, कन्फुसियस मूल्य मान्यतालाई विस्तार गरिरहेको छ । जसभित्र सद्भाव, सामाजिक स्थायित्व र नैतिकताजस्ता आचरण पर्छन् । अर्को, चीनले बुद्धिजम र एसियाली पहिचानलाई पनि चिनियाँ दर्शनकै रूपमा अघि बढाएको छ । किनकि, चीनले विश्वका मुख्य बुद्धिस्ट फोरमहरूको आयोजना गर्छ । बुद्धिज्म यस्तो नरमशक्ति हो, जसले नेपाल, भारत र चीनलाई मात्र होइन, एसियालाई नै जोड्छ ।सीले चिनियाँ सभ्यतालाई पश्चिमा लिवरल डेमोक्रेसीको वैकल्पिक मोडलकै रूपमा विकास गर्दै छन्, त्यसका लागि उनले साथ लिएको आक्रामक सिद्धान्त हो– ‘साझा भाग्य, साझा विकास’ । संयुक्त राष्ट्रलगायतका बहुपक्षीय मञ्चहरूमा चीनले एसियाली मान्यता र मानवजातिका लागि साझा भविष्यलाई यसरी प्रवर्द्धन गरिरहेको छ । त्यसका लागि उसले इतिहासको पुनर्लेखन गर्दै छ । र, एसिया, अफ्रिका र ल्याटिन अमेरिकामा सभ्यतामार्फत चिनियाँ प्रभाव विस्तार गर्दै छ ।नेपाल पुलर, अन्त्यमा नेपालको सफ्टपावरको प्रसंग । चीन र भारतले जसरी आफ्ना सनातनी सभ्यतालाई ब्युँताउँदै वैश्विक व्यवस्था नै प्रभावित पार्न खोजिरहेका छन्, त्यसको बीचमा नेपाल पर्छ । नेपाल आफैं सभ्यतामूलक राष्ट्र पनि हो, जसले दक्षिणका बढी र उत्तरका केही सभ्यतासँग गहिरो सम्बन्ध राख्छ । दुईका भूगोलको बीचमा मात्र होइन, दुई सभ्यताको बीचमा हामी छौं । सभ्यताको कोणबाट हेर्दा भारत र चीनबीच द्वन्द्व कहीँकतै देखिँदैन, समन्वय र सद्भाव मात्र देखिन्छ । फेरि, गौतम बुद्धको देश, हिन्दु सभ्यताको आरम्भको देश, त्यसै पनि नेपालको सम्पत्ति नै सफ्टपावर हो । जसरी मोदी र सीले सभ्यताको पुनःस्थापना र त्यसमार्फत वैश्विक राजनीति र कूटनीतिमा हस्तक्षेप गर्दै छन्, नेपालले त्यसमा पनि सन्तुलित पुलको काम गर्छ । अब सभ्यताहरूको संघर्ष होइन, सभ्यताहरूको समन्वय र सहकार्य हुन्छ । र, त्यो एसियामा हुन्छ, भारत र चीनमा नै हुन्छ ।"
बर्खामा व्यथा नबनोस् बीपी राजमार्ग,"गत असोजको बर्खाले निम्त्याएको बाढीपहिरोले बगाएका बीपी राजमार्गअन्तर्गतका सडक खण्डको पुनर्निर्माण हुन नसक्दा आगामी बर्खामा यात्रुले जोखिम बेहोरेरै यात्रा गर्नुपर्ने भएको छ । सडक भत्किएका कारण आठ महिनायता खोला तथा अस्थायी सडकबाट सवारीसाधन वारपार हुनुपर्ने बाध्यता छ ।यस्तो अवस्था आफैंमा जोखिमपूर्ण हुन्छ । ठूलो बर्षा भएमा अस्थायी संरचना भत्किने, बगाउने, पहिरो खस्ने, बाढी आउने, गाडी चिप्लिने जस्ता कारणले दुर्घटनाको सम्भावना बढ्छ । सडक सम्पर्क टुटेको अवस्थामा यात्रुको बिचल्ली हुन सक्छ । यात्रा अवधि लम्बिन्छ । बर्खायाममा हरेकजसो सडक खण्डमा उस्तै समस्या हुने गरेको भए पनि असोजको बर्खाले राजधानी भित्रिने सबैजसो सडक, त्यसमा पनि बीपी राजमार्गमा बढी नै क्षति पुगेकाले सुरक्षित यात्राप्रति ढुक्क हुने स्थिति छैन ।सरकारले पनि समयमै पुनर्निर्माणमा ध्यान नदिएकाले जोखिम झनै बढेको छ । तसर्थ यात्रा गर्नुअघि यात्रु स्वयं अतिरिक्त सचेत हुनुपर्छ । सरकारले पनि सम्भावित जोखिम आकलन गरेर सडकको मर्मतदेखि यात्रुको सुरक्षासमेत सुनिश्चित हुने गरी पूर्वतयारीका कामलाई तीव्रता दिनुपर्छ ।असोजको बाढीपहिरोले चौकीडाँडा–बर्खेखोला खण्डको करिब १२ किमि सडकमा क्षति पुर्‍याएको थियो । सडक सम्पर्क टुटेका कारण यात्रु कैयौं दिनसम्म सडकमै अलपत्र परेका थिए । भोक–प्यासमै हिँडेर सुरक्षित ठाउँसम्म पुगेका थिए । बाढीपहिरोको दुई सातापछि मात्रै बीपी राजमार्ग एकतर्फी रूपमा सञ्चालनमा आउन सक्यो । थप मर्मतपछि धुलाम्य/हिलाम्य सडकमा जसोतसो यातायात सञ्चालन हुँदै आएको छ । तर सुरुवातदेखि नै पहिरो खसेर सडक अवरुद्ध हुने, गाडीमा क्षति पुग्ने, यात्रु घाइते हुने, गाडी चिप्लिने, पल्टिने जस्ता समस्या निरन्तर छन् ।जस्तो कि, बढी समस्या रहेको काभ्रेको चौकीडाँडामा बाढी र पहिरोले सडक भत्किएपछि त्यसैको मुन्तिर अस्थायी सडक बनाएर सवारीसाधन सञ्चालन गरिएको छ । पूर्वबाट काठमाडौं आउने सवारी यस खण्डमा उकालो चढ्दा चिप्लिने गरेका छन् । मंगलबार मात्र काँकडभिट्टाबाट भुइँकटहर लिएर काठमाडौं आउँदै गरेको भारतीय नम्बर प्लेटको पिकअप भ्यान पल्टिएको थियो ।असोजको बाढीपहिरोअघि बीपी राजमार्ग भएर दिनमा सात हजार हाराहारी साना–ठूला सवारीसाधन ओहोरदोहोर गर्थे । अहिले यो संख्या चार हजारमा झरेको छ । साउन–भदौमा दैनिक १५० वटा विद्युतीय सवारीसाधन गुड्ने भए पनि अहिले ९० हाराहारीमा गुड्छन् । खराब सडकमा गुडाउन कठिन हुने भएकाले कुनै बेला उत्साहित विद्युतीय सवारीसाधन यतिबेला शिथिल बनेको छ । काठमाडौंलाई मधेशसँग जोड्ने छोटो बाटो भएकाले पूर्व जाने सवारीसाधनका लागि बलियो विकल्पका रूपमा स्थापित भइसकेको बीपी राजमार्गले यात्रा अवधि पनि छोट्याएको थियो ।खुर्कोट जस्ता सहर बनेका थिए । यही राजमार्गलाई नै लक्षित गरेर होटल, रेस्टुरेन्टदेखि विद्युतीय चार्जिङ स्टेसनसम्ममा प्रशस्तै निजी लगानीसमेत भइसकेको छ । तर सडकको खराब अवस्थाले गर्दा उनीहरूको व्यापार व्यवसायदेखि रोजगारीसम्म प्रतिकूल असर परेको छ । यी सबै दृष्टान्तलाई ख्याल गरेर सरकारले सडकलाई पूर्वावस्थामै ल्याउन सक्रिय भूमिका खेल्ने अपेक्षा गरिएको थियो ।तर बीपी राजमार्ग बनाउँदा सहयोग गर्ने जापान सरकारले पुनर्निर्माणमा पनि सहयोग गर्ने अपेक्षा गर्दागर्दै महिनौं बित्यो । अन्ततः जापान अन्तर्राष्ट्रिय सहयोग नियोग (जाइका) ले ३.२ किलोमिटरको डालाबेंसी–बर्खेखोला खण्डमा मात्रै काम गर्ने सहमति भएको छ । जबकि, बाढीपहिरोले ठाउँ–ठाउँमा गरी करिब १२ किलोमिटर भत्काएको र २८ किलोमिटर पुनर्निर्माण गर्नुपर्नेछ ।यसबीचमा आफैं सडक बनाउने तयारीका लागि सडक विभागले बजेटका लागि भौतिक पूर्वाधार तथा यातायात मन्त्रालयमा र अर्थ मन्त्रालयमा पत्र पठाउँदा पठाउँदै केही महिना बितेको थियो । गत फागुनमा मात्रै बीपी राजमार्ग पुनर्निर्माणका लागि बजेट टुंगो लागेको थियो । जसमध्ये सिन्धुली खण्डका लागि १ अर्ब र काभ्रे खण्डका लागि साढे ७ अर्ब रुपैयाँ बजेट विनियोजन भएपछि ठेक्का प्रक्रिया अघि बढाइएको छ । तर तत्काल ठेक्का सम्झौता भइहाले पनि यसपालिको बर्खायाममा पुनर्निर्माण कार्य नहुने सडक डिभिजनले जनाएको छ ।यसको सार हो, यात्रुको सुरक्षित यात्राको विषय सरकारको प्राथमिकतामा पर्नै सकेन, जसले गर्दा पक्की सडक पुनर्निर्माणको काममा अग्रसर भएन । परिणामतः यात्रुले यसपालि बर्खायामभर डरैडरमा यात्रा गर्नुपर्ने भएको छ । यसबाट सरकार सडकको अवस्था चुस्त दुरुस्त राख्नुपर्ने दायित्वप्रति हेलचेक््रयाइँ र नागरिकको सुरक्षाप्रति असंवेदनशील रहेको ठहर्छ ।सडक तथा पुलजस्ता संरचना निर्माण गर्दा प्राकृतिक प्रकोपको पूर्वआकलन गरेर गुणस्तर सुनिश्चित गरिएको पाइँदैन । जसले गर्दा ठूलो बर्खामा नेपालका प्रायः सडकमा पहिरो खस्ने, भत्किने, पुल भासिने जस्ता समस्या निम्तिन्छन् । त्यसैले मनसुन सुरु भएपछि सडकमार्गबाट यात्रा गर्नु सधैं जोखिमपूर्ण छ । असोजको बाढीपछि भने पहाडी भेगका प्रायः सडकको गुणस्तर थप खस्किएको विश्लेषण हुने गरेको छ । यस वर्षको मनसुनमा सरदरभन्दा बढी नै पानी पर्ने आकलन भएकाले पनि त्यतिबेला क्षति पुगेका वा गुणस्तर खस्किएका सडकको अवस्था झनै बिग्रिने चिन्ता छ ।यस्तो अवस्थामा यात्रुले थप दुःख पाउनुपर्ने हुन सक्छ । त्यसैले प्रथमतः यात्रुले नै मौसम तथा सडकको अवस्थाबारे पूर्वजानकारी लिएर मात्रै यात्रा गर्नु वाञ्छनीय हुन्छ । सरकारले पनि उचित सूचना तथा ‘अपडेट’ यात्रुसमक्ष पुर्‍याउन आफ्ना संयन्त्रलाई सक्रिय बनाउनुपर्छ ।साथसाथै, सडक अवरुद्ध भएमा तत्काल खुलाउन, मर्मत गर्न, अलपत्र यात्रुको उद्धार गर्न, सवारीसाधनलाई सुरक्षित स्थानमा लैजान सरकारले समन्वयकारी संरचना बनाइराख्नुपर्छ । आवश्यक जनशक्ति र उपकरण सुनिश्चित गर्नुपर्छ । समय छँदै सडक पुनर्निर्माणलाई प्राथमिकता नदिएको सरकारले आगामी दिनमा सडकको अवरोध हटाउन र यात्रुको उद्धार गर्नसमेत चुक्यो भने क्षम्य हुने छैन ।"
सोमपाल र गुल्सन अभ्यासका क्रममा घाइते,"काठमाडौँ — अभ्यासका क्रममा घाइते भएपछि सोमपाल कामी र गुल्सन झाले आईसीसी विश्वकप लिग-२ अन्तर्गत नेदरल्यान्ड्सविरुद्धको आजको खेल गुमाएका छन् ।'सोमपाल र गुल्सन अभ्यासका क्रममा घाइते भएकाले उनीहरुले आजको खेल तथा ट्वान्टी-२० अन्तर्राष्ट्रिय त्रिकोणीय सिरिजका सम्पूर्ण खेल गुमाउने छन्,' नेपाल क्रिकेट सङ्घ (क्यान) का प्रवक्ता छुम्बी लामाद्वारा आज जारी विज्ञप्तिमा उल्लेख छ ।सोमपालको दायाँ हात तथा गुल्सनको घुँडामा चोट लागेका कारण चिकित्सकको परामर्शपश्चात नेदरल्यान्ड्सविरुद्धको खेल र ट्वान्टी-२० आई त्रिकोणीय श्रृङ्खलाका सम्पूर्ण खेलमासमेत सहभागी हुन नसक्ने विज्ञप्तिमा जनाइएको छ ।"
"नेदरल्यान्ड्सको टस, नेपाल ब्याटिङमा","(डन्डी, स्कटल्यान्ड) — नेदरल्यान्ड्सले विश्वकप क्रिकेट लिग–२ मा नेपालविरुद्ध पहिला फिल्डिङ गर्ने भएको छ । नेदरल्यान्ड्सका कप्तान स्कट इडवार्डसले डन्डीको फोर्टहिलमा टस जितेर नेपाललाई ब्याटिङका लागि बोलाएका हुन् ।नेपाली टोलीमा तीन परिवर्तन गरिएको छ । चोटका कारण सोमपाल कामी र गुलशन झा खेलिरहेका छैनन् । सोमपाललाई स्कटल्यान्डविरुद्धको खेलमा ब्याटिङका क्रममा बाउन्सर बलले कुहिनामा चोट लागेको थियो । गुलशनलाई घुँडामा चोट लागेको छ । यी दुवैले अर्को साता ग्लास्गोमा सुरु हुने तीनदेशीय ट्वान्टी २० शृंखलासमेत गुमाउने भएका छन् ।सोमपाल र गुलशनको स्थानमा नन्दन यादव र बसिर अहमदलाई खेलाइएको छ । दाहिने हाते तीव्र बलर नन्दनले एकदिवसीय अन्तर्राष्ट्रियमा डेब्यु गर्न लागेका हुन् । त्यस्तै ठूलो स्कोर बनाउन नसकेका ओपनर एवं विकेटकिपर आसिफ शेखको स्थानमा अनिल साहलाई खेलाइएको छ ।नेदरल्यान्ड्सका कप्तान इडवार्डस टोलीमा फर्किएका हुन् । नेपालविरुद्धको पहिलो खेलमा उनी ब्याटिङका क्रममा घाइते भएका थिए । उनले विक्रमजित सिंहको स्थान लिनेछन् । नेपालले पहिलो खेलमा आरिफ शेखको ७८ रनमा नेदरल्यान्ड्सलाई ५ विकेटले पराजित गरेको थियो ।यस शृंखलाका ३ खेलमा नेपालले २ मा विजय हात पारेको छ । स्कटल्यान्डको यस लिग २ मा दुवै खेल हारेको नेदरल्यान्ड्स लगातार तेस्रो खेलमा पराजित भइसकेको छ ।लिग २ मा नेदरल्यान्ड्स २२ खेलमा २६ अंक जोडी दोस्रो स्थानमा छ । १४ खेलमा नेपालले १० अंक जोडेको छ । आठ राष्ट्र सहभागी लिग २ को शीर्ष चार टोली विश्वकप छनोटमा पुग्नेछन् ।"
सामुदायिकस्तरमा दिइने फुटबल प्रशिक्षक तालिम तानसेनमा सम्पन्न,"पाल्पा — फुटबल प्रशिक्षणमा अवसर खोज्नेहरूका लागि पाल्पा जिल्ला फुटबल संघले तानसेनमा सामुदायिकस्तरमा दिइने फुटबल प्रशिक्षक तालिम सम्पन्न गरेको छ । चार दिनसम्म चलेको प्रशिक्षक तालिम पाल्पामै पहिलो पटक आयोजना गरेको हो ।अखिल नेपाल फुटबल संघको प्राविधिक तथा तानसेन नगरपालिकाको आर्थिक सहयोगमा सम्पन्न प्रशिक्षणमा ११ जिल्लाका ४४ जना खेलाडीको सहभागिता रहेको थियो । प्रशिक्षणमा सैद्धान्तिक र व्यवहारिक ज्ञान दिइएको आयोजकले जनाए । काभ्रेपलाञ्चोक, ललितपुर, गुल्मी, कैलाली, पाल्पा, चितवन, बारा, काठमाडौँ, नवलपरासी, दाङ, रुपन्देही जिल्लाबाट प्रशिक्षणमा सहभागी थिए ।अखिल नेपाल फुटबल संघका आधारभूतस्तरको खेलकुद शिक्षा विभागीय प्रमुख पंकज शाही र एन्फाका तालिम तथा शिक्षा कार्यक्रमका प्रमुख प्रशिक्षक संजित सिंहले प्रशिक्षण दिएका हुन् । प्रशिक्षार्थीहरूलाई फुटबल प्रशिक्षकको नैतिक, प्राविधिक, व्यवहारिक, सैद्धान्तिक र महत्त्वपूर्ण प्राविधिक विषयमा प्रशिक्षण दिएका थिए । चार दिनसम्म सिकेको सीपको सैद्धान्तिक साथै व्यवहारिक अभ्यासका साथै लिखित परीक्षासमेत लिइएको पाल्पा जिल्ला फुटबल संघका अध्यक्ष प्रणय वीरजंग राणाले बताए ।कुशल प्रशिक्षक बन्न चाहनेहरूका लागि पहिलो खुड्किलोका रूपमा सामुदायिकस्तरमा आधारभूत तहको प्रशिक्षक तालिम आयोजना गरिएको हो । तालिममा सिकेका र जानेका विषयलाई मैदानसम्म पुगेर सही रूपमा व्यवहारमा उतार्न प्रशिक्षार्थीहरूलाई तालिममा सहभागिता प्रमाणपत्र प्रदान गर्दै नगरप्रमुख सन्तोषलाल श्रेष्ठले आग्रह गरे ।एन्फाका तालिम तथा शिक्षा कार्यक्रमका प्रमुख प्रशिक्षक संजित सिंहले यस्तो प्रशिक्षण नेपालमा सम्पन्न भएको ५० औं कोच कोर्स भएको बताए । बाहिर जिल्लाबाट सहभागिता जनाएका प्रशिक्षकहरूले आ–आफ्नो स्थानबाट खेलाडी उत्पादनमा महत्त्वपूर्ण योगदान दिनुपर्ने बताए ।प्रशिक्षणमा सहभागी तेजेन्द्रकुमार थापाले पहिलो पटक ‘डि’ लेबलको तालिम भएको र आगामी दिनमा ‘सी’, ‘बी’ लेबलको समेत तालिम आवश्यक रहेको बताए । प्रशिक्षणमा सिकेको ज्ञान, सीप र दक्षतालाई व्यवहारमा उतार्दै नयाँ खेलाडी उत्पादनमा सहयोग पुग्ने सहभागी प्रशिक्षार्थी कृष्ण सारुले बताए ।फुटबल प्रशिक्षण सम्बन्धी कतिपय नजानेका विषयको जानकारी लिने अवसर मिलेको कार्यक्रम संयोजक तथा पाल्पा जिल्ला फुटबल संघका उपाध्यक्ष प्रज्जवल उदयले बताए । जिल्लामा राखेको यस किसिमका कोर्सले खेलाडी तथा प्रशिक्षकहरूमा फुटबलप्रति अझ आकर्षण बढ्ने प्रचार संयोजक करण चित्रकारले बताए ।"
कोशी प्रदेशस्तरीय राष्ट्रपति रनिङशिल्डबाट ताप्लेजुङका चार खेलाडि राष्ट्रिय प्रतियोगिताका लागि छानिए,"ताप्लेजुङ — विराटनगरमा सम्पन्न कोशी प्रदेश स्तरीय राष्ट्रपति रनिङशिल्ड प्रतियोगिताबाट ताप्लेजुङका चार खेलाडी राष्ट्रिय प्रतियोगिताका लागि छनोट भएका छन् ।जिल्ला खेलकुद विकास समिति ताप्लेजुङका अनुसार एथलेटिक्स तर्फको तीन हजार मिटर र आठ सय मिटर दौड तथा कबड्डी र भलिबल प्रतियोगिताका लागि छनोट भएका हुन् ।छनोट हुनेमा मैवाखोला गाउँपालिकाका दुई, फुङलिङ नगरपालिका र मेरिङदेन गाउँपालिकाका एक एकजना खेलाडी रहेको जिल्ला खेलकुद विकास समिति ताप्लेजुङका अध्यक्ष नरेन्द्र मावो गणेशले जानकारी दिए ।मावोका अनुसार तीन हजार मिटर दौडमा मैवाखोलाका समिरले कोशी प्रदेश स्तरीय प्रतियोगितामा स्वर्ण जिते भने उनै समिरले १५ सय मिटरमा भने रजत पदकमा चिक्त बुझाउनुपर्‍यो । राष्ट्रिय प्रतियोगिताको तीन हजार मिटर दौडका लागि उनी कोशी प्रदेशबाट छनोट भए ।कवड्डी प्रतियोगिताका लागि पनि मैवाखोलाकै मनिता तामाङ राष्ट्रिय प्रतियोगिताका लागि छनोट भएकी छन् । आठसय र चार सय मिटर गरी दुई विधामा रजत पदक जितेका फुङलिङ नगरपालिकाका सविन विश्वकर्मा पनि राष्ट्रिय प्रतियोगिताका लागि छनोट भएका छन् ।उनले राष्ट्रिय प्रतियोगितामा एउटा विधावाट प्रतिस्पर्धा गर्न सक्ने अध्यक्ष मावो बताउँछन् । भलिबल प्रतियोगिताका लागि मेरिङदेन गाउपालिकाका कैलाश लिम्बू छनोट भएका छन् ।कैलाश लिब्रो खेलाडी हुन् । राष्ट्रिय प्रतियोगिताका लागि छनोट भएका खेलाडीलाई विराटनगरबाटै काठमाडौं पठाइएको र बाँकी खेलाडी जिल्ला फर्किएको जिल्ला खेलकुद विकास समितिका अधिकृत यज्ञनिधि पौडेल बताउँछन् । राष्ट्रिय प्रतियोगिता जेठ २८ देखि ३० गतेसम्म काठमाण्डौंमा हुँदै छ ।छ वटा विधामा प्रतिस्पर्धा गरेको ताप्लेजुङले एक स्वर्ण, छ रजत र चार कास्यसहित ११ पदक जितेर फर्किएको छ । अध्यक्ष मावोका अनुसार एथलेटिक्स तर्फको स्वर्ण समिरले जितेका हुन् भने १५ सय मिटरको रजत पनि उनैले जितेर दुई पदक भित्र्याए । सविनले चार सय र आठ सय मिटर दौडमा दुईवटा रजत जिते ।त्रिपलजंगमा राजन विश्वकर्मा, तेक्वान्दो ५२ केजीमा मिङमा फुटि शेर्पा, उसु ४२ केजी सान्सोमा मौषम लिम्बूले ताप्लेजुङका लागि रजत पदक भित्र्याए । कास्य पदक जित्नेमा तेक्वान्दो पुन्से अन्तगर्त भेनाइन शेर्पा, सितेरियो कराते कातामा सुहाङ लिम्बू, ४५ केजी उसुमा सरोज लिम्बू र दावा शेर्पा रहेको खेलकुद विकास समितिले जनाएको छ । प्रतियोगिता जेठ २४ देखि २६ गतेसम्म विराटनगरमा भएको थियो ।"
नेपालसामु पीडा भुलाउने अवसर,"डन्डी, स्कटल्यान्ड — पछाडि फर्केर हेर्दा कहिलेकाहीं असाध्यै पीडा हुने गर्छ । नेपाली क्रिकेटका लागि अझ स्कटल्यान्डविरुद्ध आइतबार खेलको खेल सम्झिने मात्र हो भने मन कटक्क खान्छ । किनभने विश्वकप क्रिकेट लिग–२ मा स्कटल्यान्डले नेपाललाई अन्तिम बलसम्मको प्रतिस्पर्धामा २ रनले पराजित गरेको थियो ।३ सय २४ रनको विशाल लक्ष्य पाएको नेपाल डन्डीको फोर्टहिलमा पूरा ५० ओभर खेलेर ३ सय २१ रनमा अलआउट भयो । माथिल्लोक्रमका ब्याटर भीम सार्की उक्त पीडा सुनाउँदै नेपालले उक्त खेलबाट धेरै सकारात्मक कुरा लिन सक्ने बताउँछन् । उनले त्यो खेलमा नेपालका लागि सर्वाधिक ७३ रन बनाएका थिए ।‘यति नजिक पुगेर हार्नु दुखद हो तर अर्को खेलका लागि यो सकारात्मक सन्देश हो, विदेशी भूमिमा आएर हामीले विजय लक्ष्यका लागि यति ठूलो रन बनाउन सकेका छौं । सिक्नुपर्ने पक्षहरू यो खेलले दिएको छ,’ भीमले स्कटल्यान्डसँग अन्तिम बलमा पाएको पीडापछि भने ।उनले देखेको यो सकारात्मक पक्ष नेपाललाई मंगलबार नेदरल्यान्ड्सविरुद्ध हुने खेलमा काम लाग्न सक्छ । स्कटल्यान्ड यात्राको लिग २ मा नेपालको यो अन्तिम खेल हो । नेपालले पहिलो दुई खेलमा क्रमशः स्कटल्यान्डलाई १ विकेट र नेदरल्यान्ड्सलाई ५ विकेटले पराजित गरेको थियो । स्कटल्यान्डसँग दोस्रो खेलमा आइतबार २ रनको हारेपछि नेपालको लगातार विजय यात्रा रोकिएको थियो ।उच्च नतिजासहित नेपालले यस लिग २ को शृंखला टुंग्याउने हो भने माथिल्लो क्रमको ब्याटिङ र बलिङमा धेरै सुधार गर्नुपर्ने हुन्छ । स्कटल्यान्डसँगका दुवै खेलमा नेपाली बलरहरू लयभन्दा धेरै बाहिर देखिए । तीन खेल खेलिसक्दा ब्याटिङमा आसिफ शेख र कप्तान रोहित पौडेलले अझै ठूलो इनिङ्स खेल्न बाँकी छ ।नेदरल्यान्ड्स टोलीमा कप्तान स्कट इडवार्डस फर्किन सक्छन् । नेपालविरुद्धको खेलमा ब्याटिङका क्रममा उनी घाइते भएका थिए । उनले उक्त खेलमा ७१ बलमा ४६ रन बनाएका थिए । तर, घाइते भएको अवस्थामा उनको विकेटकिपिङ जिम्मेवारी नोह क्रोजले लिएका थिए । इड्वार्डसले त्यसपछि स्कटल्यान्डसँगको खेल पनि गुमाएका थिए ।इडवार्डसको स्थानमा डच टोलीको कप्तानी गरिरहेका म्याक्स ओ’डड आफ्नो टोलीले कन्डिसनमा चाँडो घुलमिल गर्न नसक्दा राम्रो खेल्न नसकेको बताउँछन् । स्कटल्यान्डविरुद्ध राम्रो गर्न नसकेको नेपालले उत्कृष्ट बलिङ गर्दै नेदरल्यान्ड्सलाई ४९.१ ओभरमा २५ रनमा अलआउट गरेको थियो । आरिफ शेखले ७८ रन बनाएपछि नेपालले ७८.१ ओभरमा लक्ष्य पूरा गरेको थियो ।स्कटल्यान्ड आउनुअघि लिग २ को पुछारमा रहे पनि नेपाल बलियो टोली भएको म्याक्स बताउँछन् । अलराउन्डर बास डे लिड काउन्टी क्रिकेट टोली डरहमसँग अनुबन्ध रहेका कारण स्कटल्यान्ड भ्रमणमा उपलब्ध नहुँदा नेदरल्यान्ड्स कमजोर बनेको छ ।सन् २०१४ को विश्वकप छनोटयता नेदरल्यान्ड्स नतिजाको हिसाबमा सबैभन्दा कमजोर बनेको छ । नेदरल्यान्ड्सले उक्त विश्वकप छनोट सातौं स्थानमा रहेर टुंग्याएपछि एकदिवसीय अन्तर्राष्ट्रिय मान्यता गुमाएको थियो । नेपाल उक्त यात्रामा नवौं भएको थियो ।यद्यपि लिग २ मा नेदरल्यान्ड्स २२ खेलमा २६ अंक जोड्दै दोस्रो स्थानमा छ । १४ खेलमा नेपालले १० अंक जोडेको छ । आठ राष्ट्र सहभागी लिग २ को शीर्ष चार टोली विश्वकप छनोटमा पुग्ने छन् ।नेपाल र स्कटल्यान्डबीचको प्रतिस्पर्धा एसोसिएट क्रिकेटमा पछिल्लो समय निकै उच्च हुन थालेको छ । अधिकांश खेलहरू अन्तिम ओभर हुँदै अन्तिम बलसम्म पुगेर झिनो अन्तरमा टुंगिने गरेको छ । यसले एसोसिएट क्रिकेट साखलाई अझ उच्च बनाएको विश्लेषण गर्नेहरू पनि धेरै छन् ।स्कटल्यान्डमा भ्रमणमा रहेको नेपालले विश्वकप क्रिकेट लिग–२ शृंखलामा घरेलु टोलीविरुद्ध खेलेको खेल तीव्र प्रतिस्पर्धाको उचाइमा थियो । डन्डीमा अन्तिम बलको प्रतिस्पर्धामा एक खेलमा नेपाल र अर्को खेलमा स्कटल्यान्डले नतिजा पल्टाउन सफल भए । नेपालले पहिलो खेल अन्तिम बलमा १ विकेटले जितेको थियो भने दोस्रो खेलमा २ रनको हार बेहोरेको थियो । नेपाल र स्कटल्यान्डबीच भएका केही तीव्र प्रतिस्पर्धा यस्ता छन् :नेपाललाई अन्तिम बलको पीडाडन्डी, ८ जुन २०२५कप्तान रिची बेरिङ्टनले १ सय २ रन बनाएपछि टस जितेर ब्याटिङ रोजेको स्कटल्यान्डले निर्धारित ५० ओभरमा ६ विकेट गुमाई ३ सय २३ रन बनायो । स्कटल्यान्ड यो स्कोरमा पुग्न उनको सानदार ब्याटिङसँगै नेपालको कमजोर फिल्डिङ पनि उत्तिकै जिम्मेवार रह्यो । साथै डेथ ओभरमा नेपालको बलिङ निकै फितलो बनेको थियो । स्कटल्यान्डले अन्तिम १० ओभरमा १ विकेटमात्र गुमाएर १ सय २३ रन जोडेको थियो । माइकल लिस्क १४ रनमा हुँदा सोमपाल कामीले सामान्य क्याच छाडेका थिए । उनै लिस्कले ६२ बलमा ९६ रन बनाउनेक्रममा १२ चौका र ३ चौका प्रहार गरे ।भीम सार्की, दीपेन्द्रसिंह ऐरी र सोमपाल कामीको अर्धशतकमा नेपालले ४९ ओभरमा ३ सय १७ रन बनाइसकेको थियो । यो नेपालले एकदिवसीय अन्तर्राष्ट्रियमा उच्च स्कोर बनाएको हो । अन्तिम ओभरमा नेपाललाई जितनिम्ति ७ रन आवश्यक थियो, क्रिजमा करण केसी र सन्दीप लामिछाने थिए । बलिङमा थिए ‘लोकल ब्वाइ’ साफ्यान सरिफ । उनी आफ्नो पहिलो ४ ओभरमा ३५ रन दिएर निकै महँगा बनिसकेका थिए । तर यहाँको विकेटलाई राम्रोसँग बुझ्ने भएर होला सायद स्कटल्यान्डले उनलाई अन्तिम ओभर बलिङ दिएको थियो । अन्तिम ओभरको पहिलो बलमा करणले २ रन लिए पनि तेस्रो बलमा ठूलो शट हान्दा आउट भए । अन्तिम बलमा नेपाललाई जितनिम्ति ३ रन चाहिँदा सरिफले ललित राजवंशीलाई बोल्ड गरी नाटकीय हिसाबमा स्कटल्यान्डलाई २ रनको जित दिलाए ।करणको इनिङ्स र अविश्वसनीय जितडन्डी, २ जुन २०२५स्कटल्यान्डले लिग २ को प्रतिस्पर्धामा पहिला ब्याटिङ गर्दै निर्धारित ५० ओभरमा ७ विकेट गुमाई २ सय ९६ रन बनाएको थियो । चार्ली टिएर ७२ बलमा ८० र फिन्ले म्याकक्रिएथले ६७ बलमा ५५ रन बनाएपछि स्कटल्यान्डले नेपालले विशाल लक्ष्य तेर्स्याएको थियो ।करण केसीले असाधारण ब्याटिङ प्रदर्शन गर्दै ४१ बलमा ३ चौका र ४ छक्का प्रहार गरी अविजित ६५ रन बनाएपछि नेपाल अन्तिम बलमा लक्ष्य पूरा गर्दै एकदिवसीय अन्तर्राष्ट्रियमा सबैभन्दा ठूलो विजय लक्ष्य पछ्याउन सफल भयो । करणले अन्तिम ओभरको चौथो र पाँचौं बलमा २–२ रन जोडेपछि नेपाललाई अन्तिम बलमा १ रन बनाउनुपर्ने समीकरण बनेको थियो । अन्तिम बलमा स्ट्राइक एन्डमा रिजन ढकाललाई लेग अम्पायरले रनआउट दिए पनि मुख्य अम्पायरले लेग साइडमा गएको त्यो बललाई वाइड दिएपछि नेपाल अविश्वसनीय हिसाबमा खेल जित्न सफल भयो ।नेपालको पहिलो ‘क्लिन स्विप’कीर्तिपुर, फेब्रुअरी २१, २०२३स्कटल्यान्ड लिग २ को विजेता बनिसकेको थियो । शृंखलाको अन्तिम खेलमा जर्ज मुन्सीले ५० बलमा ६० रन बनाए पनि टोली ४६.१ ओभरमा २ सय १२ रनमा अलआउट भयो । नेपाली बलरहरूले आफ्नो जिम्मेवारी पूरा गरिसकेको अवस्थामा अब पालो ब्याटिङको थियो ।तर ३२ औं ओभरमा नेपालले १ सय ३८ रन बनाउँदा ८ विकेट गुमाइसकेको थियो । रोहित पौडेलले यहींबाट आफ्नो परिपक्व भूमिका देखाए । उनले १ सय १ बलमा अविजित ९५ रन बनाएपछि नेपालले ४४.१ ओभरमा लक्ष्य पूरा गर्दै लिग २ को शृंखला पहिलो पटक ‘क्लिन स्विप’ गरेको थियो ।साफ्यान सरिफको बलमा विजयी चौका प्रहार गरेपछि रोहितले आफ्नो मसल्स देखाउँदै गर्जिएर सेलेब्रेसन गरेका थिए । रोहितले यसलाई आफ्नो खेलजीवनको उत्कृष्ट इनिङ्स मान्दै आएका छन् । रोहितले करण केसीसँग नवौं विकेटमा ७५ रनको अविजित साझेदारी गरेका थिए । बलिङमा ३ विकेट लिएका करणले ब्याटिङमा पुनः अर्को उपयोगी इनिङ्स खेले । करणले ३७ बलमा २ चौका र १ छक्कासहित ३१ रन बनाए ।अन्तिम ओभरको हारऐर, जुलाई २९, २०१५स्कटल्यान्ड र उत्तरी आयरल्यान्डमा भएको ट्वान्टी–२० विश्वकप छनोटको निराशाजनक प्रदर्शनपछि नेपालले विश्व क्रिकेट लिग च्याम्पियनसिपमा स्कटल्यान्डविरुद्ध दुई खेल खेलेको थियो । स्थानीय स्कटिस कन्डिसनमा खेल्न नेपालका लागि त्यति सजिलो थिएन । वर्षाका कारण ३६ ओभरमा छोट्याइएको खेलमा स्कटल्यान्डले कप्तान प्रेस्टन मोमसेनको ७८ रनमा ७ विकेट गुमाई २ सय ३५ रन बनायो । कोन डी ल्याङ्गेले ४१ बलमा ४ चौका र २ छक्कासहित अविजित ५५ रन बनाएपछि स्कटल्यान्ड मजबुत बनेको थियो ।महेश क्षेत्रीलाई २१ र ज्ञानेन्द्र मल्ललाई १८ रनमा गुमाए पनि अनिल मण्डल र कप्तान पारस खड्काको अविश्वसनीय ब्याटिङपछि नेपाल विजय नजिक पुगेको थियो । पारसले ५५ बलमा ४ चौका र २ छक्कासहित ७० रन बनाए । उनी र शरद भेषावकर लगातार बलमा आउट भए । अनिलले १ सय रन बनाए । त्यसका लागि उनले ९३ बल खेल्दै ९ चौका र १ छक्का प्रहार गरे । तर अन्तिम २ ओभरमा २५ रन बनाउन नसक्दा नेपालले ३ रनको हार बेहोर्नुपर्‍यो । अन्तिम ओभरमा नेपालले विजयनिम्ति १७ रन बनाउनुपर्ने थियो । सो ओभरको पहिलो बलमै अनिललाई आउट गरेका साफ्यान सरिफले १३ रनमात्र खर्चेपछि नेपालले ५ विकेट गुमाई २ सय ३२ रनमात्र बनाउन सक्यो ।"
स्कटल्यान्ड र नेपालबीच ‘क्लोज इनकाउन्टर’,"डन्डी, स्कटल्यान्ड — नेपाल र स्कटल्यान्डबीचको प्रतिस्पर्धा एसोसिएट क्रिकेटमा पछिल्लो समय निकै उच्च हुन थालेको छ । अधिकांश खेलहरू अन्तिम ओभर हुँदै अन्तिम बलसम्म पुगेर झिनो अन्तरमा टुंगिने गरेको छ । यसले एसोसिएट क्रिकेट साखलाई अझ उच्च बनाएको विश्लेषण गर्नेहरू पनि धेरै छन् ।स्कटल्यान्डमा भ्रमणमा रहेको नेपालले विश्वकप क्रिकेट लिग–२ शृंखलामा घरेलु टोलीविरुद्ध खेलेको खेल तीव्र प्रतिस्पर्धाको उचाइमा थियो । डन्डीमा अन्तिम बलको प्रतिस्पर्धामा एक खेलमा नेपाल र अर्को खेलमा स्कटल्यान्डले नतिजा पल्टाउन सफल भए । नेपालले पहिलो खेल अन्तिम बलमा १ विकेटले जितेको थियो भने दोस्रो खेलमा २ रनको हार बेहोरेको थियो । नेपाल र स्कटल्यान्डबीच भएका केही तीव्र प्रतिस्पर्धा यस्ता छन् :नेपाललाई अन्तिम बलको पीडाडन्डी, ८ जुन २०२५कप्तान रिची बेरिङ्टनले १ सय २ रन बनाएपछि टस जितेर ब्याटिङ रोजेको स्कटल्यान्डले निर्धारित ५० ओभरमा ६ विकेट गुमाई ३ सय २३ रन बनायो । स्कटल्यान्ड यो स्कोरमा पुग्न उनको सानदार ब्याटिङसँगै नेपालको कमजोर फिल्डिङ पनि उत्तिकै जिम्मेवार रह्यो । साथै डेथ ओभरमा नेपालको बलिङ निकै फितलो बनेको थियो । स्कटल्यान्डले अन्तिम १० ओभरमा १ विकेटमात्र गुमाएर १ सय २३ रन जोडेको थियो । माइकल लिस्क १४ रनमा हुँदा सोमपाल कामीले सामान्य क्याच छाडेका थिए । उनै लिस्कले ६२ बलमा ९६ रन बनाउनेक्रममा १२ चौका र ३ चौका प्रहार गरे ।भीम सार्की, दीपेन्द्रसिंह ऐरी र सोमपाल कामीको अर्धशतकमा नेपालले ४९ ओभरमा ३ सय १७ रन बनाइसकेको थियो । यो नेपालले एकदिवसीय अन्तर्राष्ट्रियमा उच्च स्कोर बनाएको हो । अन्तिम ओभरमा नेपाललाई जितनिम्ति ७ रन आवश्यक थियो, क्रिजमा करण केसी र सन्दीप लामिछाने थिए । बलिङमा थिए ‘लोकल ब्वाइ’ साफ्यान सरिफ । उनी आफ्नो पहिलो ४ ओभरमा ३५ रन दिएर निकै महँगा बनिसकेका थिए । तर यहाँको विकेटलाई राम्रोसँग बुझ्ने भएर होला सायद स्कटल्यान्डले उनलाई अन्तिम ओभर बलिङ दिएको थियो । अन्तिम ओभरको पहिलो बलमा करणले २ रन लिए पनि तेस्रो बलमा ठूलो शट हान्दा आउट भए । अन्तिम बलमा नेपाललाई जितनिम्ति ३ रन चाहिँदा सरिफले ललित राजवंशीलाई बोल्ड गरी नाटकीय हिसाबमा स्कटल्यान्डलाई २ रनको जित दिलाए ।करणको इनिङ्स र अविश्वसनीय जितडन्डी, २ जुन २०२५स्कटल्यान्डले लिग २ को प्रतिस्पर्धामा पहिला ब्याटिङ गर्दै निर्धारित ५० ओभरमा ७ विकेट गुमाई २ सय ९६ रन बनाएको थियो । चार्ली टिएर ७२ बलमा ८० र फिन्ले म्याकक्रिएथले ६७ बलमा ५५ रन बनाएपछि स्कटल्यान्डले नेपालले विशाल लक्ष्य तेर्स्याएको थियो ।करण केसीले असाधारण ब्याटिङ प्रदर्शन गर्दै ४१ बलमा ३ चौका र ४ छक्का प्रहार गरी अविजित ६५ रन बनाएपछि नेपाल अन्तिम बलमा लक्ष्य पूरा गर्दै एकदिवसीय अन्तर्राष्ट्रियमा सबैभन्दा ठूलो विजय लक्ष्य पछ्याउन सफल भयो । करणले अन्तिम ओभरको चौथो र पाँचौं बलमा २–२ रन जोडेपछि नेपाललाई अन्तिम बलमा १ रन बनाउनुपर्ने समीकरण बनेको थियो । अन्तिम बलमा स्ट्राइक एन्डमा रिजन ढकाललाई लेग अम्पायरले रनआउट दिए पनि मुख्य अम्पायरले लेग साइडमा गएको त्यो बललाई वाइड दिएपछि नेपाल अविश्वसनीय हिसाबमा खेल जित्न सफल भयो ।नेपालको पहिलो ‘क्लिन स्विप’कीर्तिपुर, फेब्रुअरी २१, २०२३स्कटल्यान्ड लिग २ को विजेता बनिसकेको थियो । शृंखलाको अन्तिम खेलमा जर्ज मुन्सीले ५० बलमा ६० रन बनाए पनि टोली ४६.१ ओभरमा २ सय १२ रनमा अलआउट भयो । नेपाली बलरहरूले आफ्नो जिम्मेवारी पूरा गरिसकेको अवस्थामा अब पालो ब्याटिङको थियो ।तर ३२ औं ओभरमा नेपालले १ सय ३८ रन बनाउँदा ८ विकेट गुमाइसकेको थियो । रोहित पौडेलले यहींबाट आफ्नो परिपक्व भूमिका देखाए । उनले १ सय १ बलमा अविजित ९५ रन बनाएपछि नेपालले ४४.१ ओभरमा लक्ष्य पूरा गर्दै लिग २ को शृंखला पहिलो पटक ‘क्लिन स्विप’ गरेको थियो ।साफ्यान सरिफको बलमा विजयी चौका प्रहार गरेपछि रोहितले आफ्नो मसल्स देखाउँदै गर्जिएर सेलेब्रेसन गरेका थिए । रोहितले यसलाई आफ्नो खेलजीवनको उत्कृष्ट इनिङ्स मान्दै आएका छन् । रोहितले करण केसीसँग नवौं विकेटमा ७५ रनको अविजित साझेदारी गरेका थिए । बलिङमा ३ विकेट लिएका करणले ब्याटिङमा पुनः अर्को उपयोगी इनिङ्स खेले । करणले ३७ बलमा २ चौका र १ छक्कासहित ३१ रन बनाए ।अन्तिम ओभरको हारऐर, जुलाई २९, २०१५स्कटल्यान्ड र उत्तरी आयरल्यान्डमा भएको ट्वान्टी–२० विश्वकप छनोटको निराशाजनक प्रदर्शनपछि नेपालले विश्व क्रिकेट लिग च्याम्पियनसिपमा स्कटल्यान्डविरुद्ध दुई खेल खेलेको थियो । स्थानीय स्कटिस कन्डिसनमा खेल्न नेपालका लागि त्यति सजिलो थिएन । वर्षाका कारण ३६ ओभरमा छोट्याइएको खेलमा स्कटल्यान्डले कप्तान प्रेस्टन मोमसेनको ७८ रनमा ७ विकेट गुमाई २ सय ३५ रन बनायो । कोन डी ल्याङ्गेले ४१ बलमा ४ चौका र २ छक्कासहित अविजित ५५ रन बनाएपछि स्कटल्यान्ड मजबुत बनेको थियो ।महेश क्षेत्रीलाई २१ र ज्ञानेन्द्र मल्ललाई १८ रनमा गुमाए पनि अनिल मण्डल र कप्तान पारस खड्काको अविश्वसनीय ब्याटिङपछि नेपाल विजय नजिक पुगेको थियो । पारसले ५५ बलमा ४ चौका र २ छक्कासहित ७० रन बनाए । उनी र शरद भेषावकर लगातार बलमा आउट भए । अनिलले १ सय रन बनाए । त्यसका लागि उनले ९३ बल खेल्दै ९ चौका र १ छक्का प्रहार गरे । तर अन्तिम २ ओभरमा २५ रन बनाउन नसक्दा नेपालले ३ रनको हार बेहोर्नुपर्‍यो । अन्तिम ओभरमा नेपालले विजयनिम्ति १७ रन बनाउनुपर्ने थियो । सो ओभरको पहिलो बलमै अनिललाई आउट गरेका साफ्यान सरिफले १३ रनमात्र खर्चेपछि नेपालले ५ विकेट गुमाई २ सय ३२ रनमात्र बनाउन सक्यो ।"
वास्तविक परीक्षण लाओससँग,"काठमाडौँ — नेपाली राष्ट्रिय फुटबल टोलीका लागि भुटानपछि अर्को प्रिय प्रतिद्वन्द्वी हो, लाओस । यो यस्तो टिम हो, जसका विरुद्ध नेपालले अहिलेसम्म हार बेहोर्नुपरेको छैन । नेपाल र लाओसबीच अहिलेसम्म ६ खेल भएको छ । त्यसमध्ये नेपाल चारमा विजयी छ भने दुईमा बराबरी । त्यसमध्ये एक जित टाइब्रेकरमा पाएको हो ।नेपालले एएफसी एसिया कप छनोटको तेस्रो चरणमा मंगलबार यही लाओस टिमको सामना गर्दै छ । यो अवसर हुनेछ, यही प्रतिद्वन्द्वीमाथि दोहोर्‍याएर प्रभुत्व कायम राख्ने । खेल लाओसको राजधानी भ्यालेन्टाइनस्थित लाओ नेसनल रंगशालामा । खेल सुरु हुनेछ, नेपाली समयअनुसार साँझ पौने ६ बजे । तेस्रो चरणको छनोटमा नेपालको यो दोस्रो खेल हुनेछ ।यसअघि नेपाल मलेसियाविरुद्ध पराजित भएको थियो । यस्तोमा लाओसविरुद्ध प्राप्त हुने जितले नेपाली टोलीमा ‘फिल गुड’ फ्याक्टर फर्कन सक्नेछ । हारमा भने नेपाल स्तब्ध हुने निश्चित छ । नेपाल रहेको समूह ‘एफ’ मा भियतनाम पनि छ ।भियतनाम समूहको सबैभन्दा बलियो टिम हो । एउटै टिमले मात्र सन् २०२७ को एसिया कपमा प्रवेश पाउने छ ।भियतनाम बलियो र स्वाभाविक प्रत्याशी हो । बाँकी तीन टिमको लक्ष्य सक्दो राम्रो प्रदर्शन हुनेछ । यति हुँदाहुँदै पनि नेपाली टोलीका प्रशिक्षक म्याट रस नेपाली टिमले अन्तिम समयसम्म आफ्नो लडाईं कायम राख्नुपर्ने मान्छन् । यसबीच उनको नयाँ प्रतिक्रिया छ, ‘लाओसविरुद्धै खेलबाट मेरो वास्तविक परीक्षण हुनेछ ।’ रसले नेपाली टिमको मुख्य प्रशिक्षकको जिम्मेवारी लिएयता अहिलेसम्मको प्रदर्शन आशलाग्दो छ । उनको नेतृत्वमा नेपालले तीनपल्ट खेलेको छ । त्यसमा एक जित, एक बराबरी र एक हार रहेको छ । हार त मलेयिाविरुद्ध नै हो । मैत्रीपूर्ण खेलमा सिंगापुरविरुद्ध जित र हङकङविरुद्ध बराबरीले रस आफैं उत्साही हुनुपर्नेछ ।उनी भन्छन्, ‘हाम्रो लक्ष्य भनेकै लाओसलाई हराउनु हो । मलेसियाविरुद्धको खेलमा पनि हाम्रो प्रदर्शन खासै नराम्रो होइन, तर रणनीतिक रूपमा हामी कमजोर रह्यौं । हामीले यसका लागि तयारीमा पर्याप्त समय नै पाएनौं । यसमा मेरो पनि भुल होला । अहिले सिंगापुरविरुद्धको खेलपछि हामीले यो समस्या पनि धेरै हदसम्म समाधान गरेका छौं ।’‘सिंगापुरविरुद्धको खेलपछि प्रमाणित भएको छ, हामी माथिल्लो स्तरमा पनि राम्रो मात्र खेल्न सक्ने होइन, जित नै निकाल्न सक्छौं । अहिलेका टिममा हाम्रो आक्रमण राम्रो छ, यस्तै रक्षापंक्ति मजबुत छ । गोलरक्षण त उत्कृष्ट नै छ,’ उनी भन्छन, ‘हामीले आफ्नो प्रदर्शनमा सुधार कायम राख्नुपर्छ ।’ प्रशिक्षक रसले छनोटमा कुल १३ अंक बटुल्ने योजना बनाएका छन् ।सिंगापुर र हङकङविरुद्ध लयमा देखिएका कप्तान किरण लिम्बू भन्छन्, ‘हामी कुनै पनि टिमलाई कमजोर मान्ने पक्षमा छैनौं । सबैलाई सम्मान नै गर्छौं । मैले सुनेको छु, लाओस टिममा अहिले धेरै परिवर्तन भएको छ । हामीले पनि उनीहरूको खेलको विश्लेषण गरेका छौं । पक्कै पनि हाम्रो लक्ष्य भनेको जित नै हुनेछ ।’"
"तेस्रो शैलुङ अल्ट्रा रेस शनिबार, विजेताले लाख जित्ने","काठमाडौँ — सुनापति शैलुङ अल्ट्रा म्याराथन दौड समितिले शनिबार तेस्रो शैलुङ अल्ट्रा रेस आयोजना गर्ने भएको छ । रामेछापमा हुने प्रतियोगितामा महिला/पुरुष खुला ५५ किमि र ५ किमि दूरीको दौड हुनेछ । एथलेटिक्स परिवार नेपालको प्राविधिक सहयोगमा हुने दौडले सुनापति, खाँडादेवी र दारेम्भा शैलुङ गरी तीन गाउँपालिकालाई छुनेछ ।५५ किमिका महिला र पुरुषले समान पुरस्कारका रूपमा विजेताले १ लाख, उपविजेताले ५० हजार र तेस्रोले २५ हजार प्राप्त गर्ने आयोजक समितिका अध्यक्ष लालबहादुर मगरले बताए । चौथोले १० र पाँचौंले ५ हजार तथा छैटौंदेखि १०औं स्थानमा दौड पूरा गर्नेले जनही १ हजार पाउनेछन् । ५ किमि विजेताले १२ हजार, उपविजेताले ८ हजार र तेस्रो हुनेले ५ हजार रुपैयाँ पाउनेछन् । चौथो र पाँचौं स्थानका विजेताले क्रमशः ३ र २ हजार तथा छैटौंदेखि १०औं स्थानमा रहनेले जनही १ हजार पाउनेछन् ।प्रतियोगितामा राष्ट्रिय स्तरका अल्ट्रा धावकले भाग लिने एथलेटिक्स परिवारका अध्यक्ष राजन खत्रीले बताए ।दौड सुनापति–३ सादी डाँडाबाट सुरु भई सुनापति डाँडा, लहरे माने, भागे डाँडा, खाँडादेवी मन्दिर, गाल्पा भन्ज्याङ, अग्लेश्वर डाँडा, दोरम्बा बजार, सहिद पार्क, डाँडा कटेरी, घले डाँडा, दोरम्बा शैलुङमा पुगेर टुंगिनेछ ।प्रतियोगितामा सहभागिताका लागि स्थानीयले २ सय तथा बाहिरबाट जानेले १ हजार रुपैयाँ तिरेर नाम दर्ता गर्न सक्ने आयोजकले जनाएको छ । प्रतियोगितामा विदेशीसहित करिब १ सय ५० खेलाडी सहभागी हुने जनाइएको छ ।"
नागरिक उड्डयन र जनक शिक्षा क्वाटरफाइनलमा,"काठमाडौँ — नेपाल नागरिक उड्डयन प्राधिकरण ‘ए’ र जनक शिक्षा सामग्री केन्द्र १४ औं कर्मचारी खेलकुद प्रतियोगिताअन्तर्गत फुटसलको पुरुषतर्फ क्वाटरफाइनल पुगेका छन् । नागरिक उड्डयन समूह ‘सी’ को विजेता र जनक शिक्षा समूह उपविजेता भएर सोमबार क्वाटरफाइनलमा पुगेका हुन् ।ग्रान्डी स्पोर्ट्स सेन्टरमा नागरिक उड्डयनले नेपाल आयल निगमलाई २–१ र विद्युत् प्राधिकरणलाई २–० गोलले पराजित गर्‍यो । नागरिक उडड्यनले जनक शिक्षासँग १–१ गोलको बराबरी खेल्यो । जनक शिक्षाले विद्युतलाई २–१ गोलले हरायो भने आयल निगमसँग २–२ गोलको बराबरी खेल्यो ।काठमाडौं उपत्यका खानीपानी लिमिटेड, राष्ट्रिय वाणिज्य बैंक, नेपाल बैंक, नेपाल वायुसेवा निगम, कृषि विकास बैंक ‘ए’ र नागरिक लगानी कोष पनि क्वाटरफाइनलमा पुग्न सफल भएका छन् । पुरुषमा २० टिम सहभागी छन् ।कर्मचारी खेलकुद प्रतिष्ठान नेपाल (इसान) द्वारा आयोजित प्रतियोगिताको महिलातर्फ कृषि विकास बैंक शीर्ष स्थानमा छ । ५ टिम सहभागी राउन्ड रोबिन लिगमा कृषिले सर्वाधिक २ खेल जितेको छ । पुरुषमा शीर्ष तीन स्थान हात पार्नेले क्रमशः ५५ हजार, ३३ हजार र २२ हजार रुपैयाँ पुरस्कार हात पार्नेछन् । महिला विजेताले ३० हजार र उपविजेताले २० हजार पुरस्कार पाउनेछन् ।"
मार्भलस बन्यो स्कुल चेस च्याम्पियन,"काठमाडौँ — २० औं अन्नपूर्ण दोस्रो राष्ट्रिय स्कुल चेस च्याम्पियनसिपमा मार्भलस इंग्लिस स्कुलले च्याम्पियन ट्रफी जितेको छ । उमेर समूह यू–९, यू–११, यू–१३, यू–१३ वर्षमाथिका छात्र र छात्राबीच भएको प्रतियोगितामा मार्भलसले ४५ अंक जोडेर च्याम्पियन ट्रफी जितेको हो ।५ सय ५० विद्यार्थी खेलाडी सहभागी स्पर्धामा मनकामना विद्यालयले ४० अंकसहित दोस्रो र ३८ अंकसहित त्रियोग हाइस्कुल तेस्रो भए ।अन्नपूर्ण स्कुलमा चार दिन चलेको राष्ट्रिय प्रतियोगिता यू–१३ माथि छात्रमा काठमाडौं प्रज्ञाकुञ्जका कसिभ कार्की, भ्याली पब्लिकका अनमोल राई र डीएभी स्कुलका हर्षबर्धन राठी शीर्ष तीन स्थानमा विजयी भए । छात्रातर्फ मनकामनाकी प्रेसियस अधिकारी, सूर्योदय सेकेन्डरीकी अनन्य सैंजु र प्रज्ञाकुञ्जकी नेलिशा ओझा क्रमशः पहिलो, दोस्रो र तेस्रो भए ।१३ वर्षमुनि छात्रतर्फ एसियन पब्लिकका दिपन मैनाली, पाठशाला नेपालका ओस्कार पन्थी र मार्भलसका ब्रिज नन्दन झा तथा छात्रातर्फ मनकामनाकी मेघना अधिकारी, नितिन मेमोरियलका परियचा बोलाखा र त्रियोगकी परिधि खत्री क्रमशः पहिलो, दोस्रो र तेस्रो भए ।काठमाडौं महानगरपालिका–२७ का वडाध्यक्ष योगेश खड्काले विजेता विद्यालयलाई च्याम्पियन ट्रफी वितरण गरे । प्रतियोगिता नेपाल बुद्धिचाल महासंघ र अन्नपूर्ण स्कूलको संयुक्त आयोजना भएको हो ।"
यू-१४ राष्ट्रिय विद्यालय खेलकुद : टेबलटेनिसमा बागमती च्याम्पियन,"काठमाडौँ — लुम्बिनी प्रदेश ४ स्वर्ण पदक जित्दै यू–१४ राष्ट्रिय विद्यालय खेलकुदअन्तर्गत एथलेटिक्समा च्याम्पियन बनेको छ । कर्णाली प्रदेश २ स्वर्ण र ५ रजतसाथ दोस्रो भयो । गण्डकी प्रदेश र मधेश प्रदेश समान २ स्वर्ण, १ रजत र १ कांस्यसाथ संयुक्त तेस्रो भए । १२ स्वर्णका लागि प्रतिस्पर्धा भएकोमा बागमती र सुदूरपश्चिम प्रदेशले१–१ स्वर्ण जिते ।राष्ट्रिय खेलकुद परिषद् (राखेप) को आयोजनामा भएको प्रतियोगिताको दशरथ रंगशालामा सोमबार छात्र/छात्रामा ३–३ स्वर्णका लागि प्रतिस्पर्धा भएको थियो ।छात्र २०० मिटरमा गण्डकीका हेमराज चौधरी पहिलो भए । उनले २४.९ सेकेन्डमा दूरी पूरा गरे । मधेशका आयुश चौधरी दोस्रो र कोशीका नितेश भट्टराई तेस्रो भए । सोही स्पर्धाको छात्रामा लुम्बिनीकी अनुजा थारु चौधरी विजेता भइन् । अनुजाले ३१.४ सेकेन्ड खर्चिइन् । कोशीकी अस्मिता लाम्गाडे दोस्रो तथा मधेशकी वर्षा योञ्जन तेस्रो बने ।छात्र ८०० मिटर दौडमा बागमतीका हस्त सुनारले स्वर्ण जिते । उनले २ मिनेट ०७.४ सेकेन्ड निकाले । कर्णालीका विवेक बोगटीले रजत र कोशीका नितेश भट्टराईले कांस्य जिते । सोही दूरीको छात्रामा लुम्बिनीकी चाँदनी पासीले २ मिनेट ४७.३ सेकेन्डबाट स्वर्ण जितिन् । कोशीकी जुही राई दोस्रो र सुदूरपश्चिमकी रचना बोहरा तेस्रो भए ।छात्र ४ गुणा १ सय मिटर रिलेमा मधेश पहिलो, कोशी दोस्रो र गण्डकी तेस्रो स्थानमा रहे । छात्रामा लुम्बिनी, कर्णाली र कोशीले क्रमशः शीर्ष तीन स्थान हात पारे ।कोशी र बागमतीलाई बास्केटबल उपाधियू–१४ राष्ट्रिय विद्यालय खेलकुदअन्तर्गत थ्री बाइ थ्री बास्केटबलको उपाधि कोशी र बागमतीले जितेका छन् । कोशी छात्र र बागमती छात्रामा च्याम्पियन भए । राखेपको कोर्टमा भएको छात्र फाइनलमा कोशीले मधेशलाई १७–१२ स्कोरले पराजित गर्‍यो । लुम्बिनी तेस्रो भयो । छात्रा फाइनलमा बागमतीले कर्णालीलाई १५–३ स्कोरले हरायो । कोशी तेस्रो स्थानमा रह्यो ।टेबलटेनिसमा बागमतीको ‘क्लिन स्विप’यू–१४ राष्ट्रिय विद्यालय खेलकुदअन्तर्गत टेबलटेनिसको स्वर्णमा बागमतीले क्लिन स्विप गरेको छ । ४ स्पर्धा रहेको टेबलटेनिसमा सबै स्वर्णमा बागमतीले जित्यो ।लैनचौरस्थित राष्ट्रिय टेबलटेनिस प्रशिक्षण केन्द्रमा भएको सिंगल्सको छात्रमा आर्यन शाही र छात्रामा अर्सना महर्जन विजेता भए । फाइनलमा आर्यनले बागमतीकै अर्नव श्रेष्ठलाई ११–६, ११–७, ७–११, १४–१२ र अर्सनाले बागमतीकै साइरा शाक्यलाई ११–६, ११–९, ११–९ को सेटमा पराजित गरे । छात्रमा गण्डकीका सुगम पौडेल र कोशीका गौतम तामाङ तेस्रो भए । छात्रामा लुम्बिनीकी सोनम गुरुङ र बागमतीकी प्राज्ना महर्जन तेस्रो भए ।छात्र डबल्समा बागमतीका आर्यन र अर्नवको जोडी पहिलो यो । उनीहरूको जोडीले फाइनलमा कोशीका गौतम तामाङ र सक्षम बस्नेतको जोडीलाई ११–९, ११–७, ११–६ को सोझो सेटमा हरायो । गण्डकीका सुगम पौडेल र दीपनिशान शाही तथा लुम्बिनीका सुविन क्षेत्री र सुविन थापाको जोडी तेस्रो भए ।छात्रामा बागमतीका अर्सना महर्जन र साइरा शाक्यको जोडीले फाइनलमा कोशीका स्वस्तिका चौधरी र श्रेया सुवेदीको जोडीलाई ११–१, ११–४, ११–२ को सोझो सेटमा हरायो । लुम्बिनीका सोनम गुरुङ र अयाना शाह तथा गण्डकीका सृष्टि खड्का र ब्रिसना बस्नेतको जोडीले कांस्य जित्यो ।मधेश र सुदूरपश्चिम रग्बी च्याम्पियनराष्ट्रिय विद्यालय खेलकुदमा रग्बी सेभेन्सको छात्रतर्फ मधेश र छात्रातर्फ सुदूरपश्चिम च्याम्पियन भए । त्रिपुरेश्वरस्थित दशरथ रंगशालामा छात्रको फाइनलमा मधेशले कर्णालीलाई सडन डेथमा पराजित गर्‍यो । निर्धारित समयमा दुवै पक्षबाट स्कोर हुन नसकेपछि मधेशले अत्तिरिक्त समय १ ‘ट्राइ’ गर्दै उपाधि जित्यो । गण्डकी तेस्रो भयो ।छात्रा उपाधि भिडन्तमा सुदूरपश्चिमले कर्णालीलाई हरायो । बागमती तेस्रो भयो । विजेतालाई राखेपका सदस्य–सचिव टंकलाल घिसिङलगायतले पुरस्कृत गरे ।"
यु-१४ राष्ट्रिय विद्यालय खेलकुद : एथलेटिक्समा लुम्बिनी च्याम्पियन,"काठमाडौँ — लुम्बिनी प्रदेश यु–१४ राष्ट्रिय विद्यालय खेलकुदअन्तर्गत एथलेटिक्समा सोमबार च्याम्पियन बनेको छ। लुम्बिनी सर्वाधिक ४ स्वर्ण जित्दै च्याम्पियन बन्यो । राष्ट्रिय खेलकुद परिषद् (राखेप) को आयोजनामा भएको प्रतियोगितामा कर्णाली प्रदेश २ स्वर्ण र ५ रजतसाथ दोस्रो भयो ।गण्डकी प्रदेश र मधेस प्रदेश समान २ स्वर्ण, १ रजत र १ कांस्यसाथ संयुक्त रूपमा तेस्रो भए । १२ स्वर्णका लागि प्रतिस्पर्धा भएकोमा बाग्मती प्रदेश र सुदूरपश्चिम प्रदेशले समान १–१ स्वर्ण जिते । त्रिपुरेश्वरस्थित दशरथ रंगशालामा दोस्रो तथा अन्तिम दिन छात्र÷छात्रामा समान ३–३ गरी ६ स्वर्णका लागि प्रतिस्पर्धा भएको थियो ।छात्र २ सय मिटरमा गण्डकीका हेमराज चौधरी पहिलो भए । उनले निर्धारित दूरी २४.९ सेकेन्डमा पूरा गरे । मधेसका आयुश चौधरी दोस्रो तथा कोशीका नितेश भट्टराई तेस्रो भए । सोही स्पर्धाको छात्रामा लुम्बिनीकी अनुजा थारु चौधरी पहिलो भइन् । अनुजाले निर्धारित दूरी तय गर्न ३१.४ सेकेन्ड समय खर्चिन् । कोसीकी अस्मिता लाम्गादे दोस्रो तथा मधेसकी वर्षा योञ्जन तेस्रो बने ।नेपालय इन्टरनेसनल म्यानेजमेन्ट प्रा.लि. को सह–आयोजना तथा नेपाल विद्यालय खेलकुद महासंघको संयोजनमा भएको प्रतियोगिताको छात्र ८ सय मिटर दौडमा बागमतीका हस्त सुनारले स्वर्ण जिते । उनले २ मिनेट ०७.४ सेकेन्ड समय निकाले । कर्णालीका विवेक बोगटीले रजत तथा कोशी नितेश भट्टराईले कांस्य हात पारे । उक्त स्पर्धाको छात्रामा लुम्बिनीकी चाँदनी पासी २ मिनेट ४७.३ सेकेन्ड समयसाथ शीर्ष स्थानमा रहिन् । कोसीकी जुही राई दोस्रो तथा सुदूरपश्चिमकी रचना बोहरा तेस्रो भए ।छात्र ४ गुणा १ सय मिटर रिलेमा मधेस पहिलो, कोशी दोस्रो र गण्डकी तेस्रो स्थानमा रहे । त्यसै स्पर्धाको छात्रामा लुम्बिनी, कर्णाली र कोशीले क्रमशः शीर्ष तीन स्थान हात पारे ।बास्केटबल : कोशी र बागमतीलाई उपाधियु–१४ राष्ट्रिय विद्यालय खेलकुदअन्तर्गत थ्री बाइ थ्री बास्केटबलको उपाधि कोशी र बागमतीले जितेका छन् । कोशी छात्र तथा बागमती छात्रामा च्याम्पियन बने । त्रिपुरेश्वरस्थित राखेपको कोर्टमा भएको छात्र फाइनलमा कोशीले मधेशलाई १७–१२ ले पराजित ग¥यो । लुम्बिनी तेस्रो भयो ।छात्राको उपाधि भिडन्तमा बागमतीले कर्णालीलाई १५–३ ले हरायो । कोशीले तेस्रो स्थानमा चित्त बुझायो ।विजेतालाई राखेप कार्यकारी समितिकी सदस्य एवं प्रतियोगिता संयोजक रञ्जना प्रधान, विद्यालय खेलकुद महासंघका महासचिव राजकुमार कार्की, नेपालयका अध्यक्ष सुवासचन्द्र प्रधानलगायतले एक कार्यक्रमबीच पुरस्कृत गरे । छात्र÷छात्रा दुवैमा समान ७–७ प्रदेशका टिम सहभागी थिए ।"
नारायणी रंगशाला सधैँ किन उपेक्षामा ?,"वीरगन्ज — ‘बजेटमा देशका हरेक ठाउँका रंगशाला अटाउँछन्, तर वीरगन्जको रंगशाला अटाउँदैन ? हाम्रा सपना बारम्बार बजेटबाहिर ! ... वीरगन्ज उपेक्षाको होइन, सम्मानको हकदार छ ।’ वीरगन्जका महानगर प्रमुख राजेशमान सिंहले जेठ १५ गते आफ्नो सामाजिक सञ्जाल फेसबुकमा यसरी आक्रोश पोख्दै स्टाटस लेखेका थिए । क्षणभरमै उक्त स्टाटसले ठूलो तरंग ल्याएको थियो ।धेरै वीरगन्जवासीझैं महानगर प्रमुख सिंह पनि यस पटक संघीय सरकारले वीरगन्जको नारायणी रंगशाला पुनर्निर्माण गर्न बजेट विनियोजन गर्छ भन्नेमा ढुक्क थिए । तर संघीय सरकारका अर्थमन्त्री विष्णु पौडेलले सार्वजनिक गरेको आगामी आर्थिक वर्षको बजेटमा उक्त रंगशालाले एक सुको पनि नपाएपछि प्रमुख सिंहले सामाजिक सञ्जालबाटै आक्रोश व्यक्त गरेका थिए । सामाजिक सञ्जालमा उक्त पोस्टपछि थुप्रै खेलप्रेमी वीरगन्जवासीले नारायणी रंगशालालाई संघीय सरकारले उपेक्षा गरेको आरोप लगाउँदै आक्रोश पोखेका थिए ।चार दशक पुरानो नारायणी रंगशाला हाल पूर्ण रूपमा जीर्ण भइसकेको छ। यसको पूर्व, उत्तर र दक्षिणतर्फका प्याराफिट भत्किएर जीर्ण भइसकेका छन् । मूल प्याराफिट पनि थलिएर काम नलाग्ने भएको छ । लागुऔषध दुर्व्यसनीले प्याराफिटमा प्रयोग भएका रड झिकेर लगेका र नियमित मर्मत सम्भारको अभावमा अधिकांश प्याराफिट उपयोगविहीन भएका छन्। जीर्ण रंगशालामा खेलकुद प्रतियोगिता आयोजना गर्नसमेत कठिन भएको छ ।गत वर्ष ४ करोड २५ लाख रुपैयाँ लागतमा रंगशालामा एक प्याराफिट निर्माण गरिएको थियो। पूर्व–दक्षिण कुनाका दुई वटा जीर्ण प्याराफिट भत्काएर नयाँ प्याराफिट निर्माण गरिएको हो । अन्य प्याराफिट पुनर्निर्माणको काम भने अझै सुरु भएको छैन । तत्कालीन मध्यमाञ्चल खेलकुद विकास समितिका अध्यक्ष मानदेव हजराले एक दशकअघि नै बर्सेनि एक/दुई वटा प्याराफिट निर्माण गर्ने योजनाअनुसार आफ्नो कार्यकालमा तीन अर्ब रुपैयाँ लागतको विस्तृत परियोजना प्रतिवेदन (डीपीआर) तयार पारेर राष्ट्रिय खेलकुद परिषद्लाई बुझाएको बताएका छन् ।‘परिषद्‍मा उक्त डीपीआर बुझाएको दशक भइसक्यो,’ उनले भने, ‘बर्सेनि एउटा भए पनि प्याराफिट निर्माण गर्ने र त्यसका लागि सरकारले बर्सेनि बजेट विनियोजन गर्ने कुरा भएको थियो ।’ तर एक पटकबाहेक संघीय सरकारले यो रंगशालाका लागि बजेट नै विनियोजन नगरेको भन्दै वीरगन्जसँग ठूलो भेदभाव भएको आरोप उनले लगाएका छन्। डीपीआरमा रंगशालासँगै ट्र्याक एन्ड फिल्ड, प्याराफिट, पार्किङ, क्रिकेट मैदान, बहुप्रयोगी कभर्डहलसमेत निर्माण गर्ने प्रस्ताव छ ।नेपाल क्रिकेट संघका पूर्व केन्द्रीय सदस्य कृष्णकन्हैया कायस्थका अनुसार नारायणी रंगशालाले वीरगन्ज मात्र नभई मधेशी भूभागमै खेलकुदमा ऊर्जा दिने काम अतीतमा गरेको थियो, तर हाल त्यसै ऊर्जा स्रोतको सुषुप्त हुनु दुःखद भएको छ । ‘फुटबल, क्रिकेट, कबड्डी, कुस्ती, ब्याडमिन्टन, भारोत्तोलन, बक्सिङजस्ता खेलमा थुप्रै राष्ट्रिय तथा अन्तर्राष्ट्रिय खेलाडी उत्पादन गरेको वीरगन्ज अहिले रंगशालाको अभावका कारण खेलकुद क्षेत्रमै पछि परिसकेको छ,’ उनले भने, ‘खेलाडी उत्पादन हुन पूर्वाधार चाहिन्छ, यसको कमीले प्रशिक्षणदेखि अभ्याससम्म असर पार्छ ।’रंगशालाको मात्रै १८ बिघा जग्गा वीरगन्जमै भए पनि संघीय सरकारले जनकपुरमा रामजानकी बहुप्रयोगी खेलकुद रंगशाला निर्माण गर्न लिजमा जग्गा लिएर बर्सेनि ठूलो धनराशि खर्च गरिरहेकोप्रति उनले आपत्ति जनाएका छन्। ‘जहाँ जग्गा फालाफाल छ, त्यहाँ पूर्वाधार निर्माणमा सरकारले लगानी गर्दैन,’ उनले भने, ‘जग्गा नभएको ठाउँमा भने बर्सेनि भाडाको जग्गामा रंगशाला बनाउन ठूलो रकम लगानी गरिरहेको छ ।’२०४२ सालमा तत्कालीन अञ्चलाधीश लक्ष्यबहादुर गुरुङको अगुवाइमा निर्मित यो रंगशालामा २०४३ सालमा तेस्रो राष्ट्रिय खेलकुद प्रतियोगिता आयोजना गरिएको थियो । त्यसयता तेजबहादुर अमात्य गोल्डकपलगायतका थुप्रै ठूला–सानो प्रतियोगिता सञ्चालन भएका थिए । तर मैदानको अभावमा पछिल्ला वर्षमा वीरगन्जमा उपयुक्त खेलकुद प्रतियोगिता आयोजना हुन छाडेका छन् ।नेपाल लोकतान्त्रिक खेलकुद संघ पर्साका अध्यक्ष श्याम पटेलका अनुसार काठमाडौंको दशरथ रंगशालापछिको दोस्रो ठूलो रंगशाला यसरी सरकारी बेवास्ताका कारण जीर्ण हुनु दुःखद छ। ‘१५ हजार दर्शक अट्ने क्षमताको रंगशाला हेर्दा हेर्दै जीर्ण भयो,’ उनले भने, ‘यसलाई पुनर्जीवन दिनु सरकारको नैतिक दायित्व हो ।’"
पोर्चुगलले जित्यो नेसन्स लिग उपाधि,काठमाडौँ — रुबेन नेभेसले पेनाल्टी सुटआउटमा निर्णायक गोल गरेपछि पोर्चुगलले आइतबार स्पेनलाई हराउँदै नेसन्स लिगको उपाधि जितेको छ । म्युनिकमा भएको फाइनल २–२ को बराबरी टुंगेपछि टाइब्रेकरमा गएको थियो र त्यसमा पोर्चुगल ५–३ ले विजयी रह्यो ।पोर्चुगलले नेसनस लिगको उपाधि जितेको यो दोस्रो पल्ट हो । निर्धारित समयको प्रतिस्पर्धामा पोर्चुगल दुई पल्ट पछाडि परेर पनि खेलमा फर्केको हो । स्पेनले मार्टिन जुबिमेन्डीको गोलले सुरुमा अग्रता लिएको थियो । लगतै नुनो मेन्डिसले पोर्चुगलका लागि बराबरी गोल फर्काए ।पहिलो हाफको ठीक अगाडि मिकेल आयारजबलले गोल गरे र स्पेन फेरि अगाडि रह्यो । तर क्रिस्टियानो रोनाल्डोले गोल फर्काउँदै खेल बराबरीमा ल्याए । निर्धारित खेल सकिन अगाडि नै चोटका कारण रोनाल्डो मैदान छाड्न भने बाध्य रहे ।
यू–१४ राष्ट्रिय विद्यालय खेलकुद सुरु,"काठमाडौँ — मधेश प्रदेशका आदित्य यादव र कोशी प्रदेशकी प्रकृति काफ्लेले यू–१४ राष्ट्रिय जुनियर विद्यालय खेलकुदअन्तर्गत एथलेटिक्सको १०० मिटर दौडमा स्वर्ण जितेका छन् । आदित्य छात्र तथा प्रकृति छात्रामा विजेता हुन् ।त्रिपुरेश्वरस्थित दशरथ रंगशालामा आइतबार आदित्यले ११.६ सेकेन्डमा दौड पूरा गरे । कर्णाली प्रदेशका सुरेन्द्र परियारले रजत र कोशी प्रदेशका अंकित ताजपुरियाले कांस्य जिते । प्रकृतिले १४.६ सेकेन्ड खर्चिन् । कर्णालीकी गोमा शाहीले रजत र सुदूरपश्चिम प्रदेशकी गौरीकुमारी साउदले कांस्य जिते ।छात्र ४०० मिटर दौडमा गण्डकी प्रदेशका आयन राना पहिलो भए । उनले ५५.६ सेकेन्ड लगाए । सुदूरपश्चिमका रोहित धामी दोस्रो र कोशीका प्रियांशु शाह तेस्रो भए । छात्रामा कर्णालीकी सुष्मा बुढा ६९.३ सेकेन्डसहित विजेता भइन् । गण्डकीकी आराध्या चालिसे दोस्रो र बागमती प्रदेशकी शिल्भी नागा तेस्रो बने ।छात्र लङजम्पमा कर्णालीका सुरेन्द्र सुनार विजेता भए । उनले ५.९८ मिटर जम्प गरे । कोशीका नितेश गच्छदार दोस्रो र सुदूरपश्चिमका मोहन परियार तेस्रो भए । उक्त छात्रामा ४.१७ मिटर जम्प गरेकी लुम्बिनीकी अनुजा थारु चौधरी पहिलो भइन् । कर्णालीकी करुणा चन्द दोस्रो र कोशीकी प्रकृति काफ्ले तेस्रो भए ।कुल १२ विधा समावेश एथलेटिक्सको पहिलो दिन ६ स्वर्णका लागि प्रतिस्पर्धा भएकोमा कर्णालीले २ स्वर्ण जितेको छ । कोशी, गण्डकी, मधेश र लुम्बिनीले १–१ स्वर्ण जितेका छन् ।लैनचौरस्थित राष्ट्रिय टेबलटेनिस प्रशिक्षण केन्द्रमा भएको टेबलटेनिसको छात्र डबल्समा बागमतीका आर्यन शाही र अर्नब श्रेष्ठ तथा कोशीका गौतम तामाङ र सक्षम बस्नेतको जोडी फाइनल पुगे ।छात्रा डबल्समा बागमतीका अर्सना महर्जन र श्रेया शाक्य तथा कोशीकी स्वस्तिका चौधरी र श्रेया सुवेदीको जोडीले फाइनलमा स्थान सुरक्षित गरे । छात्र/छात्रा सिंगल्समा क्वाटरफाइनल समीकरण पूरा भएको छ । दशरथ रंगशालामा भएको रग्बीको पहिलो दिन लिग चरणका १२ खेल सम्पन्न भए । सोमबार १४ खेल हुनेछ ।मूलपानीमा भएको २०–२० ओभरको छात्र क्रिकेटमा कोशीले सुदूरपश्चिम प्रदेशलाई ८ विकेट, लुम्बिनीले बागमतीलाई ३ रन र मधेशले कर्णालीलाई ९ विकेटले पराजित गरेका छन् । प्रतियोगितामा सात प्रदेशका ४ सय ७६ खेलाडी सहभागी छन् । २५ स्वर्ण, २५ रजत र ३३ कांस्य पदकका लागि प्रतिस्पर्धा हुनेछ ।प्रतियोगिताको उद्घाटन त्रिपुरेश्वरस्थित दशरथ रंगशालामा आइतबार अपरान्ह भएको थियो । युवा तथा खेलकुदमन्त्री तेजुलाल चौधरीले १९ औं एसियाली खेलकुदकी ऐतिहासिक रजत विजेता करातेकी एरिका गुरुङलाई ओलम्पिक टर्च हस्तान्तरण गरी प्रतियोगिताको उद्घाटन गरेका थिए । एरिकाले टर्च बोकेर रंगशाला फन्को मार्दा एसियाली खेलकुदकै कबड्डीकी कांस्य विजेता मानमति विष्ट, १३ औं सागका स्वर्ण विजेता उसुका विजय सिन्जाली, कुस्तीका एलिस च्याम्पियनसिप कुस्तीका ऐतिहासिक कांस्य विजेता सुरेश चुनारा मिसिएका थिए । उद्घाटनमा सातै प्रदेशका टोलीको मार्चपास भएको थियो ।आयोजक राष्ट्रिय खेलकुद परिषद् (राखेप) का अध्यक्षसमते रहेका मन्त्री चौधरीले विद्यालय खेलकुद र युवा खेलाडी उत्पादनमा यो महत्त्वपूर्ण प्रतियोगिता रहेकाले यसलाई निरन्तरता दिनुपर्ने बताए । राखेपका सदस्य–सचिव टंकलाल घिसिङले विद्यालय तहबाट खेलकुदको जगलाई बलियो बनाउन जुनियर प्रतियोगिता सुरुआत गरिएको बताए । उनले जिल्ला र प्रदेश तहबाट नै खेलाडी छनोट हुँदै आएकाले प्रतियोगिताबाट उत्कृष्ट प्रतिभा निस्कने विश्वास व्यक्त गरे ।प्रतियोगिता नेपालय इन्टरनेसनल इभेन्ट म्यानेजमेन्टको सह–आयोजना र नेपाल विद्यालय खेलकुद महासंघको संयोजनमा भएको हो ।"
इटालीका प्रशिक्षकले टिम छाड्दै,"रोम — इटालीका प्रशिक्षक लुसियानो स्पालेटीले विश्वकप छनोटको सोमबार माल्दोभाविरुद्ध हुने खेल आफ्नो लागि अन्तिम हुने बताएका छन् ।गत साता विश्वकप छनोटमा इटाली नर्वेको हातबाट ३–० ले पराजित भएपछि प्रशिक्षक स्पालेटीको चर्को आलोचना भएको थियो । इटालियन फुटबललाई लगातार तेस्रोपल्ट विश्वकपमा छनोट हुन नसक्ने डरले सताइरहेको छ ।उनले मिडियासामु भने, ‘मैले इटालीको फुटबल संघका अध्यक्षसँग कुराकानी गरेको छु र इटालीको राष्ट्रिय फुटबल टिमको प्रशिक्षक पदबाट मलाई हटाउने भनिएको छ ।’ सन् २०२३ मा रोबर्टो मान्चिनीले छाडेपछि ६६ वर्षीय स्पालेटीले प्रशिक्षक पदको जिम्मेवारी पाएका थिए । इटालीको प्रशिक्षकका रूपमा उनले ११ पल्ट जित हासिल गरेका छन् भने ६ खेल बराबरीमा टुंगिएको छ ।६ खेलमा इटाली पराजित छ । स्पालेटीले थपे, ‘म खुसी पक्कै छैन । मेरो टिमबाट हट्ने कुनै मनसाय छैन । जतिबेला टिमले राम्रो गरिरहेको छैन, त्यतिबेला म नै टिममा रहेको ठीक हो । तर अहिले टिमको प्रदर्शन राम्रो भइरहेको छैन र यो तथ्य मैले स्वीकार्नुपर्छ । मलाई लाग्छ, यो प्रशिक्षकको पद देशको सेवा पनि हो । सबैको ध्यान टिमको उत्कृष्ट प्रदर्शनमै हुनुपर्छ ।’"
सिनरलाई स्तब्ध पार्दै अल्कारेज च्याम्पियन,"काठमाडौँ — कार्लोस अल्कारेजले उत्कृष्ट पुनरागमनको नमुना पेस गर्दै आइतबार फ्रेन्च ओपन २०२५ को पुरुष एकलको उपाधि जितेका छन् । उनले दुई सेट पछाडि रहेको स्थिति र तीन च्याम्पिनयसिप अंकबाट जोगिदै यानिक सिनरलाई स्तब्ध पारेका छन् ।डिफेन्डिङ च्याम्पियन अल्कारेज रोलान्ड ग्यारोसमा भएको फाइनलमा विश्व नम्बर १ खेलाडीमाथि ४–६, ६–७ (४/७), ६–४, ७–६ (७/३) र ७–६ (१०/२) को जित रच्न सफल रहे । स्पेनी खेलाडी अल्कारेजले जितेको यो पाँचौँ ग्रान्डस्लाम उपाधि हो ।उनले अहिलेसम्म खेलेका सबै पाँच ग्रान्ड स्लाम फाइनल जितेका छन् । यसैक्रममा उनले सिनरको ग्रान्ड स्लाममा २० खेलका अपराजित यात्रामा पनि पूर्ण विराम लगाएका छन् । ‘मैले आफ्नो खेल जीवनमा खेलेका खेलमध्ये यो जत्तिको रोमाञ्चक अरू कुनै पनि छैन्,’ जितपछि २२ वर्षीय अल्कारेजले भने ।"
यूके र क्यानडा पठाइदिन्छु भन्दै ठग्ने ३ जना पक्राउ,"काठमाडौँ — वैदेशिक रोजगारीमा आकर्षक तलबको प्रलोभनमा पारी युके र क्यानडा पठाइदिन्छु भन्दै रकम ठगी गरेको अभियोगमा ३ जनालाई प्रहरीले पक्राउ गरेको छ ।पक्राउ पर्नेहरूमा भक्तपुर, भक्तपुर नगरपालिका-२ बस्ने ४४ वर्षीय रवीन्द्र बासुकला, काठमाडौं महानगरपालिका-६ सरस्वतीनगर बस्ने मोरङ रतुवामाई नगरपालिका-१० घर भएका ४४ वर्षीय लक्ष्मण पराजुली र काठमाडौं महानगरपालिका-३२ नरेफाँट बस्ने धनुषा सबैला नगरपालिका-१२ घर भएका ४७ वर्षीय अरूण राज शर्मा रहेका छन् ।पक्राउ परेकामध्ये रवीन्द्रले क्यानडा पठाइदिन्छु भन्दै १ जना पीडितबाट ५ लाख ६० हजार रूपैयाँ तथा लक्ष्मण र अरूणले यूके पठाइदिन्छु भन्दै ३८ जना पीडितहरूबाट ११ करोड ६ लाख ९७ हजार रूपैयाँ लिई सम्पर्कविहीन भएको भन्ने पीडितहरूको उजुरीको आधारमा काठमाडौं उपत्यका अपराध अनुसन्धान कार्यालय टेकुबाट खटिएको प्रहरीले रवीन्द्रलाई भक्तपुर नगरपालिका-२ ब्यासीबाट सोमबार तथा लक्ष्मण र अरूणलाई काठमाडौं महानगरपालिका-३२ नरेफाँटबाट आइतबार पक्राउ गरेको हो ।उनीहरूलाई आवश्यक अनुसन्धान तथा कारबाहीका लागि वैदेशिक रोजगार विभाग ताहाचल काठमाडौं पठाइएको छ ।"
रहेनन् समाजसेवी कृृष्णलाल गोजा श्रेष्ठ,"काठमाडौँ — माओवादी केन्द्रका केन्द्रीय सल्लाहकार तथा मध्यपुरथिमिका नेता, समाजसेवी कृष्णलाल गोजा श्रेष्ठको सोमबार बिहान निधन भएको छ ।२०१८ सालदेखि वामपन्थी राजनीतिमा क्रियाशील रहेका श्रेष्ठ एकता केन्द्र र जनमोर्चा हुँदै नेकपा माओवादी केन्द्रको राजनीतिमा सक्रिय थिए। श्रेष्ठ २०३९ सालमा तत्कालीन बालकुमारी गाविसको उपाध्यक्षसमेत निर्वाचित भएका थिए । सरल र मिलनसार नेताका रुपमा चिनिएका श्रेष्ठले यसक्षेत्रमा सामाजिक कार्यहरूको नेतृत्व गर्दै आएका थिए।उनको सोमबारै मध्यपुरथिमिको दक्षिणबाराहीमा अन्त्येष्टि गरिएको छ। उनलाई माओवादी केन्द्रका उपाध्यक्ष नारायणकाजी श्रेष्ठ, महासचिव देव गुरुङ लगायत नेताहरूले अन्तिम श्रद्धाञ्जली दिए।भूमि ब्यवस्था आयोगको पूर्वजिल्ला सदस्यसमेत रहेका श्रेष्ठ नेपाल भाषा संरक्षणको क्षेत्रमा समेत सक्रिय थिए। उनी राष्ट्रिय विभूति शंखधर साख्वाः प्रतिष्ठानका समेत संस्थापक सदस्य हुन् । मृतक श्रेष्ठका दुई छोरा र दुई छोरी छन्।"
‘डग मदर’ देउलाको १० औं स्मृति दिवसमा दीप प्रज्वलन,"काठमाडौँ — 'कुकुरकी आमा' का नामले प्रख्यात ज्ञानी देउलाको १० औं पुण्य तिथिका अवसरमा शनिबार साँझ कमलादीस्थित गणेश मन्दिर क्षेत्रमा दीप प्रज्वलन गरिएको छ ।दीप प्रज्वलन कार्यक्रममा देउलाको परिवार, आफन्तजनका साथै सामाजिक क्षेत्रमा सक्रिय विभिन्न संस्थाका प्रतिनिधिहरुको समेत उपस्थिति रहेको थियो । उनीहरुले ज्ञानीको करुणामय जीवनको स्मरण गर्दै श्रद्धापूर्वक उनको सम्झना गरेका थिए ।अहिलेको अवस्थामा सामुदायिक र अलपत्र कुकुरहरुको स्याहार सुसारमा धेरै संघ संस्था खुलेपनि व्यक्तिगत रुपमा सामुदायिक कुकुरको स्याहार सुसार गर्नेमध्ये ज्ञानी देउला पहिलो रहेको परिवारको दाबी छ ।कमलादी गणेशथान मन्दिर नजिकै बस्ने देउलाले बेसहारा कुकुरहरूको माया, स्याहार र संरक्षण गर्दै आएकी थिइन् । कुकुरलाई सन्तानझैं माया गर्ने उनले कहिले चोट लागेका त कहिले फ्याँकिएका कुकुरहरूलाई बचाउँथिन् । उनीहरूको खाना, बास, र औषधिसमेतको व्यवस्था गर्दै आइरहेकी थिइन् ।आर्थिक अभाव, टहराको समस्याजस्ता चुनौतीबीच पनि उनले आफ्नो करुणामय जीवनलाई कुकुरहरूको सेवामा समर्पण गरेकी थिइन् ।"
मेयर बालेनले अझै बोलाएनन् कार्यपालिका बैठक,"काठमाडौँ — काठमाडौं महानगरपालिकाको कार्यपालिका बैठक राख्न अनुरोध गर्दै कार्यपालिका सदस्यहरूले मेयर बालेन्द्र शाह (बालेन) लाई गत जेठ १२ मा पत्र बुझाएका थिए । जेठ १९ मा कार्यपालिकाको बैठक राख्ने तयारी थियो तर त्यो पनि हुन नसकेको प्रवक्ता नविन मानन्धरले बताए । साथै मेयर बालेनले बैठक कहिले बस्ने केही भनेका छैनन् ।स्थानीय सरकार सञ्चालन ऐन, २०७४ अनुसार स्थानीय तहले असारको १० गतेभित्र बजेट पेस गरिसक्नुपर्ने छ । तर काठमाडौं महानगरको भने गएको छ महिनादेखि कार्यपालिकाको बैठक बस्न सकेको छैन । यस्तो अवस्थामा सबै कार्यपालिका सदस्यहरू कार्यपालिकाको बैठक कुरिरहेका छन् ।‘हामी कार्यपालिकाको पर्खाइमा छौं । अहिलेसम्म यसमा जाने बाटो खोलेको अवस्था छैन,’ उनले भने, ‘बैठकका लागि लिखित पत्र दिइसकेपछि मेयरसापले हामीलाई बोलाउनुपर्ने हो । अब पर्खिनु नै पर्‍यो ।’महानगरका निर्वाचित सबै जनप्रतिनिधिहरू नै कार्यपालिकाको सदस्य हुन् । बैठकको अध्यक्षता मेयरले गर्छन् । साथै बैठक बोलाउने अधिकार पनि मेयरमा नै छ । महानगरका कांग्रेसबाट निर्वाचित जनप्रतिनिधिले २०८१ चैत १० मेयर बालेनलाई भेटेर नै कार्यपालिका बैठक माग गरेका थिए ।‘यो दोस्रो लिखित भइसक्यो । बैठक बोलाउने काम मेयरसाप कै हो,’ उनले भने, ‘अब बैठक बोलाउनुका लागि प्रमुख प्रशासकीय अधिकृतलाई जिम्मा दिने हो वा के गर्ने यो कुरा उहाँलाई नै थाहै होला ।’ तर आगामी आर्थिक वर्षको योजना पेस गर्नुपर्ने र महानगरभित्रका समस्या समाधान गर्नलाई कार्यपालिका बैठक बोलाउनुपर्ने सबै सदस्यहरूको धारणा रहेको उनले बताए ।यसैगरी महानगर वडा १५ का अध्यक्ष ईश्वरमान डंगोलले नागरिकको आवश्यकतालाई सम्बोधन गर्नुपर्ने भएकाले कार्यपालिका बैठक छिटो बस्नुपर्ने बताए । ‘मेयरज्यूको अध्यक्षतामा बैठक बस्नुपर्ने हो । हामीले निवेदन दिएका हौं,’ उनले भने, ‘अब छलफल भइरहेको छ । सायद छिट्टै बस्छ ।’जनप्रतिनिधि निर्वाचित भएर आएको र रोकिएका कुरा पनि कार्यपालिकाले खुला गर्ने भएकाले बैठक चाँडो राख्नुपर्ने उनको भनाइ छ । ‘हामीबीच यो भयो त्यो भयो भनेर हुँदैन,’ डंगोलले भने, ‘सबैको आवश्यकता सम्बोधन गर्ने माध्यम नै कार्यपालिका बैठक हो ।’महानगरको २०८१ पुस १४ मा नगर सभाको १६औं अधिवेशन बसेको थियो भने २०८१ मंसिर २३ मा ३७औं नगर कार्यपालिका बैठक बसेको थियो । त्यसयता महानगरको सभा तथा कार्यपालिका बैठक बस्न सकेको छैन ।स्थानीय सरकार सञ्चालन ऐनले कार्यपालिकाको बैठक कम्तीमा महिनाको एक पटक बस्ने व्यवस्था गरेको छ । यसैगरी महानगरले कार्यपालिका बैठक सञ्चालनका लागि ‘काठमाडौं महानगरपालिका, नगरसभा सञ्चालन कार्यविधि, २०७४’ तयार पारेको छ । कार्यविधिअनुसार सभाको अधिवेशन चालु नगरेको वा बैठक स्थगित भएको अवस्थामा बैठक बोलाउन उयपुक्त छ भनी सभाको सम्पूर्ण सदस्य संख्याको एक चौथाई सदस्यहरुको लिखित अनुरोध गरेमा अध्यक्षले त्यस्तो बैठक बस्ने मिति र स्थान तोक्नेछ । त्यसरी तोकिएको मिति, समय र स्थानमा सभाको अधिवेशन बस्ने उल्लेख छ । तर मेयर बालेनले अहिलेसम्म कार्यपालिकाको बैठक कहिले बस्ने भन्ने जानकारी कार्यपालिका सदस्यलाई दिएका छैनन् । ‘नियम कानुनअनुसार बैठक राख्नै पर्छ,’ वडा अध्यक्ष डंगोलले भने, ‘बैठक बस्नैपर्छ भन्ने कुरामा हामी विश्वस्त छौं ।’एकातिर महानगरको कार्यपालिका बैठक बस्न सकेको छैन । अर्कोतिर भने महानगरको आर्थिक वर्ष २०८०/८१ को बजेटको प्रगति पनि सन्तोष जनक छैन । महानगरले यस आर्थिक वर्षका लागि २४ अर्ब ९० करोड ६३ लाख रुपैयाँ बजेट विनियोजन गरेको छ । तर साउनदेखि वैशाखसम्ममा कूल बजेटको ३२ प्रतिशत मात्र खर्च हुन सकेको छ ।महानगरको प्रमुख प्रशासकीय अधिकृत करिब ३ महिनाभन्दा बढी उपस्थिति नहुँदा सबै आर्थिक क्रियाकलाप बन्द भएको थियो । जसको असर महानगरको बजेट खर्चमा देखिएको छ ।"
वातावरण संरक्षण गर्ने जिम्मेवारी सबैकाे साझा दायित्व : सिंह,"काठमाडौँ — उपप्रधान एवं सहरी विकासमन्त्री प्रकाशमान सिंहले वातावरण संरक्षण गर्ने जिम्मेवारी सबैकाे साझा दायित्व भएकाे बताएका छन् ।काठमाडौं उपत्यका विकास प्राधिकरणले शुक्रबार गाेकर्णेश्वर ५, बागमती करिडाेरमा आयाेजना गरेकाे वृक्षरोपण कार्यक्रममा बाेल्दै उनले वातावरण संरक्षणमा सबैकाे भूमिका महत्वपूर्ण हुने बताएका हुन् ।बागमतीलाई सफा र स्वच्छ बगाउन आफूले मन्त्रालय सम्हालेकाे दिनबाटै चासाे दिएकाे भन्दै उनले बाग्मतीसहित उपत्यकाका विष्णुमति, धाेविखाेला लगायतका सबै नदिलाई ढलमुक्त बनाउने गरी काम भइरहेकाे बताए ।'नीतिगत रूपमा गर्नुपर्ने काम सरकााले गर्छ । तर, वृक्षराेपण गरेपछि रूख जाेगाउने काम अरूले गरिहाल्छन् नी भनेर हुँदैन । रूख जाेगाउन र नदीमा जथाभावी फाेहाेर मिसाउन नदिन स्थानीय समुदायले चासाे राख्नुपर्छ,' उनले भने ।अहिलेकाे बजेटले पनि उपत्यका नदि स्वच्छ बनाउन र करिडाेर सडक स्तराेन्नती गर्न बजेटमा प्राथमिकता दिएकाे जानकारी दिए । शहरी विकास मन्त्रालयले बागमतीसहित उपत्यकाका नदि स्वच्छ बनाउन ३ अर्ब ४२ कराेड विनियाेजन गरेकाे छ ।"
"काठमाडौंको तारकेश्वरमा माइक्रो बस दुर्घटना, ८ जना घाइते","काठमाडौँ — काभ्रेको बनेपाबाट काठमाडौंको तारकेश्वर नगरपालिका–३, तीनपिप्लेस्थित भुवनेश्वरी मन्दिर घुम्न आएका यात्रु सवार माईक्रो बस दुर्घटना हुँदा ८ जना यात्रु घाइते भएका छन् ।बा १ ज ८६८५ नम्बरको माइक्रो उकालोमा ब्रेक फेल भई सडकबाट करिब १० मिटर तल खसेको जिल्ला प्रहरी परिसर काठमाडौंका सूचना अधिकारी प्रहरी उपरीक्षक अपीलराज बोहराले जानकारी दिए । घाइतेहरूलाई तत्काल उद्धार गरी मेगा ग्रिनसिटी अस्पतालमा उपचारका लागि लगिएको बोहराले जानकारी दिए । घाइतेहरू सबैको अवस्था सामान्य रहेको जनाइएको छ ।घाइते हुनेहरूमा काभ्रे बनेपा नगरपालिका–१० का सुनिता खड्का, शारदा रावत, अनिता थापा, कान्छी खड्का, रामशोभा थापा, शान्ता खत्री, पार्वती काफ्ले र लक्ष्मी खड्का रहेका छन् । उनीहरूमा हात, खुट्टा, टाउको र ओठमा सामान्य चोट लागेको छ ।दुर्घटनापछि सवारी चालक र माईक्रो बस घटनास्थलमै रहेका छन् । सवारी निकाल्ने कार्य भइरहेको प्रहरीले जनाएको छ ।"
कीर्तिपुरको खाजाघरमा जुवा खेलिरहेका ७ जना पक्राउ,"काठमाडौँ — कीर्तिपुरस्थित एक खाजाघरमा जुवा खेलिरहेको अवस्थामा सात जना पक्राउ परेका छन् । बुधबार कीर्तिपुर नगरपालिका–५, राराहिलमा रहेको एक खाजाघरमा जुवातास खेल भइरहेको भन्ने सूचनाका आधारमा प्रहरी वृत्त कीर्तिपुरबाट खटिएको टोलीले उनीहरूलाई नियन्त्रणमा लिएको हो ।जिल्ला प्रहरी परिसर काठमाडौंका प्रहरी उपरीक्षक अपिलराज बोहराका अनुसार पक्राउ पर्नेमा कीर्तिपुर नगरपालिका–८ पाँगाका ४५ वर्षीय राजकुमार महर्जन, ५२ वर्षीय मखनलाल महर्जन, ४२ वर्षीय अरेन्द्र महर्जन, ४० वर्षीय उज्वल महर्जन, ४४ वर्षीय जितेन्द्र महर्जन, ४७ वर्षीय सुमन सिंह र ३९ वर्षीय राकेश महर्जन रहेका छन् ।उनीहरूबाट नगद दुई लाख सात हजार सात सय पैतीस रुपैयाँसहित तीन थान तासका बुक बरामद गरिएको बोहराले जानकारी दिए ।"
४५ लाख रुपैयाँबराबरको सुनसहित नागढुंगाबाट १ जना पक्राउ,"काठमाडौँ — ४५ लाख रुपैयाँबराबरको सुनसहित नागढुंगाबाट १ जना पक्राउ परेका छन् । जिल्ला प्रहरी परिसर काठमाडौंका सूचना अधिकारी एसपी अपीलराज बोहराका अनुसार बिहीबार राति नागढुंगाबाट भारत पश्चिम बंगालका ३१ वर्षीय महादेव सामन्त सुनसहित पक्राउ परेका हुन् ।चन्द्रागिरी नगरपालिका-२ नागढुंगास्थित चेकप्वाइन्टमा काँकडभिट्टाबाट काठमाडौं र्फ आउँदै गरेको बा.प्र.०३-००१ ख ३१३९ नम्बरको यात्रुवाहक बसमा प्रहरी प्रभाग नागढुंगा तथा लागूऔषध नियन्त्रण ब्युरो, शाखा कार्यालय नागढुंगाले चेक गर्न सामन्तलाई सुनसहित पक्राउ गरिएको हो ।उनलाई पैंतालीस लाख त्रिसठ्ठी हजार आठ सय छब्बीस रुपैयाँबराबरको २७४.८३ ग्राम सुनसहित नियन्त्रणमा लिई त्रिभुवन विमानस्थल भन्सार कार्यालय, गौचर पठाइएको प्रहरीले जनाएको छ ।"
वायु प्रदूषणको अवस्था हेर्न ‘ड्यासबोर्ड’ सार्वजनिक,"काठमाडौँ — काठमाडौँ महानगरपालिका क्षेत्रभित्र जडान गरिएका वायु प्रदूषण मापनयन्त्रले प्रदान गरेको तथ्याङ्क हेर्न महानगरपालिकाले ‘काठमाडौँ महानगर वायु गुणस्तर निगरानी ड्यासबोर्ड’ सार्वजनिक गरेको छ ।विश्व वातावरण दिवसका अवसर पारेर बिहीबार ड्यासबोर्ड सार्वजनिक गरिएको हो । ड्यास बोर्डबाट कामपा क्षेत्रका विभिन्न १८ ठाउँमा जडान गरिएका उपकरणले देखाएको पिएम दुई दशमलव पाँच र वायु गुणस्तर सूचकाङ्कको विवरणलाई वास्तविक समयमा हेर्न सकिने कामपा वातावरण व्यवस्थापन विभागका प्रमुख सीता राईले जानकारी दिइन्।यसबाट अहिले कुन ठाउँमा वायुको गुणस्तरको अवस्था के छ भन्ने जानकारी पाउन सकिन्छ, कामपा स्वस्थ्य सहरका लागि थालेका प्रयत्नमध्ये यो एउटा महत्त्वपूर्ण प्रयास हो प्रमुख राईको भनाइ छ ।वायु गुणस्तरको अवस्थालाई विभिन्न छवटा रङले अवस्था सङ्केत गरिएको छ । जसमा हरियो रङ राम्रो अवस्थाको सङ्केत हो । पहेँलो रङ मध्यम, सुन्तला रङ बालबालिका, ज्येष्ठ नागरिक, फोक्सोमा समस्या भएका, मुटुरोग भएका जस्ता वर्गका व्यक्तिका लागि संवेदनशील अवस्था हो । रातो रङले अस्वस्थ्य अवस्थाको सङ्केत गर्छ । यो सबैका लागि अस्वस्थ्य अवस्था हो । खासगरी संवेदनशील वर्गका व्यक्तिहरू यसबाट जोगिनुपर्छ ।वैजनी रङले सबै व्यक्तिको स्वास्थ्यमा गम्भीर हुनसक्ने सङ्केत गरिएको छ । यस्तै गाढा खैरो रङ जोखिमपूर्ण अवस्था हो । यसमा सबै मानिसको स्वास्थ्यमा गम्भीर असर हुनसक्छ । खासगरी पहिले नै समस्या भएकाहरूका लागि बढी असर हुनसक्छ ।कामपा स्वास्थ्य विभागका प्रमुख दीपककुमार केसी भन्छन्, “ड्यास बोर्डबाट प्राप्त हुने तथ्याङ्कले सहरी जनस्वास्थ्य समस्या समाधानका लागि नीति, बजेट तथा कार्यक्रम तर्जुमा गर्न आधार दिनेछ ।”वायु गुणस्तर सूचकाङ्कलाई रङ सङ्केत दिएर स्वास्थ्य सावधानी सूचना बोर्ड राखिने छ । वायु प्रदूषणसम्बन्धी जनचेतनामूलक भिडियो सन्देश राख्ने ठाउँ बोर्डमा छ । यसबाट सवारी साधन प्रदूषण जाँचको प्रगति विवरण हेर्न सकिन्छ ।क्षेत्रपाटी चिकित्सालय, लैनचौर, कलङ्की चोक, बालाजु बाइसधारा उद्यान, परोपकार स्त्री तथा प्रसूति रोग अस्पताल, थापाथली, महानगर प्रहरी बलको क्षेत्रीय कार्यालय नयाँ बसपार्कमा वायु प्रदूषण मापनयन्त्र जडान गरिएका छन् ।"
ठैवमा बिजुलीको पोलले लागेर एक जनाको मृत्यु,"ललितपुर — ललितपुरको ठैवमा विद्युत्को पोल सार्ने क्रममा पोलले लागेर एक जनाको मृत्यु भएको छ ।आज गोदावरी नगरपालिका–१४ स्थित सरस्वतीटार टोलमा बाटो निर्माणको सिलसिलामा जेसीबीले पोल अड्याउन नसक्दा उक्त पोलले थिचिएर स्थानीय ५५ वर्षीय रमेश शाहीको मृत्यु भएको प्रहरी वृत्त बाँडेगाउँका प्रहरी निरीक्षक विक्रम केसीले जानकारी दिए ।उक्त घटनापछि आक्रोशित स्थानीयले जेसीबीको दायाँपट्टिको सिसा फुटाइदिएका छन् । 'घटनास्थलमा ८०–९० जना स्थानीय जम्मा भएका थिए, प्रहरी टोलीले घटनालाई शान्त बनाउने प्रयास गरेको छ । मृतकको शवलाई परीक्षणका लागि पाटन हस्पिटल पठाएका छौँ,' उनले भने ।"
राप्रपाको आन्दोलनले पढाइ प्रभावित भएको भन्दै विद्यालयले लेख्यो प्रजिअलाई पत्र,"काठमाडौँ — राप्रपाको आन्दोलनले विद्यालयको पठपाठन प्रभावित भएको भन्दै सिफलस्थित श्री बाल व्यवसायी केन्द्र माध्यामिक विद्यालयले प्रमुख जिल्ला अधिकारीलाई पत्र लेखेको छ ।मंगलबार विद्यालयले प्रजिअलाई लेखेको पत्रमा राष्ट्रिय प्रजातन्त्र पार्टीले जेठ १५ गतेदेखि सुरु गरेको आन्दोलनका कारण पढाइ प्रभावित भएको उल्लेख छ ।पत्रमा विद्यालय अगाडिको सिफल चौरमा नारा, जुलुस र चर्को आवाजमा साउन्ड आउने गरी विभिन्न गतिविधि भएकाले आन्दोलनको स्थान परिवर्तन गरी विधार्थीहरुले शान्तपूर्व अध्ययन गर्न पाउने बाल अधिकारलाई मनन गरिदिनुहुन अनुरोध गरिएको छ ।विद्यालयले यो पत्रको बोधार्थ गृह मन्त्रालय र महानगरपालिकाको शिक्षा विभागमा पनि पठाएको छ ।"
'जहाजैमा' बन्ने,"काठमाडौँ — निर्देशक कृषा चौलागाईंको निर्देशनमा 'जहाजैमा' बन्ने भएको छ । हालै कृषाले जापानमा यूएनए प्रोडक्सनको ब्यानरसँग सहकार्य तय गरेकी हुन् । निर्माण टिमले फिल्मको थिम पोस्टरसमेत सार्वजनिक गरेको छ, जहाँ एक पात्र जहाजतर्फ अगाडि बढिरहेको देखिन्छ ।उज्ज्वल गुरागाईंको निर्माणमा तयार हुने यो फिल्मलाई पुरुषोत्तम प्रधानले खिच्नेछन् । यसअघि पुरुषोत्तमले नै कृषाको 'ऐंचो पैंचो' र 'पिताम्बर' खिचेका थिए । सन् २०२६ मा प्रदर्शन गर्ने तयारी रहेको यो फिल्म भदौबाट छायांकन जानेछ ।नेपाल, जापान र फिलिपिन्समा फिल्म खिचिनेछ । कृषा यो फिल्म लगत्तै 'पिताम्बर २'को निर्देशनमा लाग्नेछिन् । फिल्ममा को-को कलाकार आबद्ध छन् भन्ने खुलाइएको छैन ।"
सहरमा नयाँ नाटक,"काठमाडौँ — मण्डलामा 'मञ्जिरा', कान्तिपुरमा 'मीरा', एलओडीमा 'सिकागो द म्युजिकल' । सहरमा फेरि नयाँ नाटक मञ्चन सुरु भएको छ । मञ्चनकै लागि तयार अनि मञ्चनरत नाटकले फेरि सहर तरङ्गित बनेको छ ।अहिले मण्डला थिएटर सोमनाथ खनालको निर्देशनमा 'मञ्जिरा' मञ्चनरत छ । निर्देशक खनाल र सन्देश घिमिरेको लेखनमा तयार भएको यो नाटक जेठ १६ देखि मञ्चनमा आएको हो । नाटकमा कलाकार सरोज खनाल, सरिता गिरी, सरस्वति चौधरी, सुशाङ्क मैनाली र अनुप न्यौपानेको अभिनय छ । गैरीधारामा अवस्थित कान्तिपुर फिल्म एकेडेमीमा खुलेको कान्तिपुर थिएटरमा अभिनेत्री रेखा थापाको अभिनयमा नाटक 'मीरा' मञ्चनरत छ । सुन्दर धितालको निर्देशनमा बनेको यो नाटक असार ७ सम्म मञ्चनमा आउनेछ ।दीपक सिंजालीद्वारा लिखित पुस्तक 'मीरा'माथि तयार यो नाटकमा अभिभावकका कारण एउटा प्रेम सम्बन्धले कस्तो आरोह अवरोहको सामना गर्नुपर्छ भन्ने देखाइएको छ । नाटकमा अभिनेत्री रेखासँगै विशाल पहारी, विन्दा खतिवडा, विशाल देवकोटा, गीत विष्ट, डोरेश खतिवडा, उन्नत उप्रेती र सुनिल खड्काको अभिनय छ । जेठ ३१ देखि एलओडीमा 'सिकागो द म्यूजिकल' मञ्चनमा आउनेछ । लय स्कूल अफ पर्फमिङ आर्ट्सको प्रस्तुतिमा मञ्चन हुने यो नाटकमा लुनिभा तुलाधर, विजय ताम्रकार, इलम दीक्षित, दीया शाक्यलगायत थुप्रै कलाकारको अभिनय रहनेछ ।जेठ २९ देखि शिल्पी थिएटरमा 'डल्ले खोला' मञ्चनमा आउनेछ । वेदना राईको परिकल्पना तथा निर्देशनमा तयार यो नाटकको कथा परशु प्रधानको हो, नाटकको निर्माता सौजन्य सेनेहाङ हुन् । एक थिएटर नेपालको प्रस्तुति रहने यो नाटक असार १४ सम्म मञ्चनरत हुनेछ । असार ९ देखि 'कथा घेरा'मा 'कागताली' मञ्चनमा आउँदैछ । नवीनचन्द्र अर्यालको निर्देशनमा तयार यो नाटकलाई पनि एक थिएटरले प्रस्तुत गर्नेछ ।"
गीतकार तथा निर्देशक खरेललाई ‘दीर्घ साधना सम्मान’,"काठमाडौँ — गीतकार तथा निर्देशक यादव खरेललाई ‘दीर्घ साधना सम्मान’ प्रदान गरिएको छ । १२औं 'म्युजिक खबर म्युजिक अवार्ड २०८१' का अवसरमा उनलाई नगद ५१ हजार, दोसल्ला र सम्मानपत्रसहित सम्मान गरिएको हो ।शुक्रबार काठमाडौंमा भएको कार्यक्रममा संस्कृति, पर्यटन तथा नागरिक उड्डयनमन्त्री बद्रीप्रसाद पाण्डे,गीतकार राजेन्द्र थापा, चलचित्र विकास बोर्डका अध्यक्ष दिनेश डीसी, चलचित्र कलाकार संघ अध्यक्ष मोहन निरौला, संयोजक सबिता पोखरेललगायतले खरेललाई सम्मान गरे ।यस्तै, विभिन्न विधाका उत्कृष्ट विजेतालाई पनि सम्मान गरिएको छ ।सुगम संगीततर्फ सर्वोत्कृष्ट गायक गोविन्द मधुर आचार्य (एक दिन उज्यालो छाउला) घोषित भए भने सर्वोत्कृष्ट गायिका बबिना भट्टराई (गुनासो) बनिन् ।आधुनिक विधामा महेश आचार्य(तिमी सँगै छैनौं) सर्वोत्कृष्ट गीतकार,नरहरि प्रेमी (घर छोडेको मान्छे) सर्वोत्कृष्ट संगीतकार र अन्जु पन्त र नरेश रेग्मी (धर्ती र जूनको कहानी) सर्वोत्कृष्ट युगल गायन घोषित भए ।ध्वनि सम्पादनमा सुशीलविक्रम शाह (एउटै जून), संगीत संयोजनमा विपिन आचार्य (आदत) सर्वोत्कृष्ट भए ।म्यूजिक भिडियो विधामा रुपेश थापा (तिमीबिना चल्दैन) छायाँकार र रविन बिक (लामपाते सुरती) सम्पादनतर्फ विजेता बने । मोडलमा विनोद श्रेष्ठ र उषा सुवेदी (बिदाई) र निर्देशकमा शान थापा (छुनै हुन्न जस्तो) उत्कृष्ट ठहरिए ।विशेष अवार्डतर्फ पपुलर गायिका अफ दि इयरमा एलिना चौहान (तिमीबिना चल्दैन) विजेता बनिन् । जुरी गीतकार अवार्डमा भुपेन्द्र बुढाथोकी (भाग्य लेख्ने भगवान) र जुरी संगीतकार अवार्ड केशव पौडेल (पागल) छानिए ।डायस्पोरा गायकबाट दिपेन्द्र आले (ढल्केबरैमा) र नवप्रतिभा गायकमा रायन बस्याल (घामको झुल्को) उत्कृष्ट भए । नवीन निर्देशकमा उमेश भट्ट (कतै म हराएँ कि) ले अवार्ड पाए ।लोकदोहोरी विधामा सरोज लामिछाने (खोली तरेको) र सुनिता बुढा क्षेत्री (उजेली) गायक/गायिकामा विजेता बने भने संगीतकारमा कृष्ण केसी (ठूली) र गीतकारमा सन्तोष सापकोटा (बस्यौ अलग्गै) उत्कृष्ट ठहरिए ।महिला गीतकारमा सामना शाह (आँसुको वर्षात्), संगीत संयोजकमा तेजेन्द्र दूरा (तिम्रो जवानी), ध्वनि सम्पादनमा खड्ग बाजुराली (ठूली), निर्देशनमा मौसम हिमाली (कश्मिरे पछ्यौरी) उत्कृष्ट घोषित भए ।यस्तै, मोडलतर्फ (पुरुष–महिला) बादल घिमिरे (कसम तोड्ने भा), अस्मिता पुरी (फूलमाया) छानिए ।कल्चरल विधातर्फ रेश्मा तामाङ (जुध्यो नजर) उत्कृष्ट गायिका बनिन् । गायक/गायिकामा शुक्र तामाङ र रेजिना परियार (ठट्यौली ठाडो भाका) छानिए ।चलचित्र विधामा प्रमोद ढुंगाना (उपहार– हारेको छैन) ले उत्कृष्ट गीतकारको उपाधि हात पारे भने संगीतकारमा अर्जुन पोखरेल (ज्वाइँसाप– कसम बत्तिको) घोषित भए । यस्तै गायक/गायिकामा सुमिन खड्का र नम्रता खरेल (दिमाग खराब– झम्के झमाझम) उत्कृष्ट भए ।इन्करेजमेन्ट अवार्डमा सबिन सुवेदी (छक्कापञ्जा ५– बिहे भाको छैन) घोषित भए ।अन्य सम्मान पाउनेमा कोको ?रजत सम्मान: तिलकसिंह पेलादशक संगीत सम्मान: खुमन अधिकारी, जुनु रिजालयुवा संगीत सम्मान: मीना लामाबालप्रतिभा संगीत सम्मान: पूजा देवकोटाडायस्पोरा संगीत सम्मान: रमिल अधिकारी (न्युजिल्यान्ड)फोटो पत्रकारिता सम्मान: प्रदीपराज वन्तस्रष्टा सम्मान: शेखर ढुंगेल, दिवाकर भट्टराईकला सम्मान: गम्भीर विष्टसामाजिक सेवा सम्मान: सफला मैया राजभण्डारीब्युटी प्याजेन्ट कोरियोग्राफर सम्मान: आश्विनीकान्त झासंगीत कला सम्मान: एमपी सुब्बा, दिपाञ्जली शाह"
बन्ने भयो : 'पारि बुटोल',"काठमाडौँ — निर्देशक गणेशदेव पाण्डेको निर्देशनमा 'पारि बुटोल' बन्ने भएको छ । निर्माण टिम अहिले फिल्ममा कलाकार अनुबन्ध गर्ने चरणमा पुगेका छन् । 'कमिङ अफ एज/सोसल रियलज्म'मा आधारित यो फिल्मको कथा निर्देशक पाण्डे आफैंले लेखेका हुन् ।फिल्मको छायांकन असोजबाट सुरु हुने बताइएको छ । ४५ दिन लगाएर निर्माण टिमले बुटवलका गल्लीहरूमा फिल्मको छायांकन गर्नेछ । यो फिल्मले बुटवलको एउटा बस्तीको कथालाई फिल्ममा देखाउनेछ । 'खासमा बुटवलमा एउटा यस्तो पुरानो बस्ती छ । त्यही बस्तीमा बस्ने ग्याङको कथा फिल्ममा छ,' निर्देशक पाण्डेले भने ।यो फिल्ममा थुप्रै कलाकार समावेश गरिने पनि निर्देशक पाण्डेले जनाए । उनले 'मञ्जरी' लगत्तै सन् २०१३ देखि 'पारि बुटोल'को लेखन थालेका थिए । पाथिभरा इन्टरटेन्टमेन्ट एन्ड अक्टोबर स्टुडियोको प्रस्तुतिमा बन्ने यो फिल्मका निर्माता ल्याक्सी श्रेष्ठ र शुभम भट्ट हुन् ।यसअघि 'मञ्जरी', 'गाजा बाजा', 'जुलेबी' बनाएका निर्देशक पाण्डे 'चियावाला'का सञ्चालकसमेत हुन् । 'पारि बुटोल'लाई महेश पौडेलले खिच्ने छन् । 'अहिले हामी कलाकार फाइनल गर्दैछौं । चर्चित कलाकारभन्दा पनि राम्रो अभिनय गर्ने कलाकारको खोजी कास्टिङमार्फत गरिरहेका छौं,' निर्देशक पाण्डेले भने ।फिल्म निर्माणका लागि बजेट अभाव हुँदा पनि 'पारि बुटोल' बन्न समय लागेको निर्देशक पाण्डले जनाए । 'बजेटको कारणले पनि बनाउन समय लाग्यो । सायद मलाई यो फिल्म बन्न परिपक्व पनि बन्नु थियो होला । सबै कुराको समय हुँदो रहेछ, यो फिल्मका लागि अहिले समय आएको छ,' निर्देशक पाण्डेले भने ।"
"महेश–दिव्य, अभिनय र संघर्षमा सँगसँगै","काठमाडौँ — उनीहरूले सँगसँगै करिअर थाले, अभिनयको दुनियाँमा बलियो छाप बनाए । तर, दिव्य देव र महेश त्रिपाठीलाई आम दर्शकले चिन्न १५ वर्ष लाग्यो । शुभचिन्तकलाई चिन्ता थियो, यी दुई कहिले आम दर्शकबीच चिनिएलान् ? बल्ल उनीहरूको चाह पूरा भएको छ, यी दुईलाई आम दर्शकले चिन्न जो थालेका छन् । नाटक र फिल्मका पारखीबीच उहिल्यै चिनिए, व्यावसायिक फिल्मले दुईलाई आम दर्शकमा पुर्‍यायो । महेशको शब्दमा दिव्यसँगै उनी यही दिनको पर्खाइमा थिए । आफ्नो प्रतिभाले चिनिनु नै त कुनै कलाकारका लागि उपलब्धि हो ।महेश र दिव्यलाई अस्कर फिल्म कलेजले भेटाएको हो । महेशभन्दा तीन महिनाअघि अस्कर पुगेका थिए, दिव्य । तर, महेशलेझैं कलेज अध्ययनलाई निरन्तरता दिएनन् । एक वर्ष अभिनय पढेर लागे- रंगमञ्चतिर । महेश अभिनय पढ्नतिरै व्यस्त भए, पछि अस्करमै अभिनय पढाउन थाले । १० वर्ष अस्करमा पढाए । 'द ल्यारेमी प्रोजेक्ट' र एउटा लघु फिल्ममा यी दुईले सँगै काम गरे । हालै 'एक्टर'मा पनि सँगै एउटै पर्दामा देखिए । झट्ट हेर्दा यी दुईको करिअर मात्रै होइन, अभिनय यात्रा, संघर्ष पनि सँगसँगै अगाडि बढेको देखिन्छ ।२०८१ सालमा महेश र दिव्यका यति फिल्म आए कि, ती फिल्मले उनीहरूको चर्चा चुलिरह्यो । फिल्म अफरका चाङ उस्तैगरी बढे । दिव्यले २०८१ मा चार फिल्म गरेका थिए, तीनवटा प्रदर्शनमा आए । 'पिताम्बर' र 'एक्टर' त एकैदिन प्रदर्शनमा आए । यी फिल्ममा गरिएका अभिनयले आफूलाई 'मास' दर्शकमा पुर्‍याएको दिव्यले अनुभव गरेका छन् ।'बिस्तारै मास दर्शकमा पुगियो, तर आफूलाई केही नभएझैँ लाग्दो रहेछ । तर, नयाँ-नयाँ दर्शकले चिनेजस्तो हुँदा खुसी लाग्यो,' दिव्यले सुनाए । 'चिसो एष्ट्रे'मा फरक किसिमको भूमिकामा देखिए पनि 'पिताम्बर' र 'कर्मा'ले दिव्यलाई दर्शकबीच खतरनाक ‘भिलेन'का रूपमा चिनाइदिएको छ । 'हल्कारा'को अभिनयबाट तारिफ बटुल्न सफल महेश पनि 'लाज शरणम्'को चरित्रमा गरिएको मेहेनतले वर्ष ०८१ मा चर्चित बने । 'हल्कारा'पछि महेशका ४/५ ओटा फिल्म लगातार आए । २/३ वर्षअघि गरेका फिल्म एकसाथ प्रदर्शनमा आइदिँदा महेशका लागि २०८१ फलदायी बन्यो । 'लाज शरणम्', 'फेरि रेशम फिलिली', 'आउट ल'ले यो वर्ष महेशलाई चर्चाको केन्द्रमा राख्यो । 'लाज शरणम्'को चरित्रमा त उनी निकै फरक अवतारमा देखिएका थिए । उक्त चरित्रका लागि महेशले २० केजीभन्दा बढी तौल घटाए । भाषा र लवजमा त्यसै गरी काम गरे, जसले गर्दा चरित्र चित्रणमा गरिएको मेहनतले महेशको चौतर्फी प्रशंसा भयो । 'मेहनत गर्‍यो भने नतिजा राम्रै आउँछ भन्ने भयो,' महेश सुनाउँछन् ।हालै फिल्मको सुटिङका लागि धनकुटा पुग्दा महेशले रमाइलो घटनासँग साक्षात्कार हुने अवसर पाए । उनी नयाँ फिल्मको नयाँ अवतारमा उकालो चढ्दै थिए । त्यतिबेला केही व्यक्तिहरूले गरेको कानेखुसी उनको कानैमा ठोक्कियो । 'ओई हेर्न, त्यो महेश त्रिपाठी होइन ?' उनीहरू बोल्दै गर्दा महेशलाई आफ्नो काम भुइँमान्छेबीच पुगेछ भन्ने कुराले फुरुङ्ग बनायो । 'मज्जा आइरहेको छ, मानिसहरूले यसरी चिन्नुहुँदा । एक हिसाबले कतै न कतै फिल्ममा जोडिनुमा यही तत्त्वले पनि हो नि,' महेशले सुनाए,'हल्कारा, चपली हाइटले थोरै दर्शकबीच पुगेँ । तर, अहिले मिडिया, पत्रपत्रिका र कामबाट नेपाली दाजुभाइ दिदीबहिनी बुबाआमाबीच पुग्दा उहाँहरूले चिन्न थाल्नुभएको छ ।'दिव्यले पनि फिल्म 'पिताम्बर'को प्रचारका लागि धनगढी, नेपालगञ्ज, पोखराका हल पुग्दा यस्तै अनुभव बटुले । त्यहाँ पुग्दा थुप्रै दर्शकले आफ्नो नामै लिएर तारिफ गर्दा दिव्यको मन प्रफुल्लित भयो । 'दर्शकले चिन्नुको पछाडिको खास कारण त हामीले पाउने कामसँग पनि जोडिन्छ,' दिव्यले भने । 'चिसो एष्ट्रे' गर्दासम्म दिव्यलाई लाग्थ्यो, बरु एउटा फिल्म गर्ने तर राम्रो पटकथासहितको । तर, त्यसपछि दुई वर्ष खासै काम गर्न पाएनन्, राम्रो फिल्म हात लागेन । त्यसपछि भने दिव्यलाई लाग्यो- आएका जति सबै फिल्म भटाभट गर्ने ! नेपाली फिल्म क्षेत्रमा वर्षमा एउटा फिल्म गरेर बाँच्न सकिने अवस्था नरहेको महेशको अनुभवले भन्छ । त्यसैले 'हल्कारा'पछि महेशले पनि अफर आएका सबै फिल्म गर्दै आए ।'कहिलेकाहीँ स्क्रिप्ट काम नलाग्ने हुन्छ । तर, काम त गर्नैपर्‍यो, अरू उपाय छैन । त्यतिबेला म आफूलाई सिकर्मी हो भन्ने कुराले थम्थम्याउँछु । सिकर्मीले कहिले घर पनि बनाउनुपर्छ, ट्वाइलेट पनि बनाउनुपर्छ । ट्वाइलेट बनाउँदा महलको परिकल्पना गर्नु भएन । त्यसैले जस्तो काम आउँछ त्यसरी नै काम गर्नुपर्छ भन्ने कुरा यो वर्षहरूमा सिकेँ,' महेशले सुनाए । महेशको कुरामा दिव्य थप्छन्,'अलिकति छनोट गरेर फिल्म गर्छु भन्ने त छ । तर, हाम्रो कामको चरित्र नै उस्तै छ । केही नगरी बेडमा पल्टेर बस्दा आफू खतरा एक्टर हुँ भन्ने इगो पलाउँछ । तर सामान्य लाग्ने चरित्रमा पनि कहिलेकाहीँ आफ्नो कमजोरी देखिन्छ । त्यसैले आफूलाई सन्तुलनमा राख्न निरन्तर आएको कामहरू गरिरहनु पर्‍यो ।'दिव्य पहिला पृष्ठभूमि बनाउँछन्, अनि चरित्र चित्रण सुरु गर्छन् । चरित्र चित्रणमा उनले समाउने डोरो यही हो । 'पिताम्बर'मा त्यही गरे, दर्शकले त्यो चरित्रलाई निकै रुचाए । 'लार्जर देन लाइफ' चरित्रमा पनि उनी पृष्ठभूमि बनाएर काम गर्छन् । निर्देशकसँग चरित्रबारे प्रश्न गर्छन्, कापीमा उक्त चरित्रबारे लेख्छन्, घोत्लिरहन्छन् । चरित्र चित्रणमा दिव्यले पक्रेको यही प्रक्रियाले नै उनका अधिकांश चरित्र पर्दामा विश्वासिलो देखिन्छ ।बहुप्रतिक्षित मानिएको 'रुदाने' फिल्मले पनि बेलाबखत दिव्य चर्चाको विषय बन्छन् । रुदाने बन्न दिव्यले गरेको अभिनय, मेहनतले उनका प्रशंसकबीच यो फिल्म प्रतीक्षित छ । फिल्मको पोस्टर र टिजर बजारमा आइसक्यो, तर फिल्म अझै पूरा भइसकेको छैन । दिव्यलाई धेरैले 'रुदाने'को प्रदर्शनलाई लिएर प्रश्न गर्छन् । तर, उनी आफैंसँग यसको उत्तर छैन । ३०/३५ भन्दा बढी नाटकहरूमा फरक चरित्रमा भूमिका निभाए पनि, रुपचन्द्र विष्टका कारण 'रुदाने'को प्रश्नले उनलाई छोड्दैन । 'त्यतिबेला जति गर्न सकिन्थ्यो, त्यति दिएर गरिएको काम हो, रुदानेमा । त्यो खासमा प्यासन ड्रिभन काम नै हो,' दिव्यले विगत सम्झँदै भने ।खासमा दिव्य र महेश प्रमुख भूमिकाका दाबेदार नै हुन् । तर उनीहरूलाई अझै पनि स-साना भूमिकामै अल्झाइन्छ । तर, यी दुईको लगाव बेग्लै छ, जति छोटो भूमिका भए पनि अभिनय कुशलताले आफूलाई सशक्त उभ्याइदिन्छन् । लिड रोलको पर्खाइ छँदै छ । 'लिड रोल बाहेक अरू त कहाँ गरिन्छ,' ठट्यौली शैलीमा महेश सुनाउँछन् । महेश आफूलाई रोचक लाग्ने चरित्र गर्न रुचाउँछन्, चाहे त्यो प्रमुख होस् या सहायक ।अस्कर पढ्दा महेशले ५ सयभन्दा बढी लघु फिल्म गरे । कलेजताका निकै व्यस्त कलाकार भइसकेका महेशलाई त्यतिबेला धेरैले राजेश हमालको ट्याग भिर्‍याइदिए । ३ सय लघु फिल्म गरिसकेपछि त्यो ट्याग भिर्‍याइयो । सबैले महेशलाई 'राम्रो कलाकार' भन्थे । तर, हातमा स्क्रिप्ट पर्ने बित्तिकै महेशको मुटु जोडसँग धड्किन्थ्यो । त्यतिबेला महेशलाई लाग्यो, फिल्मको क्राफ्ट राम्रो भइदिँदा कलाकारको काम राम्रो देखिँदो रहेछ, आफैंमा खतरा त रहेनछु । उनी सुनाउँछन्,'यदि म राम्रो हुन्थेँ भने यसरी पटकथा पर्ने बित्तिकै डर हुन्थेन । मलाई किन राम्रो कलाकार भनियो त । त्यतिबेला बुझेँ, जुन कथा राम्रोसँग लेखिएको छ, जुन चरित्रमा मैले मेहनत गर्छु र जुन फिल्ममा राम्रो निर्देशक हुन्छ- तब मात्र मेरो काम राम्रो देखिन्छ ।'आम दर्शकबीच चिनिन दिव्य र महेशले लामै समय कुर्नुपर्‍यो । फर्केर हेर्दा दिव्य र महेशलाई कलेजका ती दिन हिजै बितेजस्तो लाग्छ । तर, कलेज पढेकै १४ वर्ष भइसक्यो । कलेजअघि सन् २००८ तिर टेलिश्रृंखला गर्दै महेशले अभिनय सुरु गरे, दिव्यले सन् २०१० तिर थाले । अभिनय गर्नुअघि दिव्य अस्ट्रेलिया पुगेका थिए तर, अभिनयको भोकले नेपाल फर्कायो । दिव्यले धेरै समय रंगमञ्चमा बिताए । रंगमञ्चले सीमित दर्शक घेराभित्र राख्यो । तर, 'चिसो एस्ट्रे' हुँदै गर्दै आएका 'महाजात्रा'लगायतका फिल्मले आम दर्शकबीच उनको अभिनयको तारिफ भयो । 'व्यावसायिक फिल्म नगरेसम्म मासमा पुग्न अलिकति गाह्रो हुँदो रहेछ,' दिव्यले भने ।अहिलेसम्म गरेका नाटकमा १८ त अंग्रेजी भाषामै गरे ।'ह्यामलेट', 'लुक ब्याक इन एंगर', 'सान्दाजुको महाभारत', 'सेम टाइम नेक्स्ट इयर' लगायतका नाटकबाट आफूलाई अब्बल ठहराएका दिव्यले फिल्मतर्फ 'नागरिक', 'सुप्पर हिट', 'आवरण'जस्ता फिल्म गरे । तर, ठूला पर्दामा यी फिल्मबाट दिव्य जमेनन् । 'चिसो एष्ट्रे' 'डाकिनी', 'हिजो आजका कुरा', 'राधा'हुँदै अहिले गरेका फिल्मले दिव्य आम दर्शकमा चिनिएका छन् ।आफूहरू 'स्पटलाइट'मा उतिबेलै नआउनुमा आफैंमा समस्या देख्छन्, महेश । सुरुवाती दिनमा 'झुर' फिल्ममा काम नगरौँ भन्ने भाव थियो उनमा । अर्को त महेश र दिव्यले हिँड्नुपर्ने पाइला आफैंले खन्दै आउनु पर्‍यो । परिवारको कोही फिल्म क्षेत्रमा थिएनन्, सजिलै यो क्षेत्रमा चम्कन पनि गाह्रै पर्‍यो । 'कलेजताका कतिले महेशसँग कहिले काम कहिले गर्ने होला भन्थे । तर, फिल्म घोषणा गर्नुहुँदा अर्कै कलाकार लिनु हुन्थ्यो । अनुहार मान्छेले चिनेको छैन, मान्दैन निर्माताले भन्नुहुन्थ्यो,' महेशले सुनाउँछन्, 'सायद हाम्रो बुबा, आमा अथवा दिदीदाइ फिल्मकर्मी हुनुभएको भए, १० वर्ष अगाडि आइन्थ्यो होला ।'महेश इन्जिनियरिङ(इलेक्ट्रोनिक्स इन्जिनियरिङमा स्नातक) छाडेर अभिनयमा आएका हुन् ।०६५/६६ मा पोखराबाट काठमाडौं आउने बित्तिकै अभिनयमा झट्टै विश्वास गरिदिने अवस्था थिएन । त्यसैले टेलिश्रृंखलाका धेरै निर्देशककहाँ धाए, हात जोडे । त्यतिबेला उनले के पो गरेनन्, कलाकारको जुत्ता सफा गर्ने । कलाकारलाई पानी दिने, रिफ्लेक्टर समात्नेसम्मको काम गरे । पासिङ सिनहरुमा काम पाए । निर्देशनमा सहायक भएर काम गर्ने मौका पाए । इन्टरनेट चलाउन जानेका हुनाले अभिनयबारे त्यतिबेलैदेखि खोज्न थालेका थिए ।टेलिश्रृंखलामा काम गर्दा-गर्दै नवरसबारे सिके । विश्वमा अभिनयको निकै तारिफ हुन्छ, ठूला विश्वविद्यालयमा कलाकार पुगेर मास्टरक्लास पनि दिइरहेका हुन्छन् । 'यही नवरसकै कामले त्यहाँ पुग्ने हो त ?' भन्ने प्रश्न उब्जन्थ्यो । त्यसपछि नै महेशलाई फिल्म पढ्नुपर्छ भन्ने लाग्यो । अहिले त उनी फिल्ममै यति व्यस्त छन् कि, अभिनयको कक्षा लिइरहन पनि भ्याउँदैनन् । 'नोभेम्बर रेन'बाट करिअर सुरु गरेका महेशलाई पनि मूलधारे फिल्मले दर्शकबीच पुर्‍याइदिएको छ ।अभिनयमा दशक बिताइसक्दा पनि अभिनयको भोक दिव्य र महेशबाट हटिसकेको छैन । उनीहरू अझै अभिनयको शिल्पले दर्शकलाई चकित बनाइरहन चाहन्छन् ।"
'सिटामोल'को पोस्टरमा सौगात मल्ल,"काठमाडौँ — राज बहादुर सानेको निर्देशनमा निर्माण भएको फिल्म 'सिटामोल'को पोस्टर सार्वजनिक भएको छ । निर्माण टिमले सार्वजनिक गरेको तीन पोस्टरमा फिल्ममा मुख्य कलाकारहरु सौगात मल्ल, बेनिशा हमाल र बाल कलाकार करण नेपाली अटाएका छन् ।साउन २३ बाट प्रदर्शनमा आउने यो फिल्ममा सौगात, बेनिशासँगै अन्य कालकार लोकेन्द्र लेखक, भुगोल कार्की, हिउँवाला गौतम, सुशील पोखरेल, दिनेश रेग्मी, आरआर खड्का, ज्ञानु मल्ल, पवन भट्टराई, काजल भुजेललगायतको अभिनय छ ।फिल्ममा आम नेपालीको जनजीवन र परापुर्वकालदेखि नेपाली समाजमा जरा गाड्दै आएको समस्यालाई समेटिएको बताइएको छ । यो फिल्मको कथा प्रदीप भारद्धाज र निर्देशक सानेले लेखेका हुन् । सिमोस सुनुवारको प्रस्तुती रहेको फिल्ममा बाबुल गिरीको संगीत, कविराज गहतराजको कोरियोग्राफी, बन्दे प्रसादको सम्पादन, राजेन्द्र मोक्तानको रंग संयोजन, मुकेश शाहको ध्वनी, निर्देशन देव महर्जन र शंकर महर्जनको द्वन्द्व छ ।"
सोल्टिनी'को नयाँ गीतमा प्रकाश र परिक्षा,"काठमाडौँ — असोज ३ देखि प्रदर्शनमा आउने फिल्म 'सोल्टिनी'को नयाँ गीत सार्वजनिक भएको छ । प्रशान्त सिवाकोटी र अस्मिता अधिकारीको आवाजमा फिल्मको 'सत्य जुगैको'बोलको नयाँ गीत सार्वजनिक भएको छ ।गीतको शब्द प्रशान्त सिवाकोटीले लेखेका हुन् । गीतमा भुपेन राजवंशीको रेकर्डिङ, पोसन घर्ती मगरको मादर, विश्व अधिकारीको गीतार, नगरेन्द्र राईको बाँसुरी, हेमन्त कान्छा रसाइलीको सारङ्गी छ ।मारुनी शैलीको यो गीतको भिडियोमा कलाकारहरु प्रकाश सपुत, परिक्षा लिम्बू, सुन्दर धितालको अभिनय छ । यो फिल्ममा उनीहरुसँगै कलाकार विल्सन विक्रम राई, सबु गुरुङ, प्रेम सुब्बा, रवीन्द्र झा, प्रकाश घिमिरे, कविता आलेलगायतको अभिनय छ । अर्जुन सुवेदीको निर्देशन रहेको यो फिल्मलाई निर्देशक सुवेदी र कुमार भट्टराईले मिलेर लेखेका हुन् ।निमेष श्रेष्ठले सम्पादन गर्ने यो फिल्मलाई सिनिमेटोग्राफर सुशान्त प्रजापतिले खिचेका हुन् । फिल्ममा हर्कुलस बस्ने र प्रशान्त सिवाकोटीको संगीत, कृष्ण भण्डारीको रंग संयोजन, आदित्य मिश्रको कला छ ।"
‘हाउसफूल ५’को तीन दिनको कमाइ ९१ करोड,"काठमाडौँ — अक्षय कुमार स्टारर फिल्म ‘हाउसफूल ५’ले रिलिजको तेस्रो दिनमा ३५ करोड रुपैयाँ कमाएको छ ।फिल्मको तीन दिनको कलेक्सन ९१ करोडभन्दा माथि पुगेको छ । फिल्मले पहिलो दिन २४ करोड र दोस्रो दिन ३२ करोड कमाएको छ ।अघिल्ला शृङ्खलाहरू लोकप्रिय भएकाले यो फिल्म दर्शकहरूका निम्ति बहुप्रतिक्षित थियो ।कमेडी विधाको यो फिल्म सन् २०२५ मा सबैभन्दा धेरै कमाइ गर्ने बलिउड फिल्महरूको सूचीको अग्रस्थानमा पर्न सक्ने विश्लेषकहरूको अनुमान छ ।यो फिल्मको रोचक पाटोचाहिँ निर्माण टिमले यसपटक दुई फरक क्लाइमेक्ससाथ फिल्म रिलिज गर्‍यो । जसले दर्शकहरूमा थप कौतुलहता भरिदियो ।फिल्ममा अक्षय कुमारसहित अभिषेक बच्चन, नरगिस फाखरी, ज्याकलिन फर्नान्डिज, रितेश देशमुख, संजय दत्त, ज्याकी श्राफसहित १९ कलाकारहरूको महत्त्वपूर्ण भूमिका छ ।फिल्म ५ हजारभन्दा बढी स्क्रिनहरूमा रिलिज गरिएको थियो ।"
१०१औं दिनमा 'लाज शरणम'ले गर्‍यो सहयोग,"काठमाडौँ — फिल्म 'लाज शरणम'ले प्रदर्शनको १०१औं दिन मनाएको अवसरमा विद्यार्थीलाई सहयोग गरेको छ । निर्माण टिमले सिन्धुपाल्चोकको चौतारा सांगाचोकगढी नगरपालिका ५ मा रहेको श्री बालकल्याण आधारभूत विद्यालयमा अध्ययनरत विद्यार्थीलाई ३० थान स्कुल ड्रेस, ब्याग र पानी पिउने बोतल सहयोग गरेको हो ।मदर किड्स फाउन्डेसन नेपालको आयोजनामा निर्माता नवीन श्रेष्ठले सहयोग हस्तान्तरण गरेका हुन् । कुमार कट्टेलको निर्देशन रहेको 'लाज शरणम'ले काठमाडौंका दुई हल रञ्जना सिनेप्लेक्स र गोंगबुस्थित विएसआर मुभिजमा प्रदर्शनको १०१ दिन मनाएको निर्माण टिमले जनाएको छ । शिवरात्रिको अवसर पारेर गत वर्षको फागुन १४ गते यो फिल्म प्रदर्शनमा आएको थियो ।फिल्ममा सीताराम कट्टेल, विजय बराल, अर्पण थापा, महेश त्रिपाठी, मुकुन्द श्रेष्ठ, विजय लामा, रेणुनाथ योगी, सागर लम्साल, हरि निरौला, अर्जुन घिमिरे, कमलमणि नेपाल, प्रियाना आचार्य, दयाहाङ राई र बुद्धि तामाङलगायतो अभिनय छ ।जेपीटी क्रिएसनको ब्यानरमा निर्माण भएको फिल्मको निर्माता नवीन श्रेष्ठ हुन् ।"
'जन्ते बाख्रो'लाई सकारात्मक प्रतिक्रिया,"काठमाडौँ — जेठ २३ बाट प्रदर्शनमा आएको फिल्म 'जन्ते बाख्रो'ले दर्शकबाट सकारात्मक प्रतिक्रिया बटुलेको छ । शुक्रबार र शनिबार हल पुग्दा कलाकारसहितको निर्माण टिमले फिल्मको सकारात्मक प्रतिक्रिया बटुलेको हो ।सिमोस सुनुवार निर्देशित यो फिल्ममा सौगात मल्ल, आशिफ शाह र गरिमा शर्माको मुख्य अभिनय छ ।प्रदीप भारद्वाजको लेखनमा तयार भएको यो फिल्ममा अभिनेता सौगात, आशिफ र गरिमासँगै रमा थपलिया, लोकेन्द्र लेखक, कमल देवकोटा, विशाल पहाडी, रुशा न्यौपाने, कुसुम शर्मा, स्नेहा जोशी, समापिका गौतमको अभिनय छ ।फिल्मले हराउँदै गएको जन्ती परम्परा, टपरी-दुनामा भोज खाने संस्कृति र ग्रामीण चालचलनलाई कथामा समावेश गरेको छ । मुइन इन्टरटेनमेन्टद्वारा निर्मित यो फिल्ममा उत्तम हुमागाईंको छायांकन र सुनिल शिवभक्तिको सम्पादन छ ।"
बदलिँदो सहरका साक्षी ७२ वर्षीय ढिँडा मुण्डा,"झापा — २०११ साल । आफ्नै लयमा बगिरहेको मेची नदी बर्खामा आएको बाढीका कारण पूर्वतर्फ सोझियो । मेचीको किनार ज्यामिरगढीमा खेतीकिसानी गरेर गुजारा चलाइरहेको आदिवासी मुण्डा समुदायको बस्ती थियो । पूर्व सोझिएको मेचीले मुण्डा बस्ती बगायो । मुण्डाहरुका लागि बासस्थानको अन्य विकल्प थिएन । उनीहरुले बगेको आफ्नो बस्तीभन्दा करिब ५ किलोमिटर उत्तर रहेको घना जंगल फाँडेर बस्ने निधो गरे । अनि लागे उत्तर घना जंगलतर्फ ।त्यतिबेला मात्रै एक वर्षका थिए, ढिँडा मुण्डा । उनले जिजुबुबा प्यारी मुण्डा, हजुरबुबा अर्जुन मुण्डा र बुबा धनराज मुण्डाको साथ लागेर आफ्नो देहाती थलो छाडेका थिए । बासस्थानको खोजीमा हिँडेका मुण्डा परिवारले घना जंगल फाँडे र छाप्रो हालेर ओत लाग्ने ठाउँ बनाए । ढिँडाका जिजुबुबा प्यारी फँडानीताका अग्रमोर्चामा थिए । अन्ततः उक्त स्थानको नाम नै रहन गयो, प्यारीभिट्टा ।यही प्यारीभिट्टा, जसलाई आज पूर्वकै सीमावर्ती व्यापारिक सहर काँकरभिट्टाको वैभवताले छपक्कै छोपेको छ । प्यारीभिट्टा काँकरभिट्टाको छत्रछायाँमा बिलाउँदै गएको आभास हुन्छ । जसका साक्षी हुन्, ७२ वर्षीय ढिँडा मुण्डा । जसको जन्मदैको साइनो जोडिएको छ मेची नदीसँग । जसले घना जंगललाई एउटा प्रमुख सहर बनाउन पसिनाका कयौं धारा बगाएका छन् ।‘आज काँकरभिट्टा सहर भनिने ठाउँको २०२५/२६ सालसम्म कुनै अस्तित्व नै थिएन । घना जंगल थियो, दिउँसै हिँड्न डराउँथे मान्छेहरु,’ बिरामी शरीर लिएर ओछ्यानमा पल्टिएका मुण्डा सम्झिन्छन्, ‘न यो राजमार्ग (पूर्व–पश्चिम राजमार्ग) नै यस्तो थियो । यहाँ त गोरेटो थियो, सानो बाटो । तर, खासै मान्छे हिँड्दैनथे ।’ उनका अनुसार त्यसबेला मानिसको आवतजावत नकलबन्दाबाट हुन्थ्यो । पूर्वी पहाडी जिल्लाका मान्छेहरु पैसा कमाउन ढाकर लिएर नकलबन्दा हुँदै मेची तर्थे र नक्सल पुगेर गन्तव्य तय गर्थे । ‘काँकरभिट्टा त जंगल थियो । को आउने ?,’ उनी सुनाउँछन् ।तर, समयक्रममा यसको काया फेरियो । २०२१ सालमा भूमि सुधार लागु भयो । जग्गा नापी हुन थाल्यो । मान्छेका नाममा जमिन दिलाउने उपक्रमको सुरुवात भयो । २०२५/२६ सालबाट राजमार्ग खुलाउने क्रम सुरु भयो । घना जंगल बिस्तारै फाँडिदै गयो । जंगल फाँडेर काठ र बाँसका साना घरहरु देखिन थाले । काँकरभिट्टामा बसपार्क निर्माणको योजना अघि सर्‍यो । मान्छेको चहलपहल बढ्न थाल्यो । व्यापारका लागि साना पसल खुल्न थाले । फाट्टफुट्ट सामान बोक्ने ट्रक देखिन थाल्यो । अब जंगल केबल जंगल रहेन । यहाँ त एउटा नवीन सहरको परिकल्पना सुरु हुन थाल्यो ।मेचीमा पुल बन्यो । खोला तरेर बारी आउने ट्रकहरु मेचीको पुल माथिबाट हुइँकिन थाले । राजमार्गमा बसहरु देखिन थाले । पाल ओढाएर थापिएका पसल घुम्तीमा परिवर्तन हुन थाले । ५–७ वटा घर भएको बस्तीमा पहाडी मूलका मान्छेहरु आएर घर बनाउन थाले । मान्छेको आवतजावतको केन्द्र रहेको नकलबन्दा आफ्नो पहिचानबाट गुमनाम बन्दै गयो । तर, काँकरभिट्टाले आफ्नो उकालो यात्रा तय गर्‍यो ।जीवनको दशकौं लामो यो यात्रामा ढिँडाले काँकरभिट्टालाई अनेकौं चरणमा देखे । उनले यही राजमार्गमा राँगागाडीबाट कठिन यात्रा गरेको देखेका छन् । तर्ने कल्पना पनि गर्न नसक्ने मेचीको बाढी नियालेका छन् । मेचीले बगाएर पटक–पटक बेहाल बनाएका परिवारका आँसु महसुस गरेका छन् । काँकरभिट्टामा कमिलासरी रिक्साको ताँती देख्न भ्याएका छन् । यो सहरको अनेक चित्र उनले नियालेका छन् ।‘आज यो सहर हेर्छु । सपनाजस्तो लाग्छ । घरिघरि त आफैं झुक्किछु पो ! मैले जीवन बिताएको काँकरभिट्टा यही हो ?,’ उनी हाँस्छन्, ‘आज यो सहर होइन । म नौलो भएको छु । बाटो बिराएर कतै आइपुगेको बटुवा जस्तै । मान्छेले मलाई चिन्दैनन् । उल्टै बाहिरफेर निस्किँदा कहिले आउनुभयो नि बसाइँ सरेर ? भनेर पो सोध्छन् ।’उनले भनेजस्तै काँकरभिट्टाले स्वरुप बदल्यो, चिनारी बदल्यो । अनि सहरकै नौलो मान्छे बनाइदियो ढिँडा मुण्डाहरुलाई । जसले मान्छे हिँड्न डराउने ठाउँलाई रगत पसिना बगाएर सहर बनाइदिए । काँकरभिट्टाले अहिले रिक्सा देख्दैन । काँकरभिट्टाले अहिले राँगागाडी कहाँ चिन्छ र ? काँकरभिट्टाले हिलो र चिप्लो सडक सायदै देख्न मुस्किल छ । बाँस र काठका घर पनि छन् र यो सहरमा ! यो सहर त झिलिमिली उज्यालो बत्तीसँग दगुरिरहेको छ । स्मार्ट सिटीको दौडमा धपेटिइरहेछ । अनि त सहर बनाउनेहरु नै सहरबाट गुमनाम छन् ।आजकल ढिँडाले काँकरभिट्टाको डाँडा नचढेको पनि वर्षौं भएछ । उमेरमा मजदुरी गर्न सिक्किम, दार्जिलिङ, नेपालको भोजपुर, रामेछाप लगायतका स्थान पुगेका उनी आज रोगले थलिएर ओछ्यानमा छन् । उनलाई शरीरमा रगत नबढ्ने रोग छ । माहिलो छोराको घरमा नातिनातिनासँग बसेका छन् । ‘श्रीमतीले छाडेर गइहाली, अनि मलाई पनि रोगले च्याप्यो । नातिनातिनासँग बसेको छु । यिनीहरु नै छन् सहारा,’ बुढ्यौली भावुकतामा उनले भने ।काँकरभिट्टालाई नै कर्म, संघर्ष र जीवनको गोरेटो बनाएका उनले यो सहरलाई नजिकैबाट चिनेका छन् । जंगलबाट डिजिटल युग हुँदै स्मार्ट सिटीको परिकल्पनासम्मलाई सुन्न र देख्न भ्याएका छन् । र त जोकसैलाई सुनाउन सक्छन् उनी, यो सहर बदलिएको कथा । उनी बेला बेला ओछ्यानबाट निस्किएर अलि मास्तिर राजमार्गमा आएर रुखको छायामा अडेस लागेर सहर नियाल्थे अलि अघिसम्म ।ढिँडाको घरतर, सहर न हो । यो सहरलाई ढिँडाजस्तो बुढो अनि खंग्रङ परेको रुख किन चाहिन्थ्यो र ? एसियन हाइवे बनाउने नाममा राजमार्ग उत्तर–दक्षिणका सबै रुख काटिए । अब कुन रुखमा अडेस लागेर सहर नियाल्लान् उनले ?"
विश्वप्रकाश शर्माकी आमा : खस आमाको कोख जनजाति आमाको काख,"काठमाडौँ — आमा सावित्री शर्माको ८२ औं जन्मदिनलाई विश्वप्रकाश शर्माले फरक ढंगले सम्झिए । ६ जेठको जन्मदिनलाई यस पटक उनले हिमालबाट सम्झिए । हिमालका कथाहरू सुन्न उनी हिउँका बाटा उक्लिरहेका थिए । क्याम्प २ (६,४०० मि) मा पुगेपछि विश्वप्रकाशले झोलाबाट तस्बिर निकाले । तस्बिरलाई छातीमा टाँसे र स्नेहसहितको श्रद्धा प्रकट गरे ।तीन जना भएको उक्त तस्बिरमा एक थिइन् सावित्री । आमाको जन्मदिनलाई हिमालको उचाइबाट ‘सेलिब्रेट’ गर्न पाउँदा असाध्यै खुसी थिए उनी । तस्बिरमा दोस्रो व्यक्ति थिए, बा पर्शुराम शर्मा । अनि तेस्रो ? तेस्रो अनुहार उनका लागि उत्तिकै न्यानो र आत्मीय थियो । ‘जसले मलाई एकछिन एक दिन हैन, डेढ वर्षसम्म आफ्नो दूध पिलाउनुभयो । उनै आमाको तस्बिर,’ विश्वप्रकाश हृदयभित्र शान्त बसिरहेकी आमा देउकुमारी श्रेष्ठलाई श्रद्धापूर्वक सम्झन्छन् । जस्तोसुकै दौडधुपको समय होस् वा बेचैनी र उदासी । उनका निम्ति ती अनुहारहरू थकान र निराशा मेट्ने चम्किला किरण हुन् । जसलाई हरेक बिहान उनी पूजापाठमा श्रद्धाञ्जली अर्पण गर्छन् ।हिमालबाट फर्किसकेपछि विश्वप्रकाशले आमाका कथा सुनाउने प्रण गरेका थिए । आखिर उनले आफ्नो प्रण पूरा गरे । सानेपास्थित पार्टी कार्यालयको शान्त कोठामा प्रेमपूर्वक उनले न्याना स्मृतिहरू बाँडे । २०७० को प्रतिनिधिसभा चुनावको प्रचारप्रसारका क्रममा विश्वप्रकाश झापाको बाहुनडाँगी थिए । तत्कालीन बाहुनडाँगी गाविसको मेची जनसागर माविको छेउमा बसेर मन्तव्य राख्दा उनले सम्झिएका थिए, ‘मेरो यो गाउँप्रति भावनात्मक प्रेम छ । किनकि यो गाउँको स्कुलमा मेरी आमाले पढाउनुभएको थियो ।’ नेपाली राजनीतिको प्रभावशाली नेताले आफ्नो गाउँप्रति गाँसेको भावनात्मक प्रेमलाई लिएर स्थानीयहरू गर्विलो देखिए । त्यही बेला बा उमेरका केशवप्रसाद खनालले विश्वप्रकाशलाई भने, ‘विश्व बाबु, तिमीले आमाले पढाएको स्कुल भनेर मात्र सम्झियौ । यो स्कुलको चौरमा तिमीले पनि खेलेका छौ ।’यो रहस्योद्घाटनले विश्वप्रकाश चकित परे । केशवले थपे, ‘त्यतिबेला तिम्री आमा घोडामा आउँथिन् । तिमीलाई पछाडि डँडाल्नुमा कपडाले बाँधेर ल्याउँथिन् । नजिकैको चिया पसलको बेन्चमा सुताइदिन्थिन् अनि पढाउन जान्थिन् । बच्चा रोएको सुनेपछि आएर दूध खुवाउँथिन् र फेरि सुताउँथिन् ।’ विश्वप्रकाश रसिक बन्दै गएका आँखाहरूले चौर, स्कुल, बरन्डा नियाल्न थाले । उनले केशवलाई स्नेहपूर्वक सोधे, ‘अनि यी सबै कुराहरू तपाईंलाई कसरी थाहा भयो ?’ केशवले थप सस्पेन्स खोलिदिए, ‘बाबु, तिम्री आमा जुन बेला यो स्कुलमा पढाउँथिन्, त्यो बेला म पनि यही स्कुलमा नै पढाउँथें ।’यो २०२७/२८ तिरको कथा थियो । जति बेला आमा सावित्री र बा पर्शुराम दुवै स्थायी शिक्षक थिए । बा भने कांग्रेसबाट राजनीतिक आन्दोलनमा रहेकै बेला राजकाजको मुद्दामा जेल परे । कठोर पञ्चायती शासनविरुद्धको आन्दोलनमा उनी चन्द्रगढी जेल परेपछि सावित्रीले संघर्ष झेल्नुपर्‍यो । तत्कालीन अञ्चलाधीशले आमालाई धुलाबारीबाट बाहुनडाँगीको मेची जनसागर माविमा सरुवा गरिदिए । ‘मलाई राजीनामा दिन्छे भनेर सरुवा गरेका थिए तर मैले गरिनँ,’ आमाले आफूले लिएको अडान सुनाएकी थिइन्, विश्वप्रकाशलाई ।सावित्री स्कुल जाँदा ८ महिनाका विश्वप्रकाशलाई धुलाबारीबाट घोडामा राखेर बाहुनडाँगी आउजाउ गर्थिन् । विश्वप्रकाशका दाइ राज्यप्रकाशले त्यो दृश्य अझै बिर्सेका छैनन्, ‘आमाले भाइलाई बोकेर घोडामा धेरै समयसम्म आउजाउ गर्नुभएको अहिले पनि सम्झिरहेको छु ।’ विश्वप्रकाशले दुई पटक लगातार चुनाव हारेपछि २०७९ को निर्वाचनमा काठमाडौंबाट उठ्न साथीभाइले सुझाएका थिए । सुरुमा त सोच पनि बनाए । पछि हृदयले भन्यो, ‘मैले झापा छाड्दा चिया बगानका दाजुभाइ, दिदीबहिनीहरू छाड्नुपर्छ, धुलाबारी र काँकडभिट्टा छाड्नुपर्छ । लडीबुडी खेलेको त्यो माटो छाड्नुपर्छ ।’ त्यसपछि उनले आफ्नो सोच बदले । उनी झापा क्षेत्र नं १ बाट प्रतिनिधिसभा सदस्यमा निर्वाचित भए । उनलाई आफ्नो माटोले यस पटक न्यानो स्वागत गर्‍यो ।२०२७ मा जन्मेका विश्वप्रकाश तेस्रो सन्तान, उनीमाथि दिदी र दाइ । ‘म जन्मेपछि ७ दिनसम्म रोएँ रे,’ उनले बुझ्ने भएपछि सुनेका प्रसंग सुनाउँछन्, ‘मलाई दूध नपुगेको रहेछ । त्यही समयमा निराजलाई जन्म दिएकी आमा देउकुमारीको प्रशस्त दूध आउँदो रहेछ । उहाँले मलाई डेढ वर्ष लगातार खुवाएर बलियो बनाउनुभयो ।’उनी सावित्रीगुणा मात्र गएनन्, देउकुमारीको गुण पनि लिए । उनलाई थाहा छ, ‘दूधको अदृश्य प्रभाव कतिसम्म हुन्छ !’ उनी नरम हुनुपरेमा सावित्रीजत्तिकै र कठोर बन्नुपरेमा देउकुमारीजत्तिकै बन्न सक्छन् । ‘जुन आमाको दूध खाएँ, एक–एक थोपा नै मेरा लागि अनमोल थियो,’ उनी सुनाउँछन्, ‘मलाई खुसी छ कि मेरो शरीरमा खस आमाको रगत बगिरहेको छ भने जनजाति आमाको दूध ।’पूर्वप्रधानमन्त्री तथा कांग्रेसका नेता कृष्णप्रसाद भट्टराईको निधन हुँदा विश्वप्रकाश झापामा थिए । साथी–सहकर्मीले उनलाई त्यति बेला काठमाडौं बोलाए । तर उनी अर्को ठूलो शोकमा डुबिरहेका थिए । आमा देउकुमारीको निधन भएको दसौं दिन भएको थियो । अरू दाजुभाइले झैं उनले पनि कपाल मुन्डन गरेर किरिया कर्ममा सामेल भइरहेका बेलामा उनले साथीहरूलाई भने, ‘म आमाको १० दिनको काम छाडेर आउन सक्दिनँ । मेरोतर्फबाट उहाँलाई फूल चढाइदिनू ।’ देउकुमारी आमा बितेपछि विश्वप्रकाशको सम्झनामा खुब आइन् । उनलाई देउकुमारी आमा र परिवारको उत्तिकै महत्त्व थियो । त्यो परिवारले पनि विश्वप्रकाशलाई कहिल्यै बाहिरको ठानेन । अझ देउकुमारी त आफ्ना सन्तानहरूको सूचीमा विश्वप्रकाशको नाम जहिल्यै जोड्थिन् । विश्वप्रकाशलाई आमा सावित्रीको काखजत्तिकै प्यारो थियो, देउकुमारीको काख पनि ।आमा सावित्रीले जीवनको ३५ वर्ष धुलाबारी माध्यमिक विद्यालयमा बिताइन् । स्कुलको अन्तिम समयतिर उनी प्रधानाध्यापक बनिन् । प्रअ भएदेखि सावित्रीलाई उनको स्वास्थ्यले साथ दिएन । २०६० मा अवकाश लिनुअघि उनले भनिन्, ‘शिक्षक बिरामी भए, कक्षाकोठा बिरामी हुन्छ । प्रअ बिरामी भयो भने पूरै स्कुल बिरामी हुन्छ । मेरा कारण स्कुललाई अप्ठ्यारो हुनुहुन्न ।’ त्यसपछि उनले राजीनामा दिइन् । आमा जुन स्कुल पढाउँथिन्, विश्वप्रकाश त्यहीँ पढ्थे । उनी अंग्रेजी र भूगोल पढाउँथिन् । कक्षाकोठामा आमाको प्रवेश हुँदा अरू साथीहरू डराउँथे । तर विश्वप्रकाशले आमालाई कहिल्यै गुरुआमा देखेनन्, आमा नै देखे ।विश्वप्रकाशको परिवार मध्यमवर्गीय थियो । आमा र बाले बीए पढ्ने अवसर सजिलै पाएका थिए । बाले त दार्जिलिङको खर्साङमा पढेका थिए । पछि दाइलाई पनि त्यहीँ लगियो । विश्वप्रकाशलाई कक्षा ३ पछि खर्साङ लैजाने कुरा भयो । खर्साङको स्कुलमा प्रिन्सिपलले विश्वप्रकाशको मौखिक परीक्षा लिए । उनको तेजिलो दिमाग देखेर प्रिन्सिपलले भने, ‘ब्रिलियन्ट छ ।’ तर अघिल्लो दिन जुन घरमा बसे, त्यहाँ आइरहने कोइलाको गन्ध, धमिलो पानी त्यसमाथि बाआमाबाट टाढा हुने कुराले साह्रै चिन्तित बनायो । भोलिपल्टको प्रवेश परीक्षा उनले जानाजानी बिगारे । ‘त्यस्तो ब्रिलियन्ट मान्छेले कसरी बिगार्‍यो ?’ प्रिन्सिपल छक्क परे । बाले रिसाउँदै गाली गरे । आमाले स्नेहपूर्वक सोधिन्, ‘तैंले जानीजानी बिगारेको हो ?’ विश्वप्रकाशले ‘हो’ आशयमा टाउको हल्लाए ।सावित्री सामाजिक काममा पनि सक्रिय थिइन् । समाजमा कसैलाई दुःख पर्दा सहयोग गर्ने, कमजोरहरूका आवाज बोलिदिने, सचेतना जगाउनेजस्ता काममा रुचि राख्थिन् । उनी स्कुलबाहेक घरमा पनि विद्यार्थीलाई निःशुल्क ट्युसन पढाउँथिन् । उनी माउथ हार्मोनिक बजाउँथिन् । आमाले गुनगुनाएका गीत र निकालेका संगीत अहिले पनि विश्वप्रकाशको कानमा गुन्जिरहन्छ । अहिले सम्झँदा विश्वप्रकाशलाई एउटा अभाव खड्किरहन्छ । ‘आमाले गुनगुनाएका गीत, माउथ हार्मोनिकका धुन र उहाँका आवाज रेकर्ड छैन,’ विश्वप्रकाश सम्झन्छन् । विश्वप्रकाशलाई संगीतमा भने आमाबाट रुचि र दाइ टीका भण्डारीबाट ज्ञान प्राप्त भयो । राजनीतिमा बा र काकाहरूको प्रभाव रह्यो ।सावित्री जतन गर्नमा माहिर थिइन् । उनले विश्वप्रकाशले कखरा लेख्न सिकेका कापीहरू पछिसम्मै जतनले राखेकी थिइन् । विवाहका बेलामा छापेका कार्डहरू र उबेलाका चिठीहरू सुरक्षित थिए । सावित्रीले सन्तानलाई अनावश्यक खर्च गर्न कहिल्यै दिइनन् । खुत्रुके किनिदिएकी थिइन्, हरेक सन्तानले खुत्रुकेमा पैसा जम्मा गर्थे । लक्ष्मीपूजाको दिन खुत्रुके फुटाउने चलन थियो । ‘त्यति बेला आमाले जसको जति छ, त्यति नै थपेर बैंकमा जम्मा गराइदिनुहुन्थ्यो,’ विश्वप्रकाश सम्झन्छन् ।विश्वप्रकाश २०४० देखि राजनीतिमा सक्रिय भए । मेची बहुमुखी क्याम्पस पढ्दा उनले भद्रपुरमा डेरा लिएर बसे । त्यति बेला उनलाई बा र आमाबाट पढाइमा मात्र नभई राजनीतिमा पनि सहयोग थियो । ‘म हरेक शुक्रबार घर आउँथें, बेलुका खाना खाएपछि बुबा, आमा र म बसेर समीक्षा गर्थ्यौं,’ विश्वप्रकाश सम्झन्छन् । उनलाई बा र आमाले पढाइमा पहिलो हुन कहिल्यै दबाब दिएनन् । आमाको मत थियो, ‘सफलभन्दा पहिले असल बन्नुपर्छ ।’ विश्वप्रकाश अहिले आफ्ना छोराछोरीलाई पनि यही भन्छन्, ‘फर्स्ट हुन जरुरी छैन, बेस्ट हुनु । मलाई फर्स्ट मार्क्स चाहिन्नँ, केवल तिम्रोबारेमा प्रश्न उठ्नु हुन्न ।’शुक्रबारे बैठकको निरन्तरता अहिले उनले आफ्नो परिवारभित्र पनि कायम राखेका छन् । हरेक साता बैठकमा श्रीमती, छोरा, छोरी र विश्वप्रकाश हुन्छन् । बैठकमा घरायसी बजेट र गतिविधिको समीक्षा गरिन्छ । छोरी अध्यक्ष छिन् भने छोरा सचिव । श्रीमती र उनी सदस्य । ‘मलाई त अध्यक्ष बन्ने अवसर अहिलेसम्म आएको छैन,’ उनी हाँस्दै सुनाउँछन् । आमाले विश्वप्रकाशलाई सिकाइरहने अर्को कुरा थियो, ‘हार्न पनि सिक्नुपर्छ, सहन पनि सिक्नुपर्छ, अभाव पनि सिक्नुपर्छ ।’ राजनीतिक जीवनमा उनले यो मन्त्र प्रयोग गरिरहे ।२०४५ मा विश्वप्रकाश क्याम्पसमा नेविसंघका सभापति थिए । त्यसअघि स्ववियु चुनावमा नेविसंघ हार्दा अखिललाई कुट्ने चलन थियो । यो हरेक पटक दोहोरिरहन्थ्यो । उनको कार्यकालमा भने त्यो परिस्थिति बदलियो । ‘हामीले २०४५ सालमा अखिलले जित्दा कुटपिट हैन, लाइन लागेर उनीहरूलाई सम्मान गरेका थियौं,’ उनी सम्झिन्छन् ।आमाले जहिल्यै भनिरहन्थिन्, ‘लोभ कहिल्यै गर्नु हुँदैन । अनावश्यक लोभमा फस्यो भने मान्छे गलत बाटोमा पुग्छ ।’ आमाले बा पर्शुरामकै उदाहरण दिन्थिन् । २०४६ को परिवर्तनपछि त्यसअघि जेल बसेकालाई वर्षका आधारमा पैसा छुट्याइएको थियो । पर्शुरामले त्यति बेला ५० हजार पाउने थिए । ‘तर उहाँले म जेल बसेको भाडा लिन्न भन्नुभयो,’ आमा सुनाउँथिन् ।२०५७ मा बाको निधनपछि उनले आफ्नो भागको सबै जमिन दाजुकै नाममा गरिदिए । दाजुप्रतिको भरोसा र विश्वास देखेर आमा बिछट्टै खुसी थिइन् । ‘यसले लोभ गरेन । राजनीतिमा पनि कहिल्यै लोभ गर्दैन,’ आमाले दृढ विश्वासका साथ भनेकी थिइन् । सावित्रीको स्वास्थ्यमा २०५६ देखि विभिन्न समस्या देखा पर्न थाले । मुटु, फोक्सो, पाठेघरलगायत विभिन्न समस्या थपिँदै गए । बा गुमाएपछि आमाको स्वास्थ्यमा झन् असर परेको राज्यप्रकाश सुनाउँछन् । ‘आमा मसँगै बस्नुहुन्थ्यो, बुबा बितेपछि उहाँलाई थप गाह्रो हुन थाल्यो । त्यो घाउ बढ्दै गयो । रोगले झन् च्याप्दै गयो,’ उनी भन्छन् ।लामो जीवन स्कुलमा व्यतीत गरेकी उनलाई त्यसपछिका दिन झन् पीडामय हुन थाले । २०६४ मा स्वास्थ्य स्थिति जटिल बनेपछि उनलाई २८ दिन काठमाडौंको चाबहिलस्थित मेडिकेयर अस्पतालमा राखियो । त्यो २८ दिन सावित्रीका लागि निकै पीडादायक रहे । २२ दिन विश्वप्रकाश नियमित अस्पताल बसे । जीवनसंगिनी कविता भने २८ दिन नै अनिँदा आँखा लिएर आमाको स्वास्थ्यलाभको प्रार्थना गर्दै बसिन् । आमा झन्–झन् गल्दै थिइन् ।अस्पतालबाट डिस्चार्ज भएर डेरामा सार्ने बेलामा कोठामा पनि आमालाई अक्सिजन चलाइएको थियो । विश्वका आँखामा आमाको अन्तिम दिनका केही झझल्कोहरू आइरहन्छन् । लक्ष्मीपूजाको दिन छोरा–बुहारीको सहारामा आमाले बत्ती बालेकी थिइन् । त्यसपछि आमा निभिन् । आमाको अन्तिम दाहसंस्कार झापाको निन्दा नदी किनारमा भयो । अहिले पनि निन्दा नदीको किनारमा बसेर बा र आमा जलेको हेरिरहेको दृश्यले गम्भीर बनाउँछ विश्वप्रकाशलाई । यद्यपि, विश्वप्रकाशले एउटा सत्यलाई अन्तरहृदयबाटै बुझ्ने प्रयास गरेका छन्, ‘मृत्यु स्वाभाविक हो ।’ तर मृत्युपछिको रिक्तता ?जीवनमा हारेको वा जितेको क्षण उनले कहिल्यै नगरेको अनुभूत गरेका थिए । पार्टीको जिल्ला सभापति हार्दा होस् वा दुई पटक सांसद हारेर फर्किएको क्षण आँगनमा ५० साथीभाइ जरुर पर्खिरहेका थिए । तर त्यो भीडमा न आमा थिए, न बा । ‘त्यो भीडमा पनि बाबु हारेर आइस्, केही छैन जित्ने दिन आउँछ भनेर भन्ने आमाको काख, थपथपाउने बाको हात नहुँदा सन्नाटा लाग्दो रहेछ,’ विश्वप्रकाश गहिरो भावमा सुनिए । जितेर आएको क्षणमा पनि यदि आमा भएको भए भन्थिन्, ‘मैले भनेको थिएँ नि एक दिन जित्छस् भनेर ।’ जीवनमा जित्दा वा हार्दाको पल कुनै रिक्तता अनुभूत हुन्छ भने त्यो बाआमा सम्झेर नै हुन्छ । तर एकमनले सोच्छ पनि, ‘भौतिक रूपमा त को कहिलेसम्म हुन्छ त ? उहाँहरू जानुभयो, एक दिन म पनि जान्छु ।’तर जानुअघि पनि त गर्नुपर्ने थुप्रै काम छन् । जुन माटोसँग जोडिएका छन्, भावनासँग जोडिएका छन् । जीवनसँग जोडिएका छन् । आमाले सोचेको असल छोरा हुन त असल कामहरू गरिरहनुपर्‍यो । असल व्यवहार गरिरहनुपर्‍यो । जीवनमा गलत बाटो नहिँडोस् भन्ने आमाका प्रार्थनाले पनि विश्वप्रकाश सत्मार्ग हिँडिरहन्छन् । ‘र, त्यो मार्गमा हिँड्दा म बा र आमा (हरू) लाई साथै लिएर हिँडिरहेको हुन्छ,’ विश्वप्रकाश दृढ सुनिन्छन् ।"
साउदीको पाँचतारे होटलका 'पेस्ट्री सेफ' : जुजु धौबाट केक बनाएर अन्तर्राष्ट्रिय बजारमा पुर्‍याउन चाहन्छन्,"काठमाडौँ — तीन दशकअघिको कुरा त हो, धादिङको त्रिपुरासुन्दरी गाउँपालिका–३ तल्लो पोखराका सरोज थापा एसएलसीको पढाइ सकेर काठमाडौं हान्निएको । ‘त्यतिबेलाको समय नै त्यस्तै थियो,’ सरोजले सम्झिए, ‘एसएलसीपछि कमाउन जानुपर्छ भन्ने ।’काठमाडौं आएर कालीमाटीको एक आइसक्रिम पसलमा मासिक आठ सय तलबमा काम गरेका यिनै सरोज संघर्षको लामो बाटो हिँडेर अहिले अन्तर्राष्ट्रिय परिचय भएका पेस्ट्री सेफ भएका छन् । कतार, कुबेत, यूएई, साउदी अरब र ओमानसम्मका पाँचतारे होटलमा अनेक भूमिकामा काम गरेका सरोजको लोभलाग्दो सफल वर्तमानभित्र संघर्ष र मेहनतको लामो कथा लुकेको छ ।२०५४ सालमा बाआमाबाट तीन सय रुपैयाँ खर्च थापेर काठमाडौं छिरेका सरोज आफन्तकहाँ बसेर सोह्रखुट्टेस्थित सरस्वती क्याम्पसमा ‘नाइट सिफ्ट’ मा आइकम भर्ना भए । अनि पढाइखर्च जुटाउन आइसक्रिम पसलमा काम थाले । त्यही बेला उनले थाहा पाए, नेपाल पर्यटन तथा होटल व्यवस्थापन प्रतिष्ठान (नाथम) ले होटल म्यानेजमेन्ट तालिमका लागि भर्ना खोलेको खबर । उनले सुनाए, ‘भर्ना गर्न पैसा थिएन । साहुले तलबबाट काटेर सहयोग गर्ने भएपछि मैले पढ्न पाएँ ।’ती दिन उनी १० देखि ४ बजेसम्म नाथममा पढ्थे । त्यसपछि राति अबेरसम्म आइसक्रिम पसलमा काम गर्थे । नौ महिने तालिमकै क्रममा उनको सरस्वती क्याम्पसको पढाइ छुट्यो । तालिमपछि उनले मासिक ६ सय रुपैयाँ पाउने गरी त्यतिबेलाको चल्तीको लाजिम्पाटस्थित सांग्रिला होटलमा इन्टर्नसिप गर्न पाए ।काम थालेपछि दुई साताको कुरा हो । विदेशी पाहुना बेलुकाको खाना खाइरहेका थिए । अचानक बत्ती गयो । अन्धकार छायो । त्यही बेला सिलिन्डर ग्यासबाट बल्ने बत्ती बालेर उज्यालो पारे । पाहुना खुसी भए । फटाफट काम गरेर पाहुना खुसी बनाएको भन्दै होटलको मानव संशाधन शाखाले उनलाई कर्मचारीका रुपमा नियुक्त गर्‍यो । अनि त उनको तलब पुग्यो, मासिक २६ सय रुपैयाँ ।तर यो काममा उनी अडिएनन् । सन् २००१ मा दाइ पर्ने आफन्तको सम्पर्कबाट यूएईको आबुधाबीस्थित होलिडे इन होटल (पहिले स्यान्डस् होटल) पुगे । ‘सर्भिस’ को काम थाले । नाथममा पढेकाले रुचि त उनको सेफसँगै काम गर्ने थियो । ‘मलाई रुचि त बेकरी र पेस्ट्री आइटम बनाउने थियो,’ ती दिन सम्झिँदै उनले सुनाए ।ड्युटीको काम सकेपछि उनले ओभरटाइम भान्छाभित्र छिरेर यही काम गर्न थाले । यही सीपले नै उनलाई अघि बढ्ने बाटो खोलिदियो । सुरुका तीन वर्ष उनले त्यही होटलमा काम गरे । ‘सर्भिस’ को कामबाट सुरु भएको उनको यात्रा सेफसम्म पुग्यो । उनी यतिमै अडिएनन् । राम्रो अवसर खोज्दै र सम्पर्क बढाउँदै गए ।स्यान्डस्‌मा काम थालेको तीन वर्षपछि उनले आबुधाबीकै इमिरेट्स प्यालेस होटलमा काम पाए । उनले सुनाए, ‘तलब सेवासुविधा राम्रो भएकैले काम फेरेँ ।’त्यहाँ फ्रेन्च, जर्मनी, श्रीलंका, भारत, मेक्सिकोका सहकर्मी थिए । एक्लो नेपाली भए पनि उनले विदेशीहरुसँग काम सिक्नमा कुनै कन्जुस्याइँ गरेनन् । इमिरेट्समा काम गर्दाको एउटा क्षण उनी भुल्दैनन् । पूर्व अमेरिकी राष्ट्रपति जर्ज डब्लु बुस २००८ मा यूएई भ्रमणमा पुगेका बेला उनी कार्यरत इमिरेटस् प्यालेसमा तीन दिन बसेका थिए । शक्तीशाली देशका राष्ट्रपतिको सेवामा खटिएको त्यो क्षण उनी अझै सम्झिरहन्छन् ।इमिरेट्सको पेस्ट्री बनाउने विभागमा उनले तनमनले काम सिके । निरन्तरको मेहनत नै उनले जानेको सफलताको सूत्र थियो । त्यही भएर त उनी एकाध वर्षमै दुईपल्ट बढुवा भए अनि भए, सहायक सुपरभाइजर । त्यहाँ साढे तीन वर्ष काम गरेपछि उनी दुबईमा भर्खरै खुल्न लागेको पाँचतारे होटल बन्यान ट्रीमा सुपरभाइजर भएर गए । ६ महिनापछि नयाँ अवसरको खोजीमा उनी पुगे, ओमानको पाँचतारे क्राउन प्लाजा ओपनिङमा । एक वर्ष त्यहाँ काम गरेपछि उनी कतारको दोहास्थित रिट्ज क्याल्टोर्न होटलमा सिनियर सेफ पदमा काम गर्ने गरी गए । त्यहाँबाट पनि उनको यात्रा रोकिएन् ।त्यहाँबाट उनी पुगे, कुवेतमा प्रि–ओपनिङ हुन लागेको मिसोनी कुवेत कार्लसोल होटलमा । यहाँ भने उनले पेस्ट्री बेकरी सुसेफका रुपमा काम गरे । अढाई वर्ष काम गरेर त्यही चिनजान भएको एक स्पेनिस सेफले उनलाई कतारकै पाँचतारे डब्लु दोहा होटलमा सहायक पेस्ट्री सेफ भएर काम गर्न जाने प्रस्ताव राखे । त्यहाँ एक वर्ष काम गरेपछि स्पानिस सेप साथीकै प्रस्तावमा प्रि–ओपनिङ हुन लागेको दुबईस्थित होटलमा कामको अफर पाए । त्यहाँ अढाई वर्ष काम गरेर दुबईकै अर्को होटल सोफिटेल डाउन टाउनमा पुगे, पेस्ट्री सेफको प्रमुख जिम्मेवारीमा ।त्यहाँ साढे चार वर्ष काम गरेपछि उनी बिदामा काठमाडौं फर्केका थिए । तर कोभिड महामारीले उनी यतै अड्किए । पाँच महिनापछि उनी कार्यस्थल त फर्किए तर होटलको व्यवसाय खस्किसकेको थियो । उनलाई होटल व्यवस्थापनले आधा तलबमा काम गर्न वा पाँच महिनाको तलब लिएर जान विकल्प दियो । पाँच महिनाको तलब बुझे र पुगे, दुबईको एक होटलमा । जुन तीन महिनापछि प्रि–ओपनिङ हुँदै थियो ।दुबईमा काम गरिरहेका बेला साउदीमा पहिले काम गर्दा चिनजान भएको साथीले साउदी अरबको दमामस्थित युरोपियन लक्जरी होटल ग्रुपको केम्पेस्की होटलमा कामको अफर गर्‍यो । एक्जुकेटिभ पेस्ट्री सेफको जिम्मेवारीसहित राम्रो तलब सुविधा पाउने भएपछि त्यहीँ अडिए । अहिले पनि यहीँ कार्यरत छन् ।आबुधाबीको होटलमा सामान्य कामदारका रुपमा छिरेका सरोज निरन्तरको मेहनत र आएका अवसरलाई समयमै छोप्दै अघि बढ्ने स्वाभावका कारण प्रगतिको बाटोमा छन् । मासिक लाखौंको तलब बुझ्ने उनी कमाइबाट भन्दा पनि नयाँनयाँ काम सिक्ने अवसर र संसारका लब्ध प्रतिष्ठित अतिथि सत्कारको काम गर्न पाएकामा सन्तुष्ट देखिन्छन् ।सात बर्षअघि यूएई बस्दा उनले त्यहाँका व्यावसायिक सेफहरुको संगठन ‘दि इमिरेट्स कुलिनरी गिल्ड’ को प्रतिनिधित्व गर्दै जर्मनीमा पेस्ट्री जज (निर्णायक मण्डल सदस्य) हुने मौका पाए । विश्वभरका ‘इन्ट्री लेभल’ का सेफ सहभागी हुने यो प्रतियोगिता हरेक वर्ष युरोपका विभिन्न देशमा ‘वर्ल्ड एसोसिएसन अफ सेफ्स सोसाइटीज’द्वारा आयोजना हुने गर्छ । निर्णायक मण्डल सदस्यले प्रतियोगितामा सहभागी सेफले बनाएका परिकार चाखेर अंक दिन्छन् । धेरै अंक ल्याउने प्रतिस्पर्धीले ‘दि वर्ल्डस् बेस्ट पेस्ट्री सेफ’ को उपाधि पाउँछन् । त्यहीँ गएका बेला उनले जर्मन बेकरी बनाउने एकमहिने तालिम (डिप्लोमा इन बेकरी) लिने मौका पनि पाए ।संसारका जुन कुना दौडे पनि सरोजलाई नेपालभित्रै पनि केही काम गर्ने र आफूले जानेको सीप सिकाउने हुटहुटी छ । त्यही हुटहुटीले गर्दा युरोप र अमेरिकन स्ट्यान्डर्डको बेकरी र चकलेटको फ्याक्ट्री खोल्ने योजना बनाएका छन् । नेपाली उत्पादनका रुपमा ब्रान्डिङ गर्ने गरी आउने साउनबाट ‘बेक जुजु धौ केक’ सुरुवात गर्दै छन् ।छुट्टीमा नेपाल आएको मौका पारेर उनले दुई वर्षदेखि परिवारका सदस्यसँग यसमा अध्ययन र ‘ट्रायल’ गरिरहेका थिए । भन्छन्, ‘मेरी श्रीमतीले हृयान्डल गर्ने गरी आउने साउनबाट काठमाडौंमा नै सुरुवात गर्दै छौं, त्यसमा थप गर्नुपर्ने कामका लागि तीनचार महिनामा नेपाल आएका बेला सघाउँछु ।’ भक्तपुरे जुजु धौबाट तयार गरिने यो केकलाई अन्तर्राष्ट्रिय बजारमा पुर्‍याउने सोच उनले राखेका छन् ।"
अन्नपूर्ण आरोहणको ७५ वर्ष : बुवाको विरासतमा माथियास हर्जोगको आत्मिक यात्रा,"पोखरा — विश्वमै पहिलोपल्ट ८ हजार मिटरमाथिको हिमाल आरोहण गरेका फ्रान्सेली नागरिक मौरिस हर्जोगले आफ्नो किताब ‘अन्नपूर्ण’ मा लेखेका छन्, ‘मानिसको जीवनमा अरु अन्नपूर्णहरू पनि छन् ।’ अन्नपूर्ण आरोहणको अनुभूति समेटिएको उनको ‘बेस्ट सेलर’ किताबका यी पंक्तिको अर्थ हो– एउटा ठूलो सफलता प्राप्त गरिसकेपछि पनि जीवन सकिँदैन ।जीवन निरन्तर अगाडि बढ्छ, नयाँ चुनौतीहरू आउँछन् र हामीले हरेक पटक नयाँ सुरुआत गर्नुपर्छ । एउटा ‘अन्नपूर्ण’ जितिसकेपछि अर्को ‘अन्नपूर्ण’ हाम्रो प्रतीक्षामा हुन्छ ।सन् १९५०, जुन ३ । एउटा मिति जसले मानव इतिहासमा पर्वतारोहणको परिभाषा नै बदल्यो । फ्रान्सेली पर्वतारोही मौरिस हर्जोग र उनका साथी लुइस ल्याचेनलले विश्वमा पहिलोपल्ट ८ हजार मिटरभन्दा अग्लो हिमाल, अन्नपूर्ण प्रथम (८,०९१ मिटर) को चुचुरोमा पाइला टेके । यो केवल एक आरोहण थिएन, यो अदम्य साहस, अटल आस्था र मानव चेतनाको असीमित सम्भावनाको जीवन्त प्रतीक थियो ।फ्रान्सेली राष्ट्रिय टोलीले अन्नपूर्ण आरोहण गरेको मंगलबार ७५ वर्ष पुगेको छ । लुइसले आरोहणको पाँच वर्षपछि ३४ वर्षको उमेर ज्यान गुमाइसकेका छन् । मौरिसले सन् २०१२ मा ९३ वर्षको उमेरमा ज्यान गुमाए । यस वर्ष अन्नपूर्ण आरोहणको हीरक जयन्ती मनाउने तयारी गर्न गत वर्षको कात्तिकमा मौरिसका छोरा माथियास हर्जोग नेपाल आएका थिए । उनी उत्तरी मोहडाबाट अन्नपूर्ण चढ्न बुबा हिँडेकै बाटो उनी ‘नर्थ अन्नपूर्ण बेस क्याम्प’ पुगे । पोखराबाट म्याग्दीको बेनी, तातोपानी, नारच्याङ हुँदै उनी आधार शिविर पुगेका थिए ।हीरक जयन्ती मनाउन माथियास पुनः नेपाल आएका छन्, हिमालको छायाँमा आफ्नो बुबाको पाइलाहरू सम्झिँदै तर आफ्नै बाटो बनाउँदै । अहिले उनी योग र आध्यात्मिक सेवामा समर्पित छन् तर हरेक पाइला अझै पनि अन्नपूर्णको कथाले निर्देशित भइरहेको छ । यसपल्ट उनी एक्लै आएनन्, परिवारका सदस्य र फ्रान्सेली सांगीतिक टोलीलाई पनि लिएर आए । हीरक जयन्ती मनाउन उनी सोमबार उत्तरी आधार शिविर पुगे ।पहिलोपल्ट आधार शिविर पुग्दा उनले वरिपरि लस्करै उभिएका हिमाललाई हेरे । आफ्नो बुबाले टेकेको टाकुरोमा आँखा पुर्‍याए । योग गरे । ध्यानमा मग्न भए । आधार शिविरमा बनेको बुवाको सालिक सुम्सुम्याए । सालिक हेरेर उनी रोए । त्यो पीडाको आँसु थिएन, कृतज्ञताको थियो । ‘जब मैले बुबाको सालिक देखेँ । म चुपचाप त्यहाँ उभिएँ । एकछिनका लागि समय रोकिएको जस्तो लाग्यो,’ मसिनो स्वरमा उनले भने, ‘मलाई लाग्यो, म उहाँको पाइला पछ्याइरहेको छैन, म आफ्नो बाटोमा छु । तर त्यो बाटोमा उहाँको आशीर्वाद छ ।’अन्नपूर्ण आरोहणको हीरक जयन्ती मनाउन नेपाल आएका मौरिस हर्जोगका छोरा माथियासलाई पोखरा विमानस्थलमा स्वागत गर्दै पोखराका पर्यटन व्यवसायी ।अन्नपूर्ण आरोहणको हीरक जयन्ती मनाउन नेपाल आएका मौरिस हर्जोगका छोरा माथियासलाई पोखरा विमानस्थलमा स्वागत गर्दै पोखराका पर्यटन व्यवसायी ।आधार शिविरबाट फर्किएपछि एक साँझ पोखरामा भेटिएका उनले आफ्ना बुवासँगको स्मृति केलाए । ‘बुवा कम बोल्नुहुन्थ्यो तर कहिलेकाहीँ मन खोलेर बोल्नुहुन्थ्यो । एकदमै विनम्र हुनुहुन्थ्यो,’ माथियास सम्झन्छन्, ‘उहाँले कहिल्यै आफ्ना व्यक्तिगत अनुभवबारे धेरै बोल्नुभएन । तर कहिलेकाहीँ, हामी दुई मात्र हुँदा, उहाँका आँखामा गहिरो अनुभूति देखिन्थ्यो ।’माथियासका अनुसार, मौरिसले अन्नपूर्णको शिखर पुगेपछि जे अनुभव गरे, त्यो आध्यात्मिक रूपान्तरणको आरम्भ थियो । मौरिसले माथियाससँग भनेका थिए, ‘शिखरमा पुगेपछि मैले प्रेमको यस्तो अनुभूति गरेँ, जुन शब्दले बयान गर्न सकिँदैन । त्यो क्षणले मेरो जीवनको खालीपन भरिदियो ।’सन् १९५१ मा प्रकाशित मौरिस हर्जोगको पहिलो पुस्तक ‘अन्नपूर्ण : ८००० मिटर अग्लो चुचुरोको पहिलो विजय’ मा त्यस्ता अनुभूतिहरू केवल संकेतका रूपमा उल्लेख छन् । त्यस बेला फ्रान्समा व्यक्तिगत वा आध्यात्मिक विषयबारे खुला रूपमा बोल्न हुन्थेन । ‘उहाँले भनिरहनु भएको थिएन तर म बुझ्थेँ, उहाँको भित्र केही गहिरो परिवर्तन भएको थियो,’ माथियास सम्झन्छन् ।मौरिसको अनुभवमा आधारित पुस्तकले लाखौं पाठकलाई हिमालको रहस्य, चुनौती, र मानवीय उत्कर्षको कथा सुनायो । बिनाअक्सिजन, एकै सिजनमा र पहिलो प्रयासमै सम्पन्न भएकोले पनि यो आरोहण विशेष थियो । सन् १९५० को दशकमा अन्नपूर्ण आरोहण अहिलेको जस्तो सजिलो थिएन । उनीहरूसँग आजको जस्तो गुणस्तरीय जुत्ता, ज्याकेट जीपीएस वा अक्सिजन थिएन । छालाको जुत्ता, कपडाको ज्याकेट र हातमा एउटा नक्सा मात्र थियो । आरोहणपछि हर्जोग र ल्याचेनल दुवैले गम्भीर ‘फ्रस्टबाइट’को सामना गरे । जसका कारण हर्जोगले सबै औंलाहरू गुमाए ।आरोहणबाट फर्किएपछि मौरिसले धर्मका बारेमा पढ्न थालेका थिए । उनले हिन्दू धर्म, बौद्ध दर्शन, इसाई आस्थाको गहिरो अध्ययन गरे । ‘मलाई लाग्छ, त्यो अनुभव उहाँका लागि परम शक्तिसँगको सम्पर्क थियो । त्यसपछि उहाँ भगवानको खोजीमा लाग्नुभयो,’ योग र आध्यात्मिक सेवामा समर्पित माथियासले भने ।यही आध्यात्मिक जागरणले मौरिसलाई अझ गहिरो खोजीमा डोर्‍यायो । मौरिस विश्वभर चिनिए । ‘किनभने जब तपाईं यति शक्तिशाली र दिव्य अनुभूतिबाट गुज्रनुहुन्छ, तपाईं त्यसलाई बुझ्न चाहनुहुन्छ, तपाईं त्यस ऊर्जा नजिक जान चाहनुहुन्छ,’ माथियास भन्छन्, ‘त्यस क्षणपछि उहाँले अनेकौं तरिकामा भगवानको खोजी गर्न थाल्नुभयो ।’ यसले सन् १९९७ मा मौरिसको दोस्रो पुस्तक ‘अन्नपूर्ण : प्रिमियर ८०००’ लाई पनि जन्म दियो । पहिलो किताब लक्ष्य, आरोहण, शिखरबारे थियो भने दोस्रो पुस्तक उनको भित्री परिवर्तनबारे थियो । मौरिसका दुई किताब विश्वका ४० भन्दा बढी भाषामा प्रकाशित भएर हालसम्म १ करोड १० लाख प्रतिभन्दा बढी बिक्री भइसकेका छन् ।मौरिसले आफ्नो दोस्रो किताबको पहिलो पाठक छोरालाई नै बनाएका थिए । ‘त्यो मेरो लागि असाधारण क्षण थियो,’ माथियास भन्छन्, ‘पहिलो किताबमा विजयको कथा थियो तर दोस्रोमा उहाँको भित्रको परिवर्तन थियो ।’ त्यस पुस्तकको अन्तिम वाक्य ‘मानिसको जीवनमा अरु अन्नपूर्णहरु पनि छन्’ माथियासको हृदयमा सदैव गुञ्जिरहन्छ, ‘बुबाले मलाई सिकाउनु भएको कुरा थियो– हिमाल बाहिर मात्र होइन, भित्र पनि चढ्नुपर्छ ।’मौरिस हर्जोगको नेपालसँगको सम्बन्ध केवल एउटा आरोहणमा मात्र सीमित थिएन । त्यो त आत्माको एउटा अटूट सम्बन्ध थियो । उनी निधन हुनु अघिसम्म नेपालसँग जोडिएका थिए । ‘म सानो हुँदा हरेक आइतबार राजा महेन्द्रले हाम्रो घरमा फोन गर्नुहुन्थ्यो,’ माथियासले मुस्कुराउँदै भने, ‘बुबा फोन उठाएर निकै आत्मीयताका साथ कुरा गर्नुहुन्थ्यो । नेपालले उहाँलाई धेरै दिएको थियो र उहाँलाई त्यो फर्काउनु स्वभाविक लाग्थ्यो । उहाँले पूर्वाधार, विकास र अन्य धेरै क्षेत्रमा सहयोग गर्नुभयो ।’बुवाले अन्नपूर्ण आरोहण गर्दा माथियास जन्मिइसकेका थिएनन् । तर उनको लागि पनि नेपाल नयाँ भूमि पनि थिएन । सन् १९९३ मा उनी बुवासँग नेपाल आएका थिए । त्यतिबेला उनी १४ वर्षका थिए । काठमाडौं आएर कैलाश पर्वत र मानसरोवर गएको उनलाई अझै सम्झना छ । ‘मैले केही फोटोहरू ल्याएर बाटोमा बालबालिकालाई दिएको थिए,’ उनले सम्झिए, ‘त्यो मेरो लागि निकै मनछुने क्षण थियो ।’आजभन्दा ७५ वर्ष पहिले अहिलेजस्तो सञ्चारको सुविधा थिएन । सन् १९५० को दशकमा जब नेपाल पश्चिमी संसारका लागि पूर्णतः अज्ञात थियो र हिमाल चढ्नु चन्द्रमामा पुग्नुसरह थियो । त्यतिबेला मौरिस हर्जोगको टोलीले इतिहास रचेको थियो । अन्नपूर्ण आरोहण फ्रान्सको राष्ट्रिय अभियान थियो, व्यक्तिगत होइन । मौरिस दोस्रो विश्वयुद्धमा फ्रान्सेली प्रतिरोध आन्दोलनका सदस्य थिए । ‘उहाँ सबैभन्दा राम्रो आरोही नभए पनि उहाँसँग नेतृत्वको अनुभव थियो,’ आरोहण दलमा मौरिस छनोट हुनुको कारण बताउँदै माथियासले भने, ‘कठिन परिस्थितिमा मान्छे र स्रोत व्यवस्थापन गर्ने सीप उहाँसँग थियो । त्यसैले उहाँ चयनमा पर्नुभयो ।’ अन्नपूर्ण आधार शिविर पुगेर फर्किएपछि अहिले पनि उनी कल्पना गर्छन्- ७५ वर्षअघि, प्रविधिविहीन अवस्थामा, छालाको जुत्ता, नक्साबिना, जीपीएस बिना आरोहण कसरी सम्भव भयो ? साहस र सामूहिकता नै उनी बुवाको सफलताको कारण मान्छन् ।माथियास पाँच वर्षअघि नै नेपाल आउन चाहन्थे । उनलाई कोरोना महामारीले रोक्यो । अहिले उनी योग र आध्यात्मिक सेवामा समर्पित एक साधकका रूपमा आफ्नो बुबाको पदचाप पछ्याउँदै आफ्नै आत्म-यात्रामा छन् । उनको आगमनले अन्नपूर्णको कथालाई फेरि एकपल्ट ताजगी दिएको छ ।मौरिस हर्जोगले भौतिक अन्नपूर्ण जिते तर माथियास आफ्नो जीवनको आध्यात्मिक अन्नपूर्ण खोजिरहेका छन् । उनी अहिले जर्मनीमा योग स्कुल चलाउँछन् । ध्यान शिविर आयोजना गर्छन् । अन्तर्राष्ट्रिय योग शिक्षकहरूलाई प्रशिक्षण दिन्छन् । तर उनको मन अझै नेपालमै अडिएको छ । ‘म यहाँ एउटा गैरनाफामूलक स्कुल खोल्न चाहन्छु, जहाँ योग, अंग्रेजी र नेपाली जीवनदर्शन सिकाउन सकियोस्,’ उनी भन्छन्, ‘नेपालको ज्ञान परम्परा, बौद्ध दर्शन, र प्रकृतिसँगको सहअस्तित्व आजको संसारका लागि अमूल्य छ ।’माथियासको आगमनले केवल विगतको सम्झना मात्र ल्याएको छैन, यसले भविष्यका लागि पनि प्रेरणा दिएको छ । उनी पर्यटन र संरक्षणबीच सन्तुलनको वकालत गर्छन् । भन्छन्, ‘हामीले आर्थिक विकास र वातावरणीय संरक्षणबीचको मध्यम मार्ग खोज्नैपर्छ । अन्तर्राष्ट्रिय सहकार्य अत्यन्त आवश्यक छ ।’ युवा पुस्तालाई लक्ष्य गरी पर्यटन, प्रकृति र पर्वतीय संस्कृति केन्द्रित भएर नेपालको प्रवर्द्धन गर्नुपर्ने उनी सुझाउँछन् ।म्याग्दीको अन्नपूर्ण गाउँपालिकामा पर्ने उत्तरी आधार शिविरमा मौरिस हर्जोग, लुइस ल्याचेनल र पहिलो नेपाली आरोही सोनाम वाङ्चुक शेर्पाको अर्धकदको सालिक राखिएको छ । मंगलबार प्रधानमन्त्री केपी शर्मा ओलीले सालिक अनावरण गर्ने पूर्व योजना रहे पनि मौसमको खराबीले हेलिकप्टर पुग्न सकेन । उनले नारच्याङमा पुगेर ‘मौरिस हर्जोग पदमार्ग’ र खुला संग्रहालयको उद्घाटन गरे । सालिक अनावरण गर्न उर्जा, सिंचाइ तथा जलस्रोत राज्य मन्त्री खमबहादुर गर्बुजा पुगेका थिए । नेपाल पर्यटन बोर्ड, ट्रेकिङ एजेन्सिज एसोसियसन अफ नेपाल (टान) गण्डकी, नेपाल पर्वतारोहण संघ, गण्डकी लगायतले जेठ १७ देखि २२ सम्म विविभ कार्यक्रम गरी हीरक जयन्ती मनाइरहेका छन् ।हीरक जयन्ती सकिएपछि माथियास जर्मनी फर्किनेछन् । उनको मनले नेपाल फर्कनुपर्छ भन्छ । बुवाको नेपालसँगको सम्बन्धले आफ्नो जीवनले आकार पाएको उनी ठान्छन् । पोखरा वरपर कतै चिटिक्कको घर बनाएर बस्न मन छ, जुन घरको झ्यालबाट हिमाल देखियोस् । घर इँटले मात्रै बनेको नहोस्, हरेक भित्ता, छानो, झ्याल र ढोकामा शान्तिको महसुस होस् ।मौरिसले संसारभरिका हिमाल आरोहीहरूको सम्मेलन आयोजना गर्थे । अब फ्रान्स सरकारको सहयोग लिएर त्यो परम्परा कायम राख्ने प्रयत्नमा उनी छन् । बुवाले छोडेर गएका जिम्मेवारी पूरा गर्नु आफ्नो अघि सिंगो अन्नपूर्ण उभिनुजस्तै भएको उनी ठान्छन् । भन्छन्, ‘अन्नपूर्ण केवल हिमाल मात्रै होइन, चुनौतीहरूको प्रतीक हो ।’"
"‘नक्कली प्रचण्ड’ बनेर हँसाउँथे, तर रुवाएर गए","काठमाडौँ — दुई वर्षअघिको एक भेटमा ‘नक्कली प्रचण्ड’ उपनामले चिनिएका हाँस्य कलाकार घनश्याम गौतमले भनेका थिए, ‘बाँचुन्जेलसम्म स–साना कुरामा खुसी हुनु नै मेरो लागी सौभाग्यको कुरा हो ?’सधैं स–साना कुरामा खुशी खोजीहिँड्ने यिनै घनश्याम अब यो संसारमा छैनन् । कलाकारिता र नाट्य क्षेत्रमा आफ्नो परिचय बनाइरहेका उनीको ४३ वर्षको उमेरमा निधन भयो । परिवारका अनुसार दुई वर्षदेखि क्यान्सर रोगसँग जुधिरहेका उनले सोमबार राति १२ बजेर ८ मिनेटमा भक्तपुर ताथलीस्थित काठमाडौं क्यान्सर अस्पतालमा अन्तिम श्वास फेरे ।२०६४ सालको कुरा हो । पहिलो संविधानसभाको चुनावी रापताप थियो । नाटक लिएर दार्चुला पुगेका उनले प्रचण्ड उपनामले समेत चिनिने माओवादी केन्द्रका अध्यक्ष पुष्पकमल दाहालको अभिनय गरेका थिए । उनको यो अभिनय यति बेजोड भइदियो कि, त्यसपछि उनको सार्वजनिक परिचय नै बन्यो ‘नक्कली प्रचण्ड’ ।चर्चित टेलीश्रृंखला 'मेरी बास्सै'देखि 'झ्याइँकुटी झ्याइँ'सम्ममा उनी ‘नक्कली प्रचण्ड’ कै भूमिकामा देखिएर थप लोकप्रिय भए । सडक नाटक, रेडियो नाटक र कचहरीमा सक्रिय गौतम विभिन्न स्कुलहरूमा पनि अभिनय सिकाउने गर्थे । गत भदौमा उनले बिरामीकै अवस्थामा तिजको गीत ‘मै अभागी चेली खुशी छैन बरिलै...’ बजारमा ल्याएका थिए ।हरेक वर्ष हुने गाईजात्रा हाँस्य व्यंग्य कार्यक्रममा उनले अभिनयमार्फत धेरैलाई पेट मिची मिची हँसाए । २०८० गाईजात्राको नजिकिँदै गर्दा बिरामी परेपछि भने उनको अभिनय यात्रामा ब्रेक लाग्यो ।०८० असारको कुरा हो । घनश्याम एक्कासी पेट दुख्ने समस्याले थलिए । सुरुमा त उनले दिसामा रगत देखिएकाले पायल्सको समस्या हो कि भनेर आर्युवेदिक उपचारमा लागे । समस्या बल्झिँदै गएपछि र थप उपचारमा जुटेपछि मात्रै उनले थाह पाए उनले आफूलाई ठूलो आन्द्रामा क्यान्सर भएको ।श्रीमती युगज्योतिले सुरुमा भक्तपुर क्यान्सर अस्पतालबाट सुरु भएको गौतमको उपचार भारतका अस्पतालदेखि काठमाडौं क्यान्सर अस्पतालमा आएर टुंगिएको बताइन् ।कलाकारिता क्षेत्रमा रहँदा वाहवाही पाएका घनश्याम क्यान्सर भएसँगै गुमनाम बन्न थाले । अस्पतालहरु चाहर्दै र अनेकथरी औषधिमा निर्भर बन्दै उनले अप्ठ्यारा दिनहरु बिताए । भएको सबै पैसा उपचारमा सकिएको श्रीमती युगज्योतिले केही दिनअघिको कुरामा दुःखेसो सुनाएकी थिइन् ।आफ्नो कुशल अभिनयमार्फत सबैलाई हँसाउने घनश्याम सबैलाई रुवाएर परलोक गए । उनको पार्थिव शरीर मंगलबार पशुपति आर्यघाटमा अन्त्येष्टि गरिएको छ ।"
सुभाष नेपालीकी आमा : नागाल्यान्डमा मजदुरी गरेका छोरा राष्ट्रसंघका आर्थिक सल्लाहकार,"काठमाडौँ — विभेदको जलनले कतिसम्म पोल्छ ? त्यो पीडा नभोग्नेहरूले सायदै अनुभूत गर्लान् । जात व्यवस्थाको सबैभन्दा पिँधमा पिल्सिएका समुदायमाथि भएका विभेद र निषेधका शृंखला अहिले पनि जारी छ । कथित उपल्ला जातहरूको बाहुल्य भएको समाजमा दलितहरूका लागि पिँढीभित्र टेक्न मात्र होइन, ठूला सपना देख्न पनि वर्जितझैं थियो । तिनै निषेधका पर्खालविरुद्ध संघर्ष मात्र होइन, कठोर परिश्रमबाट अर्घाखाँची, सन्धिखर्कका सुभाष नेपालीले आफूलाई अटल उभ्याए । उनी अहिले संयुक्त राष्ट्रसंघको आर्थिक सल्लाहकार छन् । अन्तर्राष्ट्रिय आर्थिक सल्लाहकार बनेर सुभाष छिट्टै श्रीलंका उड्दै छन् । संयोग यस्तो भइदियो, हिजो निषेध गर्नेहरू नै अहिले उनको नाममा गर्व गर्छन् ।केही समयअघि सुभाष सन्धिखर्क पुगेका थिए । गाउँको माटोमा उभिनासाथ विगतका स्मृतिले स्वागत गरे । यो न्यानो मात्र थिएन, बिझाउने पनि थियो । केही स्मृतिले डसे । हिजो स्कुलबाट फर्किंदै गर्दाको होटल आज पनि उसैगरी चलिरहेको थियो । मान्छेहरू भित्र–बाहिर गरिरहेका थिए । त्यही दृश्यमा उनले एउटा स्कुले केटोको टिठलाग्दो अनुहार सम्झिए । जसलाई भित्र–बाहिर गर्न अरूलाई जस्तो सजिलो थिएन । खाजा खान भित्र पसेका ती किशोरलाई होटल मालिकले गलहत्याउँदै बाहिर निकालेका थिए । कारण एउटै थियो, जात । अपमानित भएर बाहिरिँदै गरेको त्यो किशोरको अनुहारमा आँसुसँगै विद्रोह पोखिएको थियो । अपमानको त्यो खत तिनै किशोर सुभाषको हृदयमा अझै पनि गहिरो छ ।गाउँ पुगेपछि आउने यादका शृंखलामा एउटा अनुहार सधैं चहकिलो बल्छ । त्यो चहकिलो अनुहार अहिले भने निभिसकेको छ । गाउँलेहरू अहिले पनि सम्झन्छन्, उनको गुनिलो स्वभाव । तिनै आमा शिवकला नेपालीलाई सुभाष पुस्तकका पानाहरूमा पनि समेट्न चाहन्छन् । ‘आमाको भागमा सधैं दुःख मात्र पर्‍यो,’ सुभाष बेचैन सुनिन्छन् । २०१७ मा जन्मेकी शिवकलाको ११ वर्षको उमेरमा टामबहादुरसँग विवाह भयो । त्यस दिनदेखि नै शिवकलाका दुःखका दिन सुरु भए । पहाडका उकाली–ओरालीमा भारी बोक्ने काम गर्थे दम्पती नै । जब हजुरबा नागाल्यान्ड गए, बा पनि उतै लागे । बासँग केही वर्ष आमा पनि उतै बसिन् । बा नागाल्यान्डमा चौकीदारी गर्थे । सुभाष त्यतै जन्मे ।पछि सुभाष र उनका दुई बहिनीहरू सन्धिखर्कमै हुर्किए । हुर्कंदै गर्दा सुभाषले आमा सुतेको कहिल्यै देखेनन् । ‘म सुत्ने बेलासम्म पनि आमा घरको काममै खटिनु हुन्थ्यो । म उठ्दा काममा हिँडिसक्नुभएको हुन्थ्यो,’ सुभाष सम्झन्छन् । गाउँमा पानीको समस्या थियो । दलितलाई कुवामा पानी भर्न निकै सकस थियो । गैरदलितले नभरुन्जेल पर्खेर बस्नुपर्थ्यो । ‘त्यसमाथि एउटाले भरिसकेको छ, अर्को गैरदलित परबाट आउँदै छ भने उसले ठाउँ नछोडिदिने । परको मान्छेलाई पर्खेर बस्ने । उनीहरूले भरुन्जेल पर्खेर बस्नुपर्ने । त्यसरी पर्खंदा–पर्खंदा पानी सकिन्थ्यो,’ सुभाष विभेदको चपेटामा परिरहेकी शिवकलाको संघर्ष भन्छन्, ‘त्यसैले पनि आमा बिहानै ३ बजे उठेर पानी भर्न जानुहुन्थ्यो ।’शिवकलासँग फुर्सद कहिल्यै भएन । सन्तानसँग बसेर कुरा गर्ने, रमाउने समय पनि कहिल्यै पाइनन् । खेतबारीको उब्जनीले ३ महिना पनि खान पुग्दैन थियो । सुभाषका बाले ३२ वर्ष नागाल्यान्डमा चौकीदारी गरे । आमाले मेलापातसँगै भैंसी, बाख्रा पालेर घर चलाउँथिन् । श्रीमान्ले पठाएको रकम जोगाएर एक दिन खेत किन्ने निर्णय गरिन् । तर पैसा हुँदा पनि जमिन किन्न कहाँ सजिलो थियो र ? कथित उपल्लो जातकाले जमिनको खरिदमा पनि जातकै पर्खाल लगाए ।एक जना कथित उपल्लो जातकालाई आमाले केही ऋण सापटी दिएकी थिइन् । उनले त्यो फिर्ता गरेका थिएनन् । उनैले आफ्नो खेत बेच्न खोजेका थिए । जब शिवकलाले किन्ने भइन्, तब तनाव सिर्जना भयो । ‘तल्लो जातकालाई खेत बेच्न दिँदैनौं,’ उनका दाजुभाइले भाँजो हाले । शिवकलाले पैसा पनि दिइसकेकी थिइन् । ‘न खेत पाइन्छ, न दिएको पैसा फिर्ता,’ शिवकलालाई फसाद पर्‍यो । त्यो जग्गा आफ्नो नाममा ल्याउन उनले सदरमुकाममा भएको तीन आना जग्गासँग सट्टापट्टा गर्ने उपाय रचिन् ।‘खेत लिए पनि नक्सामा त्यसको दुई पाटो हामीलाई दुःख दिने मान्छेकै पर्दो रहेछ । उनले दुई गरा रोकिदिए । आमाले त्यो पनि केही पैसा दिएर सल्टाउनुभयो,’ उनी सम्झिन्छन् । यता भने ती व्यक्तिका दाजुभाइको अवरोधका कारण आमाले सदरमुकामको जग्गासँग कागजी सट्टापट्टा मात्र गरेकी थिइन् । लगत्तै सदरमुकामको जग्गा आमाकै नाममा पास गर्ने सर्त थियो । तर, ती व्यक्तिले झुलाउन थाले । त्यही घटनाबाट आमाको मानसिक तनाव सुरु भयो । आमामा विभिन्न रोग देखिन थाले ।सुभाष स्कुल पढ्दादेखि सुरु भएको उनको समस्या स्नातकोत्तर सक्दा मात्र सुल्झिएको थियो ।...आमालाई सबैभन्दा बढी पीर छोराको थियो । पिटाइ खाएर घर फर्किन्थे सुभाष । उनी विद्रोही थिए । सबैले भन्थे, ‘यो हरामी छ ।’ सुभाष फर्केर हेर्छन्, ‘त्यतिबेला म किन हरामी थिएँ, जड कसैले बुझेनन् ।’ पानी लिन जाँदा आमा विभेद सहेर पर्खेर बस्न सक्थिन् तर सुभाष सक्दैनथे । उनी भरेको गाग्री उठाएर बाहिर राखिदिन्थे । अनि आफ्नो भर्न थाल्थे । त्यतिबेला उनीमाथि सामूहिक हातपात हुन्थ्यो । जति पिटाइ खाए पनि उनी हार मान्दैनथे । सुभाषको समुदायमा जनावरको छाला काढेर प्रशोधन गर्ने गरिन्थ्यो । त्यसका लागि अमला र खयरको बोक्रा आवश्यक पर्थ्यो । बोक्रा खोज्दै हिँड्ने भएकाले गाउँमा ‘बोक्रे’ भनेर खिसिट्युरी गरिन्थ्यो । ‘बोक्रे’ शब्द सुभाषका लागि सहिनसक्नु हुन्थ्यो । उनी लड्न तम्सिहाल्थे ।गल्ती अरूकै भए पनि दोष सुभाषले पाउँथे । आमाकहाँ ‘कम्प्लेन’ पुग्थ्यो । आमा सुभाषलाई कुट्न बाध्य हुन्थिन् । आमालाई डर थियो, ‘छोरालाई कसैले केही गरिदिने पो हो कि !’ कक्षा ६ मा पढ्दाको एउटा घटना उनले बिर्सेका छैनन् । कथित उपल्लो जातका दुई साथीले ‘बोक्रे’ भनेर जिस्क्याएपछि उनी लड्न गए । सुभाषलाई मरणासन्न हुने गरी कुटे ।घाइते भएर उनी घर पुगे । शिवकला आत्तिँदै, रुँदै छोरालाई बोकेर हस्पिटल लगिन् । पछि स्कुलमा प्रधानाध्यापकलाई उजुरी गर्न गइन् । प्रधानाध्यापकले बेवास्तापूर्वक उल्टै छोराको गल्ती देखाउँदै भने, ‘यो मान्छे यस्तो झगडा गर्छ भन्ने थाहा थिएन ?’घटना यतिमा मात्र सीमित छैन । एक पटक प्रधानाध्यापकको छोरा झोलामा जेरी बोकेर घर फर्किंदै थिए । सुभाषले झुक्किएर छोएपछि उनले ‘जेरीको पैसा तिर्’ भन्दै सुभाषलाई झम्टिए । त्यहाँ पनि सुभाषको भागमा कुटाइ नै पर्‍यो । आमालाई यस कुराले नमीठो आघात पार्‍यो । आमा छोराको चिना देखाउन ज्योतिषकहाँ पुगिन् । ‘तिम्रो छोरा ठूलो मान्छे हुन्छ,’ ज्योतिषले भनिदिए । आमाको अनुहारमा बेग्लै चमक छायो । घरमा आएर छोरालाई सुनाइन्, ‘तँ त गाडी चढ्ने हुन्छस् रे ।’ तर आमाको सपनाको पनि परिधि थियो । उनलाई त छोरा ‘पियन’ मात्र भइदिए पनि अनेक हुन्थ्यो । ०५३ मा एसएलसी नजिकिँदै थियो । पास हुने आस थिएन सुभाषलाई । उनी नागाल्यान्ड जान चाहन्थे । इन्डियन आर्मीमा भर्ती हुन चाहन्थे । नभन्दै एसएलसीपछि उनी नागाल्यान्ड गए, पेट्रोल पम्पमा मजदुरी गर्न थाले । त्यहाँ पनि नेपाली मजदुरमाथि गरेको अपमान सहन नसकेर झगडा पर्‍यो । आर्मी बन्ने सपना त्यागेर उनी नेपाल फर्किए । एसएलसीमा उनी अंग्रेजी र गणित विषयमा फेल भए । अर्को पटकमा पास गरे ।न पढाइ, न पढ्ने चाह । तर सुभाषको जीवनमा ‘यू टर्न’ कसरी सम्भव भयो ? उनी गाउँबाट दुई घण्टा उकालो हिँड्दै सदरमुकाम पुगेको त्यो दिन सम्झन्छन् । ‘मेरो क्लासमेट रामजी भट्टराईले एउटा कार्यक्रम छ भनेर लगे । त्यहाँ राष्ट्रिय जनमोर्चानिकट अखिल छैटौंको राजनीतिक तालिम रहेछ । मैले एक साताको तालिम लिएँ । त्यसपछि श्रम शिविरमा १५ दिन बसेर बारी खन्ने काम गर्‍यौं,’ सुभाष सुनाउँछन् । त्यो बेला उनले खुमानन्द भुसाललाई भेटे । जसबाट उनले राजनीतिक चेतना पाए । संगठनमा लाग्दा सबैभन्दा डर आमालाई थियो । छोरालाई मार्छन् कि भन्ने पीरले उनी रातभर छटपटाउँथिन् । छोरा खोज्न भौंतारिँदै हिँड्थिन् । गाउँमा छोरा बिग्रियो भन्नेसँग शिर झुकाउँथिन् ।विभेदविरुद्ध एक्लै लडिरहेका सुभाषलाई पहिलो पटक अनुभूत भयो, ‘अब मेरो संघर्षले संगठित रूप पायो ।’ त्यहाँबाट उनको राजनीतिक र साहित्यिक पठन यात्रा सुरु भयो ।उनी जिल्ला कमिटीमा बसेर काम गर्न थाले । दुई वर्षपछि संगठन त्यागे । त्याग्नुको कारणबारे सुभाष सुनाउँछन्, ‘त्यहाँ पूर्णकालीन कार्यकर्ता जिल्लाभन्दा माथि उठ्न सकेका थिएनन् । माथि पुगेकाहरू प्रायः ले मास्टर्स गरेका थिए । मलाई पनि माथि पुग्नु थियो । त्यतिबेला लाग्यो, माथि पुग्न त पढ्नै पर्दो रहेछ ।’त्यसपछि नै हो, सुभाषमा अध्ययनको गहिरो भोक जागेको । सुभाषले बुटवल बसेर स्नातक पढे । अंग्रेजीमा निखार ल्याउन मिहिनेत गरे ।स्नातक पढ्दाको सुरुवाती समय उनले छापाखानामा अपरेटरको काम गरे । बिस्तारै भाषा राम्रो भएपछि उनले अंग्रेजी भाषा नै पढाउन थाले । स्नातकका बेलामा घरमा आर्थिक संकट बढिरहेको थियो । त्यतिबेला बाले भने,‘अब तिमी नपढ, कमाउनुपर्छ ।’ आमाले भने अड्डी कसिरहिन्, ‘हैन, जसरी हुन्छ पढाइ छोड्नु हुन्न । पढेर मात्र दुःखबाट छुटकारा मिल्छ ।’ सुभाषले स्नातकमा बुटवल बहुमुखी क्याम्पस ‘टप’ गरेपछि गाउँले सबै चकित परे । उनीप्रतिको सामाजिक धारणा एकाएक बदलियो । शिवकला अब शिर ठाडो पारेर हिँड्नसक्ने भइन् ।सुभाषको पढाइ रोकिनेवाला थिएन । न त आमा रोकाउन चाहन्थिन् । उनी छोरा अघि बढेको, फैलिएको हेर्न चाहन्थिन् । उनलाई छोरामा पूर्ण भरोसा थियो । स्नातकोत्तर पढ्न काठमाडौं आएका सुभाषलाई सुरुमा डेराको समस्या पर्‍यो । कहाँ बस्ने ? निर्क्योल थिएन । त्यसअघि काठमाडौं आएका साथीहरूलाई फोन गरे, उठेन । पछि एक जना भद्र मित्रले साथीहरूले फोन नउठाउनुको कारण भने, ‘दलितलाई कसरी रुम सेयर गर्ने भनेर नउठाएका हुन् ।’ त्यो कुरा सुभाषको हृदयमा बेस्सरी गढ्यो । उनी त्यसको जवाफ जीवनको सफलताबाटै दिन चाहन्थे । मासिक ६ सयको कोठा खोजे, जात ढाँटेर बसे । पहिलो मास्टर्स अंग्रेजीमा गरे । त्यसपछि पढाउनका लागि कलेज चहारे, कतै पाएनन् । आमाले पूर्वराज्यमन्त्री मानबहादुर सुनार चिनेकी थिइन् । छोरालाई लिएर जागिर माग्न पुगिन् । तर मानबहादुरबाट कुनै सहयोग पाएनन् । पछि चाबहिलमा अंग्रेजी भाषा पढाउन थाले ।तैपनि उनले जागिरका लागि प्रयास छोडेनन् । १ सय ७० ठाउँमा एप्लिकेसन हालेपछि यूएनएचसीआरमा नाम निकाले । मासिक ४० हजारको पहिलो पक्का जागिर पाउँदा परिवारमै खुसी छायो । जागिर पाए पनि उनले पढाइलाई निरन्तरता दिइरहे । छात्रवृत्तिमा अमेरिका पढ्नका लागि तारन्तर प्रयास गरिरहे । पछि अर्थशास्त्रमा मास्टर्स गर्न ‘फुल ब्राइट स्कलरसिप’ मा अमेरिका उडे । कुनै समय मजदुरी गर्न नागाल्यान्ड पुगेको छोरो पढ्नका लागि अमेरिका उड्नु आमाका निम्ति कल्पना बाहिरको विषय थियो । आमालाई धेरैले भनेछन्, ‘कति भाग्यमानी तिमी ।’शिवकला कम बोल्थिन् । खुसीलाई भित्रभित्रै अटाउँथिन् । अमेरिका गएपछि आमाछोराबीच लामा–लामा कुरा हुन्थे । ‘असाइमेन्ट’ को प्रेसर थाम्न नसकेर उनी आमासँग फोनमा रुन्थे । आमा सम्झाउँथिन् । सुभाषले बोस्टर्न युनिभर्सिटीबाट अर्थशास्त्रमा मास्टर्स गरे । त्यसपछि विश्व बैंकमा जागिरे भए । उनले बाआमालाई अमेरिका बोलाए ।अमेरिकामा छँदादेखि नै शिवकलालाई पेट दुख्ने समस्या सुरु भयो । रोगका विभिन्न संकेत देखिन थालेपछि सुभाषमा चिन्ता छायो । उनले अमेरिकाको करिअर छाडेर परिवारसहित नेपाल फर्के । धेरै ठाउँमा धाउँदा पनि रोग पत्ता लागेन । एक दिन आमाले बान्ता गरिन् । लगत्तै ओम हस्पिटल लगियो । भिडियो एक्सरेपछि थाहा भयो, शिवकलालाई ठूलो आन्द्रामा क्यान्सर भएको रहेछ । त्यो पनि अन्तिम स्टेजको । तर आमाले सकारात्मक भावमा भनिन्, ‘चिन्ता नलिनू, डाक्टरले अपरेसन गरेपछि ठीक हुन्छ ।’ यो बीचमा आमा अत्तालिने, निराश हुने कहिल्यै गरिनन् ।अस्पतालको शय्यामा हुँदा पनि आमा छिमेकीको चिन्ता गर्थिन् । अन्तिम दिनहरूमा उनी छोरालाई सम्झाउँथिन्, ‘बहिनीहरूलाई दुःख नदिनू ।’ सुरुदेखि नै आमालाई छोरामा विश्वास थियो, ‘तिमीले यत्रो गरिरहेका छौ, म निको हुन्छु ।’ बोलिरहने आमा बिस्तारै सुस्त हुन थालिन् । आवाज बस्दै गयो । छोराको मुखमा हात राखेर छाम्थिन् ।२०७४ जेठ १ मा शिवकलाले ५६ वर्षको उमेरमा जीवन विसर्जन गरिन् । मृत्युअघि उनको चाहना थियो, छोराले बनाएको घर हेर्ने । ‘आमाले जतिसक्दो छिटो घर बनाए हुन्थ्यो भन्ने चाहना राख्नुभएको थियो तर देख्न पाउनुभएन,’ सुभाष भन्छन् । दुःखका दिन दूर हुने बेला नै आमाले संसार छाडिन् । ‘जति आमाले दुःख गर्नुभयो, त्यसको लाभ लिन पाउनु भएन । मेरो सफलताको साक्षी बन्न पाउनु भएन,’ सुभाष थकथक मान्छन् ।आमा बितेपछिका दिन सुभाषका निम्ति पीडादायक त थिए नै । तर त्यो पीडालाई उनले सिर्जनशील बनाउन खोजे । गाउँमा आमाका नाममा बाल पुस्तकालय बनाए । आफूले पढेको स्कुलमा आमाका नाममा अक्षय कोष स्थापना गरे । सुभाष यूएनको जागिरमा जति परिश्रम गर्थे, त्यति नै समय र सीपको लगानी उनले दलित आन्दोलनका लागि पनि दिन्थे । अघिल्लो वर्ष उनको सक्रियतामा रूपन्देहीमा दलित ज्ञान उत्सव भयो । त्यो ऐतिहासिक कामलाई अहिले तिलोत्तमा नगरपालिकाले निरन्तरता दिएको छ । दलित रिडरको सुरुवात गरेर विभिन्न अभियान चलाए । ‘राइटिङ फर सोसल जस्टिस’ को अभियान चलाए । जातीय र लैंगिक विभेविरुद्धको स्तम्भ लेख्न सबैलाई प्रोत्साहन गरे ।जीवनमा आउने ठूला अवसर र निर्णयहरूमा सुभाषलाई खड्कने एउटै कुरा हो– आमा । हिजोको दिनमा आमा थिइन्, अक्षरै नछिचोले पनि आमाले दिने सल्लाह सबैभन्दा उत्तम हुन्थ्यो । सुभाषको दुविधा मेटाउने महत्त्वपूर्ण पात्र थिइन्– आमा । अहिले आमा छैनन्, आमाको आशिर्वाद छ । सुभाषलाई प्रेरणा मानेर बेलाबेला भाइबहिनीहरू भेट्न आउँछन् । उनी एउटै सुझाव दिन्छन्, ‘तिमी जीवनमा कुनै निर्णय लिनुअघि आमाको मुख हेर, आमाको संघर्षलाई नियाल । आमालाई सम्झ । यति गर्‍यौ भने कहिल्यै गलत हुनेवाला छैन ।’"
आफू हिँडेको गोरेटोलाई पक्की बाटो बनाउँदै दुई इन्जिनियर,"रोल्पा — रोल्पाका इन्जिनियरद्वय हेमन्त रोका क्षत्री र लोकप्रसाद विष्टलाई घरबाट हिँडेर विद्यालय पुगेको अहिलेजस्तो लाग्छ । उनीहरु कता कता सपनाजस्तो ठानेर अहिले पनि ती दिनको स्मरण गर्छन् । चप्पल लगाएर विद्यालय पुग्दा पसिनाले शरीर असिनपसिन भएको स्मृति ताजा भएर आउँछ । इन्जिनीयरद्वय रोका क्षत्री र विष्टका लागि ती दिन निकै स्मरणीय लाग्छन् । ज्यादै दुःख गरेर विद्यालय पुगेको र शिक्षा हासिल गरेको याद उनीहरुका सामुन्ने ताजा भएर आइपुग्छ यतिबेला ।उनीहरुलाई सबैभन्दा ज्यादा खुशी त्यतिबेला लाग्छ, जतिबेला उनीहरु आफैं हिँडेका गोरेटो बाटोलाई यतिबेला पक्की सडक (कालोपत्र गरिएको सडक) बनाउने योजनामा साथै काम गर्छन् । पूर्वी रोल्पाको सुलिचौर बजार आसापासका सडक योजना निर्माणमा संलग्न हुन पाउँदा ती दुवैलाई धेरै आनन्द पनि लाग्छ । रोल्पाका लागि प्रदेश सरकार र संघीय सरकार मातहतका सडक योजनाको डिजाइन, कार्यान्वयन र अनुगमन गर्ने मौका मिलेपछि उनीहरु यतिबेला निकै खुशी पनि छन् ।रोल्पा लिबाङस्थित सडक पूर्वाधार विकास कार्यालयमा कार्यरत इन्जिनियरद्वयको रोल्पासहित प्यूठान र रुकुम पूर्वसम्मको कार्यक्षेत्रमा काम गर्ने जिम्मेवारी छ । करिब ५ वर्षअघि स्थापना भएको उक्त कार्यालयबाट यस क्रममा तीन जिल्लामा २० वटा झोलुङ्गे पुल, ८ वटा पक्की सडक पुल र ३ सय किलोमिटरभन्दा लामो सडक निर्माण गरिएको छ । चालू आर्थिक वर्षमा करिब ८० वटा सडक योजनाका काम पनि चलिरहेको छ । त्यसमध्ये कतिपय योजना उनीहरु हुर्किबढेका गाउँमा पनि छन् । आफ्नै गाउँघरको विकास गर्न पाउँदा एकातिर इन्जिनियरद्वयलाई आनन्द अनुभूति हुन्छ भने अर्कातिर काम भरपर्दो र नियमसंगत तरिकाले गर्नुपर्छ भन्ने विशेष जिम्मेवारीको बोध पनि भइरहन्छ ।बडाचौर र मिझिङ आसपासका योजना कार्यान्वयन गर्दा इन्जिनियरद्वय नै खट्छन् । ‘हरेक योजनाको काम राम्रोसँग हुन सकोस् भन्ने ठानेर गम्भीर तरिकाले ध्यान दिने गरेका छौं ।’ इन्जिनियर रोका र विष्ट दुवैको एकमत छ । दुवैको सक्रियतामा सुलिचौरदेखि मिझिङ गाउँ हुँदै खुमेल र गजुल पुग्ने सडक, सुलिचौरदेखि कोइरालखर्क, अरेस, तेबाङ, फगाम, पाङ, बडाचौर हुँदै हार्जङ, सिउरी र गाम, सिर्प लगायतका सडक निर्माण गरिएका छन् । तीमध्ये सुलिचौर–किलाचौर–बडाचौर–गुम्चाल अघिसम्मको सडक कालोपत्र भइसकेको छ । सुलिचौर–मिझिङ–खारा, डाइबाङ–कलिबाङ–नुवाकोट, सुनीलमार्ग अन्तर्गतको खारा–गजुल–धबाङ लगायतका सडक कालोपत्र हुने क्रममा छन् । छिर्ने खोला पक्की पुल, घोडा खोला पक्की पुल, लुंग्री खोला पक्की पुल र बोज्याङ खोला पक्की पुल यस क्षेत्रका ठूला योजना हुन् ।जिल्लाका जोखिमयुक्त योजनामध्ये सुलिचौर–थबाङको फुलिवन खण्ड, गंगादेव गाउँपालिकाको पहुँच मार्ग, घर्तीगाउँ–जिनाबाङको ओत खण्डमा नेपाली सेनासँग समन्वय गरेर ब्लास्टिङ गर्ने काम पर्छन् । पूर्वी रोल्पाकै अत्यन्तै विकट मानिएको सेरमदेखि घुसबाङसम्मको सडक निर्माण कार्य जारी छ । सेरमको सिरक्याङ भीर यस क्षेत्रकै चर्चित र डरलाग्दो योजना हो । यीसँगै नयाँ ट्रयाक खोल्ने, सडक चौडा बनाउने, नाला बनाउने र कालोपत्र गर्ने कामका लागि कार्यालयको जिम्मेवारीसाथ इन्जिनियरद्वय खट्दै आएका छन् । उनीहरुको काँधमा पूर्वी रोल्पाको सुलिचौरदेखि थबाङसम्म सडक पुर्‍याउन र रोल्पाका विभिन्न क्षेत्र र पालिकादेखि सदरमुकाम लिबाङलाई जोड्ने सडक निर्माणमा ‘इन्जिनियरिङ’ गर्ने जिम्मेवारी आइपरेको छ । यस्तै एकदेखि अर्को पालिकामा पुग्ने पहुँच सडक निर्माणमा पनि उनीहरुको उत्तिकै भूमिका रहेको छ । स्थानीय तहले निर्माण गरेका सडकको रेखदेखदेखि प्रदेश र संघका सडक योजनाबीच समन्वय र सम्पर्क बनाइ सहजीकरण गर्न पनि उनीहरुमाथि जिम्मेवारी छ ।विद्यालय तहको पढाइपछि विद्यार्थीबीच प्रश्न चल्छ 'अब के पढ्ने ?' अर्थात् कुन विषय पढेर के बन्ने ? भन्ने जिज्ञासा सबैमा हुन्छ । रोल्पाका यी दुईले इन्जिनियर बन्नुअघि त्यस्तो ठोस योजना बनाएका थिएनन् । दुर्गममा जन्मेकाले पढेर जागिरे बन्नुपर्छ भन्ने उद्देश्यले उनीहरु नियमित पढाइमा लागे । हुन पनि त्यसबेला गाउँघरमा अक्षर चिन्न पढ्नुपर्छ भन्ने साधारण मान्यता मात्रै थियो । गाउँले परिवेशमा ती दुवैको सोचाइ पनि यस्तै हुनु स्वाभाविक नै थियो । अलि जाँगर लगाएर पढ्न सके शिक्षक बन्ने आम सोचाइ र धारणा हुन्थ्यो गाउँघरमा । रोल्पाबाट माओवादीले २०५२ देखि सशस्त्र द्वन्द्वको सुरुवात गरेपनि त्यस अघि नै राजनीतिक द्वन्द्व र प्रभाव पनि सुरु भइसकेको थियो । यस्तो अवस्थामा पनि उनीहरु पढ्ने लाइनमै अघि बढेका थिए । यसबीच इन्जिनियरद्वयले साधारणतया भिन्न विधा पकडे इन्जिनियरिङ पढ्ने । भर्खरै बहुदल आएको र रोल्पामा राजनीतिक द्वन्द्वको विजारोपण भइसकेको बेलामा उनीहरुले विद्यालय तहमा अध्ययन गर्दै थिए । गुम्चालका रोका र मिझिङका विष्ट दुवै विद्यार्थी सदरमुकाम लिबाङ बाहिरका हुन् । त्यसैले एसएलसीभन्दा माथिको पढाइबारे बुझ्ने, छलफल गर्ने र निचोड निकाल्ने गाउँमा मेलोमेसो पाउन दुवैका लागि मुस्किल अवस्था थियो । २०५१ को एसएलसी परीक्षामा प्रथम डिभिजन अंक लिएका विष्ट र २०५८ मा एसएलसी परीक्षा प्रथम डिभिजनमा उत्तिर्ण रोका क्षत्री दुवैले ओभरसियर अध्ययन थाले । त्यसबेला इन्जिनियरिङ पढ्न पोखरा वा काठमाडौं पुग्नुपर्ने अवस्था थियो । तैपनि त्यसबेला सिधै इन्जिनियरिङ पढ्न पाउने व्यवस्था थिएन ।सानोमा हिँडेको गोरेटो बाटोलाई आफैं इन्जिनियर भएर कालोपत्र गर्न पाउँदा रोल्पास्थित सडक पूर्वाधार विकास कार्यालय प्रमुख वरिष्ठ इन्जिनीयर हेमन्त रोका क्षत्रीलाई आश्चर्यझैं लाग्छ । पूर्वी रोल्पाको दुर्गम गाउँ गुम्चाल, जहाँ उनी जन्मे र हुर्के । अध्ययन गर्दा र नुनतेल किन्न जाँदा अन्यलेझैं उनले पनि गोरेटो बाटो छिचोल्दै हिँडे । तर सुलिचौरदेखि बडाचौर हुँदै आफ्नै गाउँ गुम्चालसम्म करिब १२ किलोमिटर लामो सडक कालोपत्र गराउन इन्जिनियरको भूमिकामा रहँदा ज्यादै खुशी लागेको उनी बताउँछन् ।‘दुर्गममा जन्मिएकाले म आफैं हिँडेको बाटो पक्की (कालोपत्र) होला भन्ने सोचेको थिइनँ । त्यसमा पनि म आफैंलाई इन्जिनियर भएर सडकको जाँच गर्ने अवसर मिल्ला भन्ने अनुमान पनि गरेको थिइनँ । आफ्नै गाउँघरको विकास गर्न पाउँदा खुशी लागेको छ,’ वरिष्ठ इन्जिनियर ३९ वर्षका रोकाले भने । विद्यालय तहसम्म पढ्ने बेलामा कुन विषय पढ्ने र के बन्ने भन्ने यकिन नभएको बताउने रोकाले परिस्थितिले इन्जिनियरिङ विषय अध्ययन गरेको स्मरण गर्छन् । २०५८ सालमा एसएलसी परीक्षा दिन रोल्पाको गुम्चाल गाउँबाट सदरमुकाम लिबाङ जाँदा रोका क्षत्री साँधुरो गोरेटो पार गर्दै हिँडेका थिए । उनको घर गुम्चालको बेरीगाउँबाट नजिकको बजार सुलिचौर पुग्नुअघि सेवार, बडाचौर, बराहक्षेत्र, किलाचौर र रुइनीबाङ हिँडेरै पार गर्नुपर्थ्यो ।‘भर्खर एसएलसी दिएको बेलामा बुबालाई गुमाउनुपर्‍यो । म घरको जेठो छोरा भएकाले घरको जिम्मेवारी पनि मेरो काँधमाथि आइपर्‍यो । तैपनि पढ्न छाडिनँ,’ रोका भन्छन् । उनका अनुसार माथिल्लो गुम्चाल गाउँको माध्यमिक विद्यालयका प्रधानाध्यापक रहेका बुबा मानसिंह रोकालाई तत्कालीन माओवादी लडाकुले नियन्त्रणमा लिएर हत्या गरेका थिए । त्यसपछि परिवार तितरवितर मात्रै भएन, दुःख र भयको सिकार हुनुपर्‍यो । हिम्मत नहारी अध्ययन गर्न सहर छिरेको उनले सुनाए । बुबाको अभावमा शिक्षिका आमा र मावली मामाकै भरमा आफूले पढ्न पाएको वरिष्ठ इन्जिनियर रोकाले बताए । ‘यसको कथा बेग्लै छ । बुबालाई गैरकानुनी तरिकाले माओवादीले नियन्त्रणमा लिइ हत्या गरेपछि त्यसको पीडा भोग्दै आएका छौं । न्याय पाउन सकिएको छैन,’ उनी गुनासो गर्छन् ।२०७५ मा लोकसेवा उत्तीर्ण भएपछि रोल्पामा कार्यरत रहेका बेला २०८० मा उनी बढुवा भएर वरिष्ठ इन्जिनियर भएका हुन् । कार्यालय प्रमुख भने उनी २०७९ असोजदेखि छन् । जिल्लाको पूर्वाधार क्षेत्रको विकास गर्न निकै इमान्दारितासाथ काममा खटिने स्वभाव भएकाले उनको चाँडै बढुवा पनि भएको पूर्व सांसद लेखनाथ आचार्यले बताए । उनका अनुसार इन्जिनीयर रोका युवा र जाँगरिला भएकाले जिल्लाको विकासमा टेवा पुगेको छ ।यस्तै, २०५१ को एसएलसी परीक्षामा प्रथम डिभिजन अंक लिएर उत्तिर्ण भएका अनुभवी इन्जिनीयर विष्ट मिझिङ गाउँका हुनेखाने परिवारमा जन्मेका हुन् । माध्यमिक तहभन्दा तल्लो कक्षाको शिक्षा दाङस्थित दीपेन्द्र प्रहरी बोर्डिङ स्कूलमा अध्ययन गर्न पाएका उनले ओभरसियर अध्ययन सकेर इन्जिनियरिङ पढेका थिए ।‘एसएलसी पछि के पढ्ने भन्ने द्विविधा भएका बेला आफन्त र अग्रजको सल्लाहमा म इन्जिनियरिङ पढ्न गएको थिएँ । त्यसबेला आजभोलि जस्तो सिधै इन्जिनियरिङ पढ्न पाउने सुविधा थिएन । त्यसैले पहिले ओभरसियर वा सबओभरसियर पढ्ने चलन थियो,’ उनले सुनाए । २०५९ मा इन्जिनियरको पढाइ सकेपछि उनी त्यसैबेलादेखि बागमती सिँचाइ आयोजना अन्तर्गत रौतहट र सर्लाही जिल्लामा काम गर्न पुगे । लोकसेवा परीक्षामा सहभागी भएर जागिरे हुनुलाई महत्त्व नदिएका ४७ वर्षका विष्टले थुप्रै स्थानमा थुप्रै योजना र आयोजनामा काम गरेका छन् । रोल्पामा पनि कन्सल्टेन्टमार्फत् काम गरिरहेका उनले रसुवामा दुई वर्ष, सिन्धुपाल्चोकमा एक वर्ष, अछाममा दुई वर्ष, बाँकेमा तीन वर्ष, प्यूठानमा दुई वर्ष काम गरेर अनुभव संगालेका छन् । उनी २०७६ यता भने रोल्पाका भीर पहरामा इन्जियरिङको काममा व्यस्त छन् ।"
किन उठिरहेछ तेन्जिङ नोर्गे शेर्पालाई ‘भारत रत्न’ दिनुपर्ने माग ?,"विराटनगर — मेचीपारि दार्जिलिङमा छुट्टै राज्य ‘गोर्खाल्यान्ड’ गठनको माग उठ्ने र फेरि सेलाउने क्रम जारी छ । तर, त्यही क्षेत्रबाट उठेको एउटा विशेष माग भने सन् २०१२ देखि निरन्तर छ । माग हो, प्रथम सगरमाथा आरोही तेन्जिङ नोर्गे शेर्पालाई ‘भारत रत्न’ दिनुपर्ने !‘भारत रत्न’ सन् १९५४ यता भारतका सर्वोच्च नागरिकलाई हरेक वर्ष दिइने सम्मान हो । सुरुमा यो पुरस्कार कला, साहित्य, विज्ञान र सार्वजनिक सेवामा विशेष योगदान दिएका व्यक्तिहरूलाई मात्र दिइन्थ्यो । तर सन् २०११ मा भारत सरकारले यसको दायरा विस्तार गरी ‘मानव प्रयासका कुनै पनि क्षेत्र’लाई समेट्ने निर्णय गर्‍यो । त्यसपछि बाक्लियो, तेन्जिङ नोर्गेलाई भारत रत्न दिलाउने अभियान ।तेन्जिङ नोर्गे र न्युजिल्यान्डका सर एडमन्ड हिलारीले सन् १९५३, मे २९ अर्थात् आजकै दिन विश्वको सर्वोच्च शिखर सगरमाथामा पहिलो मानव पाइला राखेका थिए । ऐतिहासिक विजयको यो दिन आज ७२औं वर्षमा प्रवेश गरेको छ ।नोर्गेले पहिलोपटक सगरमाथा चढेको स्मरणमा हरेक वर्षझैं यसपटक पनि भारतको सर्वोच्च नागरिक सम्मान ‘भारत रत्न’ दिनुपर्ने माग पुनः सतहमा आएको छ । तर हरेक वर्ष उठ्ने उक्त माग समयसँगै सेलाउँदै गइरहेको देखिन्छ ।यसपटक उत्तर बंगालका पर्वतारोहीहरू तथा साहसिक गतिविधिमा संलग्न क्लबका प्रतिनिधिले नोर्गेलाई ‘भारत रत्न’ दिनुपर्ने मागलाई फेरि बलियो रूपमा अघि सारेका छन् । भारतको साहसिक खेलकुद तथा पर्वतारोहण क्षेत्रको प्रमुख संस्था हिमालयन नेचर एन्ड एडभेन्चर फाउन्डेसनले बर्सेनि यस मागलाई औपचारिक रूपमा प्रस्तुत गर्दै आएको छ ।संस्थाका संयोजक अनिमेष बोसले यस वर्ष पनि प्रधानमन्त्री नरेन्द्र मोदी, पश्चिम बंगालकी मुख्यमन्त्री ममता बनर्जी र दार्जिलिङका लोकसभा सांसद राजु विष्टलाई औपचारिक पत्रमार्फत माग पेस गरिएको बताए । नोर्गेको योगदान नेपाल र भारतका लागि मात्रै होइन, विश्व पर्वतारोहणको इतिहासमै अद्वितीय रहेको जनाउँदै त्यही कारण नोर्गे उक्त सम्मानको हकदार रहेको उनीहरुको भनाइ छ । ‘उहाँ (तेन्जिङ नोर्गे) साँचो अर्थमा भारत रत्नका हकदार हुनुहुन्छ,’ बोसले भने, ‘भारत रत्न दिन किन ढिला गरिएको हो सरकारलाई सोध्न चाहन्छु ।’उनीसँग सगरमाथा चढेका सर एडमन्ड हिलारीले ‘नाइटहुड’ र ‘अर्डर अफ न्युजिल्यान्ड’ जस्ता विशिष्ट पदक सम्मान पाइसकेका छन् । नेपाल सरकारले नोर्गेलाई ‘नेपाल तारा’ बाट सम्मानित गरिसकेको छ । भारत सरकारले पनि उनलाई ‘पद्म भूषण’ अवार्ड प्रदान गरिसकेको छ । तर, ‘भारत रत्न’जस्तो सर्वोच्च सम्मानका लागि अझै उनी हकदार छन् भन्ने बोसको दाबी हो ।भारतीय जनता पार्टी (भाजपा) बाट निर्वाचित दार्जिलिङ क्षेत्रका लोकसभा सांसद राजु विष्टले सन् २०२० को मार्च १२ मा भारतीय संसद्‌मा भारत रत्नको प्रसंग उठाउँदै नोर्गेलाई यो सर्वोच्च नागरिक सम्मान प्रदान गर्नुपर्ने माग राखेका थिए । संसद्‌मा यो विषय पहिलोपटक उठाउने व्यक्ति विष्ट नै हुन्, तर त्यसबारे केन्द्र सरकार अहिलेसम्म गम्भीर देखिएको छैन ।विष्ट हालै सम्पन्न आम निर्वाचनमा दोस्रोपटक विजयी भई पुनः सांसद बनेका छन् । उनले यसपटक पनि संसदमा नोर्गेलाई भारत रत्न दिनुपर्ने माग पुनः उठाउने बताएका छन् । सञ्चारकर्मीसँग कुरा गर्दै विष्टले यस विषयलाई फेरि प्राथमिकतामा राख्ने प्रतिबद्धता जनाएका छन्  ।सिलिगुडी नगरपालिकाका मेयर तथा तृणमूल कांग्रेसका नेता गौतम देवले केन्द्र सरकारले यो माग लामो समयदेखि बेवास्ता गर्दै आएको आरोप लगाएका छन् । ‘हामीले २०१२ देखि यो माग उठाउँदै आएका छौं । मुख्यमन्त्री ममता बेनर्जीलगायत धेरै नेताले यो विषय केन्द्र सरकारसमक्ष राखेका छन्, तर सरकारले सुनुवाइ गरेको छैन,’ देवले भने, ‘तेन्जिङ नोर्गेलाई भारत रत्न नदिनु केन्द्र सरकारको नियतमै खोट देखिन्छ ।’नोर्गेको सम्मानमा पश्चिम बंगालको सिलिगुडीमा तेन्जिङ नोर्गे बस टर्मिनल स्थापना गरिएको छ । त्यहीँको दार्जिलिङ मोडमा र दार्जिलिङको हिमालयन माउन्टेनिङ इन्स्टिच्युटमा उनको पूर्णकदको सालिक पनि छ ।नोर्गेको प्रभाव अन्तर्राष्ट्रिय स्तरमै देखिएको छ । सन् १९९९ मा अमेरिकाबाट प्रकाशित टाइम पत्रिकाले उनलाई विश्वका प्रभावशाली व्यक्तिमध्ये एकका रूपमा समावेश गरेको थियो भने सन् २००० मा लाइफ म्यागजिनले उनलाई विश्वका उत्कृष्ट १० खेलाडीमध्ये एक घोषित गरेको थियो ।यति मात्र होइन, नासाले पनि प्लुटो ग्रहको एक पहाडलाई ‘तेन्जिङ मोन्टेस’ नाम दिँदै उनलाई विशेष सम्मान दिएको छ । सन् २००३ मा नोर्गेको सगरमाथाको शिखर सफलताको स्वर्ण जयन्तीको अवसर पारेर भारत सरकारले सर्वोच्च साहसिक खेल पुरस्कारको नाम 'तेन्जिङ नोर्गे राष्ट्रिय साहसिक कार्य पुरस्कार'का रुपमा परिवर्तन गरेको थियो ।के हो भारत रत्न ?‘भारत रत्न’ गणतान्त्रिक भारतको सर्वोच्च नागरिक सम्मान हो । यो सम्मान सन् १९५४ जनवरी २ मा स्थापना गरिएको हो । यो सम्मान उत्कृष्ट सेवा वा प्रदर्शनको उच्चतम स्तरमा पुर्‍याएको योगदानका लागि प्रदान गरिन्छ । जसमा जात, पेसा, पद वा लिंगको कुनै भेद गरिँदैन ।सुरुमा यो सम्मान कला, साहित्य, विज्ञान र सार्वजनिक सेवामा उल्लेखनीय योगदान पुर्‍याउनेलाई मात्र दिइन्थ्यो । तर, सन् २०११ डिसेम्बरमा भारत सरकारले यस पुरस्कारको क्षेत्रलाई ‘मानव प्रयासका कुनै पनि क्षेत्रमा’ को रुपमा विस्तार गरेको थियो ।यो पुरस्कारको सिफारिस प्रधानमन्त्रीले राष्ट्रपतिलाई गर्ने गर्छन् । सम्मानस्वरूप राष्ट्रपतिले हस्ताक्षर गरेको प्रमाणपत्र (सनद) र पिपलको पात आकारको पदक प्रदान गरिन्छ । भारत रत्न प्राप्त गर्ने व्यक्ति भारतको औपचारिक प्राथमिकता अनुक्रममा सातौं स्थानमा पर्छन् ।हालसम्म ५३ जनाले यो सम्मान पाइसकेका छन् । जसमा १८ जना मरणोपरान्त सम्मानित भएका छन् । सुरुमा मरणोपरान्त सम्मानको व्यवस्था थिएन, तर सन् १९६६ जनवरीमा तत्कालीन प्रधानमन्त्री लालबहादुर शास्त्रीलाई मरणोपरान्त सम्मान दिन व्यवस्था परिवर्तन गरिएको थियो ।सन् २०१४ मा क्रिकेटर सचिन तेन्दुलकरले भारत रत्न पाएका थिए । यो सर्वोच्च सम्मान पाउने उनी एक्ला र कान्छा खेलाडी हुन् । यो सम्मान सामान्यतया भारतमा जन्मिएका नागरिकलाई दिइने प्रावधान भए पनि केही अपवादहरू पनि देखेको छ ।विदेशी नागरिक मदर टेरेसा, पाकिस्तानी नागरिक अब्दुल गफ्फार खान र दक्षिण अफ्रिकी नागरिक नेल्सन मन्डेलालाई समेत प्रदान गरिएको थियो ।नोर्गेलाई किन दिन मान्दैन भारत ?सन् १९१४ मा सोलुखुम्बुमा जन्मेका तेन्जिङ नोर्गे शेर्पाले नेपाली नागरिककै हैसियतबाट सगरमाथा आरोहण गरेका थिए । त्यसपछि मात्र भारतले उनलाई नागरिकता प्रदान गरेको हो । सगरमाथा आरोहणपछि भारतका तत्कालीन प्रधानमन्त्री जवाहरलाल नेहरूको पहलमा उनलाई भारतीय नागरिकता प्रदान गरिएको थियो ।यही नागरिकता विवादकै कारण बेलायतमा महारानी एलिजाबेथको राज्याभिषेकको बेला उनले ‘जर्ज मेडल’ मात्रै पाए । तर, बेलायतको अत्यन्तै प्रतिष्ठित ‘केबीई’ अवार्डबाट उनी वञ्चित भए । जबकि हिलारी र आरोहण दलका नेता जोन हन्टले भने यो सम्मान पाए । कला, विज्ञान, सार्वजनिक सेवा, मानव सेवा तथा राष्ट्रिय हितमा उल्लेखनीय योगदानकर्तालाई यो अवार्ड दिइन्छ ।नोर्गेले बेलायत, इरान, नेपाल, तत्कालीन सोभियत संघ, फ्रान्स र इटालीबाट धेरै पदक प्राप्त गरेका थिए । भारतले सन् १९५९ मा पद्म भूषण र सन् २००८ मा मरणोपरान्त पद्म विभूषण प्रदान गरिसकेका छ । उनलाई ‘भारत रत्न’ दिनुपर्ने माग पछिल्लो समय पेचिलो ढंगले उठेको छ । उनलाई उक्त सर्वोच्च सम्मान दिन भारत सरकारले किन हिचकिचाहट गरेको त्यसको ठोस कारण त छैन । तर, नागरिकताको द्विविधा र विवादित पहिचानजस्ता विषय नै तगारो बनेको अनुमान गर्न सकिन्छ ।उनलाई रैथाने भारतीय नागरिक मान्ने वा नमान्ने भन्ने प्रश्नले पनि अन्योल बनाएको हुन सक्छ । ‘जसकारण उनलाई सर्वोच्च सम्मान दिने कुरा विचाराधीन राखिएको हुन सक्छ,’ भारतीय पर्वतारोही भाष्कर दासले भने, ‘यद्यपि उनलाई भारत रत्न दिनुपर्छ भन्ने हाम्रो माग जारी छ ।’भारतीय नागरिक भएपछि नोर्गे दार्जिलिङमा बस्थे । दार्जिलिङमा अहिले पनि उनको घर र आफन्तहरु छन् । उनको ७१ वर्षको उमेरमा सन् १९८६ मा निधन भएको थियो । नोर्गे भारतको अल्पसंख्यक (पहाडिया) क्षेत्र दार्जिलिङका बासिन्दा भएकाले केन्द्र सरकारको नजरमा उनको योगदान ओझेल परेको आरोप पनि लगाइन्छ ।‘नागरिकता, क्षेत्रीय पहिचान, केन्द्र सरकारको बेवास्ताका कारण यी ऐतिहासिक पात्र अझैसम्म उपेक्षित बन्नु परेको हो,’ दार्जिलिङका अग्रज पत्रकार विमल राई भन्छन् ।"
अनलाइनको लतले अफलाइनमा निद्रा,"काठमाडौँ — २४ वर्षीय सीडी (नाम परिवर्तन) घरपरिवारसँग टाढा काठमाडौंमा बस्छन् । पढाइको सिलसिलामा काठमाडौं आइपुगेका उनी २ वर्षे कोर्स पढिरहेका छन् । तर ४ वर्ष पुग्न लाग्यो, कोर्स अझै सकिएको छैन । भएको के रहेछ भने एक्लै बस्ने सीडी राति स्क्रिनमा धेरै समय बिताउने रहेछन् । सुत्नुपर्छ भन्ने थाहा हुँदाहुँदै पनि अब एकैछिन भन्दै स्क्रिनमा समय बिताउँदा रहेछन् ।नसुतेकामा वा कुनै फाइदा पुग्ने काम नगरेकामा उनलाई हरेक रात पछुतो हुन्छ । बिहान निद्रा नपुगेर कक्षामा जान नसक्दा आफैंसँग वाचा गर्छन्– आज त समयमै सुत्छु । तर अर्को दिन फेरि उस्तै समस्या दोहोरिन्छ । पछि यही बानी हटाउनका लागि उनी मनोचिकित्सक डा. युजलमान सिंहकहाँ पुगे ।२८ वर्षीया एबी दिनभरि अफिसको काममा व्यस्त हुन्छिन् । बेलुका अफिसबाट थाकेर घर पुग्छिन् । दिनभरि अफिसको काममा व्यस्त हुने भएकाले उनलाई सधैं आफ्ना लागि पर्याप्त समय नभएको महसुस हुन्छ । हरेक दिन बाँच्न पाएको छैन भन्ने पछुतो लाग्छ ।त्यसैले ‘मी टाइम’ अर्थात् आफ्ना लागि समय दिनकै लागि उनी राति अबेरसम्म एक्लै ननिदाई बस्छिन् । डिभाइसहरू प्रयोग गर्छिन् । अन्तिम एउटा ‘एपिसोड’ भन्दै सिरिजको सिजन नै हेरेर सक्छिन् । ‘घर आइपुग्दा थकान हुन्छ । दिनभरिको कामले स्ट्रेस पनि भएको हुन्छ । निद्रा पनि लाग्दैन । अनि माइन्डलाई भुलाउन फोन प्रयोग गर्न मन लाग्छ,’ उनी भन्छिन्, ‘फोन प्रयोग गरुन्जेल राम्रो महसुस त हुन्छ । फेरि बिहान उठ्न नसक्दा बेकार प्रयोग गरेछु भन्ने रिग्रेट पनि हुन्छ ।’मनोचिकित्सक डा. सिंहका अनुसार अचेल सीडी र एबीको जस्तै समस्या लिएर धेरै व्यक्ति आउने गरेका छन् । यो साझा समस्या बनिसकेको सिंह बताउँछन् ।निद्रासम्बन्धी दुई खाले समस्या देखिइरहेको उनको भनाइ छ । एक, निद्रासम्बन्धी कुनै ‘डिसअर्डर’ भएकाले चाहँदा चाहँदै पनि निदाउन नसक्ने । अर्को निदाउन आवश्यक छ भन्ने जान्दाजान्दै र निद्रा लाग्दा लाग्दै ननिदाउने । अर्थात् सुत्ने समय क्रमशः पछि धकेलिँदै जाने ।***सुत्ने समय धकेल्दै जानेहरूको संख्या डरलाग्दो रूपमा बढिरहेको विभिन्न अध्ययनहरूले देखाएको छ । ‘फ्रन्टायर इन साइकोलोजी’ मा सन् २०२१ मा प्रकाशित एक अध्ययनका अनुसार विशेष गरी युवाहरूले जानीजानी ढिलो सुत्ने गरेका छन् । अध्ययनले स्वास्थ्यमा नकारात्मक असर पर्ने थाहा हुँदाहुँदै पनि धेरैजसो युवाले राति अबेरसम्म मोबाइलमा ‘स्क्रोल’ गर्ने, सोसल मिडिया प्रयोग गर्ने वा अनलाइन भिडियो हेरेर समय बिताउने गरेका छन् ।अध्ययनका एक सहभागीले भनेका छन्, ‘भोलि बिहान क्लास छ भन्ने थाहा भए पनि टिकटक र इस्टाग्राम स्क्रोल गर्दै दुई बजेसम्म बस्छु ।’ किन मानिसहरू राति अबेरसम्म स्क्रिनमा समय बिताउँछन् ? विभिन्न अध्ययनहरूका अनुसार यसको विविध कारणहरू छन् । जसमा मनोवैज्ञानिक, जैविक र प्राविधिक कारणहरू छन् ।यसमा पनि बढी मोबाइललगायतका डिजिटल उपकरणको अधिक प्रयोग बढी जिम्मेवार पाइएको छ । विज्ञहरूका अनुसार सामाजिक सञ्जाल प्लाटफर्मले मानिसको मस्तिष्कको खुसी महसुस गराउने प्रणाली अर्थात् ‘डोपामिन’ सक्रिय गराउने गरी डिजाइन गरिएको हुन्छ । हरेक ‘लाइक’, ‘कमेन्ट’ वा ‘स्क्रोल’ मात्रै गर्दा पनि डोपामिन सक्रिय हुन्छ र प्रयोगकर्तालाई खुसी महसुस गराउँछ । यसैले प्रयोगकर्ताहरू बारम्बार त्यो खुसी पाउन सुत्ने समय धकेलिरहन्छ । यो प्रक्रियाले उनीहरूलाई लत बसाउँछ ।त्यस्तै, स्टानफोर्ड मेडिसिनको एक लेखमा उल्लेख भएअनुसार ‘स्क्रोल’पिच्छे नयाँपन अनुभव गराउँछ । ‘हाम्रो मस्तिष्कले नयाँ कुरा पत्ता लगाउने र खोजको क्रममा डोपामिन उत्पादन गर्छ । जसले भन्छ– ‘ध्यान दे, केही नयाँ कुरा आयो ।’ यसैमा ‘एआई एल्गोरिदम’ पनि थपिन्छ । जसले हामीलाई अघिल्लो पटक केके मन पर्‍यो भन्ने सिक्छ र उस्तै प्रकृतिका नयाँ सामग्री सुझाउँछ । त्यसपछि हामी निरन्तर ‘स्क्रोल’ गर्न थाल्छौँ । एकपछि अर्को सामग्रीमा फस्छौं,’ लेखमा उल्लेख छ ।मनोसामाजिक परामर्शदाता आदित्य डंगोल सबैभन्दा पहिलो लतको चक्र बुझ्न सुझाउँछन् । ‘एक पटक कुनै कुरामा एडिक्ट भएपछि जे गर्न पनि त्यसमै भर पर्नुपर्ने हुन्छ । अलिकति नकारात्मक अनुभूति हुनेबित्तिकै त्योसँग डिल गर्ने नभई लत लागेको कुराको प्रयोग गर्ने बानी पर्छ । दुःख, रिस, खुसी जे महसुस गर्दा पनि डिभाइस प्रयोग बढ्छ । एङ्जाइटी पनि बढाउँछ,’ भन्छन्, ‘फोनलाई पनि त्यसरी नै प्रयोग गर्न सकिने हुनाले प्रयोग बढ्छ ।’त्यस्तै विज्ञहरूका अनुसार ‘फोमो’ अर्थात् ‘फियर अफ मिसिङ आउट’ पनि यसकै अर्को कारण हो । ‘कतै छुटें कि ? केही छुटाएँ कि’ भन्ने डर नै ‘फोमो’ हो । मानिसहरू कुनै पनि रमाइलो वा महत्त्वपूर्ण कुरा छुटोस् भन्ने चाहँदैनन् । यही कारण उनीहरू व्यग्रताका साथ सामाजिक सञ्जाल ‘स्क्रोल’ गर्छन् ।बेलायतको ट्रिनिटी कलेजका मनोविज्ञान विषयका प्राध्यापक ब्रायन एन चिनले ‘साइन्टिफिक अमेरिकन’ पत्रिमा प्रकाशित लेखमा फोमो उच्च भएकाहरूले सामाजिक सञ्जाल बढी प्रयोग गर्ने गरेको उल्लेख गरेका छन् । ‘फोमो उच्च भएका व्यक्तिले राति सामाजिक सञ्जालको बढी प्रयोग गर्ने गर्छन् । उनीहरूको निद्राको गुणस्तर कमजोर हुन्छ । नयाँ मेसेज, पोस्ट वा अपडेटको अपेक्षाले अनलाइन बसिरहन सामाजिक दबाब सिर्जना गर्न सक्छ र निद्राको समय ढिलो गर्ने बानीलाई अझ बढाउन सक्छ’, उनको निष्कर्ष छ ।त्यस्तै ‘करेन्ट साइकोलोजी’ जर्नलमा प्रकाशित एक अध्ययनअनुसार तनाव, चिन्ता वा धेरै जिम्मेवारी बोकेका व्यक्तिहरू रातको समयमा ती समस्याबाट केही समय भए पनि टाढा रहन ‘स्क्रिन’को प्रयोग गर्छन् । सामाजिक सञ्जालमा समय बिताउँछन् । तनाव वा नकारात्मक भावनाबाट अलिकति भए पनि राहत पाउन उनीहरूले क्रमशः सुत्ने समय ढिलो गरिरहेका हुन्छन् । तर यस्तो अस्थायी राहतले गहिरो निद्रालाई बिगार्न सक्छ ।एक अध्ययनले युवाहरू ढिलो सुत्नुको प्रमुख कारणमध्ये ‘रिभेन्ज बेडटाइम प्रोक्रास्टिनेसन’ पनि हो । यसलाई ‘आरबीपी’ पनि भनिन्छ । दिनभरिको जिम्मेवारीले आफूलाई दिन नपाएको समय दिन, रातिसम्म एक्लै ननिदाई बस्ने वा एक्लोपनमा रमाउने र सुत्ने समय धकेल्दै लग्नुलाई ‘रिभेन्ज बेडटाइम प्रोक्रास्टिनेसन’ हो ।‘जर्नल अफ हेल्थ साइकोलोजी’ मा प्रकाशित एक अध्ययनमा नेदरल्यान्ड्सका झन्डै २५ सय युवालाई लिएर ‘रिभेन्ज बेडटाइम प्रोक्राटिनेसन’बारे अध्ययन गरिएको थियो । उक्त अध्ययनका अनुसार ७४ प्रतिशत युवा सातामा कम्तीमा एक पटक कुनै ठोस कारणबिना ढिलो सुत्छन् । अर्थात् ‘रिभेन्ज बेडटाइम प्रोक्रास्टिनेसन’ गर्छन् । मनोविद् खुश्बु अग्रवालका अनुसार सुत्नुको सट्टा अबेरसम्म जागा बसेर मनोरन्जनात्मक कार्यमा लाग्नु हाम्रो व्यस्त दैनिक तालिकाविरुद्ध गरिएको ‘प्रतिशोध’ हो ।‘यो अभ्यासले अत्यधिक व्यस्त दिनचर्या भएका व्यक्तिहरूलाई केही समय फुर्सद निकालेर आफूलाई समय दिन सहयोग गर्छ । यद्यपि यसले निद्रासम्बन्धी गहिरो समस्या निम्ताउँछ,’ उनी भन्छिन् ।विज्ञहरूका अनुसार आरबीपी र अन्य ‘इन्सोम्निया’ जस्ता निद्रा नलाग्ने समस्यामा धेरै फरक छ । कतिपय व्यक्तिलाई रातको समयमा काम गर्नु प्रभावकारी लाग्न सक्छ । ती व्यक्ति र निद्रा जानाजान धकेल्ने व्यक्तिमा पनि फरक हुन्छ । अग्रवालका अनुसार ‘प्रोक्रास्टिनेसन’ भनेको सुत्नुपर्ने समय भएको थाहा हुँदाहुँदै पनि जागा बस्नु हो । जसको कारणले बिहान थकान र निद्राले सताउने समस्या देखिन सक्छ । तर ‘इन्सोम्निया’ भनेको निदाउन चाहेरै पनि निदाउन नसक्नु हो ।अग्रवालका अनुसार व्यक्तिगत समयको कमी, तनावपूर्ण तालिका, आत्म नियन्त्रणको अभाव र डिजिटल विचलनहरू जस्तैः फोन र सामाजिक सञ्जाल पनि आरबीपीको कारण बन्न सक्छन् ।विभिन्न अध्ययनका अनुसार फोन, ल्यापटपको ‘स्क्रिन’ बाट ‘ब्लु लाइट’ अर्थात् नीलो प्रकाश आउँछ । त्यही प्रकाशले मानिसको शरीरमा ‘मेलाटोनिन’ नामक हर्मोन उत्पन्न हुन रोक्छ । ‘मेलाटोनिन’ निदाउन मद्दत गर्ने हर्मोन हो । जब ‘मेलाटोनिन’ कम हुन्छ, मानिसलाई स्वतः निद्रा पर्न गाह्रो हुन्छ । त्यस्तै राति कुनै गम्भीर समाचार, भिडियो गेम वा कुनै पनि भिडियो हेर्दा हाम्रो मस्तिष्क सक्रिय अवस्थामा जान्छ । यसले दिमागलाई ब्युँझाउँछ, जसले गर्दा शान्त भएर सुत्न गाह्रो हुन्छ ।त्यस्तै राति अबेरसम्म फोन चलाएर बस्नुका अन्य प्राविधिक कारण पनि छन् । माथी उल्लेख गरिएजस्तै प्रायः सामाजिक सञ्जाल प्लाटफर्ममा निरन्तर ‘स्क्रोल’ गर्न सकिन्छ । ‘स्क्रोल’ गर्दा नयाँ पोस्ट आफैं लोड हुन्छन् । यसले हाम्रो मस्तिष्कलाई बन्द गर्नुपर्ने संकेत दिँदैन । बरु मस्तिष्कमा अरू के छ भन्ने जिज्ञासा पलाइरहन्छ । त्यसैले समय कसरी बित्यो थाहै हुँदैन ।यसले सुत्ने समयमा नै कसरी हानि गर्छ त ? विज्ञहरूका अनुसार रातिको समयमा थकानका कारण पनि निर्णय गर्ने क्षमता कम हुन्छ । ‘स्क्रोल’ बन्द गर्ने कुनै बिन्दु नै नहुने भएकाले मानिसहरू धेरैबेर ‘स्क्रिन’मा व्यस्त हुन्छन् । त्यस्तै मोबाइललगायतका डिभाइसमा आउने ‘नोटिफिकेसन’ पनि ध्यान तान्नकै लागि बनाइएका हुन्छन् । प्रत्येक ‘भाइब्रेसन’ ले पटक–पटक डिभाइस खोल्न बाध्य बनाउँछ ।‘फ्रन्टायर इन साइकोलोजी’ मा सन् २०२१ मा प्रकाशित एक अध्ययनकै अनुसार जो व्यक्तिहरू दिनभरि बढी थकित महसुस गर्छन्, उनीहरू राति ढिला सुत्ने सम्भावना बढी देखिएको छ । त्यस्तै ढिला सुत्ने बानीकै कारण उनीहरूको थकान बढिरहेको हुन्छ । यसरी थकान र निद्राको ‘साइकल’ नै बनिरहेको हुन्छ ।मनोचिकित्सक सिंहकै अनुसार मानिसहरू अनिद्रा र अनिद्राको असरको ‘साइकल’मा फस्ने गर्छन् । ‘हामी निद्रा लागेन भनेर डिभाइस चलाउन थाल्छौं । डिभाइसले निद्रा लाग्न दिँदैन । दिमागलाई पोजिटिभ डिस्टर्सन हुन्छ । अर्थात्, हामीले दिमागलाई रिवार्ड दिएको भनेर झूट बोल्छौं । दिमागले झूट पक्डन सक्दैन । यो साइकल सुरु भएपछि छुटाउनै कठिन हुन्छ ।’त्यस्तै, ‘जेस्टाल्ट थेरापिस्ट’ र ‘साइकोलोजिस्ट’ आशिष काफ्ले ‘स्क्रिन’ हेर्ने बानी नै विस्तारै लतमा परिणत हुने गरेको बताउँछन् । ‘तनाव, एङ्जाइटी, एक्लोपना, अल्छीपना, खाली समय वा अन्य जे कारणले भए पनि दैनिक हामी डिजिटल्ली सक्रिय हुन्छौं भने लत लाग्छ । यसले हामीलाई निदाउन दिँदैन,’ उनी भन्छन्, ‘निद्राको साइकल बिगार्न मानिसहरूकै धेरै बानी हुन्छ भन्ने धेरैलाई थाहा हुँदैन । थाहै नपाई निद्राको साइकल बिगार्ने गरेका हुन्छन् ।’जानाजान निद्राको समय धकेल्ने बानी कम गर्न ‘स्लिप हाइजिन’ बनाउनुपर्ने काफ्ले बताउँछन् । उनी भन्छन्, ‘हाइजिन मेन्टेन गर्न सबैभन्दा महत्त्वपूर्ण भनेको राति डिजिटल्ली एक्टिभ नहुनु हो । त्यस्तै साँझमा कम खाने, साँझमा क्याफिनको प्रयोग कम गर्ने, खाट सुत्नका लागि मात्र प्रयोग गर्ने जस्ता कुराहरू पनि हाइजिनभित्र पर्छ ।’यदि लामो समयदेखि निद्रासम्बन्धी समस्या हुने वा दिनभरि निद्राले सताउने समस्या भएमा स्वास्थ्यकर्मी, निद्रा विशेषज्ञ वा मानसिक स्वास्थ्य विशेषज्ञसँग परामर्श लिनुपर्ने मनोविद् अग्रवालको सुझाव छ ।‘यदि लामो समयदेखि यस्तो समस्या देखिएको छ र यसले काम, पढाइ, सामाजिक, पारिवारिक सम्बन्धमा असर गरिरहेको छ भने परामर्शकहाँ जानुपर्छ,’ उनी भन्छिन्, ‘मानिसहरू अबेरसम्म जागा बस्छन् तर कामका कारण बिहान चाँडै उठ्नुपर्छ । जसले निद्राको अभाव हुन्छ । निद्राको अभावले मानसिक, शारीरिक र भावनात्मक रूपमा क्षणिक र दीर्घकालीन दुवै खालका नकारात्मक असर पार्छ । यसलाई समयमै बुझ्न आवश्यक छ ।’"
रहेनन् घडियाल गोहीका ‘घनिष्ठ गोठाला’,"चितवन — वेदबहादुर खड्काले सहायक संरक्षण अधिकृत भएर आफ्नो जागिरे जीवनको झन्डै दुई दशक चितवन निकुञ्जमा बिताए । खड्का निकुञ्ज कार्यालयमाभन्दा धेरै नारायणी र राप्तीको बगरमा देखिन्थे । बगेको सफा पानीमा बस्ने घडियाल गोही विश्वको निकै दुर्लभ जीव हो । यसको रेखदेख गर्ने जिम्मेवारी खड्काको काँधमा थियो ।चितवन निकुञ्जको मुख्यालय कसरामा रहेको घडियाल गोही प्रजनन केन्द्रको प्रमुख रहेर काम गरेका खड्का अब कहिल्यै नदेखिने, नभेटिने गरेर सोमबार यो संसारबाट बिदा भए । भौतिक रूपमा उनी नरहने पनि नेपालमा घडियाल गोहीको चर्चा हुँदा वेद खड्काको नाम सायदै कसैले बिर्सने छ ।घडियाल जति दुर्लभ जीव हो त्यत्ति नै यसका बारेमा जानकार व्यक्तिहरू नेपालमा निकै नै कम छन् । खड्का घडियालका हरेक पक्षमा जानकार रहँदै ती जानकारीहरूलाई फैलाउन तल्लीन रहने व्यक्ति थिए । समुदाय स्तरमा घडियालका बारेमा सचेतना फैलाउने कामदेखि अन्तर्राष्ट्रिय मञ्चहरूमा पनि पुगेर खड्काले घडियाल संरक्षणमा नेपालले पाएको सफलता संसारलाई सुनाएका थिए ।क्यान्सर भएका खड्काको ६१ वर्षको उमेरमा निधन भएको हो । जागिरे जीवनबाट साढे चार वर्षअघि पुसमा अवकाश पाएका खड्का घडियाल गोही प्रतिको लगावले नै होला अवकाशपछि पनि केही समय कसरा प्रजनन केन्द्रमा नै बसेका थिए । उनले भनेका थिए, ‘लामो समय बसियो । खटेर काम गरियो । अब यहाँ आउनेहरू पनि त्यसरी नै काम गरुन् भन्ने लाग्छ । उनीहरूलाई घडियालका महत्त्व र संरक्षणका बारेमा बताउन पनि केही समय यतै बस्नु पर्‍यो ।’जमिन र जल दुवै ठाउँ बस्ने जीव हो गोही । नेपालमा गोहीका दुई प्रजाति घडियाल र मगर गोही पाइन्छन् । सफा बगेको पानीमा बस्ने, माछा मात्रै खाने घडियाल गोही संकटमा परेको छ । प्राकृतिक बासस्थलमा बाँच्ने दर निकै कम भएपछि घडियाल जोगाउन चितवन राष्ट्रिय निकुञ्जको मुख्यालय कसरामा २०३५ सालमा घडियाल गोही प्रजनन केन्द्र खुल्यो । सो प्रजनन केन्द्रमा २०४९ सालदेखि हाल पनि कार्यरत प्रेम शर्माका अनुसार खड्काले कसरा गोही प्रजनन केन्द्रमा प्रमुख भएर १८ वर्ष काम गरे । चितवन आएपछि बीचमा दुई वर्ष लामटाङ निकुञ्जमा गएका थिए । नभए उनी चितवन र कसराको प्रजनन केन्द्रमै बसे । घडियाल जोगाउने बढाउने काम निकै चुनौतीपूर्ण रहेको छ । समर्पित भएर नलागे यो काममा प्रभावकारी नतिजा आउँदैन ।सन् १९४० सम्म विश्वमा १० हजार जति घडियाल थिए । पाकिस्तान, भारत, नेपाल, भुटान, बंगलादेश र म्यानमारमा पाइने घडियाल सन् १९७० हृवात्तै घटेर संसारभर जम्मा दुई सयको हाराहारीमा पुगेका थिए । त्यसैले घडियाल जोगाउने अवधारणा आएको हो । २०३५ सालमा चितवनमा प्रजनन केन्द्र खुल्दा नेपालमा ५० को हाराहारीमा घडियाल थिए । घडियाल सफा पानीमा मात्रै बस्दछ । नदी र खोलानाला प्रदूषित हुँदा गोहीलाई गाह्रो भएको छ । यसको मुख्य आहारा नै माछा हो । माछामा मान्छेको पनि मन गढेको छ ।यी चुनौतीलाई चिर्न समुदायदेखि नीति निर्मातासम्मलाई सचेत र सजग गराउनु पर्दछ । प्राकृतिक बासस्थलमा घडियालले पारेका अण्डा संकलन गरेर बच्चा कोरल्न प्रजनन केन्द्रमा राख्ने गरिन्छ । घडियालले अण्डा पार्ने समय चैततिर बालुवामा गोहीको गुँड खोज्दै जानु पर्दछ । गुँडमा रहेका अण्डा झिकेर प्रजनन केन्द्रमा ल्याउनु पर्दछ । प्राकृतिक बासस्थलमा घडियाल बाच्न नसकेर संख्या निरन्तर घट्दै गएपछि बच्चा कोरल्न प्रजनन केन्द्रमा अण्डा ल्याउन सुरु भएको हो ।खोला आडको बालुवामा बनाएको गुँडका अण्डा ल्याएर प्रजनन केन्द्रमा बच्चा कोरलेपछि तिनको राम्रो रेखदेख र स्याहार गर्नु पर्दछ । त्यहाँका बच्चा १५० सेन्टिमिटरका भएपछि प्राकृतिक बासस्थलमा छाडिन्छ । अण्डाबाट निस्केको पाँच वर्षपछि बच्चाको लम्बाइ यत्तिको हुन्छ । यसरी हुर्केका बच्चा नदीमा छाडे पनि घडियाल फस्टाउन सकेका छैनन् । चितवनमा सबैभन्दा धेरै घडियाल गोही राप्ती नदीमा छन् । निकुञ्जबाट प्राप्त विवरण अनुसार राप्तीमा १५२ र नारायणी नदीमा ११३ गरी चितवनका खोला र नदीमा कुल २६५ वटा घडियाल छन् । जोगाउनै गाह्रो हुने घडियाल यो संख्यामा पुर्‍याउन खड्काको योगदान प्रमुख रह्यो भन्छन् चितवन निकुञ्जका पूर्व प्रमुख संरक्षण अधिकृत कमलजंग कुँवर । ‘अनुभव र ज्ञान भएको व्यक्ति हुनुहुन्थ्यो र आफ्नो जिम्मेवारी पूरै लगनका साथ पूरा गर्नु भयो । नतिजाले उहाँको लगावलाई पुष्टि गरेको छ,’ कुँवरले भने ।खड्कासँगै अनुसन्धानमूलक लेख लेखनमा काम गरेका आशिष बस्याल जागिरे जीवनमा खड्काको रुचि चराप्रति थियो । तर चितवन पुगेर घडियाल प्रजनन केन्द्रमा बस्न थालेपछि खड्का घडियालको सिल, स्वभाव, अवस्था र संरक्षणका चुनौतीका बारेमा घोत्लिन थाले । चराप्रतिको रुचि पनि उनले त्याग्न त सकेनन् । तर मुख्य रूपले घडियाल संरक्षणमा नै उनी समर्पित भए भन्छन् बस्याल । उनका विभिन्न अन्तर्राष्ट्रिय जर्नलहरूमा ६० को हाराहारीमा अनुसन्धानमूलक लेख प्रकाशित छन् । जसमध्ये २० भन्दा धेरै घडियालका बारेमा नै छन् भन्छन् बस्याल । गोही सम्बन्धी भारत, श्रीलंका, दक्षिण अफ्रिाकामा भएका अन्तर्राष्ट्रिय सभा सम्मेलनमा पनि उनी सहभागी भए । जर्नलमा लेख्ने खड्काले जागिरको सुरुवातमा घडियालका सूक्ष्म विवरण पनि हातैले कागजमा लेखेर राख्थे । जसले गर्दा घडियालको रेकर्ड राख्ने परम्पराको सुरुवात भएको बस्यालको भनाइ छ ।‘प्रजनन केन्द्र सुरुवात गर्न पूर्व प्रमुख संरक्षण अधिकृत रामपृत यादव सरको ठूलो देन छ । यादव सरको देनलाई बिर्सन मिल्दैन । तर यादव सरले सोचेको तरिकाले प्रजनन केन्द्रलाई लैजान खड्काजीको भूमिका महत्त्वपूर्ण छ । यसमा मेहनत र धैर्य चाहिन्छ, जुन खड्काजीमा थियो,’ पूर्व प्रमुख संरक्षण अधिकृत कमलजंग कुँवरले सम्झे । घडियाल अनुगमनका लागि खड्का हप्तौं नदी र बगरमा डुल्थे । बगरमै सुत्थे, डुंगामा खान्थे । अण्डा संकलनमा पनि त्यसरी नै संसार बिर्सेर खोला चाहर्थे । घडियालको उद्धारमा पनि त्यसैगरी कुद्थे । कार्यालयको जिम्मेवारीमा पनि जाँगर चलाउने गर्दथे । मुद्दा अनुसन्धानमा पनि लाग्थे । तर उनको मनमा घडियाल नै हुन्थ्यो । साथीभाइ भेट हुँदा पनि गोहीकै बारेमा धेरै गफगाफ गर्दथे ।नदी र खोलामा प्रदूषण नभए, खेतबारीमा विषादी नराखे पानी सफा र शुद्ध हुन्छ । त्यस्तो पानीमा माछा बस्छ । जथाभावी माछा नमारे घडियालको पनि आहारा पुग्छ । घडियालले माछा मात्रै खान्छ, मान्छेलाई कुनै हानी गर्दैन भन्ने जानकारी उनी समुदायलाई दिन्थे । घडियाल जोगाउनु भनेको वातावरण जोगाउनु हो, नदी जोगाउनु हो र समग्रमा मान्छेलाई नै जोगाउनु हो भन्ने ज्ञान उनी समुदायमा पुर्‍याउँथे । घडियालको संरक्षणमा यसरी लाग्ने व्यक्ति बिरलै जन्मने गर्दछन् । सरकारको काम कहिले जाला घाम भन्ने उखान विपरीत उनले सरकारले सुम्पेको जिम्मेवारीलाई दिन रात, घाम पानी, हिउँद, बर्खा नभनी पुरा गरे । उनलाई घडियालका गोठाला भन्दा फरक पर्दैन । संरक्षणमा समर्पित घनिष्ठ गोठाला ।"
बदलिँदो सहरका साक्षी ७२ वर्षीय ढिँडा मुण्डा,"झापा — २०११ साल । आफ्नै लयमा बगिरहेको मेची नदी बर्खामा आएको बाढीका कारण पूर्वतर्फ सोझियो । मेचीको किनार ज्यामिरगढीमा खेतीकिसानी गरेर गुजारा चलाइरहेको आदिवासी मुण्डा समुदायको बस्ती थियो । पूर्व सोझिएको मेचीले मुण्डा बस्ती बगायो । मुण्डाहरुका लागि बासस्थानको अन्य विकल्प थिएन । उनीहरुले बगेको आफ्नो बस्तीभन्दा करिब ५ किलोमिटर उत्तर रहेको घना जंगल फाँडेर बस्ने निधो गरे । अनि लागे उत्तर घना जंगलतर्फ ।त्यतिबेला मात्रै एक वर्षका थिए, ढिँडा मुण्डा । उनले जिजुबुबा प्यारी मुण्डा, हजुरबुबा अर्जुन मुण्डा र बुबा धनराज मुण्डाको साथ लागेर आफ्नो देहाती थलो छाडेका थिए । बासस्थानको खोजीमा हिँडेका मुण्डा परिवारले घना जंगल फाँडे र छाप्रो हालेर ओत लाग्ने ठाउँ बनाए । ढिँडाका जिजुबुबा प्यारी फँडानीताका अग्रमोर्चामा थिए । अन्ततः उक्त स्थानको नाम नै रहन गयो, प्यारीभिट्टा ।यही प्यारीभिट्टा, जसलाई आज पूर्वकै सीमावर्ती व्यापारिक सहर काँकरभिट्टाको वैभवताले छपक्कै छोपेको छ । प्यारीभिट्टा काँकरभिट्टाको छत्रछायाँमा बिलाउँदै गएको आभास हुन्छ । जसका साक्षी हुन्, ७२ वर्षीय ढिँडा मुण्डा । जसको जन्मदैको साइनो जोडिएको छ मेची नदीसँग । जसले घना जंगललाई एउटा प्रमुख सहर बनाउन पसिनाका कयौं धारा बगाएका छन् ।‘आज काँकरभिट्टा सहर भनिने ठाउँको २०२५/२६ सालसम्म कुनै अस्तित्व नै थिएन । घना जंगल थियो, दिउँसै हिँड्न डराउँथे मान्छेहरु,’ बिरामी शरीर लिएर ओछ्यानमा पल्टिएका मुण्डा सम्झिन्छन्, ‘न यो राजमार्ग (पूर्व–पश्चिम राजमार्ग) नै यस्तो थियो । यहाँ त गोरेटो थियो, सानो बाटो । तर, खासै मान्छे हिँड्दैनथे ।’ उनका अनुसार त्यसबेला मानिसको आवतजावत नकलबन्दाबाट हुन्थ्यो । पूर्वी पहाडी जिल्लाका मान्छेहरु पैसा कमाउन ढाकर लिएर नकलबन्दा हुँदै मेची तर्थे र नक्सल पुगेर गन्तव्य तय गर्थे । ‘काँकरभिट्टा त जंगल थियो । को आउने ?,’ उनी सुनाउँछन् ।तर, समयक्रममा यसको काया फेरियो । २०२१ सालमा भूमि सुधार लागु भयो । जग्गा नापी हुन थाल्यो । मान्छेका नाममा जमिन दिलाउने उपक्रमको सुरुवात भयो । २०२५/२६ सालबाट राजमार्ग खुलाउने क्रम सुरु भयो । घना जंगल बिस्तारै फाँडिदै गयो । जंगल फाँडेर काठ र बाँसका साना घरहरु देखिन थाले । काँकरभिट्टामा बसपार्क निर्माणको योजना अघि सर्‍यो । मान्छेको चहलपहल बढ्न थाल्यो । व्यापारका लागि साना पसल खुल्न थाले । फाट्टफुट्ट सामान बोक्ने ट्रक देखिन थाल्यो । अब जंगल केबल जंगल रहेन । यहाँ त एउटा नवीन सहरको परिकल्पना सुरु हुन थाल्यो ।मेचीमा पुल बन्यो । खोला तरेर बारी आउने ट्रकहरु मेचीको पुल माथिबाट हुइँकिन थाले । राजमार्गमा बसहरु देखिन थाले । पाल ओढाएर थापिएका पसल घुम्तीमा परिवर्तन हुन थाले । ५–७ वटा घर भएको बस्तीमा पहाडी मूलका मान्छेहरु आएर घर बनाउन थाले । मान्छेको आवतजावतको केन्द्र रहेको नकलबन्दा आफ्नो पहिचानबाट गुमनाम बन्दै गयो । तर, काँकरभिट्टाले आफ्नो उकालो यात्रा तय गर्‍यो ।जीवनको दशकौं लामो यो यात्रामा ढिँडाले काँकरभिट्टालाई अनेकौं चरणमा देखे । उनले यही राजमार्गमा राँगागाडीबाट कठिन यात्रा गरेको देखेका छन् । तर्ने कल्पना पनि गर्न नसक्ने मेचीको बाढी नियालेका छन् । मेचीले बगाएर पटक–पटक बेहाल बनाएका परिवारका आँसु महसुस गरेका छन् । काँकरभिट्टामा कमिलासरी रिक्साको ताँती देख्न भ्याएका छन् । यो सहरको अनेक चित्र उनले नियालेका छन् ।‘आज यो सहर हेर्छु । सपनाजस्तो लाग्छ । घरिघरि त आफैं झुक्किछु पो ! मैले जीवन बिताएको काँकरभिट्टा यही हो ?,’ उनी हाँस्छन्, ‘आज यो सहर होइन । म नौलो भएको छु । बाटो बिराएर कतै आइपुगेको बटुवा जस्तै । मान्छेले मलाई चिन्दैनन् । उल्टै बाहिरफेर निस्किँदा कहिले आउनुभयो नि बसाइँ सरेर ? भनेर पो सोध्छन् ।’उनले भनेजस्तै काँकरभिट्टाले स्वरुप बदल्यो, चिनारी बदल्यो । अनि सहरकै नौलो मान्छे बनाइदियो ढिँडा मुण्डाहरुलाई । जसले मान्छे हिँड्न डराउने ठाउँलाई रगत पसिना बगाएर सहर बनाइदिए । काँकरभिट्टाले अहिले रिक्सा देख्दैन । काँकरभिट्टाले अहिले राँगागाडी कहाँ चिन्छ र ? काँकरभिट्टाले हिलो र चिप्लो सडक सायदै देख्न मुस्किल छ । बाँस र काठका घर पनि छन् र यो सहरमा ! यो सहर त झिलिमिली उज्यालो बत्तीसँग दगुरिरहेको छ । स्मार्ट सिटीको दौडमा धपेटिइरहेछ । अनि त सहर बनाउनेहरु नै सहरबाट गुमनाम छन् ।आजकल ढिँडाले काँकरभिट्टाको डाँडा नचढेको पनि वर्षौं भएछ । उमेरमा मजदुरी गर्न सिक्किम, दार्जिलिङ, नेपालको भोजपुर, रामेछाप लगायतका स्थान पुगेका उनी आज रोगले थलिएर ओछ्यानमा छन् । उनलाई शरीरमा रगत नबढ्ने रोग छ । माहिलो छोराको घरमा नातिनातिनासँग बसेका छन् । ‘श्रीमतीले छाडेर गइहाली, अनि मलाई पनि रोगले च्याप्यो । नातिनातिनासँग बसेको छु । यिनीहरु नै छन् सहारा,’ बुढ्यौली भावुकतामा उनले भने ।काँकरभिट्टालाई नै कर्म, संघर्ष र जीवनको गोरेटो बनाएका उनले यो सहरलाई नजिकैबाट चिनेका छन् । जंगलबाट डिजिटल युग हुँदै स्मार्ट सिटीको परिकल्पनासम्मलाई सुन्न र देख्न भ्याएका छन् । र त जोकसैलाई सुनाउन सक्छन् उनी, यो सहर बदलिएको कथा । उनी बेला बेला ओछ्यानबाट निस्किएर अलि मास्तिर राजमार्गमा आएर रुखको छायामा अडेस लागेर सहर नियाल्थे अलि अघिसम्म ।ढिँडाको घरतर, सहर न हो । यो सहरलाई ढिँडाजस्तो बुढो अनि खंग्रङ परेको रुख किन चाहिन्थ्यो र ? एसियन हाइवे बनाउने नाममा राजमार्ग उत्तर–दक्षिणका सबै रुख काटिए । अब कुन रुखमा अडेस लागेर सहर नियाल्लान् उनले ?"
विश्वप्रकाश शर्माकी आमा : खस आमाको कोख जनजाति आमाको काख,"काठमाडौँ — आमा सावित्री शर्माको ८२ औं जन्मदिनलाई विश्वप्रकाश शर्माले फरक ढंगले सम्झिए । ६ जेठको जन्मदिनलाई यस पटक उनले हिमालबाट सम्झिए । हिमालका कथाहरू सुन्न उनी हिउँका बाटा उक्लिरहेका थिए । क्याम्प २ (६,४०० मि) मा पुगेपछि विश्वप्रकाशले झोलाबाट तस्बिर निकाले । तस्बिरलाई छातीमा टाँसे र स्नेहसहितको श्रद्धा प्रकट गरे ।तीन जना भएको उक्त तस्बिरमा एक थिइन् सावित्री । आमाको जन्मदिनलाई हिमालको उचाइबाट ‘सेलिब्रेट’ गर्न पाउँदा असाध्यै खुसी थिए उनी । तस्बिरमा दोस्रो व्यक्ति थिए, बा पर्शुराम शर्मा । अनि तेस्रो ? तेस्रो अनुहार उनका लागि उत्तिकै न्यानो र आत्मीय थियो । ‘जसले मलाई एकछिन एक दिन हैन, डेढ वर्षसम्म आफ्नो दूध पिलाउनुभयो । उनै आमाको तस्बिर,’ विश्वप्रकाश हृदयभित्र शान्त बसिरहेकी आमा देउकुमारी श्रेष्ठलाई श्रद्धापूर्वक सम्झन्छन् । जस्तोसुकै दौडधुपको समय होस् वा बेचैनी र उदासी । उनका निम्ति ती अनुहारहरू थकान र निराशा मेट्ने चम्किला किरण हुन् । जसलाई हरेक बिहान उनी पूजापाठमा श्रद्धाञ्जली अर्पण गर्छन् ।हिमालबाट फर्किसकेपछि विश्वप्रकाशले आमाका कथा सुनाउने प्रण गरेका थिए । आखिर उनले आफ्नो प्रण पूरा गरे । सानेपास्थित पार्टी कार्यालयको शान्त कोठामा प्रेमपूर्वक उनले न्याना स्मृतिहरू बाँडे । २०७० को प्रतिनिधिसभा चुनावको प्रचारप्रसारका क्रममा विश्वप्रकाश झापाको बाहुनडाँगी थिए । तत्कालीन बाहुनडाँगी गाविसको मेची जनसागर माविको छेउमा बसेर मन्तव्य राख्दा उनले सम्झिएका थिए, ‘मेरो यो गाउँप्रति भावनात्मक प्रेम छ । किनकि यो गाउँको स्कुलमा मेरी आमाले पढाउनुभएको थियो ।’ नेपाली राजनीतिको प्रभावशाली नेताले आफ्नो गाउँप्रति गाँसेको भावनात्मक प्रेमलाई लिएर स्थानीयहरू गर्विलो देखिए । त्यही बेला बा उमेरका केशवप्रसाद खनालले विश्वप्रकाशलाई भने, ‘विश्व बाबु, तिमीले आमाले पढाएको स्कुल भनेर मात्र सम्झियौ । यो स्कुलको चौरमा तिमीले पनि खेलेका छौ ।’यो रहस्योद्घाटनले विश्वप्रकाश चकित परे । केशवले थपे, ‘त्यतिबेला तिम्री आमा घोडामा आउँथिन् । तिमीलाई पछाडि डँडाल्नुमा कपडाले बाँधेर ल्याउँथिन् । नजिकैको चिया पसलको बेन्चमा सुताइदिन्थिन् अनि पढाउन जान्थिन् । बच्चा रोएको सुनेपछि आएर दूध खुवाउँथिन् र फेरि सुताउँथिन् ।’ विश्वप्रकाश रसिक बन्दै गएका आँखाहरूले चौर, स्कुल, बरन्डा नियाल्न थाले । उनले केशवलाई स्नेहपूर्वक सोधे, ‘अनि यी सबै कुराहरू तपाईंलाई कसरी थाहा भयो ?’ केशवले थप सस्पेन्स खोलिदिए, ‘बाबु, तिम्री आमा जुन बेला यो स्कुलमा पढाउँथिन्, त्यो बेला म पनि यही स्कुलमा नै पढाउँथें ।’यो २०२७/२८ तिरको कथा थियो । जति बेला आमा सावित्री र बा पर्शुराम दुवै स्थायी शिक्षक थिए । बा भने कांग्रेसबाट राजनीतिक आन्दोलनमा रहेकै बेला राजकाजको मुद्दामा जेल परे । कठोर पञ्चायती शासनविरुद्धको आन्दोलनमा उनी चन्द्रगढी जेल परेपछि सावित्रीले संघर्ष झेल्नुपर्‍यो । तत्कालीन अञ्चलाधीशले आमालाई धुलाबारीबाट बाहुनडाँगीको मेची जनसागर माविमा सरुवा गरिदिए । ‘मलाई राजीनामा दिन्छे भनेर सरुवा गरेका थिए तर मैले गरिनँ,’ आमाले आफूले लिएको अडान सुनाएकी थिइन्, विश्वप्रकाशलाई ।सावित्री स्कुल जाँदा ८ महिनाका विश्वप्रकाशलाई धुलाबारीबाट घोडामा राखेर बाहुनडाँगी आउजाउ गर्थिन् । विश्वप्रकाशका दाइ राज्यप्रकाशले त्यो दृश्य अझै बिर्सेका छैनन्, ‘आमाले भाइलाई बोकेर घोडामा धेरै समयसम्म आउजाउ गर्नुभएको अहिले पनि सम्झिरहेको छु ।’ विश्वप्रकाशले दुई पटक लगातार चुनाव हारेपछि २०७९ को निर्वाचनमा काठमाडौंबाट उठ्न साथीभाइले सुझाएका थिए । सुरुमा त सोच पनि बनाए । पछि हृदयले भन्यो, ‘मैले झापा छाड्दा चिया बगानका दाजुभाइ, दिदीबहिनीहरू छाड्नुपर्छ, धुलाबारी र काँकडभिट्टा छाड्नुपर्छ । लडीबुडी खेलेको त्यो माटो छाड्नुपर्छ ।’ त्यसपछि उनले आफ्नो सोच बदले । उनी झापा क्षेत्र नं १ बाट प्रतिनिधिसभा सदस्यमा निर्वाचित भए । उनलाई आफ्नो माटोले यस पटक न्यानो स्वागत गर्‍यो ।२०२७ मा जन्मेका विश्वप्रकाश तेस्रो सन्तान, उनीमाथि दिदी र दाइ । ‘म जन्मेपछि ७ दिनसम्म रोएँ रे,’ उनले बुझ्ने भएपछि सुनेका प्रसंग सुनाउँछन्, ‘मलाई दूध नपुगेको रहेछ । त्यही समयमा निराजलाई जन्म दिएकी आमा देउकुमारीको प्रशस्त दूध आउँदो रहेछ । उहाँले मलाई डेढ वर्ष लगातार खुवाएर बलियो बनाउनुभयो ।’उनी सावित्रीगुणा मात्र गएनन्, देउकुमारीको गुण पनि लिए । उनलाई थाहा छ, ‘दूधको अदृश्य प्रभाव कतिसम्म हुन्छ !’ उनी नरम हुनुपरेमा सावित्रीजत्तिकै र कठोर बन्नुपरेमा देउकुमारीजत्तिकै बन्न सक्छन् । ‘जुन आमाको दूध खाएँ, एक–एक थोपा नै मेरा लागि अनमोल थियो,’ उनी सुनाउँछन्, ‘मलाई खुसी छ कि मेरो शरीरमा खस आमाको रगत बगिरहेको छ भने जनजाति आमाको दूध ।’पूर्वप्रधानमन्त्री तथा कांग्रेसका नेता कृष्णप्रसाद भट्टराईको निधन हुँदा विश्वप्रकाश झापामा थिए । साथी–सहकर्मीले उनलाई त्यति बेला काठमाडौं बोलाए । तर उनी अर्को ठूलो शोकमा डुबिरहेका थिए । आमा देउकुमारीको निधन भएको दसौं दिन भएको थियो । अरू दाजुभाइले झैं उनले पनि कपाल मुन्डन गरेर किरिया कर्ममा सामेल भइरहेका बेलामा उनले साथीहरूलाई भने, ‘म आमाको १० दिनको काम छाडेर आउन सक्दिनँ । मेरोतर्फबाट उहाँलाई फूल चढाइदिनू ।’ देउकुमारी आमा बितेपछि विश्वप्रकाशको सम्झनामा खुब आइन् । उनलाई देउकुमारी आमा र परिवारको उत्तिकै महत्त्व थियो । त्यो परिवारले पनि विश्वप्रकाशलाई कहिल्यै बाहिरको ठानेन । अझ देउकुमारी त आफ्ना सन्तानहरूको सूचीमा विश्वप्रकाशको नाम जहिल्यै जोड्थिन् । विश्वप्रकाशलाई आमा सावित्रीको काखजत्तिकै प्यारो थियो, देउकुमारीको काख पनि ।आमा सावित्रीले जीवनको ३५ वर्ष धुलाबारी माध्यमिक विद्यालयमा बिताइन् । स्कुलको अन्तिम समयतिर उनी प्रधानाध्यापक बनिन् । प्रअ भएदेखि सावित्रीलाई उनको स्वास्थ्यले साथ दिएन । २०६० मा अवकाश लिनुअघि उनले भनिन्, ‘शिक्षक बिरामी भए, कक्षाकोठा बिरामी हुन्छ । प्रअ बिरामी भयो भने पूरै स्कुल बिरामी हुन्छ । मेरा कारण स्कुललाई अप्ठ्यारो हुनुहुन्न ।’ त्यसपछि उनले राजीनामा दिइन् । आमा जुन स्कुल पढाउँथिन्, विश्वप्रकाश त्यहीँ पढ्थे । उनी अंग्रेजी र भूगोल पढाउँथिन् । कक्षाकोठामा आमाको प्रवेश हुँदा अरू साथीहरू डराउँथे । तर विश्वप्रकाशले आमालाई कहिल्यै गुरुआमा देखेनन्, आमा नै देखे ।विश्वप्रकाशको परिवार मध्यमवर्गीय थियो । आमा र बाले बीए पढ्ने अवसर सजिलै पाएका थिए । बाले त दार्जिलिङको खर्साङमा पढेका थिए । पछि दाइलाई पनि त्यहीँ लगियो । विश्वप्रकाशलाई कक्षा ३ पछि खर्साङ लैजाने कुरा भयो । खर्साङको स्कुलमा प्रिन्सिपलले विश्वप्रकाशको मौखिक परीक्षा लिए । उनको तेजिलो दिमाग देखेर प्रिन्सिपलले भने, ‘ब्रिलियन्ट छ ।’ तर अघिल्लो दिन जुन घरमा बसे, त्यहाँ आइरहने कोइलाको गन्ध, धमिलो पानी त्यसमाथि बाआमाबाट टाढा हुने कुराले साह्रै चिन्तित बनायो । भोलिपल्टको प्रवेश परीक्षा उनले जानाजानी बिगारे । ‘त्यस्तो ब्रिलियन्ट मान्छेले कसरी बिगार्‍यो ?’ प्रिन्सिपल छक्क परे । बाले रिसाउँदै गाली गरे । आमाले स्नेहपूर्वक सोधिन्, ‘तैंले जानीजानी बिगारेको हो ?’ विश्वप्रकाशले ‘हो’ आशयमा टाउको हल्लाए ।सावित्री सामाजिक काममा पनि सक्रिय थिइन् । समाजमा कसैलाई दुःख पर्दा सहयोग गर्ने, कमजोरहरूका आवाज बोलिदिने, सचेतना जगाउनेजस्ता काममा रुचि राख्थिन् । उनी स्कुलबाहेक घरमा पनि विद्यार्थीलाई निःशुल्क ट्युसन पढाउँथिन् । उनी माउथ हार्मोनिक बजाउँथिन् । आमाले गुनगुनाएका गीत र निकालेका संगीत अहिले पनि विश्वप्रकाशको कानमा गुन्जिरहन्छ । अहिले सम्झँदा विश्वप्रकाशलाई एउटा अभाव खड्किरहन्छ । ‘आमाले गुनगुनाएका गीत, माउथ हार्मोनिकका धुन र उहाँका आवाज रेकर्ड छैन,’ विश्वप्रकाश सम्झन्छन् । विश्वप्रकाशलाई संगीतमा भने आमाबाट रुचि र दाइ टीका भण्डारीबाट ज्ञान प्राप्त भयो । राजनीतिमा बा र काकाहरूको प्रभाव रह्यो ।सावित्री जतन गर्नमा माहिर थिइन् । उनले विश्वप्रकाशले कखरा लेख्न सिकेका कापीहरू पछिसम्मै जतनले राखेकी थिइन् । विवाहका बेलामा छापेका कार्डहरू र उबेलाका चिठीहरू सुरक्षित थिए । सावित्रीले सन्तानलाई अनावश्यक खर्च गर्न कहिल्यै दिइनन् । खुत्रुके किनिदिएकी थिइन्, हरेक सन्तानले खुत्रुकेमा पैसा जम्मा गर्थे । लक्ष्मीपूजाको दिन खुत्रुके फुटाउने चलन थियो । ‘त्यति बेला आमाले जसको जति छ, त्यति नै थपेर बैंकमा जम्मा गराइदिनुहुन्थ्यो,’ विश्वप्रकाश सम्झन्छन् ।विश्वप्रकाश २०४० देखि राजनीतिमा सक्रिय भए । मेची बहुमुखी क्याम्पस पढ्दा उनले भद्रपुरमा डेरा लिएर बसे । त्यति बेला उनलाई बा र आमाबाट पढाइमा मात्र नभई राजनीतिमा पनि सहयोग थियो । ‘म हरेक शुक्रबार घर आउँथें, बेलुका खाना खाएपछि बुबा, आमा र म बसेर समीक्षा गर्थ्यौं,’ विश्वप्रकाश सम्झन्छन् । उनलाई बा र आमाले पढाइमा पहिलो हुन कहिल्यै दबाब दिएनन् । आमाको मत थियो, ‘सफलभन्दा पहिले असल बन्नुपर्छ ।’ विश्वप्रकाश अहिले आफ्ना छोराछोरीलाई पनि यही भन्छन्, ‘फर्स्ट हुन जरुरी छैन, बेस्ट हुनु । मलाई फर्स्ट मार्क्स चाहिन्नँ, केवल तिम्रोबारेमा प्रश्न उठ्नु हुन्न ।’शुक्रबारे बैठकको निरन्तरता अहिले उनले आफ्नो परिवारभित्र पनि कायम राखेका छन् । हरेक साता बैठकमा श्रीमती, छोरा, छोरी र विश्वप्रकाश हुन्छन् । बैठकमा घरायसी बजेट र गतिविधिको समीक्षा गरिन्छ । छोरी अध्यक्ष छिन् भने छोरा सचिव । श्रीमती र उनी सदस्य । ‘मलाई त अध्यक्ष बन्ने अवसर अहिलेसम्म आएको छैन,’ उनी हाँस्दै सुनाउँछन् । आमाले विश्वप्रकाशलाई सिकाइरहने अर्को कुरा थियो, ‘हार्न पनि सिक्नुपर्छ, सहन पनि सिक्नुपर्छ, अभाव पनि सिक्नुपर्छ ।’ राजनीतिक जीवनमा उनले यो मन्त्र प्रयोग गरिरहे ।२०४५ मा विश्वप्रकाश क्याम्पसमा नेविसंघका सभापति थिए । त्यसअघि स्ववियु चुनावमा नेविसंघ हार्दा अखिललाई कुट्ने चलन थियो । यो हरेक पटक दोहोरिरहन्थ्यो । उनको कार्यकालमा भने त्यो परिस्थिति बदलियो । ‘हामीले २०४५ सालमा अखिलले जित्दा कुटपिट हैन, लाइन लागेर उनीहरूलाई सम्मान गरेका थियौं,’ उनी सम्झिन्छन् ।आमाले जहिल्यै भनिरहन्थिन्, ‘लोभ कहिल्यै गर्नु हुँदैन । अनावश्यक लोभमा फस्यो भने मान्छे गलत बाटोमा पुग्छ ।’ आमाले बा पर्शुरामकै उदाहरण दिन्थिन् । २०४६ को परिवर्तनपछि त्यसअघि जेल बसेकालाई वर्षका आधारमा पैसा छुट्याइएको थियो । पर्शुरामले त्यति बेला ५० हजार पाउने थिए । ‘तर उहाँले म जेल बसेको भाडा लिन्न भन्नुभयो,’ आमा सुनाउँथिन् ।२०५७ मा बाको निधनपछि उनले आफ्नो भागको सबै जमिन दाजुकै नाममा गरिदिए । दाजुप्रतिको भरोसा र विश्वास देखेर आमा बिछट्टै खुसी थिइन् । ‘यसले लोभ गरेन । राजनीतिमा पनि कहिल्यै लोभ गर्दैन,’ आमाले दृढ विश्वासका साथ भनेकी थिइन् । सावित्रीको स्वास्थ्यमा २०५६ देखि विभिन्न समस्या देखा पर्न थाले । मुटु, फोक्सो, पाठेघरलगायत विभिन्न समस्या थपिँदै गए । बा गुमाएपछि आमाको स्वास्थ्यमा झन् असर परेको राज्यप्रकाश सुनाउँछन् । ‘आमा मसँगै बस्नुहुन्थ्यो, बुबा बितेपछि उहाँलाई थप गाह्रो हुन थाल्यो । त्यो घाउ बढ्दै गयो । रोगले झन् च्याप्दै गयो,’ उनी भन्छन् ।लामो जीवन स्कुलमा व्यतीत गरेकी उनलाई त्यसपछिका दिन झन् पीडामय हुन थाले । २०६४ मा स्वास्थ्य स्थिति जटिल बनेपछि उनलाई २८ दिन काठमाडौंको चाबहिलस्थित मेडिकेयर अस्पतालमा राखियो । त्यो २८ दिन सावित्रीका लागि निकै पीडादायक रहे । २२ दिन विश्वप्रकाश नियमित अस्पताल बसे । जीवनसंगिनी कविता भने २८ दिन नै अनिँदा आँखा लिएर आमाको स्वास्थ्यलाभको प्रार्थना गर्दै बसिन् । आमा झन्–झन् गल्दै थिइन् ।अस्पतालबाट डिस्चार्ज भएर डेरामा सार्ने बेलामा कोठामा पनि आमालाई अक्सिजन चलाइएको थियो । विश्वका आँखामा आमाको अन्तिम दिनका केही झझल्कोहरू आइरहन्छन् । लक्ष्मीपूजाको दिन छोरा–बुहारीको सहारामा आमाले बत्ती बालेकी थिइन् । त्यसपछि आमा निभिन् । आमाको अन्तिम दाहसंस्कार झापाको निन्दा नदी किनारमा भयो । अहिले पनि निन्दा नदीको किनारमा बसेर बा र आमा जलेको हेरिरहेको दृश्यले गम्भीर बनाउँछ विश्वप्रकाशलाई । यद्यपि, विश्वप्रकाशले एउटा सत्यलाई अन्तरहृदयबाटै बुझ्ने प्रयास गरेका छन्, ‘मृत्यु स्वाभाविक हो ।’ तर मृत्युपछिको रिक्तता ?जीवनमा हारेको वा जितेको क्षण उनले कहिल्यै नगरेको अनुभूत गरेका थिए । पार्टीको जिल्ला सभापति हार्दा होस् वा दुई पटक सांसद हारेर फर्किएको क्षण आँगनमा ५० साथीभाइ जरुर पर्खिरहेका थिए । तर त्यो भीडमा न आमा थिए, न बा । ‘त्यो भीडमा पनि बाबु हारेर आइस्, केही छैन जित्ने दिन आउँछ भनेर भन्ने आमाको काख, थपथपाउने बाको हात नहुँदा सन्नाटा लाग्दो रहेछ,’ विश्वप्रकाश गहिरो भावमा सुनिए । जितेर आएको क्षणमा पनि यदि आमा भएको भए भन्थिन्, ‘मैले भनेको थिएँ नि एक दिन जित्छस् भनेर ।’ जीवनमा जित्दा वा हार्दाको पल कुनै रिक्तता अनुभूत हुन्छ भने त्यो बाआमा सम्झेर नै हुन्छ । तर एकमनले सोच्छ पनि, ‘भौतिक रूपमा त को कहिलेसम्म हुन्छ त ? उहाँहरू जानुभयो, एक दिन म पनि जान्छु ।’तर जानुअघि पनि त गर्नुपर्ने थुप्रै काम छन् । जुन माटोसँग जोडिएका छन्, भावनासँग जोडिएका छन् । जीवनसँग जोडिएका छन् । आमाले सोचेको असल छोरा हुन त असल कामहरू गरिरहनुपर्‍यो । असल व्यवहार गरिरहनुपर्‍यो । जीवनमा गलत बाटो नहिँडोस् भन्ने आमाका प्रार्थनाले पनि विश्वप्रकाश सत्मार्ग हिँडिरहन्छन् । ‘र, त्यो मार्गमा हिँड्दा म बा र आमा (हरू) लाई साथै लिएर हिँडिरहेको हुन्छ,’ विश्वप्रकाश दृढ सुनिन्छन् ।"
साउदीको पाँचतारे होटलका 'पेस्ट्री सेफ' : जुजु धौबाट केक बनाएर अन्तर्राष्ट्रिय बजारमा पुर्‍याउन चाहन्छन्,"काठमाडौँ — तीन दशकअघिको कुरा त हो, धादिङको त्रिपुरासुन्दरी गाउँपालिका–३ तल्लो पोखराका सरोज थापा एसएलसीको पढाइ सकेर काठमाडौं हान्निएको । ‘त्यतिबेलाको समय नै त्यस्तै थियो,’ सरोजले सम्झिए, ‘एसएलसीपछि कमाउन जानुपर्छ भन्ने ।’काठमाडौं आएर कालीमाटीको एक आइसक्रिम पसलमा मासिक आठ सय तलबमा काम गरेका यिनै सरोज संघर्षको लामो बाटो हिँडेर अहिले अन्तर्राष्ट्रिय परिचय भएका पेस्ट्री सेफ भएका छन् । कतार, कुबेत, यूएई, साउदी अरब र ओमानसम्मका पाँचतारे होटलमा अनेक भूमिकामा काम गरेका सरोजको लोभलाग्दो सफल वर्तमानभित्र संघर्ष र मेहनतको लामो कथा लुकेको छ ।२०५४ सालमा बाआमाबाट तीन सय रुपैयाँ खर्च थापेर काठमाडौं छिरेका सरोज आफन्तकहाँ बसेर सोह्रखुट्टेस्थित सरस्वती क्याम्पसमा ‘नाइट सिफ्ट’ मा आइकम भर्ना भए । अनि पढाइखर्च जुटाउन आइसक्रिम पसलमा काम थाले । त्यही बेला उनले थाहा पाए, नेपाल पर्यटन तथा होटल व्यवस्थापन प्रतिष्ठान (नाथम) ले होटल म्यानेजमेन्ट तालिमका लागि भर्ना खोलेको खबर । उनले सुनाए, ‘भर्ना गर्न पैसा थिएन । साहुले तलबबाट काटेर सहयोग गर्ने भएपछि मैले पढ्न पाएँ ।’ती दिन उनी १० देखि ४ बजेसम्म नाथममा पढ्थे । त्यसपछि राति अबेरसम्म आइसक्रिम पसलमा काम गर्थे । नौ महिने तालिमकै क्रममा उनको सरस्वती क्याम्पसको पढाइ छुट्यो । तालिमपछि उनले मासिक ६ सय रुपैयाँ पाउने गरी त्यतिबेलाको चल्तीको लाजिम्पाटस्थित सांग्रिला होटलमा इन्टर्नसिप गर्न पाए ।काम थालेपछि दुई साताको कुरा हो । विदेशी पाहुना बेलुकाको खाना खाइरहेका थिए । अचानक बत्ती गयो । अन्धकार छायो । त्यही बेला सिलिन्डर ग्यासबाट बल्ने बत्ती बालेर उज्यालो पारे । पाहुना खुसी भए । फटाफट काम गरेर पाहुना खुसी बनाएको भन्दै होटलको मानव संशाधन शाखाले उनलाई कर्मचारीका रुपमा नियुक्त गर्‍यो । अनि त उनको तलब पुग्यो, मासिक २६ सय रुपैयाँ ।तर यो काममा उनी अडिएनन् । सन् २००१ मा दाइ पर्ने आफन्तको सम्पर्कबाट यूएईको आबुधाबीस्थित होलिडे इन होटल (पहिले स्यान्डस् होटल) पुगे । ‘सर्भिस’ को काम थाले । नाथममा पढेकाले रुचि त उनको सेफसँगै काम गर्ने थियो । ‘मलाई रुचि त बेकरी र पेस्ट्री आइटम बनाउने थियो,’ ती दिन सम्झिँदै उनले सुनाए ।ड्युटीको काम सकेपछि उनले ओभरटाइम भान्छाभित्र छिरेर यही काम गर्न थाले । यही सीपले नै उनलाई अघि बढ्ने बाटो खोलिदियो । सुरुका तीन वर्ष उनले त्यही होटलमा काम गरे । ‘सर्भिस’ को कामबाट सुरु भएको उनको यात्रा सेफसम्म पुग्यो । उनी यतिमै अडिएनन् । राम्रो अवसर खोज्दै र सम्पर्क बढाउँदै गए ।स्यान्डस्‌मा काम थालेको तीन वर्षपछि उनले आबुधाबीकै इमिरेट्स प्यालेस होटलमा काम पाए । उनले सुनाए, ‘तलब सेवासुविधा राम्रो भएकैले काम फेरेँ ।’त्यहाँ फ्रेन्च, जर्मनी, श्रीलंका, भारत, मेक्सिकोका सहकर्मी थिए । एक्लो नेपाली भए पनि उनले विदेशीहरुसँग काम सिक्नमा कुनै कन्जुस्याइँ गरेनन् । इमिरेट्समा काम गर्दाको एउटा क्षण उनी भुल्दैनन् । पूर्व अमेरिकी राष्ट्रपति जर्ज डब्लु बुस २००८ मा यूएई भ्रमणमा पुगेका बेला उनी कार्यरत इमिरेटस् प्यालेसमा तीन दिन बसेका थिए । शक्तीशाली देशका राष्ट्रपतिको सेवामा खटिएको त्यो क्षण उनी अझै सम्झिरहन्छन् ।इमिरेट्सको पेस्ट्री बनाउने विभागमा उनले तनमनले काम सिके । निरन्तरको मेहनत नै उनले जानेको सफलताको सूत्र थियो । त्यही भएर त उनी एकाध वर्षमै दुईपल्ट बढुवा भए अनि भए, सहायक सुपरभाइजर । त्यहाँ साढे तीन वर्ष काम गरेपछि उनी दुबईमा भर्खरै खुल्न लागेको पाँचतारे होटल बन्यान ट्रीमा सुपरभाइजर भएर गए । ६ महिनापछि नयाँ अवसरको खोजीमा उनी पुगे, ओमानको पाँचतारे क्राउन प्लाजा ओपनिङमा । एक वर्ष त्यहाँ काम गरेपछि उनी कतारको दोहास्थित रिट्ज क्याल्टोर्न होटलमा सिनियर सेफ पदमा काम गर्ने गरी गए । त्यहाँबाट पनि उनको यात्रा रोकिएन् ।त्यहाँबाट उनी पुगे, कुवेतमा प्रि–ओपनिङ हुन लागेको मिसोनी कुवेत कार्लसोल होटलमा । यहाँ भने उनले पेस्ट्री बेकरी सुसेफका रुपमा काम गरे । अढाई वर्ष काम गरेर त्यही चिनजान भएको एक स्पेनिस सेफले उनलाई कतारकै पाँचतारे डब्लु दोहा होटलमा सहायक पेस्ट्री सेफ भएर काम गर्न जाने प्रस्ताव राखे । त्यहाँ एक वर्ष काम गरेपछि स्पानिस सेप साथीकै प्रस्तावमा प्रि–ओपनिङ हुन लागेको दुबईस्थित होटलमा कामको अफर पाए । त्यहाँ अढाई वर्ष काम गरेर दुबईकै अर्को होटल सोफिटेल डाउन टाउनमा पुगे, पेस्ट्री सेफको प्रमुख जिम्मेवारीमा ।त्यहाँ साढे चार वर्ष काम गरेपछि उनी बिदामा काठमाडौं फर्केका थिए । तर कोभिड महामारीले उनी यतै अड्किए । पाँच महिनापछि उनी कार्यस्थल त फर्किए तर होटलको व्यवसाय खस्किसकेको थियो । उनलाई होटल व्यवस्थापनले आधा तलबमा काम गर्न वा पाँच महिनाको तलब लिएर जान विकल्प दियो । पाँच महिनाको तलब बुझे र पुगे, दुबईको एक होटलमा । जुन तीन महिनापछि प्रि–ओपनिङ हुँदै थियो ।दुबईमा काम गरिरहेका बेला साउदीमा पहिले काम गर्दा चिनजान भएको साथीले साउदी अरबको दमामस्थित युरोपियन लक्जरी होटल ग्रुपको केम्पेस्की होटलमा कामको अफर गर्‍यो । एक्जुकेटिभ पेस्ट्री सेफको जिम्मेवारीसहित राम्रो तलब सुविधा पाउने भएपछि त्यहीँ अडिए । अहिले पनि यहीँ कार्यरत छन् ।आबुधाबीको होटलमा सामान्य कामदारका रुपमा छिरेका सरोज निरन्तरको मेहनत र आएका अवसरलाई समयमै छोप्दै अघि बढ्ने स्वाभावका कारण प्रगतिको बाटोमा छन् । मासिक लाखौंको तलब बुझ्ने उनी कमाइबाट भन्दा पनि नयाँनयाँ काम सिक्ने अवसर र संसारका लब्ध प्रतिष्ठित अतिथि सत्कारको काम गर्न पाएकामा सन्तुष्ट देखिन्छन् ।सात बर्षअघि यूएई बस्दा उनले त्यहाँका व्यावसायिक सेफहरुको संगठन ‘दि इमिरेट्स कुलिनरी गिल्ड’ को प्रतिनिधित्व गर्दै जर्मनीमा पेस्ट्री जज (निर्णायक मण्डल सदस्य) हुने मौका पाए । विश्वभरका ‘इन्ट्री लेभल’ का सेफ सहभागी हुने यो प्रतियोगिता हरेक वर्ष युरोपका विभिन्न देशमा ‘वर्ल्ड एसोसिएसन अफ सेफ्स सोसाइटीज’द्वारा आयोजना हुने गर्छ । निर्णायक मण्डल सदस्यले प्रतियोगितामा सहभागी सेफले बनाएका परिकार चाखेर अंक दिन्छन् । धेरै अंक ल्याउने प्रतिस्पर्धीले ‘दि वर्ल्डस् बेस्ट पेस्ट्री सेफ’ को उपाधि पाउँछन् । त्यहीँ गएका बेला उनले जर्मन बेकरी बनाउने एकमहिने तालिम (डिप्लोमा इन बेकरी) लिने मौका पनि पाए ।संसारका जुन कुना दौडे पनि सरोजलाई नेपालभित्रै पनि केही काम गर्ने र आफूले जानेको सीप सिकाउने हुटहुटी छ । त्यही हुटहुटीले गर्दा युरोप र अमेरिकन स्ट्यान्डर्डको बेकरी र चकलेटको फ्याक्ट्री खोल्ने योजना बनाएका छन् । नेपाली उत्पादनका रुपमा ब्रान्डिङ गर्ने गरी आउने साउनबाट ‘बेक जुजु धौ केक’ सुरुवात गर्दै छन् ।छुट्टीमा नेपाल आएको मौका पारेर उनले दुई वर्षदेखि परिवारका सदस्यसँग यसमा अध्ययन र ‘ट्रायल’ गरिरहेका थिए । भन्छन्, ‘मेरी श्रीमतीले हृयान्डल गर्ने गरी आउने साउनबाट काठमाडौंमा नै सुरुवात गर्दै छौं, त्यसमा थप गर्नुपर्ने कामका लागि तीनचार महिनामा नेपाल आएका बेला सघाउँछु ।’ भक्तपुरे जुजु धौबाट तयार गरिने यो केकलाई अन्तर्राष्ट्रिय बजारमा पुर्‍याउने सोच उनले राखेका छन् ।"
अन्नपूर्ण आरोहणको ७५ वर्ष : बुवाको विरासतमा माथियास हर्जोगको आत्मिक यात्रा,"पोखरा — विश्वमै पहिलोपल्ट ८ हजार मिटरमाथिको हिमाल आरोहण गरेका फ्रान्सेली नागरिक मौरिस हर्जोगले आफ्नो किताब ‘अन्नपूर्ण’ मा लेखेका छन्, ‘मानिसको जीवनमा अरु अन्नपूर्णहरू पनि छन् ।’ अन्नपूर्ण आरोहणको अनुभूति समेटिएको उनको ‘बेस्ट सेलर’ किताबका यी पंक्तिको अर्थ हो– एउटा ठूलो सफलता प्राप्त गरिसकेपछि पनि जीवन सकिँदैन ।जीवन निरन्तर अगाडि बढ्छ, नयाँ चुनौतीहरू आउँछन् र हामीले हरेक पटक नयाँ सुरुआत गर्नुपर्छ । एउटा ‘अन्नपूर्ण’ जितिसकेपछि अर्को ‘अन्नपूर्ण’ हाम्रो प्रतीक्षामा हुन्छ ।सन् १९५०, जुन ३ । एउटा मिति जसले मानव इतिहासमा पर्वतारोहणको परिभाषा नै बदल्यो । फ्रान्सेली पर्वतारोही मौरिस हर्जोग र उनका साथी लुइस ल्याचेनलले विश्वमा पहिलोपल्ट ८ हजार मिटरभन्दा अग्लो हिमाल, अन्नपूर्ण प्रथम (८,०९१ मिटर) को चुचुरोमा पाइला टेके । यो केवल एक आरोहण थिएन, यो अदम्य साहस, अटल आस्था र मानव चेतनाको असीमित सम्भावनाको जीवन्त प्रतीक थियो ।फ्रान्सेली राष्ट्रिय टोलीले अन्नपूर्ण आरोहण गरेको मंगलबार ७५ वर्ष पुगेको छ । लुइसले आरोहणको पाँच वर्षपछि ३४ वर्षको उमेर ज्यान गुमाइसकेका छन् । मौरिसले सन् २०१२ मा ९३ वर्षको उमेरमा ज्यान गुमाए । यस वर्ष अन्नपूर्ण आरोहणको हीरक जयन्ती मनाउने तयारी गर्न गत वर्षको कात्तिकमा मौरिसका छोरा माथियास हर्जोग नेपाल आएका थिए । उनी उत्तरी मोहडाबाट अन्नपूर्ण चढ्न बुबा हिँडेकै बाटो उनी ‘नर्थ अन्नपूर्ण बेस क्याम्प’ पुगे । पोखराबाट म्याग्दीको बेनी, तातोपानी, नारच्याङ हुँदै उनी आधार शिविर पुगेका थिए ।हीरक जयन्ती मनाउन माथियास पुनः नेपाल आएका छन्, हिमालको छायाँमा आफ्नो बुबाको पाइलाहरू सम्झिँदै तर आफ्नै बाटो बनाउँदै । अहिले उनी योग र आध्यात्मिक सेवामा समर्पित छन् तर हरेक पाइला अझै पनि अन्नपूर्णको कथाले निर्देशित भइरहेको छ । यसपल्ट उनी एक्लै आएनन्, परिवारका सदस्य र फ्रान्सेली सांगीतिक टोलीलाई पनि लिएर आए । हीरक जयन्ती मनाउन उनी सोमबार उत्तरी आधार शिविर पुगे ।पहिलोपल्ट आधार शिविर पुग्दा उनले वरिपरि लस्करै उभिएका हिमाललाई हेरे । आफ्नो बुबाले टेकेको टाकुरोमा आँखा पुर्‍याए । योग गरे । ध्यानमा मग्न भए । आधार शिविरमा बनेको बुवाको सालिक सुम्सुम्याए । सालिक हेरेर उनी रोए । त्यो पीडाको आँसु थिएन, कृतज्ञताको थियो । ‘जब मैले बुबाको सालिक देखेँ । म चुपचाप त्यहाँ उभिएँ । एकछिनका लागि समय रोकिएको जस्तो लाग्यो,’ मसिनो स्वरमा उनले भने, ‘मलाई लाग्यो, म उहाँको पाइला पछ्याइरहेको छैन, म आफ्नो बाटोमा छु । तर त्यो बाटोमा उहाँको आशीर्वाद छ ।’अन्नपूर्ण आरोहणको हीरक जयन्ती मनाउन नेपाल आएका मौरिस हर्जोगका छोरा माथियासलाई पोखरा विमानस्थलमा स्वागत गर्दै पोखराका पर्यटन व्यवसायी ।अन्नपूर्ण आरोहणको हीरक जयन्ती मनाउन नेपाल आएका मौरिस हर्जोगका छोरा माथियासलाई पोखरा विमानस्थलमा स्वागत गर्दै पोखराका पर्यटन व्यवसायी ।आधार शिविरबाट फर्किएपछि एक साँझ पोखरामा भेटिएका उनले आफ्ना बुवासँगको स्मृति केलाए । ‘बुवा कम बोल्नुहुन्थ्यो तर कहिलेकाहीँ मन खोलेर बोल्नुहुन्थ्यो । एकदमै विनम्र हुनुहुन्थ्यो,’ माथियास सम्झन्छन्, ‘उहाँले कहिल्यै आफ्ना व्यक्तिगत अनुभवबारे धेरै बोल्नुभएन । तर कहिलेकाहीँ, हामी दुई मात्र हुँदा, उहाँका आँखामा गहिरो अनुभूति देखिन्थ्यो ।’माथियासका अनुसार, मौरिसले अन्नपूर्णको शिखर पुगेपछि जे अनुभव गरे, त्यो आध्यात्मिक रूपान्तरणको आरम्भ थियो । मौरिसले माथियाससँग भनेका थिए, ‘शिखरमा पुगेपछि मैले प्रेमको यस्तो अनुभूति गरेँ, जुन शब्दले बयान गर्न सकिँदैन । त्यो क्षणले मेरो जीवनको खालीपन भरिदियो ।’सन् १९५१ मा प्रकाशित मौरिस हर्जोगको पहिलो पुस्तक ‘अन्नपूर्ण : ८००० मिटर अग्लो चुचुरोको पहिलो विजय’ मा त्यस्ता अनुभूतिहरू केवल संकेतका रूपमा उल्लेख छन् । त्यस बेला फ्रान्समा व्यक्तिगत वा आध्यात्मिक विषयबारे खुला रूपमा बोल्न हुन्थेन । ‘उहाँले भनिरहनु भएको थिएन तर म बुझ्थेँ, उहाँको भित्र केही गहिरो परिवर्तन भएको थियो,’ माथियास सम्झन्छन् ।मौरिसको अनुभवमा आधारित पुस्तकले लाखौं पाठकलाई हिमालको रहस्य, चुनौती, र मानवीय उत्कर्षको कथा सुनायो । बिनाअक्सिजन, एकै सिजनमा र पहिलो प्रयासमै सम्पन्न भएकोले पनि यो आरोहण विशेष थियो । सन् १९५० को दशकमा अन्नपूर्ण आरोहण अहिलेको जस्तो सजिलो थिएन । उनीहरूसँग आजको जस्तो गुणस्तरीय जुत्ता, ज्याकेट जीपीएस वा अक्सिजन थिएन । छालाको जुत्ता, कपडाको ज्याकेट र हातमा एउटा नक्सा मात्र थियो । आरोहणपछि हर्जोग र ल्याचेनल दुवैले गम्भीर ‘फ्रस्टबाइट’को सामना गरे । जसका कारण हर्जोगले सबै औंलाहरू गुमाए ।आरोहणबाट फर्किएपछि मौरिसले धर्मका बारेमा पढ्न थालेका थिए । उनले हिन्दू धर्म, बौद्ध दर्शन, इसाई आस्थाको गहिरो अध्ययन गरे । ‘मलाई लाग्छ, त्यो अनुभव उहाँका लागि परम शक्तिसँगको सम्पर्क थियो । त्यसपछि उहाँ भगवानको खोजीमा लाग्नुभयो,’ योग र आध्यात्मिक सेवामा समर्पित माथियासले भने ।यही आध्यात्मिक जागरणले मौरिसलाई अझ गहिरो खोजीमा डोर्‍यायो । मौरिस विश्वभर चिनिए । ‘किनभने जब तपाईं यति शक्तिशाली र दिव्य अनुभूतिबाट गुज्रनुहुन्छ, तपाईं त्यसलाई बुझ्न चाहनुहुन्छ, तपाईं त्यस ऊर्जा नजिक जान चाहनुहुन्छ,’ माथियास भन्छन्, ‘त्यस क्षणपछि उहाँले अनेकौं तरिकामा भगवानको खोजी गर्न थाल्नुभयो ।’ यसले सन् १९९७ मा मौरिसको दोस्रो पुस्तक ‘अन्नपूर्ण : प्रिमियर ८०००’ लाई पनि जन्म दियो । पहिलो किताब लक्ष्य, आरोहण, शिखरबारे थियो भने दोस्रो पुस्तक उनको भित्री परिवर्तनबारे थियो । मौरिसका दुई किताब विश्वका ४० भन्दा बढी भाषामा प्रकाशित भएर हालसम्म १ करोड १० लाख प्रतिभन्दा बढी बिक्री भइसकेका छन् ।मौरिसले आफ्नो दोस्रो किताबको पहिलो पाठक छोरालाई नै बनाएका थिए । ‘त्यो मेरो लागि असाधारण क्षण थियो,’ माथियास भन्छन्, ‘पहिलो किताबमा विजयको कथा थियो तर दोस्रोमा उहाँको भित्रको परिवर्तन थियो ।’ त्यस पुस्तकको अन्तिम वाक्य ‘मानिसको जीवनमा अरु अन्नपूर्णहरु पनि छन्’ माथियासको हृदयमा सदैव गुञ्जिरहन्छ, ‘बुबाले मलाई सिकाउनु भएको कुरा थियो– हिमाल बाहिर मात्र होइन, भित्र पनि चढ्नुपर्छ ।’मौरिस हर्जोगको नेपालसँगको सम्बन्ध केवल एउटा आरोहणमा मात्र सीमित थिएन । त्यो त आत्माको एउटा अटूट सम्बन्ध थियो । उनी निधन हुनु अघिसम्म नेपालसँग जोडिएका थिए । ‘म सानो हुँदा हरेक आइतबार राजा महेन्द्रले हाम्रो घरमा फोन गर्नुहुन्थ्यो,’ माथियासले मुस्कुराउँदै भने, ‘बुबा फोन उठाएर निकै आत्मीयताका साथ कुरा गर्नुहुन्थ्यो । नेपालले उहाँलाई धेरै दिएको थियो र उहाँलाई त्यो फर्काउनु स्वभाविक लाग्थ्यो । उहाँले पूर्वाधार, विकास र अन्य धेरै क्षेत्रमा सहयोग गर्नुभयो ।’बुवाले अन्नपूर्ण आरोहण गर्दा माथियास जन्मिइसकेका थिएनन् । तर उनको लागि पनि नेपाल नयाँ भूमि पनि थिएन । सन् १९९३ मा उनी बुवासँग नेपाल आएका थिए । त्यतिबेला उनी १४ वर्षका थिए । काठमाडौं आएर कैलाश पर्वत र मानसरोवर गएको उनलाई अझै सम्झना छ । ‘मैले केही फोटोहरू ल्याएर बाटोमा बालबालिकालाई दिएको थिए,’ उनले सम्झिए, ‘त्यो मेरो लागि निकै मनछुने क्षण थियो ।’आजभन्दा ७५ वर्ष पहिले अहिलेजस्तो सञ्चारको सुविधा थिएन । सन् १९५० को दशकमा जब नेपाल पश्चिमी संसारका लागि पूर्णतः अज्ञात थियो र हिमाल चढ्नु चन्द्रमामा पुग्नुसरह थियो । त्यतिबेला मौरिस हर्जोगको टोलीले इतिहास रचेको थियो । अन्नपूर्ण आरोहण फ्रान्सको राष्ट्रिय अभियान थियो, व्यक्तिगत होइन । मौरिस दोस्रो विश्वयुद्धमा फ्रान्सेली प्रतिरोध आन्दोलनका सदस्य थिए । ‘उहाँ सबैभन्दा राम्रो आरोही नभए पनि उहाँसँग नेतृत्वको अनुभव थियो,’ आरोहण दलमा मौरिस छनोट हुनुको कारण बताउँदै माथियासले भने, ‘कठिन परिस्थितिमा मान्छे र स्रोत व्यवस्थापन गर्ने सीप उहाँसँग थियो । त्यसैले उहाँ चयनमा पर्नुभयो ।’ अन्नपूर्ण आधार शिविर पुगेर फर्किएपछि अहिले पनि उनी कल्पना गर्छन्- ७५ वर्षअघि, प्रविधिविहीन अवस्थामा, छालाको जुत्ता, नक्साबिना, जीपीएस बिना आरोहण कसरी सम्भव भयो ? साहस र सामूहिकता नै उनी बुवाको सफलताको कारण मान्छन् ।माथियास पाँच वर्षअघि नै नेपाल आउन चाहन्थे । उनलाई कोरोना महामारीले रोक्यो । अहिले उनी योग र आध्यात्मिक सेवामा समर्पित एक साधकका रूपमा आफ्नो बुबाको पदचाप पछ्याउँदै आफ्नै आत्म-यात्रामा छन् । उनको आगमनले अन्नपूर्णको कथालाई फेरि एकपल्ट ताजगी दिएको छ ।मौरिस हर्जोगले भौतिक अन्नपूर्ण जिते तर माथियास आफ्नो जीवनको आध्यात्मिक अन्नपूर्ण खोजिरहेका छन् । उनी अहिले जर्मनीमा योग स्कुल चलाउँछन् । ध्यान शिविर आयोजना गर्छन् । अन्तर्राष्ट्रिय योग शिक्षकहरूलाई प्रशिक्षण दिन्छन् । तर उनको मन अझै नेपालमै अडिएको छ । ‘म यहाँ एउटा गैरनाफामूलक स्कुल खोल्न चाहन्छु, जहाँ योग, अंग्रेजी र नेपाली जीवनदर्शन सिकाउन सकियोस्,’ उनी भन्छन्, ‘नेपालको ज्ञान परम्परा, बौद्ध दर्शन, र प्रकृतिसँगको सहअस्तित्व आजको संसारका लागि अमूल्य छ ।’माथियासको आगमनले केवल विगतको सम्झना मात्र ल्याएको छैन, यसले भविष्यका लागि पनि प्रेरणा दिएको छ । उनी पर्यटन र संरक्षणबीच सन्तुलनको वकालत गर्छन् । भन्छन्, ‘हामीले आर्थिक विकास र वातावरणीय संरक्षणबीचको मध्यम मार्ग खोज्नैपर्छ । अन्तर्राष्ट्रिय सहकार्य अत्यन्त आवश्यक छ ।’ युवा पुस्तालाई लक्ष्य गरी पर्यटन, प्रकृति र पर्वतीय संस्कृति केन्द्रित भएर नेपालको प्रवर्द्धन गर्नुपर्ने उनी सुझाउँछन् ।म्याग्दीको अन्नपूर्ण गाउँपालिकामा पर्ने उत्तरी आधार शिविरमा मौरिस हर्जोग, लुइस ल्याचेनल र पहिलो नेपाली आरोही सोनाम वाङ्चुक शेर्पाको अर्धकदको सालिक राखिएको छ । मंगलबार प्रधानमन्त्री केपी शर्मा ओलीले सालिक अनावरण गर्ने पूर्व योजना रहे पनि मौसमको खराबीले हेलिकप्टर पुग्न सकेन । उनले नारच्याङमा पुगेर ‘मौरिस हर्जोग पदमार्ग’ र खुला संग्रहालयको उद्घाटन गरे । सालिक अनावरण गर्न उर्जा, सिंचाइ तथा जलस्रोत राज्य मन्त्री खमबहादुर गर्बुजा पुगेका थिए । नेपाल पर्यटन बोर्ड, ट्रेकिङ एजेन्सिज एसोसियसन अफ नेपाल (टान) गण्डकी, नेपाल पर्वतारोहण संघ, गण्डकी लगायतले जेठ १७ देखि २२ सम्म विविभ कार्यक्रम गरी हीरक जयन्ती मनाइरहेका छन् ।हीरक जयन्ती सकिएपछि माथियास जर्मनी फर्किनेछन् । उनको मनले नेपाल फर्कनुपर्छ भन्छ । बुवाको नेपालसँगको सम्बन्धले आफ्नो जीवनले आकार पाएको उनी ठान्छन् । पोखरा वरपर कतै चिटिक्कको घर बनाएर बस्न मन छ, जुन घरको झ्यालबाट हिमाल देखियोस् । घर इँटले मात्रै बनेको नहोस्, हरेक भित्ता, छानो, झ्याल र ढोकामा शान्तिको महसुस होस् ।मौरिसले संसारभरिका हिमाल आरोहीहरूको सम्मेलन आयोजना गर्थे । अब फ्रान्स सरकारको सहयोग लिएर त्यो परम्परा कायम राख्ने प्रयत्नमा उनी छन् । बुवाले छोडेर गएका जिम्मेवारी पूरा गर्नु आफ्नो अघि सिंगो अन्नपूर्ण उभिनुजस्तै भएको उनी ठान्छन् । भन्छन्, ‘अन्नपूर्ण केवल हिमाल मात्रै होइन, चुनौतीहरूको प्रतीक हो ।’"
"‘नक्कली प्रचण्ड’ बनेर हँसाउँथे, तर रुवाएर गए","काठमाडौँ — दुई वर्षअघिको एक भेटमा ‘नक्कली प्रचण्ड’ उपनामले चिनिएका हाँस्य कलाकार घनश्याम गौतमले भनेका थिए, ‘बाँचुन्जेलसम्म स–साना कुरामा खुसी हुनु नै मेरो लागी सौभाग्यको कुरा हो ?’सधैं स–साना कुरामा खुशी खोजीहिँड्ने यिनै घनश्याम अब यो संसारमा छैनन् । कलाकारिता र नाट्य क्षेत्रमा आफ्नो परिचय बनाइरहेका उनीको ४३ वर्षको उमेरमा निधन भयो । परिवारका अनुसार दुई वर्षदेखि क्यान्सर रोगसँग जुधिरहेका उनले सोमबार राति १२ बजेर ८ मिनेटमा भक्तपुर ताथलीस्थित काठमाडौं क्यान्सर अस्पतालमा अन्तिम श्वास फेरे ।२०६४ सालको कुरा हो । पहिलो संविधानसभाको चुनावी रापताप थियो । नाटक लिएर दार्चुला पुगेका उनले प्रचण्ड उपनामले समेत चिनिने माओवादी केन्द्रका अध्यक्ष पुष्पकमल दाहालको अभिनय गरेका थिए । उनको यो अभिनय यति बेजोड भइदियो कि, त्यसपछि उनको सार्वजनिक परिचय नै बन्यो ‘नक्कली प्रचण्ड’ ।चर्चित टेलीश्रृंखला 'मेरी बास्सै'देखि 'झ्याइँकुटी झ्याइँ'सम्ममा उनी ‘नक्कली प्रचण्ड’ कै भूमिकामा देखिएर थप लोकप्रिय भए । सडक नाटक, रेडियो नाटक र कचहरीमा सक्रिय गौतम विभिन्न स्कुलहरूमा पनि अभिनय सिकाउने गर्थे । गत भदौमा उनले बिरामीकै अवस्थामा तिजको गीत ‘मै अभागी चेली खुशी छैन बरिलै...’ बजारमा ल्याएका थिए ।हरेक वर्ष हुने गाईजात्रा हाँस्य व्यंग्य कार्यक्रममा उनले अभिनयमार्फत धेरैलाई पेट मिची मिची हँसाए । २०८० गाईजात्राको नजिकिँदै गर्दा बिरामी परेपछि भने उनको अभिनय यात्रामा ब्रेक लाग्यो ।०८० असारको कुरा हो । घनश्याम एक्कासी पेट दुख्ने समस्याले थलिए । सुरुमा त उनले दिसामा रगत देखिएकाले पायल्सको समस्या हो कि भनेर आर्युवेदिक उपचारमा लागे । समस्या बल्झिँदै गएपछि र थप उपचारमा जुटेपछि मात्रै उनले थाह पाए उनले आफूलाई ठूलो आन्द्रामा क्यान्सर भएको ।श्रीमती युगज्योतिले सुरुमा भक्तपुर क्यान्सर अस्पतालबाट सुरु भएको गौतमको उपचार भारतका अस्पतालदेखि काठमाडौं क्यान्सर अस्पतालमा आएर टुंगिएको बताइन् ।कलाकारिता क्षेत्रमा रहँदा वाहवाही पाएका घनश्याम क्यान्सर भएसँगै गुमनाम बन्न थाले । अस्पतालहरु चाहर्दै र अनेकथरी औषधिमा निर्भर बन्दै उनले अप्ठ्यारा दिनहरु बिताए । भएको सबै पैसा उपचारमा सकिएको श्रीमती युगज्योतिले केही दिनअघिको कुरामा दुःखेसो सुनाएकी थिइन् ।आफ्नो कुशल अभिनयमार्फत सबैलाई हँसाउने घनश्याम सबैलाई रुवाएर परलोक गए । उनको पार्थिव शरीर मंगलबार पशुपति आर्यघाटमा अन्त्येष्टि गरिएको छ ।"
सुभाष नेपालीकी आमा : नागाल्यान्डमा मजदुरी गरेका छोरा राष्ट्रसंघका आर्थिक सल्लाहकार,"काठमाडौँ — विभेदको जलनले कतिसम्म पोल्छ ? त्यो पीडा नभोग्नेहरूले सायदै अनुभूत गर्लान् । जात व्यवस्थाको सबैभन्दा पिँधमा पिल्सिएका समुदायमाथि भएका विभेद र निषेधका शृंखला अहिले पनि जारी छ । कथित उपल्ला जातहरूको बाहुल्य भएको समाजमा दलितहरूका लागि पिँढीभित्र टेक्न मात्र होइन, ठूला सपना देख्न पनि वर्जितझैं थियो । तिनै निषेधका पर्खालविरुद्ध संघर्ष मात्र होइन, कठोर परिश्रमबाट अर्घाखाँची, सन्धिखर्कका सुभाष नेपालीले आफूलाई अटल उभ्याए । उनी अहिले संयुक्त राष्ट्रसंघको आर्थिक सल्लाहकार छन् । अन्तर्राष्ट्रिय आर्थिक सल्लाहकार बनेर सुभाष छिट्टै श्रीलंका उड्दै छन् । संयोग यस्तो भइदियो, हिजो निषेध गर्नेहरू नै अहिले उनको नाममा गर्व गर्छन् ।केही समयअघि सुभाष सन्धिखर्क पुगेका थिए । गाउँको माटोमा उभिनासाथ विगतका स्मृतिले स्वागत गरे । यो न्यानो मात्र थिएन, बिझाउने पनि थियो । केही स्मृतिले डसे । हिजो स्कुलबाट फर्किंदै गर्दाको होटल आज पनि उसैगरी चलिरहेको थियो । मान्छेहरू भित्र–बाहिर गरिरहेका थिए । त्यही दृश्यमा उनले एउटा स्कुले केटोको टिठलाग्दो अनुहार सम्झिए । जसलाई भित्र–बाहिर गर्न अरूलाई जस्तो सजिलो थिएन । खाजा खान भित्र पसेका ती किशोरलाई होटल मालिकले गलहत्याउँदै बाहिर निकालेका थिए । कारण एउटै थियो, जात । अपमानित भएर बाहिरिँदै गरेको त्यो किशोरको अनुहारमा आँसुसँगै विद्रोह पोखिएको थियो । अपमानको त्यो खत तिनै किशोर सुभाषको हृदयमा अझै पनि गहिरो छ ।गाउँ पुगेपछि आउने यादका शृंखलामा एउटा अनुहार सधैं चहकिलो बल्छ । त्यो चहकिलो अनुहार अहिले भने निभिसकेको छ । गाउँलेहरू अहिले पनि सम्झन्छन्, उनको गुनिलो स्वभाव । तिनै आमा शिवकला नेपालीलाई सुभाष पुस्तकका पानाहरूमा पनि समेट्न चाहन्छन् । ‘आमाको भागमा सधैं दुःख मात्र पर्‍यो,’ सुभाष बेचैन सुनिन्छन् । २०१७ मा जन्मेकी शिवकलाको ११ वर्षको उमेरमा टामबहादुरसँग विवाह भयो । त्यस दिनदेखि नै शिवकलाका दुःखका दिन सुरु भए । पहाडका उकाली–ओरालीमा भारी बोक्ने काम गर्थे दम्पती नै । जब हजुरबा नागाल्यान्ड गए, बा पनि उतै लागे । बासँग केही वर्ष आमा पनि उतै बसिन् । बा नागाल्यान्डमा चौकीदारी गर्थे । सुभाष त्यतै जन्मे ।पछि सुभाष र उनका दुई बहिनीहरू सन्धिखर्कमै हुर्किए । हुर्कंदै गर्दा सुभाषले आमा सुतेको कहिल्यै देखेनन् । ‘म सुत्ने बेलासम्म पनि आमा घरको काममै खटिनु हुन्थ्यो । म उठ्दा काममा हिँडिसक्नुभएको हुन्थ्यो,’ सुभाष सम्झन्छन् । गाउँमा पानीको समस्या थियो । दलितलाई कुवामा पानी भर्न निकै सकस थियो । गैरदलितले नभरुन्जेल पर्खेर बस्नुपर्थ्यो । ‘त्यसमाथि एउटाले भरिसकेको छ, अर्को गैरदलित परबाट आउँदै छ भने उसले ठाउँ नछोडिदिने । परको मान्छेलाई पर्खेर बस्ने । उनीहरूले भरुन्जेल पर्खेर बस्नुपर्ने । त्यसरी पर्खंदा–पर्खंदा पानी सकिन्थ्यो,’ सुभाष विभेदको चपेटामा परिरहेकी शिवकलाको संघर्ष भन्छन्, ‘त्यसैले पनि आमा बिहानै ३ बजे उठेर पानी भर्न जानुहुन्थ्यो ।’शिवकलासँग फुर्सद कहिल्यै भएन । सन्तानसँग बसेर कुरा गर्ने, रमाउने समय पनि कहिल्यै पाइनन् । खेतबारीको उब्जनीले ३ महिना पनि खान पुग्दैन थियो । सुभाषका बाले ३२ वर्ष नागाल्यान्डमा चौकीदारी गरे । आमाले मेलापातसँगै भैंसी, बाख्रा पालेर घर चलाउँथिन् । श्रीमान्ले पठाएको रकम जोगाएर एक दिन खेत किन्ने निर्णय गरिन् । तर पैसा हुँदा पनि जमिन किन्न कहाँ सजिलो थियो र ? कथित उपल्लो जातकाले जमिनको खरिदमा पनि जातकै पर्खाल लगाए ।एक जना कथित उपल्लो जातकालाई आमाले केही ऋण सापटी दिएकी थिइन् । उनले त्यो फिर्ता गरेका थिएनन् । उनैले आफ्नो खेत बेच्न खोजेका थिए । जब शिवकलाले किन्ने भइन्, तब तनाव सिर्जना भयो । ‘तल्लो जातकालाई खेत बेच्न दिँदैनौं,’ उनका दाजुभाइले भाँजो हाले । शिवकलाले पैसा पनि दिइसकेकी थिइन् । ‘न खेत पाइन्छ, न दिएको पैसा फिर्ता,’ शिवकलालाई फसाद पर्‍यो । त्यो जग्गा आफ्नो नाममा ल्याउन उनले सदरमुकाममा भएको तीन आना जग्गासँग सट्टापट्टा गर्ने उपाय रचिन् ।‘खेत लिए पनि नक्सामा त्यसको दुई पाटो हामीलाई दुःख दिने मान्छेकै पर्दो रहेछ । उनले दुई गरा रोकिदिए । आमाले त्यो पनि केही पैसा दिएर सल्टाउनुभयो,’ उनी सम्झिन्छन् । यता भने ती व्यक्तिका दाजुभाइको अवरोधका कारण आमाले सदरमुकामको जग्गासँग कागजी सट्टापट्टा मात्र गरेकी थिइन् । लगत्तै सदरमुकामको जग्गा आमाकै नाममा पास गर्ने सर्त थियो । तर, ती व्यक्तिले झुलाउन थाले । त्यही घटनाबाट आमाको मानसिक तनाव सुरु भयो । आमामा विभिन्न रोग देखिन थाले ।सुभाष स्कुल पढ्दादेखि सुरु भएको उनको समस्या स्नातकोत्तर सक्दा मात्र सुल्झिएको थियो ।...आमालाई सबैभन्दा बढी पीर छोराको थियो । पिटाइ खाएर घर फर्किन्थे सुभाष । उनी विद्रोही थिए । सबैले भन्थे, ‘यो हरामी छ ।’ सुभाष फर्केर हेर्छन्, ‘त्यतिबेला म किन हरामी थिएँ, जड कसैले बुझेनन् ।’ पानी लिन जाँदा आमा विभेद सहेर पर्खेर बस्न सक्थिन् तर सुभाष सक्दैनथे । उनी भरेको गाग्री उठाएर बाहिर राखिदिन्थे । अनि आफ्नो भर्न थाल्थे । त्यतिबेला उनीमाथि सामूहिक हातपात हुन्थ्यो । जति पिटाइ खाए पनि उनी हार मान्दैनथे । सुभाषको समुदायमा जनावरको छाला काढेर प्रशोधन गर्ने गरिन्थ्यो । त्यसका लागि अमला र खयरको बोक्रा आवश्यक पर्थ्यो । बोक्रा खोज्दै हिँड्ने भएकाले गाउँमा ‘बोक्रे’ भनेर खिसिट्युरी गरिन्थ्यो । ‘बोक्रे’ शब्द सुभाषका लागि सहिनसक्नु हुन्थ्यो । उनी लड्न तम्सिहाल्थे ।गल्ती अरूकै भए पनि दोष सुभाषले पाउँथे । आमाकहाँ ‘कम्प्लेन’ पुग्थ्यो । आमा सुभाषलाई कुट्न बाध्य हुन्थिन् । आमालाई डर थियो, ‘छोरालाई कसैले केही गरिदिने पो हो कि !’ कक्षा ६ मा पढ्दाको एउटा घटना उनले बिर्सेका छैनन् । कथित उपल्लो जातका दुई साथीले ‘बोक्रे’ भनेर जिस्क्याएपछि उनी लड्न गए । सुभाषलाई मरणासन्न हुने गरी कुटे ।घाइते भएर उनी घर पुगे । शिवकला आत्तिँदै, रुँदै छोरालाई बोकेर हस्पिटल लगिन् । पछि स्कुलमा प्रधानाध्यापकलाई उजुरी गर्न गइन् । प्रधानाध्यापकले बेवास्तापूर्वक उल्टै छोराको गल्ती देखाउँदै भने, ‘यो मान्छे यस्तो झगडा गर्छ भन्ने थाहा थिएन ?’घटना यतिमा मात्र सीमित छैन । एक पटक प्रधानाध्यापकको छोरा झोलामा जेरी बोकेर घर फर्किंदै थिए । सुभाषले झुक्किएर छोएपछि उनले ‘जेरीको पैसा तिर्’ भन्दै सुभाषलाई झम्टिए । त्यहाँ पनि सुभाषको भागमा कुटाइ नै पर्‍यो । आमालाई यस कुराले नमीठो आघात पार्‍यो । आमा छोराको चिना देखाउन ज्योतिषकहाँ पुगिन् । ‘तिम्रो छोरा ठूलो मान्छे हुन्छ,’ ज्योतिषले भनिदिए । आमाको अनुहारमा बेग्लै चमक छायो । घरमा आएर छोरालाई सुनाइन्, ‘तँ त गाडी चढ्ने हुन्छस् रे ।’ तर आमाको सपनाको पनि परिधि थियो । उनलाई त छोरा ‘पियन’ मात्र भइदिए पनि अनेक हुन्थ्यो । ०५३ मा एसएलसी नजिकिँदै थियो । पास हुने आस थिएन सुभाषलाई । उनी नागाल्यान्ड जान चाहन्थे । इन्डियन आर्मीमा भर्ती हुन चाहन्थे । नभन्दै एसएलसीपछि उनी नागाल्यान्ड गए, पेट्रोल पम्पमा मजदुरी गर्न थाले । त्यहाँ पनि नेपाली मजदुरमाथि गरेको अपमान सहन नसकेर झगडा पर्‍यो । आर्मी बन्ने सपना त्यागेर उनी नेपाल फर्किए । एसएलसीमा उनी अंग्रेजी र गणित विषयमा फेल भए । अर्को पटकमा पास गरे ।न पढाइ, न पढ्ने चाह । तर सुभाषको जीवनमा ‘यू टर्न’ कसरी सम्भव भयो ? उनी गाउँबाट दुई घण्टा उकालो हिँड्दै सदरमुकाम पुगेको त्यो दिन सम्झन्छन् । ‘मेरो क्लासमेट रामजी भट्टराईले एउटा कार्यक्रम छ भनेर लगे । त्यहाँ राष्ट्रिय जनमोर्चानिकट अखिल छैटौंको राजनीतिक तालिम रहेछ । मैले एक साताको तालिम लिएँ । त्यसपछि श्रम शिविरमा १५ दिन बसेर बारी खन्ने काम गर्‍यौं,’ सुभाष सुनाउँछन् । त्यो बेला उनले खुमानन्द भुसाललाई भेटे । जसबाट उनले राजनीतिक चेतना पाए । संगठनमा लाग्दा सबैभन्दा डर आमालाई थियो । छोरालाई मार्छन् कि भन्ने पीरले उनी रातभर छटपटाउँथिन् । छोरा खोज्न भौंतारिँदै हिँड्थिन् । गाउँमा छोरा बिग्रियो भन्नेसँग शिर झुकाउँथिन् ।विभेदविरुद्ध एक्लै लडिरहेका सुभाषलाई पहिलो पटक अनुभूत भयो, ‘अब मेरो संघर्षले संगठित रूप पायो ।’ त्यहाँबाट उनको राजनीतिक र साहित्यिक पठन यात्रा सुरु भयो ।उनी जिल्ला कमिटीमा बसेर काम गर्न थाले । दुई वर्षपछि संगठन त्यागे । त्याग्नुको कारणबारे सुभाष सुनाउँछन्, ‘त्यहाँ पूर्णकालीन कार्यकर्ता जिल्लाभन्दा माथि उठ्न सकेका थिएनन् । माथि पुगेकाहरू प्रायः ले मास्टर्स गरेका थिए । मलाई पनि माथि पुग्नु थियो । त्यतिबेला लाग्यो, माथि पुग्न त पढ्नै पर्दो रहेछ ।’त्यसपछि नै हो, सुभाषमा अध्ययनको गहिरो भोक जागेको । सुभाषले बुटवल बसेर स्नातक पढे । अंग्रेजीमा निखार ल्याउन मिहिनेत गरे ।स्नातक पढ्दाको सुरुवाती समय उनले छापाखानामा अपरेटरको काम गरे । बिस्तारै भाषा राम्रो भएपछि उनले अंग्रेजी भाषा नै पढाउन थाले । स्नातकका बेलामा घरमा आर्थिक संकट बढिरहेको थियो । त्यतिबेला बाले भने,‘अब तिमी नपढ, कमाउनुपर्छ ।’ आमाले भने अड्डी कसिरहिन्, ‘हैन, जसरी हुन्छ पढाइ छोड्नु हुन्न । पढेर मात्र दुःखबाट छुटकारा मिल्छ ।’ सुभाषले स्नातकमा बुटवल बहुमुखी क्याम्पस ‘टप’ गरेपछि गाउँले सबै चकित परे । उनीप्रतिको सामाजिक धारणा एकाएक बदलियो । शिवकला अब शिर ठाडो पारेर हिँड्नसक्ने भइन् ।सुभाषको पढाइ रोकिनेवाला थिएन । न त आमा रोकाउन चाहन्थिन् । उनी छोरा अघि बढेको, फैलिएको हेर्न चाहन्थिन् । उनलाई छोरामा पूर्ण भरोसा थियो । स्नातकोत्तर पढ्न काठमाडौं आएका सुभाषलाई सुरुमा डेराको समस्या पर्‍यो । कहाँ बस्ने ? निर्क्योल थिएन । त्यसअघि काठमाडौं आएका साथीहरूलाई फोन गरे, उठेन । पछि एक जना भद्र मित्रले साथीहरूले फोन नउठाउनुको कारण भने, ‘दलितलाई कसरी रुम सेयर गर्ने भनेर नउठाएका हुन् ।’ त्यो कुरा सुभाषको हृदयमा बेस्सरी गढ्यो । उनी त्यसको जवाफ जीवनको सफलताबाटै दिन चाहन्थे । मासिक ६ सयको कोठा खोजे, जात ढाँटेर बसे । पहिलो मास्टर्स अंग्रेजीमा गरे । त्यसपछि पढाउनका लागि कलेज चहारे, कतै पाएनन् । आमाले पूर्वराज्यमन्त्री मानबहादुर सुनार चिनेकी थिइन् । छोरालाई लिएर जागिर माग्न पुगिन् । तर मानबहादुरबाट कुनै सहयोग पाएनन् । पछि चाबहिलमा अंग्रेजी भाषा पढाउन थाले ।तैपनि उनले जागिरका लागि प्रयास छोडेनन् । १ सय ७० ठाउँमा एप्लिकेसन हालेपछि यूएनएचसीआरमा नाम निकाले । मासिक ४० हजारको पहिलो पक्का जागिर पाउँदा परिवारमै खुसी छायो । जागिर पाए पनि उनले पढाइलाई निरन्तरता दिइरहे । छात्रवृत्तिमा अमेरिका पढ्नका लागि तारन्तर प्रयास गरिरहे । पछि अर्थशास्त्रमा मास्टर्स गर्न ‘फुल ब्राइट स्कलरसिप’ मा अमेरिका उडे । कुनै समय मजदुरी गर्न नागाल्यान्ड पुगेको छोरो पढ्नका लागि अमेरिका उड्नु आमाका निम्ति कल्पना बाहिरको विषय थियो । आमालाई धेरैले भनेछन्, ‘कति भाग्यमानी तिमी ।’शिवकला कम बोल्थिन् । खुसीलाई भित्रभित्रै अटाउँथिन् । अमेरिका गएपछि आमाछोराबीच लामा–लामा कुरा हुन्थे । ‘असाइमेन्ट’ को प्रेसर थाम्न नसकेर उनी आमासँग फोनमा रुन्थे । आमा सम्झाउँथिन् । सुभाषले बोस्टर्न युनिभर्सिटीबाट अर्थशास्त्रमा मास्टर्स गरे । त्यसपछि विश्व बैंकमा जागिरे भए । उनले बाआमालाई अमेरिका बोलाए ।अमेरिकामा छँदादेखि नै शिवकलालाई पेट दुख्ने समस्या सुरु भयो । रोगका विभिन्न संकेत देखिन थालेपछि सुभाषमा चिन्ता छायो । उनले अमेरिकाको करिअर छाडेर परिवारसहित नेपाल फर्के । धेरै ठाउँमा धाउँदा पनि रोग पत्ता लागेन । एक दिन आमाले बान्ता गरिन् । लगत्तै ओम हस्पिटल लगियो । भिडियो एक्सरेपछि थाहा भयो, शिवकलालाई ठूलो आन्द्रामा क्यान्सर भएको रहेछ । त्यो पनि अन्तिम स्टेजको । तर आमाले सकारात्मक भावमा भनिन्, ‘चिन्ता नलिनू, डाक्टरले अपरेसन गरेपछि ठीक हुन्छ ।’ यो बीचमा आमा अत्तालिने, निराश हुने कहिल्यै गरिनन् ।अस्पतालको शय्यामा हुँदा पनि आमा छिमेकीको चिन्ता गर्थिन् । अन्तिम दिनहरूमा उनी छोरालाई सम्झाउँथिन्, ‘बहिनीहरूलाई दुःख नदिनू ।’ सुरुदेखि नै आमालाई छोरामा विश्वास थियो, ‘तिमीले यत्रो गरिरहेका छौ, म निको हुन्छु ।’ बोलिरहने आमा बिस्तारै सुस्त हुन थालिन् । आवाज बस्दै गयो । छोराको मुखमा हात राखेर छाम्थिन् ।२०७४ जेठ १ मा शिवकलाले ५६ वर्षको उमेरमा जीवन विसर्जन गरिन् । मृत्युअघि उनको चाहना थियो, छोराले बनाएको घर हेर्ने । ‘आमाले जतिसक्दो छिटो घर बनाए हुन्थ्यो भन्ने चाहना राख्नुभएको थियो तर देख्न पाउनुभएन,’ सुभाष भन्छन् । दुःखका दिन दूर हुने बेला नै आमाले संसार छाडिन् । ‘जति आमाले दुःख गर्नुभयो, त्यसको लाभ लिन पाउनु भएन । मेरो सफलताको साक्षी बन्न पाउनु भएन,’ सुभाष थकथक मान्छन् ।आमा बितेपछिका दिन सुभाषका निम्ति पीडादायक त थिए नै । तर त्यो पीडालाई उनले सिर्जनशील बनाउन खोजे । गाउँमा आमाका नाममा बाल पुस्तकालय बनाए । आफूले पढेको स्कुलमा आमाका नाममा अक्षय कोष स्थापना गरे । सुभाष यूएनको जागिरमा जति परिश्रम गर्थे, त्यति नै समय र सीपको लगानी उनले दलित आन्दोलनका लागि पनि दिन्थे । अघिल्लो वर्ष उनको सक्रियतामा रूपन्देहीमा दलित ज्ञान उत्सव भयो । त्यो ऐतिहासिक कामलाई अहिले तिलोत्तमा नगरपालिकाले निरन्तरता दिएको छ । दलित रिडरको सुरुवात गरेर विभिन्न अभियान चलाए । ‘राइटिङ फर सोसल जस्टिस’ को अभियान चलाए । जातीय र लैंगिक विभेविरुद्धको स्तम्भ लेख्न सबैलाई प्रोत्साहन गरे ।जीवनमा आउने ठूला अवसर र निर्णयहरूमा सुभाषलाई खड्कने एउटै कुरा हो– आमा । हिजोको दिनमा आमा थिइन्, अक्षरै नछिचोले पनि आमाले दिने सल्लाह सबैभन्दा उत्तम हुन्थ्यो । सुभाषको दुविधा मेटाउने महत्त्वपूर्ण पात्र थिइन्– आमा । अहिले आमा छैनन्, आमाको आशिर्वाद छ । सुभाषलाई प्रेरणा मानेर बेलाबेला भाइबहिनीहरू भेट्न आउँछन् । उनी एउटै सुझाव दिन्छन्, ‘तिमी जीवनमा कुनै निर्णय लिनुअघि आमाको मुख हेर, आमाको संघर्षलाई नियाल । आमालाई सम्झ । यति गर्‍यौ भने कहिल्यै गलत हुनेवाला छैन ।’"
आफू हिँडेको गोरेटोलाई पक्की बाटो बनाउँदै दुई इन्जिनियर,"रोल्पा — रोल्पाका इन्जिनियरद्वय हेमन्त रोका क्षत्री र लोकप्रसाद विष्टलाई घरबाट हिँडेर विद्यालय पुगेको अहिलेजस्तो लाग्छ । उनीहरु कता कता सपनाजस्तो ठानेर अहिले पनि ती दिनको स्मरण गर्छन् । चप्पल लगाएर विद्यालय पुग्दा पसिनाले शरीर असिनपसिन भएको स्मृति ताजा भएर आउँछ । इन्जिनीयरद्वय रोका क्षत्री र विष्टका लागि ती दिन निकै स्मरणीय लाग्छन् । ज्यादै दुःख गरेर विद्यालय पुगेको र शिक्षा हासिल गरेको याद उनीहरुका सामुन्ने ताजा भएर आइपुग्छ यतिबेला ।उनीहरुलाई सबैभन्दा ज्यादा खुशी त्यतिबेला लाग्छ, जतिबेला उनीहरु आफैं हिँडेका गोरेटो बाटोलाई यतिबेला पक्की सडक (कालोपत्र गरिएको सडक) बनाउने योजनामा साथै काम गर्छन् । पूर्वी रोल्पाको सुलिचौर बजार आसापासका सडक योजना निर्माणमा संलग्न हुन पाउँदा ती दुवैलाई धेरै आनन्द पनि लाग्छ । रोल्पाका लागि प्रदेश सरकार र संघीय सरकार मातहतका सडक योजनाको डिजाइन, कार्यान्वयन र अनुगमन गर्ने मौका मिलेपछि उनीहरु यतिबेला निकै खुशी पनि छन् ।रोल्पा लिबाङस्थित सडक पूर्वाधार विकास कार्यालयमा कार्यरत इन्जिनियरद्वयको रोल्पासहित प्यूठान र रुकुम पूर्वसम्मको कार्यक्षेत्रमा काम गर्ने जिम्मेवारी छ । करिब ५ वर्षअघि स्थापना भएको उक्त कार्यालयबाट यस क्रममा तीन जिल्लामा २० वटा झोलुङ्गे पुल, ८ वटा पक्की सडक पुल र ३ सय किलोमिटरभन्दा लामो सडक निर्माण गरिएको छ । चालू आर्थिक वर्षमा करिब ८० वटा सडक योजनाका काम पनि चलिरहेको छ । त्यसमध्ये कतिपय योजना उनीहरु हुर्किबढेका गाउँमा पनि छन् । आफ्नै गाउँघरको विकास गर्न पाउँदा एकातिर इन्जिनियरद्वयलाई आनन्द अनुभूति हुन्छ भने अर्कातिर काम भरपर्दो र नियमसंगत तरिकाले गर्नुपर्छ भन्ने विशेष जिम्मेवारीको बोध पनि भइरहन्छ ।बडाचौर र मिझिङ आसपासका योजना कार्यान्वयन गर्दा इन्जिनियरद्वय नै खट्छन् । ‘हरेक योजनाको काम राम्रोसँग हुन सकोस् भन्ने ठानेर गम्भीर तरिकाले ध्यान दिने गरेका छौं ।’ इन्जिनियर रोका र विष्ट दुवैको एकमत छ । दुवैको सक्रियतामा सुलिचौरदेखि मिझिङ गाउँ हुँदै खुमेल र गजुल पुग्ने सडक, सुलिचौरदेखि कोइरालखर्क, अरेस, तेबाङ, फगाम, पाङ, बडाचौर हुँदै हार्जङ, सिउरी र गाम, सिर्प लगायतका सडक निर्माण गरिएका छन् । तीमध्ये सुलिचौर–किलाचौर–बडाचौर–गुम्चाल अघिसम्मको सडक कालोपत्र भइसकेको छ । सुलिचौर–मिझिङ–खारा, डाइबाङ–कलिबाङ–नुवाकोट, सुनीलमार्ग अन्तर्गतको खारा–गजुल–धबाङ लगायतका सडक कालोपत्र हुने क्रममा छन् । छिर्ने खोला पक्की पुल, घोडा खोला पक्की पुल, लुंग्री खोला पक्की पुल र बोज्याङ खोला पक्की पुल यस क्षेत्रका ठूला योजना हुन् ।जिल्लाका जोखिमयुक्त योजनामध्ये सुलिचौर–थबाङको फुलिवन खण्ड, गंगादेव गाउँपालिकाको पहुँच मार्ग, घर्तीगाउँ–जिनाबाङको ओत खण्डमा नेपाली सेनासँग समन्वय गरेर ब्लास्टिङ गर्ने काम पर्छन् । पूर्वी रोल्पाकै अत्यन्तै विकट मानिएको सेरमदेखि घुसबाङसम्मको सडक निर्माण कार्य जारी छ । सेरमको सिरक्याङ भीर यस क्षेत्रकै चर्चित र डरलाग्दो योजना हो । यीसँगै नयाँ ट्रयाक खोल्ने, सडक चौडा बनाउने, नाला बनाउने र कालोपत्र गर्ने कामका लागि कार्यालयको जिम्मेवारीसाथ इन्जिनियरद्वय खट्दै आएका छन् । उनीहरुको काँधमा पूर्वी रोल्पाको सुलिचौरदेखि थबाङसम्म सडक पुर्‍याउन र रोल्पाका विभिन्न क्षेत्र र पालिकादेखि सदरमुकाम लिबाङलाई जोड्ने सडक निर्माणमा ‘इन्जिनियरिङ’ गर्ने जिम्मेवारी आइपरेको छ । यस्तै एकदेखि अर्को पालिकामा पुग्ने पहुँच सडक निर्माणमा पनि उनीहरुको उत्तिकै भूमिका रहेको छ । स्थानीय तहले निर्माण गरेका सडकको रेखदेखदेखि प्रदेश र संघका सडक योजनाबीच समन्वय र सम्पर्क बनाइ सहजीकरण गर्न पनि उनीहरुमाथि जिम्मेवारी छ ।विद्यालय तहको पढाइपछि विद्यार्थीबीच प्रश्न चल्छ 'अब के पढ्ने ?' अर्थात् कुन विषय पढेर के बन्ने ? भन्ने जिज्ञासा सबैमा हुन्छ । रोल्पाका यी दुईले इन्जिनियर बन्नुअघि त्यस्तो ठोस योजना बनाएका थिएनन् । दुर्गममा जन्मेकाले पढेर जागिरे बन्नुपर्छ भन्ने उद्देश्यले उनीहरु नियमित पढाइमा लागे । हुन पनि त्यसबेला गाउँघरमा अक्षर चिन्न पढ्नुपर्छ भन्ने साधारण मान्यता मात्रै थियो । गाउँले परिवेशमा ती दुवैको सोचाइ पनि यस्तै हुनु स्वाभाविक नै थियो । अलि जाँगर लगाएर पढ्न सके शिक्षक बन्ने आम सोचाइ र धारणा हुन्थ्यो गाउँघरमा । रोल्पाबाट माओवादीले २०५२ देखि सशस्त्र द्वन्द्वको सुरुवात गरेपनि त्यस अघि नै राजनीतिक द्वन्द्व र प्रभाव पनि सुरु भइसकेको थियो । यस्तो अवस्थामा पनि उनीहरु पढ्ने लाइनमै अघि बढेका थिए । यसबीच इन्जिनियरद्वयले साधारणतया भिन्न विधा पकडे इन्जिनियरिङ पढ्ने । भर्खरै बहुदल आएको र रोल्पामा राजनीतिक द्वन्द्वको विजारोपण भइसकेको बेलामा उनीहरुले विद्यालय तहमा अध्ययन गर्दै थिए । गुम्चालका रोका र मिझिङका विष्ट दुवै विद्यार्थी सदरमुकाम लिबाङ बाहिरका हुन् । त्यसैले एसएलसीभन्दा माथिको पढाइबारे बुझ्ने, छलफल गर्ने र निचोड निकाल्ने गाउँमा मेलोमेसो पाउन दुवैका लागि मुस्किल अवस्था थियो । २०५१ को एसएलसी परीक्षामा प्रथम डिभिजन अंक लिएका विष्ट र २०५८ मा एसएलसी परीक्षा प्रथम डिभिजनमा उत्तिर्ण रोका क्षत्री दुवैले ओभरसियर अध्ययन थाले । त्यसबेला इन्जिनियरिङ पढ्न पोखरा वा काठमाडौं पुग्नुपर्ने अवस्था थियो । तैपनि त्यसबेला सिधै इन्जिनियरिङ पढ्न पाउने व्यवस्था थिएन ।सानोमा हिँडेको गोरेटो बाटोलाई आफैं इन्जिनियर भएर कालोपत्र गर्न पाउँदा रोल्पास्थित सडक पूर्वाधार विकास कार्यालय प्रमुख वरिष्ठ इन्जिनीयर हेमन्त रोका क्षत्रीलाई आश्चर्यझैं लाग्छ । पूर्वी रोल्पाको दुर्गम गाउँ गुम्चाल, जहाँ उनी जन्मे र हुर्के । अध्ययन गर्दा र नुनतेल किन्न जाँदा अन्यलेझैं उनले पनि गोरेटो बाटो छिचोल्दै हिँडे । तर सुलिचौरदेखि बडाचौर हुँदै आफ्नै गाउँ गुम्चालसम्म करिब १२ किलोमिटर लामो सडक कालोपत्र गराउन इन्जिनियरको भूमिकामा रहँदा ज्यादै खुशी लागेको उनी बताउँछन् ।‘दुर्गममा जन्मिएकाले म आफैं हिँडेको बाटो पक्की (कालोपत्र) होला भन्ने सोचेको थिइनँ । त्यसमा पनि म आफैंलाई इन्जिनियर भएर सडकको जाँच गर्ने अवसर मिल्ला भन्ने अनुमान पनि गरेको थिइनँ । आफ्नै गाउँघरको विकास गर्न पाउँदा खुशी लागेको छ,’ वरिष्ठ इन्जिनियर ३९ वर्षका रोकाले भने । विद्यालय तहसम्म पढ्ने बेलामा कुन विषय पढ्ने र के बन्ने भन्ने यकिन नभएको बताउने रोकाले परिस्थितिले इन्जिनियरिङ विषय अध्ययन गरेको स्मरण गर्छन् । २०५८ सालमा एसएलसी परीक्षा दिन रोल्पाको गुम्चाल गाउँबाट सदरमुकाम लिबाङ जाँदा रोका क्षत्री साँधुरो गोरेटो पार गर्दै हिँडेका थिए । उनको घर गुम्चालको बेरीगाउँबाट नजिकको बजार सुलिचौर पुग्नुअघि सेवार, बडाचौर, बराहक्षेत्र, किलाचौर र रुइनीबाङ हिँडेरै पार गर्नुपर्थ्यो ।‘भर्खर एसएलसी दिएको बेलामा बुबालाई गुमाउनुपर्‍यो । म घरको जेठो छोरा भएकाले घरको जिम्मेवारी पनि मेरो काँधमाथि आइपर्‍यो । तैपनि पढ्न छाडिनँ,’ रोका भन्छन् । उनका अनुसार माथिल्लो गुम्चाल गाउँको माध्यमिक विद्यालयका प्रधानाध्यापक रहेका बुबा मानसिंह रोकालाई तत्कालीन माओवादी लडाकुले नियन्त्रणमा लिएर हत्या गरेका थिए । त्यसपछि परिवार तितरवितर मात्रै भएन, दुःख र भयको सिकार हुनुपर्‍यो । हिम्मत नहारी अध्ययन गर्न सहर छिरेको उनले सुनाए । बुबाको अभावमा शिक्षिका आमा र मावली मामाकै भरमा आफूले पढ्न पाएको वरिष्ठ इन्जिनियर रोकाले बताए । ‘यसको कथा बेग्लै छ । बुबालाई गैरकानुनी तरिकाले माओवादीले नियन्त्रणमा लिइ हत्या गरेपछि त्यसको पीडा भोग्दै आएका छौं । न्याय पाउन सकिएको छैन,’ उनी गुनासो गर्छन् ।२०७५ मा लोकसेवा उत्तीर्ण भएपछि रोल्पामा कार्यरत रहेका बेला २०८० मा उनी बढुवा भएर वरिष्ठ इन्जिनियर भएका हुन् । कार्यालय प्रमुख भने उनी २०७९ असोजदेखि छन् । जिल्लाको पूर्वाधार क्षेत्रको विकास गर्न निकै इमान्दारितासाथ काममा खटिने स्वभाव भएकाले उनको चाँडै बढुवा पनि भएको पूर्व सांसद लेखनाथ आचार्यले बताए । उनका अनुसार इन्जिनीयर रोका युवा र जाँगरिला भएकाले जिल्लाको विकासमा टेवा पुगेको छ ।यस्तै, २०५१ को एसएलसी परीक्षामा प्रथम डिभिजन अंक लिएर उत्तिर्ण भएका अनुभवी इन्जिनीयर विष्ट मिझिङ गाउँका हुनेखाने परिवारमा जन्मेका हुन् । माध्यमिक तहभन्दा तल्लो कक्षाको शिक्षा दाङस्थित दीपेन्द्र प्रहरी बोर्डिङ स्कूलमा अध्ययन गर्न पाएका उनले ओभरसियर अध्ययन सकेर इन्जिनियरिङ पढेका थिए ।‘एसएलसी पछि के पढ्ने भन्ने द्विविधा भएका बेला आफन्त र अग्रजको सल्लाहमा म इन्जिनियरिङ पढ्न गएको थिएँ । त्यसबेला आजभोलि जस्तो सिधै इन्जिनियरिङ पढ्न पाउने सुविधा थिएन । त्यसैले पहिले ओभरसियर वा सबओभरसियर पढ्ने चलन थियो,’ उनले सुनाए । २०५९ मा इन्जिनियरको पढाइ सकेपछि उनी त्यसैबेलादेखि बागमती सिँचाइ आयोजना अन्तर्गत रौतहट र सर्लाही जिल्लामा काम गर्न पुगे । लोकसेवा परीक्षामा सहभागी भएर जागिरे हुनुलाई महत्त्व नदिएका ४७ वर्षका विष्टले थुप्रै स्थानमा थुप्रै योजना र आयोजनामा काम गरेका छन् । रोल्पामा पनि कन्सल्टेन्टमार्फत् काम गरिरहेका उनले रसुवामा दुई वर्ष, सिन्धुपाल्चोकमा एक वर्ष, अछाममा दुई वर्ष, बाँकेमा तीन वर्ष, प्यूठानमा दुई वर्ष काम गरेर अनुभव संगालेका छन् । उनी २०७६ यता भने रोल्पाका भीर पहरामा इन्जियरिङको काममा व्यस्त छन् ।"
किन उठिरहेछ तेन्जिङ नोर्गे शेर्पालाई ‘भारत रत्न’ दिनुपर्ने माग ?,"विराटनगर — मेचीपारि दार्जिलिङमा छुट्टै राज्य ‘गोर्खाल्यान्ड’ गठनको माग उठ्ने र फेरि सेलाउने क्रम जारी छ । तर, त्यही क्षेत्रबाट उठेको एउटा विशेष माग भने सन् २०१२ देखि निरन्तर छ । माग हो, प्रथम सगरमाथा आरोही तेन्जिङ नोर्गे शेर्पालाई ‘भारत रत्न’ दिनुपर्ने !‘भारत रत्न’ सन् १९५४ यता भारतका सर्वोच्च नागरिकलाई हरेक वर्ष दिइने सम्मान हो । सुरुमा यो पुरस्कार कला, साहित्य, विज्ञान र सार्वजनिक सेवामा विशेष योगदान दिएका व्यक्तिहरूलाई मात्र दिइन्थ्यो । तर सन् २०११ मा भारत सरकारले यसको दायरा विस्तार गरी ‘मानव प्रयासका कुनै पनि क्षेत्र’लाई समेट्ने निर्णय गर्‍यो । त्यसपछि बाक्लियो, तेन्जिङ नोर्गेलाई भारत रत्न दिलाउने अभियान ।तेन्जिङ नोर्गे र न्युजिल्यान्डका सर एडमन्ड हिलारीले सन् १९५३, मे २९ अर्थात् आजकै दिन विश्वको सर्वोच्च शिखर सगरमाथामा पहिलो मानव पाइला राखेका थिए । ऐतिहासिक विजयको यो दिन आज ७२औं वर्षमा प्रवेश गरेको छ ।नोर्गेले पहिलोपटक सगरमाथा चढेको स्मरणमा हरेक वर्षझैं यसपटक पनि भारतको सर्वोच्च नागरिक सम्मान ‘भारत रत्न’ दिनुपर्ने माग पुनः सतहमा आएको छ । तर हरेक वर्ष उठ्ने उक्त माग समयसँगै सेलाउँदै गइरहेको देखिन्छ ।यसपटक उत्तर बंगालका पर्वतारोहीहरू तथा साहसिक गतिविधिमा संलग्न क्लबका प्रतिनिधिले नोर्गेलाई ‘भारत रत्न’ दिनुपर्ने मागलाई फेरि बलियो रूपमा अघि सारेका छन् । भारतको साहसिक खेलकुद तथा पर्वतारोहण क्षेत्रको प्रमुख संस्था हिमालयन नेचर एन्ड एडभेन्चर फाउन्डेसनले बर्सेनि यस मागलाई औपचारिक रूपमा प्रस्तुत गर्दै आएको छ ।संस्थाका संयोजक अनिमेष बोसले यस वर्ष पनि प्रधानमन्त्री नरेन्द्र मोदी, पश्चिम बंगालकी मुख्यमन्त्री ममता बनर्जी र दार्जिलिङका लोकसभा सांसद राजु विष्टलाई औपचारिक पत्रमार्फत माग पेस गरिएको बताए । नोर्गेको योगदान नेपाल र भारतका लागि मात्रै होइन, विश्व पर्वतारोहणको इतिहासमै अद्वितीय रहेको जनाउँदै त्यही कारण नोर्गे उक्त सम्मानको हकदार रहेको उनीहरुको भनाइ छ । ‘उहाँ (तेन्जिङ नोर्गे) साँचो अर्थमा भारत रत्नका हकदार हुनुहुन्छ,’ बोसले भने, ‘भारत रत्न दिन किन ढिला गरिएको हो सरकारलाई सोध्न चाहन्छु ।’उनीसँग सगरमाथा चढेका सर एडमन्ड हिलारीले ‘नाइटहुड’ र ‘अर्डर अफ न्युजिल्यान्ड’ जस्ता विशिष्ट पदक सम्मान पाइसकेका छन् । नेपाल सरकारले नोर्गेलाई ‘नेपाल तारा’ बाट सम्मानित गरिसकेको छ । भारत सरकारले पनि उनलाई ‘पद्म भूषण’ अवार्ड प्रदान गरिसकेको छ । तर, ‘भारत रत्न’जस्तो सर्वोच्च सम्मानका लागि अझै उनी हकदार छन् भन्ने बोसको दाबी हो ।भारतीय जनता पार्टी (भाजपा) बाट निर्वाचित दार्जिलिङ क्षेत्रका लोकसभा सांसद राजु विष्टले सन् २०२० को मार्च १२ मा भारतीय संसद्‌मा भारत रत्नको प्रसंग उठाउँदै नोर्गेलाई यो सर्वोच्च नागरिक सम्मान प्रदान गर्नुपर्ने माग राखेका थिए । संसद्‌मा यो विषय पहिलोपटक उठाउने व्यक्ति विष्ट नै हुन्, तर त्यसबारे केन्द्र सरकार अहिलेसम्म गम्भीर देखिएको छैन ।विष्ट हालै सम्पन्न आम निर्वाचनमा दोस्रोपटक विजयी भई पुनः सांसद बनेका छन् । उनले यसपटक पनि संसदमा नोर्गेलाई भारत रत्न दिनुपर्ने माग पुनः उठाउने बताएका छन् । सञ्चारकर्मीसँग कुरा गर्दै विष्टले यस विषयलाई फेरि प्राथमिकतामा राख्ने प्रतिबद्धता जनाएका छन्  ।सिलिगुडी नगरपालिकाका मेयर तथा तृणमूल कांग्रेसका नेता गौतम देवले केन्द्र सरकारले यो माग लामो समयदेखि बेवास्ता गर्दै आएको आरोप लगाएका छन् । ‘हामीले २०१२ देखि यो माग उठाउँदै आएका छौं । मुख्यमन्त्री ममता बेनर्जीलगायत धेरै नेताले यो विषय केन्द्र सरकारसमक्ष राखेका छन्, तर सरकारले सुनुवाइ गरेको छैन,’ देवले भने, ‘तेन्जिङ नोर्गेलाई भारत रत्न नदिनु केन्द्र सरकारको नियतमै खोट देखिन्छ ।’नोर्गेको सम्मानमा पश्चिम बंगालको सिलिगुडीमा तेन्जिङ नोर्गे बस टर्मिनल स्थापना गरिएको छ । त्यहीँको दार्जिलिङ मोडमा र दार्जिलिङको हिमालयन माउन्टेनिङ इन्स्टिच्युटमा उनको पूर्णकदको सालिक पनि छ ।नोर्गेको प्रभाव अन्तर्राष्ट्रिय स्तरमै देखिएको छ । सन् १९९९ मा अमेरिकाबाट प्रकाशित टाइम पत्रिकाले उनलाई विश्वका प्रभावशाली व्यक्तिमध्ये एकका रूपमा समावेश गरेको थियो भने सन् २००० मा लाइफ म्यागजिनले उनलाई विश्वका उत्कृष्ट १० खेलाडीमध्ये एक घोषित गरेको थियो ।यति मात्र होइन, नासाले पनि प्लुटो ग्रहको एक पहाडलाई ‘तेन्जिङ मोन्टेस’ नाम दिँदै उनलाई विशेष सम्मान दिएको छ । सन् २००३ मा नोर्गेको सगरमाथाको शिखर सफलताको स्वर्ण जयन्तीको अवसर पारेर भारत सरकारले सर्वोच्च साहसिक खेल पुरस्कारको नाम 'तेन्जिङ नोर्गे राष्ट्रिय साहसिक कार्य पुरस्कार'का रुपमा परिवर्तन गरेको थियो ।के हो भारत रत्न ?‘भारत रत्न’ गणतान्त्रिक भारतको सर्वोच्च नागरिक सम्मान हो । यो सम्मान सन् १९५४ जनवरी २ मा स्थापना गरिएको हो । यो सम्मान उत्कृष्ट सेवा वा प्रदर्शनको उच्चतम स्तरमा पुर्‍याएको योगदानका लागि प्रदान गरिन्छ । जसमा जात, पेसा, पद वा लिंगको कुनै भेद गरिँदैन ।सुरुमा यो सम्मान कला, साहित्य, विज्ञान र सार्वजनिक सेवामा उल्लेखनीय योगदान पुर्‍याउनेलाई मात्र दिइन्थ्यो । तर, सन् २०११ डिसेम्बरमा भारत सरकारले यस पुरस्कारको क्षेत्रलाई ‘मानव प्रयासका कुनै पनि क्षेत्रमा’ को रुपमा विस्तार गरेको थियो ।यो पुरस्कारको सिफारिस प्रधानमन्त्रीले राष्ट्रपतिलाई गर्ने गर्छन् । सम्मानस्वरूप राष्ट्रपतिले हस्ताक्षर गरेको प्रमाणपत्र (सनद) र पिपलको पात आकारको पदक प्रदान गरिन्छ । भारत रत्न प्राप्त गर्ने व्यक्ति भारतको औपचारिक प्राथमिकता अनुक्रममा सातौं स्थानमा पर्छन् ।हालसम्म ५३ जनाले यो सम्मान पाइसकेका छन् । जसमा १८ जना मरणोपरान्त सम्मानित भएका छन् । सुरुमा मरणोपरान्त सम्मानको व्यवस्था थिएन, तर सन् १९६६ जनवरीमा तत्कालीन प्रधानमन्त्री लालबहादुर शास्त्रीलाई मरणोपरान्त सम्मान दिन व्यवस्था परिवर्तन गरिएको थियो ।सन् २०१४ मा क्रिकेटर सचिन तेन्दुलकरले भारत रत्न पाएका थिए । यो सर्वोच्च सम्मान पाउने उनी एक्ला र कान्छा खेलाडी हुन् । यो सम्मान सामान्यतया भारतमा जन्मिएका नागरिकलाई दिइने प्रावधान भए पनि केही अपवादहरू पनि देखेको छ ।विदेशी नागरिक मदर टेरेसा, पाकिस्तानी नागरिक अब्दुल गफ्फार खान र दक्षिण अफ्रिकी नागरिक नेल्सन मन्डेलालाई समेत प्रदान गरिएको थियो ।नोर्गेलाई किन दिन मान्दैन भारत ?सन् १९१४ मा सोलुखुम्बुमा जन्मेका तेन्जिङ नोर्गे शेर्पाले नेपाली नागरिककै हैसियतबाट सगरमाथा आरोहण गरेका थिए । त्यसपछि मात्र भारतले उनलाई नागरिकता प्रदान गरेको हो । सगरमाथा आरोहणपछि भारतका तत्कालीन प्रधानमन्त्री जवाहरलाल नेहरूको पहलमा उनलाई भारतीय नागरिकता प्रदान गरिएको थियो ।यही नागरिकता विवादकै कारण बेलायतमा महारानी एलिजाबेथको राज्याभिषेकको बेला उनले ‘जर्ज मेडल’ मात्रै पाए । तर, बेलायतको अत्यन्तै प्रतिष्ठित ‘केबीई’ अवार्डबाट उनी वञ्चित भए । जबकि हिलारी र आरोहण दलका नेता जोन हन्टले भने यो सम्मान पाए । कला, विज्ञान, सार्वजनिक सेवा, मानव सेवा तथा राष्ट्रिय हितमा उल्लेखनीय योगदानकर्तालाई यो अवार्ड दिइन्छ ।नोर्गेले बेलायत, इरान, नेपाल, तत्कालीन सोभियत संघ, फ्रान्स र इटालीबाट धेरै पदक प्राप्त गरेका थिए । भारतले सन् १९५९ मा पद्म भूषण र सन् २००८ मा मरणोपरान्त पद्म विभूषण प्रदान गरिसकेका छ । उनलाई ‘भारत रत्न’ दिनुपर्ने माग पछिल्लो समय पेचिलो ढंगले उठेको छ । उनलाई उक्त सर्वोच्च सम्मान दिन भारत सरकारले किन हिचकिचाहट गरेको त्यसको ठोस कारण त छैन । तर, नागरिकताको द्विविधा र विवादित पहिचानजस्ता विषय नै तगारो बनेको अनुमान गर्न सकिन्छ ।उनलाई रैथाने भारतीय नागरिक मान्ने वा नमान्ने भन्ने प्रश्नले पनि अन्योल बनाएको हुन सक्छ । ‘जसकारण उनलाई सर्वोच्च सम्मान दिने कुरा विचाराधीन राखिएको हुन सक्छ,’ भारतीय पर्वतारोही भाष्कर दासले भने, ‘यद्यपि उनलाई भारत रत्न दिनुपर्छ भन्ने हाम्रो माग जारी छ ।’भारतीय नागरिक भएपछि नोर्गे दार्जिलिङमा बस्थे । दार्जिलिङमा अहिले पनि उनको घर र आफन्तहरु छन् । उनको ७१ वर्षको उमेरमा सन् १९८६ मा निधन भएको थियो । नोर्गे भारतको अल्पसंख्यक (पहाडिया) क्षेत्र दार्जिलिङका बासिन्दा भएकाले केन्द्र सरकारको नजरमा उनको योगदान ओझेल परेको आरोप पनि लगाइन्छ ।‘नागरिकता, क्षेत्रीय पहिचान, केन्द्र सरकारको बेवास्ताका कारण यी ऐतिहासिक पात्र अझैसम्म उपेक्षित बन्नु परेको हो,’ दार्जिलिङका अग्रज पत्रकार विमल राई भन्छन् ।"
अनलाइनको लतले अफलाइनमा निद्रा,"काठमाडौँ — २४ वर्षीय सीडी (नाम परिवर्तन) घरपरिवारसँग टाढा काठमाडौंमा बस्छन् । पढाइको सिलसिलामा काठमाडौं आइपुगेका उनी २ वर्षे कोर्स पढिरहेका छन् । तर ४ वर्ष पुग्न लाग्यो, कोर्स अझै सकिएको छैन । भएको के रहेछ भने एक्लै बस्ने सीडी राति स्क्रिनमा धेरै समय बिताउने रहेछन् । सुत्नुपर्छ भन्ने थाहा हुँदाहुँदै पनि अब एकैछिन भन्दै स्क्रिनमा समय बिताउँदा रहेछन् ।नसुतेकामा वा कुनै फाइदा पुग्ने काम नगरेकामा उनलाई हरेक रात पछुतो हुन्छ । बिहान निद्रा नपुगेर कक्षामा जान नसक्दा आफैंसँग वाचा गर्छन्– आज त समयमै सुत्छु । तर अर्को दिन फेरि उस्तै समस्या दोहोरिन्छ । पछि यही बानी हटाउनका लागि उनी मनोचिकित्सक डा. युजलमान सिंहकहाँ पुगे ।२८ वर्षीया एबी दिनभरि अफिसको काममा व्यस्त हुन्छिन् । बेलुका अफिसबाट थाकेर घर पुग्छिन् । दिनभरि अफिसको काममा व्यस्त हुने भएकाले उनलाई सधैं आफ्ना लागि पर्याप्त समय नभएको महसुस हुन्छ । हरेक दिन बाँच्न पाएको छैन भन्ने पछुतो लाग्छ ।त्यसैले ‘मी टाइम’ अर्थात् आफ्ना लागि समय दिनकै लागि उनी राति अबेरसम्म एक्लै ननिदाई बस्छिन् । डिभाइसहरू प्रयोग गर्छिन् । अन्तिम एउटा ‘एपिसोड’ भन्दै सिरिजको सिजन नै हेरेर सक्छिन् । ‘घर आइपुग्दा थकान हुन्छ । दिनभरिको कामले स्ट्रेस पनि भएको हुन्छ । निद्रा पनि लाग्दैन । अनि माइन्डलाई भुलाउन फोन प्रयोग गर्न मन लाग्छ,’ उनी भन्छिन्, ‘फोन प्रयोग गरुन्जेल राम्रो महसुस त हुन्छ । फेरि बिहान उठ्न नसक्दा बेकार प्रयोग गरेछु भन्ने रिग्रेट पनि हुन्छ ।’मनोचिकित्सक डा. सिंहका अनुसार अचेल सीडी र एबीको जस्तै समस्या लिएर धेरै व्यक्ति आउने गरेका छन् । यो साझा समस्या बनिसकेको सिंह बताउँछन् ।निद्रासम्बन्धी दुई खाले समस्या देखिइरहेको उनको भनाइ छ । एक, निद्रासम्बन्धी कुनै ‘डिसअर्डर’ भएकाले चाहँदा चाहँदै पनि निदाउन नसक्ने । अर्को निदाउन आवश्यक छ भन्ने जान्दाजान्दै र निद्रा लाग्दा लाग्दै ननिदाउने । अर्थात् सुत्ने समय क्रमशः पछि धकेलिँदै जाने ।***सुत्ने समय धकेल्दै जानेहरूको संख्या डरलाग्दो रूपमा बढिरहेको विभिन्न अध्ययनहरूले देखाएको छ । ‘फ्रन्टायर इन साइकोलोजी’ मा सन् २०२१ मा प्रकाशित एक अध्ययनका अनुसार विशेष गरी युवाहरूले जानीजानी ढिलो सुत्ने गरेका छन् । अध्ययनले स्वास्थ्यमा नकारात्मक असर पर्ने थाहा हुँदाहुँदै पनि धेरैजसो युवाले राति अबेरसम्म मोबाइलमा ‘स्क्रोल’ गर्ने, सोसल मिडिया प्रयोग गर्ने वा अनलाइन भिडियो हेरेर समय बिताउने गरेका छन् ।अध्ययनका एक सहभागीले भनेका छन्, ‘भोलि बिहान क्लास छ भन्ने थाहा भए पनि टिकटक र इस्टाग्राम स्क्रोल गर्दै दुई बजेसम्म बस्छु ।’ किन मानिसहरू राति अबेरसम्म स्क्रिनमा समय बिताउँछन् ? विभिन्न अध्ययनहरूका अनुसार यसको विविध कारणहरू छन् । जसमा मनोवैज्ञानिक, जैविक र प्राविधिक कारणहरू छन् ।यसमा पनि बढी मोबाइललगायतका डिजिटल उपकरणको अधिक प्रयोग बढी जिम्मेवार पाइएको छ । विज्ञहरूका अनुसार सामाजिक सञ्जाल प्लाटफर्मले मानिसको मस्तिष्कको खुसी महसुस गराउने प्रणाली अर्थात् ‘डोपामिन’ सक्रिय गराउने गरी डिजाइन गरिएको हुन्छ । हरेक ‘लाइक’, ‘कमेन्ट’ वा ‘स्क्रोल’ मात्रै गर्दा पनि डोपामिन सक्रिय हुन्छ र प्रयोगकर्तालाई खुसी महसुस गराउँछ । यसैले प्रयोगकर्ताहरू बारम्बार त्यो खुसी पाउन सुत्ने समय धकेलिरहन्छ । यो प्रक्रियाले उनीहरूलाई लत बसाउँछ ।त्यस्तै, स्टानफोर्ड मेडिसिनको एक लेखमा उल्लेख भएअनुसार ‘स्क्रोल’पिच्छे नयाँपन अनुभव गराउँछ । ‘हाम्रो मस्तिष्कले नयाँ कुरा पत्ता लगाउने र खोजको क्रममा डोपामिन उत्पादन गर्छ । जसले भन्छ– ‘ध्यान दे, केही नयाँ कुरा आयो ।’ यसैमा ‘एआई एल्गोरिदम’ पनि थपिन्छ । जसले हामीलाई अघिल्लो पटक केके मन पर्‍यो भन्ने सिक्छ र उस्तै प्रकृतिका नयाँ सामग्री सुझाउँछ । त्यसपछि हामी निरन्तर ‘स्क्रोल’ गर्न थाल्छौँ । एकपछि अर्को सामग्रीमा फस्छौं,’ लेखमा उल्लेख छ ।मनोसामाजिक परामर्शदाता आदित्य डंगोल सबैभन्दा पहिलो लतको चक्र बुझ्न सुझाउँछन् । ‘एक पटक कुनै कुरामा एडिक्ट भएपछि जे गर्न पनि त्यसमै भर पर्नुपर्ने हुन्छ । अलिकति नकारात्मक अनुभूति हुनेबित्तिकै त्योसँग डिल गर्ने नभई लत लागेको कुराको प्रयोग गर्ने बानी पर्छ । दुःख, रिस, खुसी जे महसुस गर्दा पनि डिभाइस प्रयोग बढ्छ । एङ्जाइटी पनि बढाउँछ,’ भन्छन्, ‘फोनलाई पनि त्यसरी नै प्रयोग गर्न सकिने हुनाले प्रयोग बढ्छ ।’त्यस्तै विज्ञहरूका अनुसार ‘फोमो’ अर्थात् ‘फियर अफ मिसिङ आउट’ पनि यसकै अर्को कारण हो । ‘कतै छुटें कि ? केही छुटाएँ कि’ भन्ने डर नै ‘फोमो’ हो । मानिसहरू कुनै पनि रमाइलो वा महत्त्वपूर्ण कुरा छुटोस् भन्ने चाहँदैनन् । यही कारण उनीहरू व्यग्रताका साथ सामाजिक सञ्जाल ‘स्क्रोल’ गर्छन् ।बेलायतको ट्रिनिटी कलेजका मनोविज्ञान विषयका प्राध्यापक ब्रायन एन चिनले ‘साइन्टिफिक अमेरिकन’ पत्रिमा प्रकाशित लेखमा फोमो उच्च भएकाहरूले सामाजिक सञ्जाल बढी प्रयोग गर्ने गरेको उल्लेख गरेका छन् । ‘फोमो उच्च भएका व्यक्तिले राति सामाजिक सञ्जालको बढी प्रयोग गर्ने गर्छन् । उनीहरूको निद्राको गुणस्तर कमजोर हुन्छ । नयाँ मेसेज, पोस्ट वा अपडेटको अपेक्षाले अनलाइन बसिरहन सामाजिक दबाब सिर्जना गर्न सक्छ र निद्राको समय ढिलो गर्ने बानीलाई अझ बढाउन सक्छ’, उनको निष्कर्ष छ ।त्यस्तै ‘करेन्ट साइकोलोजी’ जर्नलमा प्रकाशित एक अध्ययनअनुसार तनाव, चिन्ता वा धेरै जिम्मेवारी बोकेका व्यक्तिहरू रातको समयमा ती समस्याबाट केही समय भए पनि टाढा रहन ‘स्क्रिन’को प्रयोग गर्छन् । सामाजिक सञ्जालमा समय बिताउँछन् । तनाव वा नकारात्मक भावनाबाट अलिकति भए पनि राहत पाउन उनीहरूले क्रमशः सुत्ने समय ढिलो गरिरहेका हुन्छन् । तर यस्तो अस्थायी राहतले गहिरो निद्रालाई बिगार्न सक्छ ।एक अध्ययनले युवाहरू ढिलो सुत्नुको प्रमुख कारणमध्ये ‘रिभेन्ज बेडटाइम प्रोक्रास्टिनेसन’ पनि हो । यसलाई ‘आरबीपी’ पनि भनिन्छ । दिनभरिको जिम्मेवारीले आफूलाई दिन नपाएको समय दिन, रातिसम्म एक्लै ननिदाई बस्ने वा एक्लोपनमा रमाउने र सुत्ने समय धकेल्दै लग्नुलाई ‘रिभेन्ज बेडटाइम प्रोक्रास्टिनेसन’ हो ।‘जर्नल अफ हेल्थ साइकोलोजी’ मा प्रकाशित एक अध्ययनमा नेदरल्यान्ड्सका झन्डै २५ सय युवालाई लिएर ‘रिभेन्ज बेडटाइम प्रोक्राटिनेसन’बारे अध्ययन गरिएको थियो । उक्त अध्ययनका अनुसार ७४ प्रतिशत युवा सातामा कम्तीमा एक पटक कुनै ठोस कारणबिना ढिलो सुत्छन् । अर्थात् ‘रिभेन्ज बेडटाइम प्रोक्रास्टिनेसन’ गर्छन् । मनोविद् खुश्बु अग्रवालका अनुसार सुत्नुको सट्टा अबेरसम्म जागा बसेर मनोरन्जनात्मक कार्यमा लाग्नु हाम्रो व्यस्त दैनिक तालिकाविरुद्ध गरिएको ‘प्रतिशोध’ हो ।‘यो अभ्यासले अत्यधिक व्यस्त दिनचर्या भएका व्यक्तिहरूलाई केही समय फुर्सद निकालेर आफूलाई समय दिन सहयोग गर्छ । यद्यपि यसले निद्रासम्बन्धी गहिरो समस्या निम्ताउँछ,’ उनी भन्छिन् ।विज्ञहरूका अनुसार आरबीपी र अन्य ‘इन्सोम्निया’ जस्ता निद्रा नलाग्ने समस्यामा धेरै फरक छ । कतिपय व्यक्तिलाई रातको समयमा काम गर्नु प्रभावकारी लाग्न सक्छ । ती व्यक्ति र निद्रा जानाजान धकेल्ने व्यक्तिमा पनि फरक हुन्छ । अग्रवालका अनुसार ‘प्रोक्रास्टिनेसन’ भनेको सुत्नुपर्ने समय भएको थाहा हुँदाहुँदै पनि जागा बस्नु हो । जसको कारणले बिहान थकान र निद्राले सताउने समस्या देखिन सक्छ । तर ‘इन्सोम्निया’ भनेको निदाउन चाहेरै पनि निदाउन नसक्नु हो ।अग्रवालका अनुसार व्यक्तिगत समयको कमी, तनावपूर्ण तालिका, आत्म नियन्त्रणको अभाव र डिजिटल विचलनहरू जस्तैः फोन र सामाजिक सञ्जाल पनि आरबीपीको कारण बन्न सक्छन् ।विभिन्न अध्ययनका अनुसार फोन, ल्यापटपको ‘स्क्रिन’ बाट ‘ब्लु लाइट’ अर्थात् नीलो प्रकाश आउँछ । त्यही प्रकाशले मानिसको शरीरमा ‘मेलाटोनिन’ नामक हर्मोन उत्पन्न हुन रोक्छ । ‘मेलाटोनिन’ निदाउन मद्दत गर्ने हर्मोन हो । जब ‘मेलाटोनिन’ कम हुन्छ, मानिसलाई स्वतः निद्रा पर्न गाह्रो हुन्छ । त्यस्तै राति कुनै गम्भीर समाचार, भिडियो गेम वा कुनै पनि भिडियो हेर्दा हाम्रो मस्तिष्क सक्रिय अवस्थामा जान्छ । यसले दिमागलाई ब्युँझाउँछ, जसले गर्दा शान्त भएर सुत्न गाह्रो हुन्छ ।त्यस्तै राति अबेरसम्म फोन चलाएर बस्नुका अन्य प्राविधिक कारण पनि छन् । माथी उल्लेख गरिएजस्तै प्रायः सामाजिक सञ्जाल प्लाटफर्ममा निरन्तर ‘स्क्रोल’ गर्न सकिन्छ । ‘स्क्रोल’ गर्दा नयाँ पोस्ट आफैं लोड हुन्छन् । यसले हाम्रो मस्तिष्कलाई बन्द गर्नुपर्ने संकेत दिँदैन । बरु मस्तिष्कमा अरू के छ भन्ने जिज्ञासा पलाइरहन्छ । त्यसैले समय कसरी बित्यो थाहै हुँदैन ।यसले सुत्ने समयमा नै कसरी हानि गर्छ त ? विज्ञहरूका अनुसार रातिको समयमा थकानका कारण पनि निर्णय गर्ने क्षमता कम हुन्छ । ‘स्क्रोल’ बन्द गर्ने कुनै बिन्दु नै नहुने भएकाले मानिसहरू धेरैबेर ‘स्क्रिन’मा व्यस्त हुन्छन् । त्यस्तै मोबाइललगायतका डिभाइसमा आउने ‘नोटिफिकेसन’ पनि ध्यान तान्नकै लागि बनाइएका हुन्छन् । प्रत्येक ‘भाइब्रेसन’ ले पटक–पटक डिभाइस खोल्न बाध्य बनाउँछ ।‘फ्रन्टायर इन साइकोलोजी’ मा सन् २०२१ मा प्रकाशित एक अध्ययनकै अनुसार जो व्यक्तिहरू दिनभरि बढी थकित महसुस गर्छन्, उनीहरू राति ढिला सुत्ने सम्भावना बढी देखिएको छ । त्यस्तै ढिला सुत्ने बानीकै कारण उनीहरूको थकान बढिरहेको हुन्छ । यसरी थकान र निद्राको ‘साइकल’ नै बनिरहेको हुन्छ ।मनोचिकित्सक सिंहकै अनुसार मानिसहरू अनिद्रा र अनिद्राको असरको ‘साइकल’मा फस्ने गर्छन् । ‘हामी निद्रा लागेन भनेर डिभाइस चलाउन थाल्छौं । डिभाइसले निद्रा लाग्न दिँदैन । दिमागलाई पोजिटिभ डिस्टर्सन हुन्छ । अर्थात्, हामीले दिमागलाई रिवार्ड दिएको भनेर झूट बोल्छौं । दिमागले झूट पक्डन सक्दैन । यो साइकल सुरु भएपछि छुटाउनै कठिन हुन्छ ।’त्यस्तै, ‘जेस्टाल्ट थेरापिस्ट’ र ‘साइकोलोजिस्ट’ आशिष काफ्ले ‘स्क्रिन’ हेर्ने बानी नै विस्तारै लतमा परिणत हुने गरेको बताउँछन् । ‘तनाव, एङ्जाइटी, एक्लोपना, अल्छीपना, खाली समय वा अन्य जे कारणले भए पनि दैनिक हामी डिजिटल्ली सक्रिय हुन्छौं भने लत लाग्छ । यसले हामीलाई निदाउन दिँदैन,’ उनी भन्छन्, ‘निद्राको साइकल बिगार्न मानिसहरूकै धेरै बानी हुन्छ भन्ने धेरैलाई थाहा हुँदैन । थाहै नपाई निद्राको साइकल बिगार्ने गरेका हुन्छन् ।’जानाजान निद्राको समय धकेल्ने बानी कम गर्न ‘स्लिप हाइजिन’ बनाउनुपर्ने काफ्ले बताउँछन् । उनी भन्छन्, ‘हाइजिन मेन्टेन गर्न सबैभन्दा महत्त्वपूर्ण भनेको राति डिजिटल्ली एक्टिभ नहुनु हो । त्यस्तै साँझमा कम खाने, साँझमा क्याफिनको प्रयोग कम गर्ने, खाट सुत्नका लागि मात्र प्रयोग गर्ने जस्ता कुराहरू पनि हाइजिनभित्र पर्छ ।’यदि लामो समयदेखि निद्रासम्बन्धी समस्या हुने वा दिनभरि निद्राले सताउने समस्या भएमा स्वास्थ्यकर्मी, निद्रा विशेषज्ञ वा मानसिक स्वास्थ्य विशेषज्ञसँग परामर्श लिनुपर्ने मनोविद् अग्रवालको सुझाव छ ।‘यदि लामो समयदेखि यस्तो समस्या देखिएको छ र यसले काम, पढाइ, सामाजिक, पारिवारिक सम्बन्धमा असर गरिरहेको छ भने परामर्शकहाँ जानुपर्छ,’ उनी भन्छिन्, ‘मानिसहरू अबेरसम्म जागा बस्छन् तर कामका कारण बिहान चाँडै उठ्नुपर्छ । जसले निद्राको अभाव हुन्छ । निद्राको अभावले मानसिक, शारीरिक र भावनात्मक रूपमा क्षणिक र दीर्घकालीन दुवै खालका नकारात्मक असर पार्छ । यसलाई समयमै बुझ्न आवश्यक छ ।’"
रहेनन् घडियाल गोहीका ‘घनिष्ठ गोठाला’,"चितवन — वेदबहादुर खड्काले सहायक संरक्षण अधिकृत भएर आफ्नो जागिरे जीवनको झन्डै दुई दशक चितवन निकुञ्जमा बिताए । खड्का निकुञ्ज कार्यालयमाभन्दा धेरै नारायणी र राप्तीको बगरमा देखिन्थे । बगेको सफा पानीमा बस्ने घडियाल गोही विश्वको निकै दुर्लभ जीव हो । यसको रेखदेख गर्ने जिम्मेवारी खड्काको काँधमा थियो ।चितवन निकुञ्जको मुख्यालय कसरामा रहेको घडियाल गोही प्रजनन केन्द्रको प्रमुख रहेर काम गरेका खड्का अब कहिल्यै नदेखिने, नभेटिने गरेर सोमबार यो संसारबाट बिदा भए । भौतिक रूपमा उनी नरहने पनि नेपालमा घडियाल गोहीको चर्चा हुँदा वेद खड्काको नाम सायदै कसैले बिर्सने छ ।घडियाल जति दुर्लभ जीव हो त्यत्ति नै यसका बारेमा जानकार व्यक्तिहरू नेपालमा निकै नै कम छन् । खड्का घडियालका हरेक पक्षमा जानकार रहँदै ती जानकारीहरूलाई फैलाउन तल्लीन रहने व्यक्ति थिए । समुदाय स्तरमा घडियालका बारेमा सचेतना फैलाउने कामदेखि अन्तर्राष्ट्रिय मञ्चहरूमा पनि पुगेर खड्काले घडियाल संरक्षणमा नेपालले पाएको सफलता संसारलाई सुनाएका थिए ।क्यान्सर भएका खड्काको ६१ वर्षको उमेरमा निधन भएको हो । जागिरे जीवनबाट साढे चार वर्षअघि पुसमा अवकाश पाएका खड्का घडियाल गोही प्रतिको लगावले नै होला अवकाशपछि पनि केही समय कसरा प्रजनन केन्द्रमा नै बसेका थिए । उनले भनेका थिए, ‘लामो समय बसियो । खटेर काम गरियो । अब यहाँ आउनेहरू पनि त्यसरी नै काम गरुन् भन्ने लाग्छ । उनीहरूलाई घडियालका महत्त्व र संरक्षणका बारेमा बताउन पनि केही समय यतै बस्नु पर्‍यो ।’जमिन र जल दुवै ठाउँ बस्ने जीव हो गोही । नेपालमा गोहीका दुई प्रजाति घडियाल र मगर गोही पाइन्छन् । सफा बगेको पानीमा बस्ने, माछा मात्रै खाने घडियाल गोही संकटमा परेको छ । प्राकृतिक बासस्थलमा बाँच्ने दर निकै कम भएपछि घडियाल जोगाउन चितवन राष्ट्रिय निकुञ्जको मुख्यालय कसरामा २०३५ सालमा घडियाल गोही प्रजनन केन्द्र खुल्यो । सो प्रजनन केन्द्रमा २०४९ सालदेखि हाल पनि कार्यरत प्रेम शर्माका अनुसार खड्काले कसरा गोही प्रजनन केन्द्रमा प्रमुख भएर १८ वर्ष काम गरे । चितवन आएपछि बीचमा दुई वर्ष लामटाङ निकुञ्जमा गएका थिए । नभए उनी चितवन र कसराको प्रजनन केन्द्रमै बसे । घडियाल जोगाउने बढाउने काम निकै चुनौतीपूर्ण रहेको छ । समर्पित भएर नलागे यो काममा प्रभावकारी नतिजा आउँदैन ।सन् १९४० सम्म विश्वमा १० हजार जति घडियाल थिए । पाकिस्तान, भारत, नेपाल, भुटान, बंगलादेश र म्यानमारमा पाइने घडियाल सन् १९७० हृवात्तै घटेर संसारभर जम्मा दुई सयको हाराहारीमा पुगेका थिए । त्यसैले घडियाल जोगाउने अवधारणा आएको हो । २०३५ सालमा चितवनमा प्रजनन केन्द्र खुल्दा नेपालमा ५० को हाराहारीमा घडियाल थिए । घडियाल सफा पानीमा मात्रै बस्दछ । नदी र खोलानाला प्रदूषित हुँदा गोहीलाई गाह्रो भएको छ । यसको मुख्य आहारा नै माछा हो । माछामा मान्छेको पनि मन गढेको छ ।यी चुनौतीलाई चिर्न समुदायदेखि नीति निर्मातासम्मलाई सचेत र सजग गराउनु पर्दछ । प्राकृतिक बासस्थलमा घडियालले पारेका अण्डा संकलन गरेर बच्चा कोरल्न प्रजनन केन्द्रमा राख्ने गरिन्छ । घडियालले अण्डा पार्ने समय चैततिर बालुवामा गोहीको गुँड खोज्दै जानु पर्दछ । गुँडमा रहेका अण्डा झिकेर प्रजनन केन्द्रमा ल्याउनु पर्दछ । प्राकृतिक बासस्थलमा घडियाल बाच्न नसकेर संख्या निरन्तर घट्दै गएपछि बच्चा कोरल्न प्रजनन केन्द्रमा अण्डा ल्याउन सुरु भएको हो ।खोला आडको बालुवामा बनाएको गुँडका अण्डा ल्याएर प्रजनन केन्द्रमा बच्चा कोरलेपछि तिनको राम्रो रेखदेख र स्याहार गर्नु पर्दछ । त्यहाँका बच्चा १५० सेन्टिमिटरका भएपछि प्राकृतिक बासस्थलमा छाडिन्छ । अण्डाबाट निस्केको पाँच वर्षपछि बच्चाको लम्बाइ यत्तिको हुन्छ । यसरी हुर्केका बच्चा नदीमा छाडे पनि घडियाल फस्टाउन सकेका छैनन् । चितवनमा सबैभन्दा धेरै घडियाल गोही राप्ती नदीमा छन् । निकुञ्जबाट प्राप्त विवरण अनुसार राप्तीमा १५२ र नारायणी नदीमा ११३ गरी चितवनका खोला र नदीमा कुल २६५ वटा घडियाल छन् । जोगाउनै गाह्रो हुने घडियाल यो संख्यामा पुर्‍याउन खड्काको योगदान प्रमुख रह्यो भन्छन् चितवन निकुञ्जका पूर्व प्रमुख संरक्षण अधिकृत कमलजंग कुँवर । ‘अनुभव र ज्ञान भएको व्यक्ति हुनुहुन्थ्यो र आफ्नो जिम्मेवारी पूरै लगनका साथ पूरा गर्नु भयो । नतिजाले उहाँको लगावलाई पुष्टि गरेको छ,’ कुँवरले भने ।खड्कासँगै अनुसन्धानमूलक लेख लेखनमा काम गरेका आशिष बस्याल जागिरे जीवनमा खड्काको रुचि चराप्रति थियो । तर चितवन पुगेर घडियाल प्रजनन केन्द्रमा बस्न थालेपछि खड्का घडियालको सिल, स्वभाव, अवस्था र संरक्षणका चुनौतीका बारेमा घोत्लिन थाले । चराप्रतिको रुचि पनि उनले त्याग्न त सकेनन् । तर मुख्य रूपले घडियाल संरक्षणमा नै उनी समर्पित भए भन्छन् बस्याल । उनका विभिन्न अन्तर्राष्ट्रिय जर्नलहरूमा ६० को हाराहारीमा अनुसन्धानमूलक लेख प्रकाशित छन् । जसमध्ये २० भन्दा धेरै घडियालका बारेमा नै छन् भन्छन् बस्याल । गोही सम्बन्धी भारत, श्रीलंका, दक्षिण अफ्रिाकामा भएका अन्तर्राष्ट्रिय सभा सम्मेलनमा पनि उनी सहभागी भए । जर्नलमा लेख्ने खड्काले जागिरको सुरुवातमा घडियालका सूक्ष्म विवरण पनि हातैले कागजमा लेखेर राख्थे । जसले गर्दा घडियालको रेकर्ड राख्ने परम्पराको सुरुवात भएको बस्यालको भनाइ छ ।‘प्रजनन केन्द्र सुरुवात गर्न पूर्व प्रमुख संरक्षण अधिकृत रामपृत यादव सरको ठूलो देन छ । यादव सरको देनलाई बिर्सन मिल्दैन । तर यादव सरले सोचेको तरिकाले प्रजनन केन्द्रलाई लैजान खड्काजीको भूमिका महत्त्वपूर्ण छ । यसमा मेहनत र धैर्य चाहिन्छ, जुन खड्काजीमा थियो,’ पूर्व प्रमुख संरक्षण अधिकृत कमलजंग कुँवरले सम्झे । घडियाल अनुगमनका लागि खड्का हप्तौं नदी र बगरमा डुल्थे । बगरमै सुत्थे, डुंगामा खान्थे । अण्डा संकलनमा पनि त्यसरी नै संसार बिर्सेर खोला चाहर्थे । घडियालको उद्धारमा पनि त्यसैगरी कुद्थे । कार्यालयको जिम्मेवारीमा पनि जाँगर चलाउने गर्दथे । मुद्दा अनुसन्धानमा पनि लाग्थे । तर उनको मनमा घडियाल नै हुन्थ्यो । साथीभाइ भेट हुँदा पनि गोहीकै बारेमा धेरै गफगाफ गर्दथे ।नदी र खोलामा प्रदूषण नभए, खेतबारीमा विषादी नराखे पानी सफा र शुद्ध हुन्छ । त्यस्तो पानीमा माछा बस्छ । जथाभावी माछा नमारे घडियालको पनि आहारा पुग्छ । घडियालले माछा मात्रै खान्छ, मान्छेलाई कुनै हानी गर्दैन भन्ने जानकारी उनी समुदायलाई दिन्थे । घडियाल जोगाउनु भनेको वातावरण जोगाउनु हो, नदी जोगाउनु हो र समग्रमा मान्छेलाई नै जोगाउनु हो भन्ने ज्ञान उनी समुदायमा पुर्‍याउँथे । घडियालको संरक्षणमा यसरी लाग्ने व्यक्ति बिरलै जन्मने गर्दछन् । सरकारको काम कहिले जाला घाम भन्ने उखान विपरीत उनले सरकारले सुम्पेको जिम्मेवारीलाई दिन रात, घाम पानी, हिउँद, बर्खा नभनी पुरा गरे । उनलाई घडियालका गोठाला भन्दा फरक पर्दैन । संरक्षणमा समर्पित घनिष्ठ गोठाला ।"
टिकटक स्टार खाबी लामेलाई भिसा विवादबीच अमेरिकाले गर्‍यो देशनिकाला,"काठमाडौँ — विश्वमै सबैभन्दा धेरै फलोअर्स भएका टिकटक स्टार खाबी लामेलाई अमेरिकी सरकारले 'स्वेच्‍छिक देशनिकाला' अर्थात 'भोलुन्टरी डिपोर्टेसन' मा पठाएको छ । नेभाडाको लास भेगासमा रहेका बेला २५ वर्षीय लामेलाई अमेरिकी अध्यागमन तथा भिसासम्बन्धी समस्याका कारण तत्काल अमेरिका छाड्न लगाइएको सञ्चार माध्यमहरूले उल्लेख गरेका छन् ।सेनेगलमा जन्मिएका र इटलीमा हुर्केका लामे जुन ६ मा लास भेगासस्थित ह्यारी रीड अन्तर्राष्ट्रिय विमानस्थलमा अमेरिकाको भिसा अवधि नाघेको आरोपमा यूएस इमिग्रेसन एन्ड कस्टम्स इन्फोर्समेन्ट (आईसीई) द्वारा केही समयका लागि हिरासतमा परेका थिए । अमेरिकी अध्यागमनले लामे आफ्नो भिसा अवधिभन्दा बढी समय अमेरिकामा बसेको भन्दै उनलाई ‘स्वेच्छिक प्रस्थान’ को अनुमति दिएको पुष्टि गरेको छ ।ट्रम्पका समर्थक बो लाउडनले लामेविरुद्ध आफूले अध्यागमन निकायमा उजुरी गरिदिएको दाबी गरेका छन् । आफूलाई देशभक्त बताउने उनले लामेको भिसा स्थितिबारे जानकारी पाएपछि अध्यागमनलाई खबर गरेको बताउँदै लामेलाई ‘फार-लेफ्ट इलिगल एलियन’ अर्थात 'उग्र कम्युनिस्ट एलियन' भनेका छन् । लाउडनले आईसीईको ‘डिटेनी लोकेटर’ भनिएको एउटा स्क्रिनसट पनि सामाजिक सञ्जाल एक्समा पोस्ट गरेका थिए । तर त्यसको आधिकारिकतामामाथि प्रश्न उठेका छन् ।लामेका समर्थकहरूले उनी अप्रिल ३० मा अमेरिका प्रवेश गरेको र भिसाका सर्तबारे स्पष्ट जानकारी नहुन सक्ने सम्भावना औंल्याएका छन् । अमेरिकी अध्यागमनले लाउडनको सूचनाले पक्राउमा भूमिका खेलेको हो वा होइन भन्ने विषयमा केही प्रतिक्रिया दिएको छैन । तर, लाउडनको पोस्टको समय र लामेको हिरासतबीचको संयोगले व्यापक चर्चा उत्पन्न गराएको छ । लामेलाई पक्राउ गरिएका समाचारहरू बाहिर आएको भए पनि अमेरिकी अध्यागमनले उनलाई केही समयको लागि हिरासतमा लिइएको र उनले स्वेच्‍छिक रूपमा देश छाडेको उल्लेख गरेका छन् ।सामाजिक सञ्जालमा चर्चित व्यक्तिहरू अध्यागमनको कारबाहीमा तानिएका यो पहिलो घटना भने होइन । लास भेगस नजिकैको क्यालिफोर्नियाका विभिन्न भागमा अमेरिकी अध्यागमन विरोधी प्रदर्शनहरू हिंसात्मक बनेको र नेशनल गार्डसमेत परिचालन भएको अवस्थामा लामेको पक्राउ र देश निकालाले राम्रै चर्चा पाएको न्युजविकले लेखेको छ।लामेले कोभिड-१९ महामारीका क्रममा मानव जीवनका साना-ठूला विषयहरूलाई भिडियोमा मौन रूपमा ट्रोल गर्दै अन्तर्राष्ट्रिय ख्याति कमाएका थिए । उनको चुपचाप हाउभाउ र सरल शैलीले उनलाई भाइरल र सामाजिक सञ्जालको स्टार बनाएको छ । अहिले उनको टिकटकमा १६ करोडभन्दा बढी फलोअर्स छन् । उनले विल स्मिथ, टम क्रुजजस्ता सेलेब्रिटीहरूसँग काम पनि गरिसकेका छन् । यसै वर्ष युनिसेफको सद्भावना दूत पनि नियुक्त भएका छन् उनी मेट गालालगायतका कार्यक्रममा सहभागी हुन अमेरिका पुगेका थिए ।"
"युक्रेनको राजधानी किभमा रुसी हवाई आक्रमण, कम्तीमा दुईको मृत्यु","काठमाडौँ — रुसले युक्रेनको राजधानीमा हवाई आक्रमण गरेको छ । किभको दक्षिणी सहर ओडेसास्थित एक प्रसूतिगृहमा भएको आक्रमणमा कम्तीमा दुईजनाको मृत्यु भएको छ भने चार घाइते भएका छन् । अन्तर्राष्ट्रिय सञ्चारमाध्यमहरुले रुस-युक्रेन लडाइँ सुरु भएको तीन वर्षयताकै सबैभन्दा ठूलो हवाई आक्रमण भएको उल्लेख गरेका छन् । रुसी आक्रमणबाट किभका १० मध्ये सात जिल्ला प्रभावित भएका छन् ।युक्रेनले आर्कटिक र साइबेरियासहितका चारवटा एयरफिल्डमा रहेका ४१ रुसी सेनाका विमान ध्वस्त पारेको घटनाको बदलामा यो आक्रमण भएको रोयटर्सले उल्लेख गरेको छ । युक्रेनी हवाई सेनाले रुसले ३१५ ड्रोन आक्रमण गरेको र त्यसमध्ये २७७ वटा खसालेको दाबी गरेको छ । रुसी आक्रमण झन्डै पाँच घण्टासम्म चलेको बताइएको छ ।राष्ट्रपति भ्लोदिमिर जेलेन्स्कीले आक्रमणलाई किभमाथि भएको पछिल्लो ठूलो आक्रमण भएको बताउँदै भनेका छन्, 'रुसी मिसाइल र ड्रोन आक्रमणले अमेरिकासहित विश्वका अन्य देशले चालेको शान्तिको प्रयासलाई बिथोल्ने प्रयास गरेको छ ।'किभमा मंगलबार बिहानको सुरुवात नै ठूला विस्फोटहरुबाट भएको थियो । रोयटर्सले प्रत्यक्षदर्शीलाई उद्धृत गर्दै आकाशमा भएका विस्फोटले उज्यालो देखिएको थियो भने एकैछिनमा सहरमा गाढा धुँवा फैलिएको उल्लेख गरेको छ ।मस्को र किभ पछिल्लो समय दुई चरणको वार्तामा बसे पनि युद्ध अन्त्यको प्रयासमा उल्लेख्य प्रगति भएको छैन । तुर्किएको राजधानी इस्तानबुलमा भएको पछिल्लो वार्ता युद्धबन्दी साटासाट गर्ने विषयमा मात्रै केन्द्रित भएको थियो ।"
गाजामा जाँदै गरेको जहाज रोकेपछि यात्रीलाई उनीहरुको देश फिर्ता पठाउने इजरायलको घोषणा,"जेरुसेलम — इजरायलको विदेश मन्त्रालयले मंगलबार जहाजमार्फत् गाजा गइरहेका ‘फ्रिडम फ्लोसिला कोअलिस’का कार्यकर्तालाई उनीहरुको देश फिर्ता पठाउने घोषणा गरेको छ ।इजरायली विदेश मन्त्रालयले आफ्नो एक्स अकाउन्टमार्फत् यो जानकारी दिएको हो । एक्समा लेखिएको छ, ‘सेल्फी याटका यात्रीलाई उनीहरुको देश पठाउनका लागि बेन गुरियन एयरपोर्टमा ल्याइएको छ । केही यात्री अघिल्लो केही घण्टामा इजरायलबाट प्रस्थान गर्नसक्नेछन् ।’इजरायली विदेश मन्त्रालयले यदि ‘फ्रिडम फ्लोसिला कोअलिस’का कुनै कार्यकर्ता इजरायलबाट फिर्ता जान मानेनन् भने उनीहरुविरुद्ध कारबाही हुने स्पष्ट पारेको छ ।अघि लेखिएको छ, ‘जो यात्री इजरायल छोड्न र आवश्यक दस्तावेजमा हस्ताक्षर गर्न इन्कार गर्छन्, उनीहरुलाई कानुनी प्रक्रिया अन्तर्गत अदालतमा उपस्थित गराइनेछ । जहाँबाट उनीहरुलाई डिपोर्ट गर्न सकियोस् ।’इजरायली सेनाले सोमबार ‘फ्रिडम फ्लोसिला कोअलिस’का कार्यकर्ताको जहाजलाई रोकेको थियो । यो जहाज गाजामा मानवीय सहायता सामग्री लिएर जाँदै थियो ।जलवायु अभियन्ता थनबर्गसहित १२ जना सवार रहेको 'मडलिन' नामक डुङ्गा एक साताअघि सिसिलीबाट प्रस्थान गरेको थियो । उक्त डुङ्गाले बिहीबार चारजना आप्रवासीलाई उद्धारसमेत गरेको थियो । थनबर्गले डुङ्गा नियन्त्रणमा लिएपछि जारी गरिएको प्रि-रेकर्डेड सन्देशमा भनेकी थिइन, 'म आफ्ना साथी, परिवार र सम्पूर्ण सहकर्मीहरूलाई आग्रह गर्छु, हामीलाई चाँडै मुक्त गराउन स्वीडेन सरकारमार्फत दबाब दिनुहोस् ।'"
"लस एन्जलसमा प्रदर्शन जारी, २ हजार नेशनल गार्ड तैनाथ",अमेरिका — अमेरिकाको लस एन्जलसमा इमिग्रेशन पोलिसीविरुद्ध चार दिनदेखि हिंस्रक प्रदर्शन जारी छ । हिंसामा अहिलेसम्म तीन जनाको मृत्यु भएको केही अन्तर्राष्ट्रिय समाचार संस्थाहरुले उल्लेख गरेका छन् ।तर अहिलेसम्म यसको पुष्टि भने भइसकेको छैन । राष्ट्रपति डोनाल्ड ट्रम्पले मास्क लगाएर प्रदर्शन गरिरहेका प्रदर्शनकारीलाई पक्राउ गर्न आदेश दिएका छन् ।प्रदर्शनकारी सुरक्षा क्यामेराबाट बच्नका लागि मास्क लगाइरहेका छन् । सरकारले ६–७ जुनमा अवैध आप्रवासीलाई डिपोर्ट गर्नका लागि अभियान चलाएको थियो ।त्यसयता हिंसा भड्किएको हो । स्थितिलाई नियन्त्रणमा लिनका लागि २ हजारभन्दा बढी नेशनल गार्ड परिचालन गरिएको छ । ट्रम्पले शहरमा अवैध आप्रवासीको कब्जा रहेको र छिट्टै उनीहरुबाट मुक्त गराइने बताएका छन् ।लस एन्जलसमा सबैभन्दा बढी मेक्सिकन आप्रवासी रहेका छन् । अमेरिकामा सन् २०२३ सम्म मेक्सिकन मूलका आप्रपासीको संख्या एक लाख ९ हजार रहेको बताइन्छ ।क्यालिफोर्निया–मेक्सिको बोर्डरबाट धेरै संख्यामा आप्रवासी अमेरिकामा घुसपैठ गर्छन् । अमेरिकामा हरदिन करिब १६ सय आप्रवासीलाई पक्राउ गरिरहेको बताइएको छ ।
"लस एन्जलसमा नेसनल गार्ड परिचालन, राष्ट्रपति ट्रम्पविरुद्ध मुद्दा दायर गर्दै क्यालिफोर्निया सरकार","लस एन्जलस — क्यालिफोर्नियाका गभर्नर गेभिन न्युसमले लस एन्जलसका सडकमा निस्केका आप्रवासी प्रदर्शनकारीको सामना गर्न प्रशासनले नेसनल गार्डको असाधारण तैनाथीको प्रतिक्रियामा सोमबार राष्ट्रपति डोनाल्ड ट्रम्पविरुद्ध मुद्दा दायर गर्ने योजना बनाएको बताएका छन् ।‘सम्बन्धित राज्यका गभर्नरसँग परामर्श नै नगरी राज्यको नेसनल गार्डको कमान्ड गर्नु गैरकानुनी र अनैतिक छ,’ डेमोक्र्याट न्युसमले आइतबार एमएसएनबीसीसँग भनेका छन् । ४० लाख जनसंख्या भएको क्यालिफोर्नियाका सडकहरू सोमबार बिहान प्रायः शान्त रहे पनि पछिल्ला तीन दिनदेखि लस एन्जलस अशान्त छ । प्रमुख राजमार्ग अवरुद्ध गर्दै प्रदर्शन जारी राखिएको छ । आइतबार स्वचालित कारहरूमा आगो लगाइएको छ भने प्रहरीले पनि जवाफमा प्रदर्शनकारीलाई तितरबितर पार्न अश्रुग्यास, रबरका गोली र फ्ल्यास–ब्यांग ग्रिनेड प्रयोग गरेका छन् ।आइतबारको प्रदर्शन मुख्यतः डाउनटाउनका केही ब्लकमा केन्द्रित थियो । ट्रम्पको आप्रवासन नीतिविरुद्ध प्रदर्शनकारीले तेस्रो दिनको आन्दोलनलाई तीव्र पारेका छन् । करिब ३ सय गार्ड सैनिकलाई आन्दोलन दबाउन तैनाथ गरिएपछि यहाँका अधिकांश स्थानीयमा डरसँगै आक्रोश पैदा गरेको थियो । प्रहरीले जमघट गर्न नपाउने उर्दी जारी गरेपछि आइतबार साँझसम्म अधिकांश प्रदर्शनकारी तितरबितर भएका थिए भने केही पक्राउ परेका छन् । प्रदर्शनकारीले आइतबार दिनभर प्रहरी र गस्तीका सवारीसाधनमाथि ढुंगा प्रहार गरेका थिए ।संघीय भवनहरू र प्रदर्शनकारीले आन्दोलनको केन्द्र बनाएको डाउनटाउनको हिरासत केन्द्रको रक्षा गर्न नेसनल गार्डलाई विशेष रूपमा तैनाथ गरिएको छ । लस एन्जलस प्रहरी प्रमुख जिम म्याकडोनेलले बाँकी प्रदर्शनकारीहरूले प्रहरीलाई ‘व्याकुल’ बनाएको बताए । प्रदर्शनकारीले प्रहरीलाई निरन्तर उत्तेजित पार्ने काम गरिरहेको उनले बताए । त्यसो त आइतबारसम्म दर्जनौं प्रदर्शनकारीलाई पक्राउ गरिएको छ । जसमा एक जना प्रहरीमाथि मोलोटोभ ककटेल फ्याँकेको अभियोगमा र अर्का एकलाई मोटरसाइकलद्वारा प्रहरीलाई ठक्कर दिएको अभियोगमा पक्राउ गरिएको छ ।ट्रम्पले लस एन्जलसका प्रहरी प्रमुख म्याकडोनेललाई सम्बोधन गर्दै ‘ट्रुथ सोसल’ मा मास्क लगाएका प्रदर्शनकारीलाई पक्राउ गर्न आदेश दिएका छन् । उनले लेखेका छन्, ‘एलएमा अवस्था निकै खराब देखिएको छ, सैनिकहरू ल्याउनुहोस् ।’ तर गभर्नरले भने नेसनल गार्डको आवश्यकता नभएको दोहोर्‍याए । गभर्नर न्युसोमले आइतबार दिउँसो ट्रम्पलाई एक पत्र लेख्दै गार्ड तैनाथी फिर्ता लिन आग्रह गर्दै यसलाई ‘राज्यको सार्वभौमसत्तामाथिको गम्भीर उल्लंघन’ भनी टिप्पणी गरेका छन् ।लस एन्जलसमा स्थानीय प्रहरी र अधिकारीसँग भेट गरेका गभर्नरले प्रदर्शनकारीलाई ट्रम्पको योजना मुताबिक चलिरहेको बताउँदै हिंसा गर्ने, निजी तथा सार्वजनिक सम्पत्तिमाथि क्षति पुर्‍याउनेलाई तत्काल पक्राउ गरिने पनि उनले बताए ।‘ट्रम्पले अराजकता चाहन्छ र उनले हिंसा भड्काएका छन्,’ गभर्नर न्युसोमले थपे, ‘तपाईंहरू शान्त हुनुहोस्, ध्यान केन्द्रित गर्नुहोस्, उनले (नेसनल गार्ड तैनाथ गर्न) खोजिरहेको बहानालाई थप बल नदिनुहोस् ।’ नेसनल गार्ड तैनाथी दशकौंपछि पहिलो पटक भएको देखिन्छ, जुन कुनै राज्यको गभर्नरको अनुरोधबिना सक्रिय बनाइएको छ । गभर्नर न्युसोमले क्यालिफोर्नियाका अधिकारी स्थिति नियन्त्रणमा लिन सक्षम रहेको बारम्बार बताउँदै आएका छन् । तर ह्वाइटहाउसकी प्रवक्ता अबिगेल ज्याक्सनले जवाफमा भनेकी छन्, ‘न्युसोमले लस एन्जलसमा कुनै समस्या नभएको दाबी गर्नु सरासर झूट हो ।’नेसनल गार्डको आगमनपछि झडप बढेनेसनल गार्डका सैनिक आइतबार बिहान लस एन्जलसमा काँधमा काँध जोडेर बन्दुक र दंगा ढाल बोकेर उभिएका थिए । प्रदर्शनकारीले भने उनीहरू आउनुलाई ‘लज्जास्पद’ भन्दै ‘घर फर्क’ को नारा लगाएका थिए । लस एन्जलसको डाउनटाउनमा शुक्रबार सुरु भएको दुई दिनको प्रदर्शनपछि नेसनल गार्डको आगमन भएको थियो, जुन शनिबार पारामाउन्ट, ल्याटिनो राज्यसम्म फैलिएको हो । अमेरिकी सञ्चारमाध्यम एनबीसीका अनुसार प्रहरीले आइतबार लस एञ्जलसको डाउनटाउन क्षेत्रबाट कम्तीमा २७ जनालाई नियन्त्रणमा लिएको उल्लेख गरिएको छ । शनिबार मात्रै उक्त क्षेत्रबाट २९ जनालाई सुरक्षाकर्मीले नियन्त्रणमा लिएको थियो ।लस एन्जलस प्रहरीले क्याप्टेन राउल जोभेलको भनाइ उद्धृत गर्दै आइतबार पत्रकारहरूसँग कुराकानीमा प्रहरीहरूसमेत प्रदर्शनकारीहरूबाट आक्रमणमा परेको बताएका छन् । उनका अनुसार तीन जना प्रहरी सामान्य घाइते भएका छन् । साथै लस एन्जलसको सम्पूर्ण डाउनटाउन क्षेत्रमा ‘गैरकानुनी भेला’ निषेध गरिएको पनि जनाइएको छ ।राष्ट्रपति डोनाल्ड ट्रम्प प्रशासनले लस एन्जलसमा २ हजार नेसनल गार्डलाई परिचालन गर्ने निर्णयलाई क्यालिफोर्नियाका गभर्नर ग्याभिन न्युसमले ‘गैरकानुनी’ कदमको रूपमा टिप्पणी गरेका छन् । उनले ट्रम्प प्रशासनलाई निर्णय फिर्ता लिन औपचारिक रूपमा भनेको समेत बताएका छन् । न्युसमले नेसनल गार्ड परिचालन गर्ने निर्णय राज्यको अधिकारमाथिको गम्भीर हस्तक्षेप भएको भन्दै सामाजिक सञ्जाल एक्समार्फत ट्रम्पको कदमले थप तनाव बढाउने काम गरेको र त्यसअघिसम्म राज्यमा कुनै समस्या नभएको उल्लेख गरेका छन् ।कागजातविहीन आप्रवासीहरूलाई देश निकाला गर्ने क्रममै लस एन्जलसमा सयौं प्रदर्शनकारीहरू सडकमा उत्रिएपछि ट्रम्प प्रशासनले २ हजार नेसनल गार्ड परिचालन गर्ने निर्णय लिएको हो । इमिग्रेसन एन्ड कस्टम इन्फोर्समेन्ट (आईसीई) ले कागजातविहीन आप्रवासीहरू बसोबास गरेका क्षेत्रमा छापा मार्न सुरु गरेपछि लस एन्जलसका कैयौं स्थानमा तेस्रो दिन पनि तनाव कायमै रहेको छ ।अलजजिराका अनुसार लस एन्जलसको डाउनटाउन क्षेत्रमा सुरक्षाफौजले अश्रुग्यास र रबरका गोली प्रहार गरेका छन् । कागजातविहीन आप्रवासीहरूलाई पक्राउ गर्ने क्रममा कैयौं स्थानमा झडपहरू भएका अन्तर्राष्ट्रिय सञ्चारमाध्यमहरूले जनाएका छन् । सीएनएनका अनुसार केही स्थानका पसलहरूमा लुटपाटसमेत भएको छ ।ह्वाइटहाउसले भने नेसनल गार्ड परिचालन गर्नुपर्ने अवस्थामा हिंस्रक भीड जिम्मेवार रहेको उल्लेख गर्दै आईसीईका कर्मचारीमाथि आक्रमण भएको जनाएको छ । ह्वाइटहाउसले आफैंले चालेका कदमहरू अत्यन्तै जरुरी रहेको बताउँदै गैरकानुनी रूपमा अमेरिकामा बसेका अपराधीहरूलाई निस्तेज पार्न र बढ्दो हिंसाबाट अमेरिकी नागरिकलाई सुरक्षित राख्न यो कार्य आवश्यक रहेको जनाएको छ । राष्ट्रपतिको निर्देशनमा नेसनल गार्ड परिचालन गरिएको समेत ह्वाइटहाउसले स्पष्ट पारेको छ ।"
नेटो प्रमुख भन्छन् : 'अब सदस्य राष्ट्रले हवाई र मिसाइल रक्षा क्षमतामा चार सय प्रतिशत वृद्धि गर्नुपर्छ',"काठमाडौँ — उत्तर एट्लान्टिक सन्धी संगठन (नेटो) प्रमुख मार्क रुटले नेटो सदस्य राष्ट्रहरुले हवाई र मिसाइल रक्षा क्षमतामा चार सय प्रतिशत वृद्धि गर्नुपर्ने बताएका छन् । बेलायत भ्रमणमा रहेका मार्कले रुसबाट उत्पन्न खतरासँग जुध्न पनि यस्तो गर्नुपर्ने बताएका हुन् ।उनले बढ्दो अस्थिरता र सुरक्षा चुनौतीसँग जुध्न सदस्य राष्ट्रहरुले सामुहिक रुपमा प्रतिरक्षा प्रणालीमा गुणात्मक फड्को मार्नुपर्ने बताए । भ्रमणमा उनले बेलायती प्रधानमन्त्री केयर स्टार्मरसँग पनि भेटने कार्यक्रम रहेको छ । यसै महिना नेदरल्यान्ड्समा हुने नेटो शिखर सम्मेलनभन्दा अगाडि उनले यस्ता कुराहरु बताएका हुन् । यो सम्मेलनमा नाटोका ३२ सदस्य राष्ट्रहरुले सैन्य खर्च बढाउने बिषयमा प्रतिवद्दता जनाउने अपेक्षा गरिएको छ । अमेरिकी राष्ट्रपति डोनाल्ड ट्रम्पले नेटो सदस्य देशहरुलाई सैन्य बजेट वृद्धीका निम्ती दबाब दिइरहेका छन् । उनले युरोपेली देशहरूले पर्याप्त लगानी नगरी अमेरिका बाट सुरक्षा पाइरहेका भन्ने टिप्पणीहरु गरिरहेका छन् ।रुस-युक्रेन युद्द सुरु भएपछि केही नाटो सदस्य राष्ट्रहरुले आफ्नो रक्षा बजेटमा बृद्दी गरीसकेका छन् केहीले भने रक्षा क्षमता बलियो पार्ने प्रयासमा जुटेका छन् ।प्रधानमन्त्री स्टार्मरले सन् २०२७ सम्ममा बेलायतको रक्षा खर्चलाई कुल गार्हस्थ उत्पादन (जीडीपी) को २.५ प्रतिशत र सन् २०३४ सम्ममा ३ प्रतिशतमा पुर्‍याउने प्रतिबद्धता जनाएका छन् । रुटले रक्षा खर्चका लागि आर्थिक उत्पादनको ३.५ प्रतिशत र रक्षा–सम्बन्धी खर्च जस्तै सडक, पुल, हवाई मैदान र समुद्री बन्दरगाहहरूमा थप १.५ प्रतिशत खर्च गर्ने लक्ष्य प्रस्ताव गरेका छन्।रुटले चाथम हाउसमा सम्बोधनका क्रममा नेटो सदस्य राष्ट्रहरुलाइ हजारौ थप बख्तरबन्द गाडीहरु, लाखौं तोप गोला र हवाइ र क्षेप्यास्त्र सुरक्षामा ४०० प्रतिशत वृद्धि हाल रहेको भन्दा ४०० प्रतिशत वृद्धि आवश्यक भएको बताउँदै भने, 'हामीले युक्रेनमा देखिरहेका छौ कि, रुसले कसरी आतंक मच्चाइरहेको छ । त्यसैले पनि हामीले बलियो गठबन्धन बनाउनुपर्छ ताकी हाम्रो आकाशलाइ जोगाउन सकियोस ।'"
गाजाका लागि राहत लिएर गइरहेको स्वयंसेवकको टोली इजरायली सेनाको कब्जामा,"काठमाडौँ — औषधि, बच्चाको दूध, खाद्यान्नलगायत राहत सामग्री बोकेर गाजातर्फ गइरहेको एउटा डुङ्गालाई सोमबार बिहान इजरायली सेनाले नियन्त्रणमा लिएको छ । त्यसमा जलवायु अभियन्ता ग्रेटा थनबर्गसहित १२ जना स्वयंसेवकहरू सवार थिए । इजरायलले हमाससँगको युद्धका कारण गाजामा नाकाबन्दी थप कडा बनाइरहेका बेला यो घटना भएको हो ।एपीको समाचारअनुसार गाजामा भइरहेको इजरायली आक्रमण र मानवीय सहायता रोकिएको विरोधमा थनबर्गसहितका अभियन्ता राहत सामग्री पुर्‍याउन डुङ्गा चढेर यात्रामा निस्किएका थिए । सो अभियान ‘फ्रिडम फ्लोसिला कोअलिस’ ले आयोजना गरेको थियो । इजरायली सेनाले नियन्त्रणमा लिएपछि कोअलिसले आफूहरूलाई अपहरण गरिएको जनाएको छ ।‘हामीलाई इजरायली सेनाले अपहरण गरेको छ,’ कोअलिसको विज्ञप्ति उद्धृत गर्दै एपीले लेखेको छ, ‘सेनाले गैरकानुनी रूपमा हाम्रो डुङ्गा नियन्त्रणमा लिएको छ, निहत्था नागरिकलाई अपहरण गरेको छ । बच्चाको दूध, खाद्यान्न र औषधीजस्ता आवश्यक राहत सामग्रीहरू जफत गरेको छ ।’उनीहरूको डुङ्गा गाजाबाट झन्डै २ सय किलोमिटर पर अन्तर्राष्ट्रिय समुद्री क्षेत्रमा रहेका बेला सेनाले नियन्त्रणमा लिएको भन्दै कोअलिसले इजरायली हस्तक्षेपको विरोध गरेको छ । इजरायली विदेश मन्त्रालयले भने यस यात्रालाई 'प्रचारको लागि गरिएको नाटक' को संज्ञा दिँदै एक्समा (ट्विटर) मा लेखेको छ, 'सेलेब्रिटीहरूको सेल्फी डुङ्गा अहिले इजरायली किनारातर्फ सुरक्षित रूपमा आइरहेको छ ।'मन्त्रालयका अनुसार सबै अभियन्ताहरूलाई उनीहरूको देश फर्काइनेछ र राहत सामग्रीहरू उपयुक्त माध्यमबाट गाजा पठाइनेछन् । इजरायली सेनाका प्रवक्ता लेफ्टिनेन्ट कर्नेल नोदाभ शोशानीले डुङ्गा इजरायलतर्फ आइरहेको र अशदोड बन्दरगाहमा पुग्ने जानकारी दिएका छन् । यात्रुहरूलाई सेनाले स्यान्डविच र पानी दिएको तस्बिर पनि बाहिरिएको छ ।जलवायु अभियन्ता थनबर्गसहित १२ जना सवार रहेको 'मडलिन' नामक डुङ्गा एक साताअघि सिसिलीबाट प्रस्थान गरेको थियो । उक्त डुङ्गाले बिहीबार चारजना आप्रवासीलाई उद्धारसमेत गरेको थिइो । थनबर्गले डुङ्गा नियन्त्रणमा लिएपछि जारी गरिएको प्रि-रेकर्डेड सन्देशमा भनेकी छन्, 'म आफ्ना साथी, परिवार र सम्पूर्ण सहकर्मीहरूलाई आग्रह गर्छु, हामीलाई चाँडै मुक्त गराउन स्वीडेन सरकारमार्फत दबाब दिनुहोस् ।'"
"मलेसियामा विद्यार्थी बोकेको बस दुर्घटना, कम्तीमा १५ को मृत्यु",काठमाडौँ — विद्यार्थीहरू बोकेर विश्वविद्यालय फर्किंदै गरेको बस दुर्घटनामा पर्दा उत्तरी मलेसियामा कम्तीमा १५ जनाको मृत्यु भएको छ । तीव्र गतिमा रहेको बस मिनीभ्यानसँग ठोक्किएपछि दुर्घटना भएको थियो ।मृतकमध्ये १४ जना सुल्तान इद्रिस शिक्षा विश्वविद्यालयका विद्यार्थी र एकजना बस सहयोगी छन् । दुर्घटनामा ३३ जना घाइते भएका छन् भने सात जनाको गम्भीर अवस्थामा अस्पतालमा उपचार भइरहेको छ । मृत्यु भएकामध्ये अधिकांश विद्यार्थी २१ देखि २३ वर्ष उमेर समूहका छन् ।दुर्घटना आइतबार राति १ बजेपछि भएको थियो । दुर्घटनाका एक प्रत्यक्षदर्शीले न्यु स्ट्रेट्स टाइम्सलाई घटनास्थलमा विद्यार्थीहरू चिच्याइरहेको र रुँदै सहयोगको याचना गरिरहेका अस्तव्यस्त दृश्य देखेको बताएका छन् ।मलेसियाका प्रधानमन्त्री अनवर इब्राहिमले उच्च शिक्षा हेर्ने मन्त्रीलाई पीडित परिवारलाई सहयोग गर्न निर्देशन दिएका छन् । उनले सामाजिक सञ्जालमा 'यस्ता हृदयविदारक घटना दोहोरिनु सबैका लागि सतर्क र होसियार हुने पाठ हो' भनेर लेखेका छन् ।
मणिपुरमा प्रदर्शन र झडप कायमै,काठमाडौँ — शनिबार रातिदेखि अशान्त बनेको पूर्वोत्तर भारतको मणिपुर राज्यमा सोमबार पनि प्रदर्शन कायमै छ । भारतीय सञ्चारमाध्यम दि हिन्दुका अनुसार आइतबार राति निषेधाज्ञा उल्लंघन गर्दै प्रदर्शनकारीले सरकारी भवनजलाउनेदेखि सुरक्षाकर्मीसँग भीडन्तसम्मका घटना भए । उनीहरुले राति मसाल जुलससमेत निकालेका थिए ।शनिबार राति मैतेई जातिको स्वयंसेवक संगठन 'अरम्बाई टेंगोल-एटी' का एक प्रमुख नेता कनान सिंहसहित अन्य पाँच नेतालाई पक्राउ गरेपछि मणिपुरमा प्रदर्शन सुरु भएको हो । प्रदर्शन सुरु भएपछि प्रशासनले शनिबार रातिदेखि लागू हुनेगरी राज्यका पाँच जिल्लामा पाँच दिनका लागि इन्टरनेट सेवा बन्द गरेको छ । एउटा जिल्लामा कर्फ्यु र अन्य चार वटा जिल्लामा मानिसहरूलाई भेला हुन र प्रदर्शन गर्नमा रोक लगाउने गरी निषेधाज्ञा जारी गरेको छ ।शनिबार इम्फाल पूर्व जिल्लास्थित सब डिभिजनल कलेक्टर अफिसमा प्रदर्शनकारीले आगलागी गरेका छन् । आगजनीबाट भवनमा आंशिक क्षति पुगेको र सरकारी कागजात जलेको बताइएको छ ।प्रदर्शनकारीहरुले कैयन सडकमा माटो थुपारेर सडक अवरुद्ध पारेका छन् । इम्फाल पश्चिम जिल्लाको क्वाकेइथेल र सिंगजमेइमा प्रदर्शनकारी र सुरक्षाकर्मीबीच झडप भएको र प्रहरीले आन्दोलनकारीलाई तितरबितर पार्न दर्जनौं राउन्ड अश्रुग्यास र रबरका गोली प्रहार गरेको सुरक्षा अधिकारीहरुले बताएका छन् ।मैतेई र कुकी जातिबीच मे २०२३ देखि सुरु भएको जातिय हिंसामा अहिलेसम्म २६० जनाभन्दा धेरैको ज्यान गइसकेको छ भने यही द्वन्द्वका कारण हजारौं नागरिक विस्थापित भएका छन् ।
"तेस्रो दिन पनि लसएन्जलस अशान्त, दर्जनौं प्रर्दशनकारी पक्राउ",काठमाडौँ — कागजातविहीन आप्रवासीहरूलाई देश निकाला गर्ने क्रममा लस एञ्जलसमा सुरु भएको प्रदर्शन तेस्रो दिन पनि कायमै छ। प्रदर्शनकारी र सुरक्षाकर्मीबीच ठाउँ–ठाउँमा भिडन्त भएका र दर्जनौं प्रदर्शनकारी पक्राउ परेको खबरहरू सार्वजनिक भएका छन्।अमेरिकी सञ्चारमाध्यम एनबीसीका अनुसार प्रहरीले आइतबार लस एञ्जलसको डाउनटाउन क्षेत्रबाट कम्तीमा २७ जनालाई नियन्त्रणमा लिएको उल्लेख गरिएको छ । शनिबार मात्रै उक्त क्षेत्रबाट २९ जनालाई सुरक्षाकर्मीले नियन्त्रणमा लिएको थियो ।लस एञ्जलस प्रहरीले क्याप्टेन राउल जोभेलको भनाइ उद्धृत गर्दै आइतबार पत्रकारहरूसँग कुराकानीमा प्रहरीहरूसमेत प्रदर्शनकारीहरूबाट आक्रमणमा परेको बताएका छन् । उनका अनुसार तीन जना प्रहरी सामान्य घाइते भएका छन् । साथै लस एञ्जलसको सम्पूर्ण डाउनटाउन क्षेत्रमा ‘गैरकानुनी भेला’ निषेध गरिएको पनि जनाइएको छ ।राष्ट्रपति डोनाल्ड ट्रम्प प्रशासनले लस एञ्जलसमा २ हजार नेशनल गार्डलाई परिचालन गर्ने निर्णयलाई क्यालिफोर्नियाका गभर्नर ग्याभिन न्यूसमले 'गैरकानुनी' कदमको रूपमा टिप्पणी गरेका छन् । उनले ट्रम्प प्रशासनलाई निर्णय फिर्ता लिन औपचारिक रूपमा भनेको समेत बताएका छन् । न्यूसमले नेशनल गार्ड परिचालन गर्ने निर्णय राज्यको अधिकारमाथिको गम्भीर हस्तक्षेप भएको भन्दै सामाजिक सञ्जाल एक्समार्फत ट्रम्पको कदमले थप तनाव बढाउने काम गरेको र त्यसअघिसम्म राज्यमा कुनै समस्या नभएको उल्लेख गरेका छन् ।कागजातविहीन आप्रवासीहरूलाई देश निकाला गर्ने क्रममै लस एञ्जलसमा सयौं प्रदर्शनकारीहरू सडकमा उत्रिएपछि ट्रम्प प्रशासनले २ हजार नेशनल गार्ड परिचालन गर्ने निर्णय लिएको हो । इमिग्रेशन एन्ड कस्टम इन्फोर्समेन्ट (आईसीई) ले कागजातविहीन आप्रवासीहरू बसोबास गरेका क्षेत्रमा छापा मार्न सुरु गरेपछि लस एञ्जलसका कैयौं स्थानमा तेस्रो दिन पनि तनाव कायमै रहेको छ ।अलजजिराका अनुसार लस एञ्जलसको डाउनटाउन क्षेत्रमा सुरक्षाफौजले अश्रुग्याँस र रबरको गोली प्रहार गरेका छन् । कागजातविहीन आप्रवासीहरूलाई पक्राउ गर्ने क्रममा कैयौं स्थानमा झडपहरू भएको अन्तर्राष्ट्रिय सञ्चारमाध्यमहरूले जनाएका छन्। सीएनएनका अनुसार केही स्थानका पसलहरूमा लुटपाटसमेत भएको छ ।ह्वाइट हाउसले भने नेशनल गार्ड परिचालन गर्नुपर्ने अवस्थामा हिंस्रक भीड जिम्मेवार रहेको उल्लेख गर्दै आईसीईका कर्मचारीमाथि आक्रमण भएको जनाएको छ । ह्वाइट हाउसले आफैंले चालेका कदमहरू अत्यन्तै जरुरी रहेको बताउँदै गैरकानुनी रूपमा अमेरिकामा बसेका अपराधीहरूलाई निस्तेज पार्न र बढ्दो हिंसाबाट अमेरिकी नागरिकहरूलाई सुरक्षित राख्न यो कार्य आवश्यक रहेको जनाएको छ । राष्ट्रपतिको निर्देशनमा नेशनल गार्ड परिचालन गरिएको समेत ह्वाइट हाउसले स्पष्ट पारेको छ ।
अमेरिका-चीन व्यापार युद्ध समाधानबारे नयाँ चरणको वार्ता लण्डनमा हुने,"काठमाडौँ — अमेरिका-चीनबीच जारी व्यापार युद्ध समाधानका लागि अर्को हप्ता बेलायतमा नयाँ चरणको वार्ता हुने भएको छ । आगामी सोमबारलाई तय गरिएको  उक्त उच्चस्तरीय वार्ताका लागि अमेरिकी प्रतिनिधिमण्डल लण्डन जान लागेको राष्ट्रपति डोनाल्ड ट्रम्पले आफ्नो सामाजिक सञ्जाल प्लाटफर्म ट्रुथ सोसलमार्फत जानकारी दिएका छन् ।चिनियाँ सरकारले पनि ८ देखि १३ जुनसम्म उपप्रधानमन्त्री हे लिफेङ बेलायतमा रहने र ‘चीन-अमेरिका आर्थिक तथा व्यापार संयन्त्र’ अन्तर्गत वार्ता हुने पुष्टि गरेको बीबीसीले जनाएको छ । गत हप्ता ट्रम्प र राष्ट्रपति सी चिनफिङबीच भएको टेलिफोन संवादपछि यस वार्ताका लागि बाटो खुलेको थियो । ट्रम्पले सीसँग ‘असाध्यै राम्रो वार्ता’ भएको प्रतिक्रिया दिएका थिए ।गत मे महिनामा पनि अमेरिका र चिनियाँ प्रतिनिधिबीच स्वीट्जरल्याण्डमा यस विषयमा वार्ता भएको थियो । त्यो बेला दुवैले कर घटाउने अस्थायी सहमति गरेका थिए । त्यसअनुसार अमेरिकाले चिनियाँ वस्तुमा लगाएको कर ३० प्रतिशतमा झारेको थियो । चीनले पनि अमेरिकी वस्तुमा लगाएको कर १० प्रतिशतमा घटाउनुका साथै केही महत्त्वपूर्ण खनिजको निर्यात खोल्ने वाचा गरेको थियो ।यद्यपि पछिल्लो समय दुवै पक्षले एकअर्कामाथि सहमति उल्लंघनको आरोप लगाउँदै आएका छन् । चीनले 'रेअर अर्थ म्याटेरियल्स' र अन्य महत्त्वपूर्ण खनिजको आपूर्ति सुरु नगरेको अमेरिकाको आरोप छ । चीनले भने केही निर्यात अनुमति दिएको दाबी गर्दै आएको छ ।ट्रम्पका अनुसार, लण्डनमा हुने वार्तामा अमेरिकी अर्थमन्त्री स्कट बेसन्ट, वाणिज्यमन्त्री हावर्ड लुटनिक र व्यापार प्रतिनिधि जेमिसन ग्रिर सहभागी हुनेछन् । चिनियाँ समाचार एजेन्सी सिन्ह्वाका अनुसार अमेरिकाले चीनविरुद्ध चालेका नकरात्मक कदम फिर्ता लिनुपर्ने सीले ट्रम्पलाई भनेका थिए । उच्च आयात कर, प्रतिबन्ध वा अन्य व्यापारिक दबाबका उपायहरू हटाएर सम्बन्ध सुधार्न अमेरिकाले नै पहिले पहल गर्नुपर्ने चीनको आशय रहेको विश्लेषण भइरहेका छन् ।"
भारतमा कोरोना संक्रमितको संख्या ६ हजार नाघ्यो,"काठमाडौँ — केही दिनयता भारतमा कोरोना संक्रमण बढिरहेको छ । त्यहाँको स्वास्थ्य एवं परिवार कल्याण मन्त्रालयका अनुसार भारतमा सक्रिय संक्रमितको संख्या ६ हजार १ सय ३३ पुगेको छ ।पछिल्लो २४ घण्टामा थप ३ सय ७८ जनामा कोरोना पुष्टि भएको छ । त्यस्तै पछिल्लो २४ घण्टामा ७ सय ५३ जना डिस्चार्ज भएका छन् ।पछिल्लो २४ घण्टामा ६ जनाको मृत्यु भएको छ । सबैभन्दा बढी सक्रिय संक्रमित केरलमा रहेका छन् । केरलमा सक्रिय संक्रमित संख्या १ हजार ९ सय ५० पुगेका छन् । त्यस्तै गुजरातमा ८२२, पश्चिम बंगालमा ६ सय ९३ र दिल्लीमा सक्रिय संक्रमितको संख्या ६ सय ८६ पुगेको छ । जनवरी १, २०२५ देखि भारतमा कोरोनाबाट ६५ जनाको मृत्यु भएको छ ।भारतमा कोरोना संक्रमण दर तीव्र रुपमा बढेको भन्दै स्वास्थ्य तथा जनसंख्या मन्त्रालयले तयारी थालेको छ । मन्त्रालयका प्रवक्ता डा. प्रकाश बुढाथोकीले भारतमा पछिल्लो समय फैलिएको संक्रमण र केही मृत्युका घटनालाई मध्यनजर गरेर दुई सातादेखि पूर्वतयारी गरिरहेको बताएका छन् । उनले भारतसँग जोडिएका १७ वटा स्थल नाका र तीन हवाई नाका तथा त्यहाँ रहेका हेल्थ डेस्कमा कार्यरत स्वास्थ्यकर्मीलाई तयारी अवस्थामा राखिएको बताए ।"
अस्ट्रेलिया : किस्तै-किस्तामा अल्झिएको जिन्दगी,"अस्ट्रेलिया — मानिस स्वभावैले सम्भावनाको खोजी गरिरहन्छ । मानव विकासको इतिहास हेर्‍यो भने सम्भावनाको खोजी गर्दै पृथ्वीमा भौंतारिनु नै नियतिजस्तो थियो । आजको आधुनिक युगमा यो फरक तरिकाबाट चलिरहेकै छ ।त्यसबाट नेपाल पनि अछुतो छैन र त्यसको एक हिस्सा हामी परदेशमा रहेका नेपाली समुदायहरू हौँ । सम्भावनाको देश खोज्दै हामी विश्वभर छरिएकै छौं । सुरक्षित व्यवस्था, सुशासन, गुणस्तरीय शिक्षा, भरपर्दो स्वास्थ्य प्रणाली, अनि पेसागत अवसरहरू । यिनै कुराले त धेरै नेपालीलाई अस्ट्रेलियाले तानेको । कोही विद्यार्थी भिसामा, कोही कामदारको हैसियतमा त कोही परिवारसहित स्थायी बसोबासका लागि अनुमति लिएर यहाँ बसिरहेका छन् ।सबैसँग उस्तैउस्तै सपना छन् । श्रमको मूल्य पाइने ठाउँमा पुगेर आफ्नो र सन्तानको भविष्य उज्यालो बनाउने सपना । तर सपना पूरा गर्न सजिले छैन । फरक भाषा, फरक संस्कृति, कानुन र परिवेशमा आफूलाई ढाल्न त्यति सजिलो कहाँ छ र ?सपना बोकेर यहाँ आएका केहीले आर्थिक रूपमा राम्रो गरेका छन् । सजिलै घर, गाडी खरिद गरेर जीवन सहज बनाएका छन् । तर धेरैजसो भने किस्ता किस्तामा सपना पूरा गर्न लागिपरेका छन् । अनि यिनै किस्ता बेलाबखत फन्दा पनि बनिरहेका छन् । घर किस्तामा, गाडी किस्तामा, मोबाइलदेखि फर्निचरसम्म सबै किस्तामा । जीवन नै बैंक र बिलहरूको चक्रव्यूहमा फसेको जस्तो । अस्ट्रेलियाका निम्ति यो सामान्य कुरा हो । जुन फेसबुक लगायतका सामजिक सञ्जालको भित्तामा देखिन्न ।संघर्षको भारी बोकी आएर अस्ट्रेलियामा बसोबास गर्ने नेपालीहरूको पहिलो पुस्ता अझै संघर्षरत छ। अधिकतर नेपालीहरू हेल्थ केयर, एजकेयर, क्लिनिङ, ट्राफिक कन्ट्रोल, कन्स्ट्रक्सनजस्ता श्रमप्रधान क्षेत्रमा कार्यरत छन् । डबल सिफ्ट, सातामा ६-७ दिन काम गरेर महिनाको खर्च टार्नुपर्ने अवस्था छ । घर किन्ने सपना धेरैको छ, तर यो सपना सजिलो छैन । अस्ट्रेलियाको हाउजिङ बजारमा घर किनेपछि पनि ३ हजार डलर देखि ४ हजार डलर मासिक किस्ताले आर्थिक बोझ थप्छ । त्यसमा गाडीको लोन, क्रेडिट कार्ड, बालबच्चाको स्कुल खर्च, बीमा र ट्याक्स सबै जोडिँदा जीवन साँच्चिकै ‘किस्ता जिन्दगी’ बन्न पुग्छ । यसरी भौतिक प्रगति भएजस्तो देखिए पनि आत्मिक थकान, समयको अभाव, र सामाजिक अलगावले जीवनलाई एकोहोरो बनाइरहेको छ ।पहिचानको द्वन्द्वमा हुर्किँदै अष्ट्रेलियामा जन्मिएका वा सानो उमेरमै आएका नेपाली बालबालिका फरक संस्कृति र वातावरणमा हुर्किरहेका छन् । उनीहरूको भाषा अंग्रेजी हो, तर घरमा उनीहरू नेपाली बुझ्न र बोल्न बाध्य छन् । सामाजिक रूपमा उनीहरू ‘अस्ट्रेलियन’ जीवनशैलीमा रमाउँछन् । स्कुल, खेलकुद, डिजिटल प्लेटफर्ममा उनीहरूको दिन बित्छ । तर अभिभावक चाहन्छन्, उनीहरूले नेपाली भाषा, धर्म, र संस्कार नबिर्सून् ।पढाइ, करिअर र संस्कृतिको तानातानमा उनीहरूको पहिचान द्विविधामा पर्छ 'म नेपाली हुँ कि अस्ट्रेलियन?' यसले घरभित्र पुस्ताबीच दुरी बढाउने खतरा पनि बोकेको छ । संस्कार हस्तान्तरणमा अभिभावकहरूले निकै मेहनत गरे पनि सन्तानको मनोविज्ञान र सामाजिक परिवेश फरक भएकाले गहिरो संवाद कठिन हुन थालेको छ ।पहिलो पुस्ता धेरैको नेपाल फर्कने चाहना देखिन्छ। तर फर्कने कि नफर्कने ? धेरै नेपालमा घर बनाएका छन्, केहीले जग्गा जोडेका छन्, र ‘रिटायर्मेन्टपछि नेपाल जाने’ सपना बोकेका छन् । तर त्यो सपना पनि सहज छैन । बालबालिका यतै पढ्दै छन्, यहाँको शिक्षा र जीवनशैलीमा अभ्यस्त छन् । फर्केपछि उनीहरूको भविष्य के हुन्छ भन्ने प्रश्न अभिभावकको मनमा छ । त्यसबाहेक, नेपालको यथार्थ पनि चुनौतीपूर्ण छ। जब नेपाल फर्केर स्थायी बसाइको कल्पना गरिन्छ, तब यथार्थको पर्खाल ठोक्किन्छ राजनीतिक अस्थिरता, बेरोजगारी, गुणस्तरहीन स्वास्थ्यसेवा, महँगी र शिक्षाको अनिश्चितता । फर्कने सपना भावनात्मक लागे पनि व्यावहारिक होइन जस्तो लाग्न थालेको छ ।सतहमा हेर्दा अस्ट्रेलियामा नेपालीहरूले आर्थिक रूपमा प्रगति गरेका छन् । गाडी चढेका छन्, घर किनेका छन्, छुट्टीमा विदेश घुम्ने क्षमता बनाएका छन् । तर त्यो ‘सफलता’को मूल्य पनि छ, समयको, आत्मसन्तुष्टिको र संस्कृति-संवादको । अस्ट्रेलियामा धेरै नेपाली यस्तो जीवन बाँच्छन्, जहाँ सबै सुविधा हुन्छ, तर ‘सन्तोष’कम हुन्छ । जहाँ आफ्नो परिवार छ, तर ‘पहिचान’ हराउँदै छ । जहाँ पैसा कमाइन्छ, तर संस्कार र आत्मीयता र पहिचानको खडेरी भोगिरहेको हुन्छ ।अस्ट्रेलियामा नेपालीहरू केवल अर्थोपार्जनको यात्रामा छैनन्, उनीहरू एक सामाजिक, सांस्कृतिक र भावनात्मक सम्झौतामा पनि छन् । हामीले आफ्नो देशको मायालाई छोडेका छैनौं, गाउँको आँगन, चुलोको धुवाँ, दसैं तिहारको रमाइलो, आमाको हातको खाना, बाल्यकालका दिन सबै अझै हाम्रै भित्री संसारमा जीवित छन् । तर यथार्थ यस्तो छ कि आज हामीले अस्ट्रेलियामा जीवनको बृहत् सञ्जाल बुनेका छौं, जुन सजिलै तुहिन सक्दैन । हामीले यहाँ घर बनाएका छौं, तर त्यो घर अझै पनि ‘घरजस्तो’ लाग्दैन । अन्ततः, अस्ट्रेलियाको जिन्दगी केवल रोजगारीको कथा होइन । यो आत्मपहिचान, पुस्तान्तरण, संस्कृति जगेर्ना र सन्तुलनको कथा हो । त्यो कथाको मूल सन्देश के हो भने— हामी जहाँ भए पनि, 'देश' सधैं मुटुभित्रै हुन्छ ।"
"जगदुल्ला ताल पुग्दा लाग्यो, प्रकृतिको जादू यही रहेछ","त्रिपुरासुन्दरी नगरपालिका–१ त्रिपुराकोटबाट मोटरसाइकलमा हिँडेको एक घण्टामै म र कलाकार साथी लक्ष्मण देवकोटा लिकु, मुहु, बन्तडी हुँदै बलाङ्रा लेक पुग्यौँ। एकैछिनमै बेंसीबाट लेक उक्लेकाले होला, हामीलाई चिसो लागेजस्तो भयो।नलागोस् पनि किन, डोल्पाको अग्लो स्थानमा पर्ने बलाङ्राबाट हिउँले सेताम्मे हिमाल नजिकै देखिन्थ्यो। त्यही हिमाल छोएर आएको हावाले चिसो नबनाउने कुरै थिएन।सुन्दर गाउँबस्ती, हरिया फाँटमा फुलेका रंगीबिरंगी फूलहरू हेर्दै एघार बजे त काइगाउँ बजार पुगियो। कुनै बेला त्रिपुराकोटबाट दुई दिनमा पुगिने काइगाउँ, आजभोलि बाटोको सुविधाले मोटरसाइकलमा दुई घण्टामै पुग्न सकिने भएको छ।हामी हिँडेका थियौँ- शे–फोक्सुन्डो राष्ट्रिय निकुञ्जमा पर्ने जगदुल्ला तालको सौन्दर्य नियाल्न। काइगाउँबाट हामी हुरिकोट पुग्यौँ। त्यसपछि सुरु भयो पैदल यात्रा।झमझम पानी परिरहेको थियो। तर हामी रोकिने सुरमा थिएनौँ। वर्षा ओढेर, ‘खुई खुई’ गर्दै दुई घण्टा हिँडेपछि तोइजुम पुग्यौँ। भिजेका कपडा फेर्छौँ भन्ने थियो, तर जतनसाथ राखिएका झोलाका कपडा पनि भिजिसकेका रहेछन्। चिया र तातोपानी पिएपछि जिउमा तातो बढ्यो। तर मौसम भने चिसो नै थियो।हाम्रो योजना थियो, माथिल्लो डंसिलेसम्म पुग्ने। घना जंगलको बाटो। जगदुल्ला नदीको एकोहोरो सुस्केरा। यात्रा सुरु गरिसकेपछि किन रोकिने भन्ने जोसमा हामी पानीमा भिज्दै हिँडिरह्यौँ। अनि पाँच बज्नै लाग्दा तल्लो डंसिले पुग्यौँ।त्यहाँ बास बस्नका लागि कुनै होटल थिएन। माथिल्लो डंसिले नपुगी बास नपाइने भएपछि हिँड्नुको विकल्प थिएन। तर निरन्तरको झरीले चुटेर थकित शरीर अनि बढ्दो चिसो। हामीसँग केही उपाय थिएन।म पुरै थाकिसकेको थिएँ। प्रत्येक पाइला कठिन बन्दै थियो। लगाएका कपडाहरू पनि भारी लाग्न थालेका थिए। चिसो, भोक अनि उकालो बाटो—दुःखका निम्ति यहाँभन्दा बढी के चाहिन्थ्यो र! त्यसमा पनि मलाई सास फुलेर हैरान बनायो। टाउको बेस्सरी दुख्न थाल्यो।अन्धकार बढ्दै गएको थियो। पिठ्युँको झोला पनि कतै फालिदिऊँ जस्तो लागेको थियो। भित्र कतै लुकी बसेको आँट ल्याएजस्तै गरेर मैले पाइला चालिरहेँ। हामी आठ बजे माथिल्लो डंसिले पुग्यौँ। राति आएका नौला मान्छे देखेर पशुबस्तु हेर्ने भोटे कुकुरहरू एकनासले भुकिरहे। याक, चौँरी र झोपाका घण्टीहरू बज्न थाले।वडाध्यक्ष शेरबहादुर लामाको गाई राख्ने गोठ त्यही रहेछ। लामा दाइको आफ्नै होटल पनि रहेछ। ४५ सय मिटर उचाइमा रहेको उनको होटलमा हामीले रात बितायौँ। लामो सास तानेर ‘धन्न बाँचियो’ भनेर सुस्तायौँ।बिहान बाहिर निस्कँदा त हाम्रो स्वागतमा सेताम्मे हिमाल हाँसिरहेजस्तो । जगदुल्ला खोला सुसाइरहेको । छेउछाउमा बुकीलगायतका घाँस बयली खेलिरहेको । सबै दृश्यले हिजोको थकान पूरै हराएजस्तो भयो।फाँटमा चरिरहेका घोडा, याक, चौँरी र भेडाहरू हेर्दै, चिसो हावा खाँदै हामी हिँड्न थाल्यौँ। तीन घण्टा सरासर हिँडेपछि हामी राक्षस तालको वारिपट्टि पुग्यौँ। पानको आकारजस्तो देखिने भएकाले यसलाई ‘प्रेम ताल’ पनि भन्ने रहेछन्।ताललाई पृष्ठभूमिमा पारेर मनग्य फोटो र भिडियो खिच्यौँ। अनि प्रेम तालको सौन्दर्य दिलमा खिचेर अघि बढ्यौँ। करिब दुई घण्टा सरासर हिँडेपछि पुग्यौँ—जगदुल्ला ताल। यही त थियो हाम्रो गन्तव्य! यसैको सौन्दर्य खिच्ने धोकोले त यति लामो बाटो हिँड्ने र सारा हैरानी उठाउने हुटहुटी पलाएको थियो।कञ्चन पानी अनि हावामा पानीको ताल। अनि तालपारि सुरक्षा गार्डझैँ उभिएका सेता हिमालका लस्कर। हामी खुसीले यसै यसै चिच्यायौँ।यो ताल धार्मिक दृष्टिले पनि अत्यन्तै महत्त्वपूर्ण रहेछ। प्रत्येक वर्षको साउन पूर्णिमामा विभिन्न जिल्लाबाट हजारौँ तीर्थालु यहाँ आउने रहेछन्। तालमा स्नान गर्ने चलन रहेछ। यो ताल प्राचीन तिब्बती ग्रन्थमा नौ लाख देवी–देवताहरूको पवित्र धार्मिकस्थल भएको स्थानीयहरूको बुझाइ रहेछ।स्थानीयले फोक्सुन्डो तालझैँ यस तालले पनि रंग परिवर्तन गर्ने बताए। हामीले नियालेर हेर्‍यौँ। ताल निलो थियो। एकछिनमै फिक्का सेतो देखियो। किनभने आकाशमाथि सेताम्मे बादल थिए। त्यसैको प्रतिबिम्ब तालमा परेको थियो।तालको सौन्दर्य नियाल्दा नियाल्दै डेढ घण्टा बितेको पत्तो भएन। असिना पानी पर्न सुरु नगरेको भए अझै केहीबेर त्यहीँ सुस्ताउने मन थियो। तालको सौन्दर्य मनभित्र खिचेर हामी वडाध्यक्षकै होटलमा बास बस्न फर्कियौँ। एउटा ठूलो उद्देश्य पूरा भएजस्तो लाग्यो। प्रकृतिको सबैभन्दा सुन्दर दृश्य हेरेर मन अघाएको अनुभव भयो।"
के हामी चोर्ने मान्छे हौँ ?,"काठमाडौँ — प्रसंग राजावादीले चैत १५ मा काठमाडौंको कोटेश्वरमा रहेको भाटभटेनीमा गरेको लुटपाटबाट सुरु हुन्छ । अहिले प्रहरीले क्लोज सर्किट टेलिभिजन(सीसीटिभी)ले खिचेका फुटेज र सामाजिक सञ्जालमा आएका भिडियोका आधारमा लुटपाटमा संग्लनलाई एकपछि अर्को गर्दै पक्राउ गरिरहेको छ ।यस्तै घटना २०७९ फागुन १ गते काठमाडौंकै नयाँ बसपार्कको ल्होत्से मलमा पनि भएको थियो । यातायात मजदुरको आन्दोलनका क्रममा आक्रोशित भीडले महल तोडफोडसँगै मोबाइल लगायतका सामान लुटपाट गरेका थिए ।पछिल्ला लुटपाटका घटनाले हामीलाई अचम्मित मात्र बनाएको छैन, बरु हाम्रो समाजको नैतिक धरातलमा प्रश्न चिह्न खडा गरेको छ । हाम्रो सामाजिक चेतना र नैतिकतासँग यो बहस जोडिएको छ । व्यक्तिलाई हानी गर्ने र लुटपाटको अस्विकार गर्ने नेपाली समाजको स्वभाव हो भनेर हामीले बुझिआएको हो । तर, प्रतिनिधि दुई घटनाले हाम्रो स्वभाव, संस्कार र सामाजिक चेतना केही समस्या त देखिँदै छैन ? भन्ने प्रश्न उब्जाइदिएको छ ।विगतका भूकम्पीय विपत्तिमा मानिसहरू ज्यान जोगाउन घर र आफूले वर्षौँदेखि जोडेका सामान असरल्लै छोडेर खुला चौरतिर भागेका थिए । कैयन घर र पसल भत्किएको बेला थियो । तर त्यतिबेला पनि घर र पसलका सामान लुटपाट भएका खबर सार्वजनिक भएका थिएनन् । व्यक्तिका घरभित्रका सामान हुन् कि पसल वा मार्टका सामान हुलका हुल मान्छे पसेर लुटपाट गरिरहेका दृश्य हामीले देख्नुपरेको थिएन ।आन्दोलन त नेपाली समाजको पहिचान र परिचय नै भइसकेको छ । किनकि २००७ सालदेखि अहिलेसम्म समयका हरेक घुम्तीमा नेपाली समाज आन्दोलित छ । सानादेखि ठूला र संगठितदेखि असंगठित आन्दोलन समयका अनेकन बिन्दुमा भइ नै रहेका छन् । तर यस्ता आन्दोलनमा पनि आन्दोलनकारीले, प्रर्दशनकारीले संयमता गुमाएका थिएनन् ।तर, तीनकुने घटनामा धेरैले विवेक गुमाए । अचम्मलाग्दो त यो छ कि भाटभटेनीका सामान हातभरि बोकेर घरतिर कुद्नेले सीसीटिभीले हामीलाई खिचेको छ भन्ने सामान्य हेक्का किन राखेनन् होला ? जबकि अहिले प्रविधिको विकासले धेरै फड्को मारेको छ । सहरका ठूला महलमा मात्र हैन गाउँका पान र चटपटे पसलमा समेत सिसिटिभी राखिएको जगजाहेरै छ । सार्वजनिक स्थानदेखि चोकसम्म अनि सडकका छेउकुना जहिँतहीँ सिसिटिभी भेटिन्छन् । यस्तो निगरानीमार्फत प्रहरीले अनेकन घटना र दुर्घटनामा संग्लनलाई पत्ता लगाउने गरेको खबर पनि नौलो विषय होइन । तर पनि भाटभटेनी लुटनेले यस्ता कुरा हेक्का नै राखेनन् ।बेरोजगारी, महँगी वा निराशा । के कारणले तिनीहरू चोर्न उद्यत भएका होलान् ? मनोविद यस्तो बेलामा मानिसले सामाजिक रुपमा नै नैतिकता गुमाउने गरेको बताउँछन् । हुलमुलमा अरुले लगे, हामी नि लगौं भन्ने सोच मानिसमा आउँछ भन्ने तर्क पनि छ । कुनै चिटिक्क सडकमा हामी चक्लेटको खोल समेत फाल्न डराउँछौं तर फोहोर देखेको ठाउँमा फोहोर फाल्न डर हुँदैन भनेको जस्तै यो घटनामा भएको हुन सक्छ त ? सबैले चोरे मैले पनि चोर्छु भन्ने भाव अनयासै आएको हुन सक्छ । अनि यस्तो भावलाई ज–जसले नियन्त्रण गरे तिनीहरू आ–आफ्नो बाटो लागे । ज–जसले नियन्त्रण गर्न सकेनन् तिनीहरू भाटभटेनीभीत्र लुट्न पसे ।चिकित्सकहरु क्ल्पटोमिनिया रोगको विषयमा पनि चर्चा गर्छन् । यो रोग लागेका व्यक्तिले नचाहँदा नचाहँदै पनि चोरी गर्नुपर्छ भन्ने मानसिक दबाब महसुस गर्छन् । धेरैजसो अवस्थामा उसले चोरेको सामानको खासै आर्थिक मूल्य हुँदैन, न त उसको त्यसमा आवश्यकता नै हुन्छ । केही लुटपाट गर्ने मानिसमा क्लेप्टोमेनियाको लक्षण देखिन पनि सक्छ, तर अधिकांश घटना त्यसबाट प्रेरित हुँदैनन् । आन्दोलनको बीचमा हुने चोरी प्रायः भीडको मानसिकता, परिस्थिति, आवेग र ‘अब त मौका मिल्यो’ भन्ने भावनाबाट प्रेरित हुन्छ । लुटपाटमा आर्थिक लाभ, आक्रोशको अभिव्यक्ति वा अवस्था दुरुपयोग गर्ने नियत हुन सक्छ ।नेपालीमा समाज चोर्ने प्रवृत्तिको बाहुल्य भएको समाज हैन । त्यसमाथि आन्दोलनमा चोरी हुनु थप अचम्म लाग्ने कुरा हो । जनताले प्रतिनिधित्त्व गर्ने प्रर्दशनमा जनतामा अनुशासन, मर्यादा र नैतिकता हुनुपर्छ भन्ने मान्यता हो । हामी रमितामा रमाउन थालेको हौ त ? लुटपाटका भिडियो सामाजिक सञ्जालमा छिटो भाइरल भएको पनि पाइयो । कतिपयले लुटपाटलाई सामाजिक सञ्जालमा समर्थन गरेको देखियो । कतिले रमाइलो माने र मजाक बनाए । अन्तत सामाजिक सञ्जालको प्रतिक्रिया हेर्दा हाम्रो सामूहिक संवेदनशीलतामा कमी हुँदै गएको देखिन्छ । यस्तो गम्भीर विषयमा पनि नेताहरूको स्पष्ट अभिव्यक्ति नआउनु, लुटपाटप्रति भर्त्सना नहुनुले पनि नेतृत्वसँग प्रश्न गर्ने ठाउँ धेरै छन् ।हामी आन्दोलनमा सहभागी हुँदा हामीसँग विचार हुन्छ । लुटपाटले आन्दोलन होइन, अराजकता बोल्छ । आन्दोलन गर्ने भनेको त बोल्नका लागि हो । न्यायका लागि पो हो । यत्ति कुरा खै बुझाएको ? खै बुझेको ?"
भो जातका कुरा नगरम् !,"सायद यो ब्लग कतिपय पाठकलाई झिँझो लाग्न सक्छ । किनकि लामो लेख पढ्ने धीरता सबैमा नहुन पनि सक्छ । त्यसैले कतिपयमा हतार-हतार स्क्रोल गर्दै ‘सद्‍गुरु’ भनिने जग्गी वासुदेवका फतुर गफका रिलतिरै हराउने जोखिम पनि छ ।असलमा कुरा ‘वसन्त’ सिनेमा हेरेपछि सामाजिक सञ्जालमा एउटा सानो स्टाटस लेख्ने सोच थियो, तर मनको पिँधबाट विचार यति धेरै पोखिए कि स्टाटसले थेग्नै सकेन । त्यसैले ब्लगमा आइपुगेँ ।हामी कहाँ ‘जात’ भन्नेबित्तिकै धेरैको मनमा कुनै न कुनै डर पलाइहाल्छ । अनि जातको कुरा उठेपछि बहस गर्न होइन, त्यसबाट पन्छिन तत्पर हुन्छौँ धेरैजसो ।चिया पसल होस् वा पान पसल, ‘जात’ का कुरा हामीकहाँ कहिल्यै पनि गम्भीर रूपमा उठ्दैनन् । यस्तो विषयको गहिरो चिन्तन कमै गरिन्छ । बरु भनिन्छ, ‘जातको कुरा नगरौं होला ।’ यस्तो भन्नेहरूमध्ये धेरै कथित बौद्धिकलाई मैले चिनेको छु, जो मुद्दाबाट भाग्न चाहन्छन्, न कि विचार मन्थन गर्न ।जातको कुरा गर्दा मानिसको बोली र व्यवहारमा फरक देखिन्छ । जस्तै, ‘तपाईंलाई घरभित्रै छिराउन मन थियो कमरेड, तर बुबाआमाको चित्त दुखाउन चाहिनँ’ भन्ने कथित कम्युनिस्टहरूको ‘लज्जास्पद इमान्दार’ स्वीकारोक्तिदेखि ‘दलित साथीसँग एउटै थालमा भात खाएको छु’ भन्ने ढोंगी ‘सहानुभूतिपूर्ण’ गफसम्म सुन्दै आएको छु मैले ।पछिल्लो पुस्ताका युवाहरूको दुःख आफ्नै छन् । उनीहरूका पीडा सुन्दा उदेक लाग्छ । धेरै नौजवानको भनाइ ‘दलित’ भन्ने शब्द नै हटाउनुपर्छ भन्ने छ । उनीहरूका अनुसार शब्दमै समस्या छ रे । तर समस्या शब्दमा मात्रै हो त ? यसबारे बहस गर्न सक्ने धैर्य भने उनीहरूमा देखिन्न ।सदियौंदेखि मानिसलाई मान्छे हुनै नदिने यो सामाजिक संरचनाको जरो उखेल्ने वा कम्तीमा त्यसलाई कमजोर पार्ने सोच अहिले पनि हाम्रो समाजमा गहिरो रूपमा विकास हुन नसक्नु दु:खद् कुरा हो । जातको विषय विद्यालय तहदेखि नै बहस र विमर्शको केन्द्र बन्नुपर्ने संवेदनशील मुद्दा थियो । तर हामीले यसलाई सधैँ छायामा राख्यौं । नदेखेझैँ गर्यौं, नसुनेझैँ गर्यौं ।‘किन अनावश्यक विवादमा पर्नु?’, ‘कसले मोल्ने यस्तो जोखिम?’ यस्ता कुरा गर्दै हाम्रा शिक्षकहरू पनि यो विषयमा मौन बस्न रुचाउँदै आउनु भयो । शिक्षक समाज परिवर्तनका संवाहक हुन् । तर, तिनै शिक्षकमध्ये धेरैले यथास्थितिवादलाई मलजल गरिरहेको देखिन्छ ।क्याम्पस पुग्दासम्म जब विद्यार्थी जातको संरचनाबारे अलिअलि बुझ्न थाल्छन्, तबसम्म उनीहरू आफैं त्यसको जन्जालमा गहिरो गरी फसिसकेका हुन्छन् । न्वारन, पास्नी, गुन्यूचोली, व्रतबन्ध, विवाह र अन्त्येष्टि । जन्मदेखि मृत्युसम्मका प्रत्येक संस्कार जातको संरचनासँग गाँसिएको छ । तर यति संवेदनशील विषयमा पनि हामी कति संवेदनहीन बन्दै गइरहेका छौं ? यो सोच्नुपर्ने बेला होइन र ?नेपाली समाजको तीतो यथार्थलाई सिनेमाको माध्यमबाट प्रस्तुत गरेर गायक तथा सर्जक हुँदै फिल्म क्षेत्रमा प्रवेश गरेका प्रकाश सपूतले समाजप्रति ठूलो गुन लगाएका हुन् या वैगुन गरेका हुन् ?यसअघि यशकुमारले पनि जातीय विभेदविरुद्ध संगीत र सिनेमामार्फत समाजको नाङ्गो यथार्थ उजागर गर्ने साहस गरेका थिए । प्रकाश सपूत पनि यस्तै बाटोमा हिँडिरहेका छन् । यशझैँ उनी पनि गायकबाट सिनेमामा प्रवेश गरेका पात्र हुन् । यो फिल्मले प्रकाशलाई गायकमात्र होइन, अब ‘अभिनेता’ को रूपमा पनि चिनाएको छ । दलितहरू ‘हिरो’ हुन सक्दैनन् भन्ने आम भाष्य बदल्ने उनको यत्न स्तुत्य छ ।प्रकाशले यशकुमारले सुरु गरेको सांगीतिक विद्रोहलाई गीतमार्फत मात्रै होइन, अब सिनेमाको क्यानभासबाट पनि निरन्तरता दिन खोजेका छन् । उनी विभेदविरुद्धको यो सांस्कृतिक आन्दोलनमा अब झनै सक्रिय देखिनेछन् ।जात व्यवस्थालाई मलजल गरिरहेको नेपाली समाजको कालो अनुहार, अन्तरजातीय प्रेम र वियोग, दलहरूको दलदल, गैरसरकारी संस्थाहरूको दोगलापन, प्रहरी-प्रशासनको स्वार्थपूर्ण नियत । यस्ता अनेक विषयलाई गायक-सर्जक प्रकाश सपूतले अत्यन्तै मार्मिक र कलात्मक ढंगमा श्रव्य-दृश्य माध्यममा उतारेका छन् ।तर विडम्बना के छ भने, करोडौं खर्चेर बनाइएको यो सशक्त सिनेमा आम नेपाली दर्शकको ध्यानाकर्षण गर्न उति सफल देखिएन । यसमा दोष भने फिल्मको गुणस्तरमा थिएन । दोष थियो त्यसको ‘विषयवस्तु’ मा, जुन आम दर्शकको सहज मनोविज्ञानसँग मेल खान सकेन ।शनिबार, झापाको मेचीनगरस्थित सिटी सिनेमा हलमा १० जना दर्शक जम्मा नहुँदासम्म फिल्म नै चलाइएको थिएन । दर्शक सिलो खोजेर ल्याएपछि बल्ल हलको दैलो खुल्यो । उता, केही समयअघि ‘छक्का पञ्जा’ र त्यसका सिक्वेलहरूमा हल भरिने भीडको चाप हेर्दा, फितलै हास्य–कथाका सिनेमामा ‘हाउसफूल’ हुने तर यथार्थ र सामाजिक-राजनीतिक मुद्दा बोकेको सिनेमामा भने दर्शकविहीन हुने प्रवृत्तिले सोच्न बाध्य पार्छ । के नेपाली दर्शकले साँच्चै समाज परिवर्तन चाहिरहेका छैनन् त ? कि यथास्थिति नै रुचाइरहेका छन् ? यो संकथनको विषय हो ।जात भन्ने विषय केवल दलितको मात्र पीडा होइन, यो त गैरदलितको पनि साझा जिम्मेवारी हो । तर यो सन्देश गैरदलितले कहिले बुझ्ने ? 'वसन्त' कुनै जाति विशेषका लागि बनाइएको सिनेमा होइन । यो त समग्र नेपाली समाजका लागि बनाइएको कलात्मक ऐना हो ।यो सिनेमा गैरदलित दर्शकका लागि आफूलाई पुनरावलोकन गर्ने, आत्मसमीक्षा गर्ने अवसर पनि थियो । तर, पैसा खर्चेर टिकट किनेर जातको जटिलताबारे बुझ्न र आत्मबोध गर्न हामी कति तयार भयौँ त ?ठ्याक्कै यस्तै व्यवहार यशकुमारको सन्दर्भमा पनि दोहोरियो । जातीय मुद्दा उठाउँछ भन्ने बहानामा उनलाई दलित हिरोको ‘ट्याग’ नै लगाइयो । अब प्रकाश सपूत पनि त्यही नियतिको सिकार भइरहेका त होइनन् ?यदि होइन भने, एकपटक त कम्तीमा 'वसन्त' हेरेर बहस गरौं, विमर्श गरौं । किन हामी यस्तो सिनेमाबाट टाढा भागिरहेका छौँ ? यसका पात्र, कथा र सन्देश हाम्रो आफ्नै समाजको दर्पण हो । हामी आफैंलाई देखाउने प्रयास हो यो ।सदियौंदेखि जरा गाडेर बसेको जातीय संरचना कायम रहोस्, चलिरहोस्, बलियो होस् भन्ने चाहना राख्नेहरू समाजमा अझै पनि थुप्रै छन् । किनभने यदि बहस भयो, विमर्श भयो, चिन्तन भयो भने समाज बदलिन सक्छ । समाज बदलियो भने जनता सचेत हुन्छन् । नेताहरूको पेसा संकटमा पर्न सक्छ । यदि कुनै दिन, सिनेमा हेरेरै दर्शकको मन-मस्तिष्क तरंगित भयो भने । उनीहरूको साँचो अनुहार ऐनामा देखिन थाल्यो भने । फेरि के गर्ने ? पैतालामुनि कसलाई राख्ने ? पिँधमा थिचेर को ‘सर्वोच्च’ बन्ने ?"
साइपालमा शाखा खुलेसँगै ७५३ वटै पालिकाले पाए बैंक,"काठमाडौँ — वि.सं. २०७४ मा नेपाल राष्ट्र बैंकले मुलुकका सबै स्थानीय तहमा कम्तीमा वाणिज्य बैंकको एक शाखा खोल्ने नीति  लिएको थियो । ७५२ स्थानीय तहमा बैंक शाखा खुलेको लामो समयसम्म एउटा स्थानीय तह भने बाँकी नै रह्यो । बैंकिङ क्षेत्रमा लिइने परीक्षाको प्रश्नपत्रमा ‘नेपालको कुन स्थानीय तहमा हालसम्म वाणिज्य बैंकको शाखा पुग्न सकेको छैन ?’ भन्ने एउटा नयाँ प्रश्न जन्मियो । तर अब यो प्रश्न सोधिने छैन । किनकि, साइपाल गाउँपालिकामा ‍२८ माघ २०८१ मा नेपाल राष्ट्र बैंकका गभर्नर महाप्रसाद अधिकारीले एभरेष्ट बैंक लि.को शाखा उद‍्घाटन गरेसँगै मुलुकका सबै स्थानीय तहमा बैंक शाखा पुगेका छन् ।साइपाल गाउँपालिकाको धलौन भन्ने स्थानमा बैंक शाखा पुग्नु आफैंमा उपलब्धि हो । बझाङको सदरमुकाम चैनपुरबाट तीन घण्टाको जिप यात्रा गरेपछि तलकोट नाम गरेको गाउँपालिका पुगिन्छ अनि त्यहाँबाट ७ देखि ८ घण्टा पैदलयात्रा गरेपछि बल्ल धलौन भन्ने स्थानमा पुगिन्छ । साइपाल गाउँपालिकाको सदरमुकाम काँडा भन्ने स्थानमा छ । धलौनबाट काँडासम्म पुग्न भने अझ ६ देखि ७ घण्टा हिँड्नु पर्छ । त्यसैले यसपटक साइपालको सदरमुकाम काँडामा शाखा नखोली धलौनमा खोलिएको हो ।बझाङ जिल्लाको उत्तरी क्षेत्रमा अवस्थित साइपाल गाउँपालिकाले जिल्लाकै करिब ४० प्रतिशतभन्दा धेरै भूभाग ओगटेको छ । पालिकाको उत्तरी सिमाना चीनसम्मै जोडिन्छ । साइपाल हिमालको नामबाट यो पालिकाको नाम रहन गएको हो । राष्ट्रिय जनगणना २०७८ अनुसार २६२५ जनसंख्याको बसोवास रहेको यो पालिकामा बैंक शाखा नहुँदा करिब २ दिनको पैदल यात्रा गरी जिल्लाको तलकोट वा सदरमुकाम चैनपुरसम्म पुग्नुपर्थ्यो ।बैंक तथा वित्तीय संस्थाको पहुँच नहुँदा कतिसम्म सास्ती भोग्नुपर्ने रहेछ र कतिसम्म लाचारी बन्नुपर्ने रहेछ भनेर जान्न यहाँका स्थानीय जनप्रतिनिधिलाई सोध्दा थाहा लाग्छ । अहिलेको समाजमा बैंकबिनाको अर्थतन्त्र निकै कठिन र चुनौतीपूर्ण हुने विषयमा कुनै द्विविधा नहोला । साइपालमा बैंक शाखा पुग्दा स्थानीय खुसी छन् । जनप्रतिनिधि अझ पनि पालिकाको सदरमुकाम काँडासम्म बैंक पुग्न सके सुनमा सुगन्ध हुने बताउँछन् ।नेपालमा बैंक प्रथाको विकास गर्ने, मुलुकभरि वित्तीय प्रणालीको पहुँच पुर्‍याउने नेपाल राष्ट्र बैंकका प्रमुख उद्देश्यमध्ये एक हो । यही प्रयोजनका लागि राष्ट्र बैंकले वि.सं. २०२५ मा बैंकिङ प्रवर्द्धन समिति खोली तत्कालीन पचहत्तरै जिल्लामा वाणिज्य बैंक शाखा पुर्‍याउने नीति अँगाल्यो । सुरुवातीमा राष्ट्र बैंकले २५ लाखको कोष स्थापना गरी प्रत्येक जिल्लामा बैंक शाखा खोल्न सर्वेक्षण गर्‍यो । त्यतिबेलाको नेपालको अवस्थालाई कल्पना गर्दा यो कत्तिको चुनैतीपूर्ण थियो होला भनेर सहजै अनुमान लगाउन सकिन्छ ।कमजोर वित्तीय चेतना, पूर्वदेखि मुलुकभित्रैबाट पश्चिम जान नसकिने अवस्थाको कठिन भूगोल, जनसंख्याको ठूलो अंश साक्षरसम्म नरहेको अवस्थामा प्रत्येक जिल्लामा बैंक शाखा पुर्‍याउन राष्ट्र बैंक सामु चुनौतीका पहाड नै थिए । तर प्रत्येक जिल्लामा कम्तीमा एउटा बैंक शाखा नपुर्‍याइ भएको थिएन । अतः राष्ट्र बैंकले नयाँ शाखाको सुरूका वर्षको नोक्सानी व्यहोरिदिने नीति अँगाल्यो । सुरूमा ३ वर्षसम्म शतप्रतिशतसम्म र त्यसपछि ५ वर्षसम्म क्रमशः १००, ७५, ५०, २५ र १० प्रतिशतसम्म नोक्सानी व्यहोर्ने नीतिका कारण वाणिज्य बैंकहरू शाखा खोल्न उत्प्रेरित भए ।त्यसो त नेपालमा त्यतिबेलासम्म नेपाल बैंक, राष्ट्रिय वाणिज्य बैंक र वाणिज्य बैंकिङ नगरेको कृषि विकास बैंक मात्र थिए । त्यस समयमा नयाँ खुलेको शाखालाई कार्यकारी पुँजी अभाव हुन नदिने नीति पनि अँगालिएको थियो । यस्तो कार्यकारी पुँजी बैंक शाखा खुलेको तीन वर्षसम्म चुक्ता गर्ने गरी २ लाखसम्म दिने नीति थियो । अन्ततः २०३४ असारमा तत्कालीन सबै ७५ वटै जिल्लामा वाणिज्य बैंकका शाखा पुगेका थिए । यस कार्यमा नोक्सानी व्यहोर्ने नीतिअन्तर्गत राष्ट्र बैंकले २०३७ असारसम्म ७५ लाख ५१ हजार नोक्सानी व्यहोरेको थियो । त्यसका अतिरिक्त बैंकहरूमा कार्यकारी पुँजीको अभाव हुन नदिने नीतिअन्तर्गत २०३७ असारसम्म वाणिज्य बैंकलाई ७५ लाख २५ हजार उपलब्ध गराएको थियो । यस कार्यक्रमअन्तर्गत २०३७ असारसम्म मुलुकभर वणिज्य बैंकका कुल २४१ शाखा खुलेका थिए । जसमा मुलुकका ग्रामीण क्षेत्रमा १५४ वटा र सहरी क्षेत्रमा ८७ वटा बैंक शाखा खुल्न पुगे ।असार २०७३ सम्म नेपालमा वाणिज्य बैंकहरूका जम्मा १ हजार ८ सय ६९ वटा शाखा (धेरै शाखा सहरबजार केन्द्रित) थिए । यी शाखाहरू तत्कालीन जनसंख्यालाई तुलना गरी हेर्दा करिब १५ हजारमा एउटा वाणिज्य बैंकको शाखा हुन आउँथ्यो । यही विषयलाई समेत मनन गरी वि.सं. २०७४ मा राष्ट्र बैंकले सबै स्थानीय तहमा कम्तीमा वाणिज्य बैंकको एक शाखा खोल्ने नीति अँगाल्यो । असार २०७४ सम्ममा मुलुकका ७५३ स्थानीय तहमध्ये करिब ४० प्रतिशत अर्थात् २ सय ९६ स्थानीय तहमा मात्र वाणिज्य बैंकका शाखा पुगेका थिए । तत्कालीन अवस्थामा लिइएको यो नीति वित्तीय समावेशीकरणका हिसाबले मात्र नभइ अन्य हिसाबले समेत रणनीतिक निर्णय थियो । तर कुनै पनि स्थानमा बैंक तथा वित्तीय संस्थाका शाखा खोल्न त्यस स्थानमा विद्युत्, पानी, सडक, सुरक्षा, इन्टरनेटजस्ता न्यूनतम भौतिक पूर्वाधारको आवश्यकता पर्छ ।मुलुकका सबै स्थानीय तहमा उपर्युक्त न्यूनतम पूर्वाधार उपलब्ध छैनन् भन्नेबारेमा राष्ट्र बैंकलाई राम्रै जानकारी थियो । तथापि, मुलुकभरि वितीय सेवा पुर्‍याउने र भर्खरै जारी भएको संविधानले अँगालेको संघीय संरचनालाई सघाउने हिसाबले पनि यो निर्णय गर्नु जरूरी थियो । तर सुरक्षा लगायत भौतिक पूर्वाधारबिना सबै स्थानीय तहमा बैंक शाखा खोल्न निर्देशन मात्र दिँदा त्यो प्रभावकारी नहुने भएकाले सबै स्थानीय तहमा बैंक शाखा सामानुपातिक ढंगले खोल्ने योजना पेस गर्न राष्ट्र बैंकले वाणिज्य बैंकहरूलाई नै निर्देशन दियो ।बैंक शाखा खोल्ने स्थानमा मिलेसम्मका पूर्वाधारको व्यवस्था गरिदिन नेपाल सरकारलाई अनुरोध गर्‍यो। यही सिलसिलामा वाणिज्य बैंकहरूबाट प्राप्त योजनासमेतलाई आधार बनाएर नेपाल राष्ट्र बैंकले १४ चैत २०७४ मा एउटा परिपत्र जारी गर्दै बाँकी रहेका स्थानमा शाखा खोल्न निर्देशन जारी गर्‍यो। उक्त निर्देशनमा वाणिज्य बैंकलाई पहिलो चरणमा वैशाख २०७५ भित्र थप २ सय ४३ स्थानीय तहमा र सोही वर्षको असारभित्र थप १ सय १६ स्थानीय तहमा शाखा खोल्न वाणिज्य बैंकको नाम र शाखा खोल्नुपर्ने स्थानीय तहको नामै तोकेर निर्देशन जारी भएको थियो । अन्ततः असार २०७५ मा ७५३ स्थानीय तहमध्ये ६३१ मा वाणिज्य बैंकका शाखा पुगे ।सबै स्थानीय तहमा बैंक शाखा खोल्न दिइएको अन्तिम मितिमा समेत कोशीमा २२ प्रतिशत स्थानीय तहमा शाखा खुल्न बाँकी थियो भने मधेश, बागमती, गण्डकी, लुम्बिनी, कर्णाली र सुदूरपश्चिममा क्रमशः १२, ११, १५, १०, ४६ र ४० प्रतिशत स्थानमा बैंक शाखा पुगेका थिएनन् । यसरी शाखा नखुल्नुमा बैंक तथा वित्तीय संस्थाका कारण भन्दा पनि कतिपय ठाउँमा स्थानीय सरकारको समन्वयको अभाव रहेको र अधिक स्थानमा सडक, बत्ती, इन्टरनेट लगायतका पूर्वाधारको अभाव नै प्रमुख कारण थिए । तर राष्ट्र बैंकले बैंक तथा वित्तीय संस्थाहरूलाई शाखा खोल्ने ताकेता गरिनै रह्यो भने नेपाल सरकारलाइ पूर्वाधारको व्यवस्था गरिदिन अनुरोध गरिरह्यो । अन्ततः असोज २०७६ सम्ममा ७ सय ३९ स्थानीय तहमा वाणिज्य बैंकका शाखा पुगे पनि १४ स्थानीय तह त्यतिबेला पनि बैंकविहीन नै रहे ।असार २०७७ सम्म आइपुग्दा मुलुकका जम्मा ६ स्थानीय तहमात्र बैंक शाखाको पहुँचबहिर रहे । त्यसैगरी, २०७८ को असारसम्म आइपुग्दा धादिङको रूवी भ्याली गाउँपालिका, जाजरकोटको जुनीचाँदे गाउँपालिका र बझाङको साइपाल गाउँपालिका मात्र शाखाको पहुँच बाहिर रहे । सबै तहमा शाखा पहुँच पुर्‍याउन नेपाल राष्ट्र बैंकको स्थानीय सरकार एवं वाणिज्य बैंकसँग निरन्तर सम्पर्क रही नै रह्यो । तर एउटा कुरा के सहज थियो भने बाँकी स्थानीय तहमा कुन बैंक जानुपर्ने हो भन्ने कुरा नेपाल राष्ट्र बैंकलाई पहिल्यै जानकारी थियो । सम्बन्धित बैंकको ढिलासुस्ती भन्दा पनि सम्बन्धित स्थानीय तहमा पूर्वाधारकै कारण बैंक शाखा नपुगेको अवस्था थियो । स्थानीय तहमा पूर्वाधार पुर्‍याउन सम्बन्धित स्थानीय तह, राष्ट्र बैंक एवं नेपाल सरकारकै पहलस्वरूप अन्ततः २०७९ मा बझाङको साइपाल गाउँपालिकाबाहेक सबै स्थानीय तहमा वाणिज्य बैंकका शाखा पुगे ।७ सय ५२ स्थानीय तहमा बैंक शाखा खुलेको लामो समयसम्म पनि बझाङको साइपाल गाउँपालिकामा बैंक शाखा खोल्न नसक्दा यो विषय नेपाल राष्ट्र बैंकका लागि मात्र नभएर नेपाल सरकारकै लागि समेत चासोको विषय बनेको थियो । आर्थिक वर्ष २०८१/८२ को बजेट वक्तव्यमा समेत बझाङको साइपालमा बैंक शाखा पुर्‍याउने विषयले स्थान पायो । शाखा खोल्न जानुपर्ने जिम्मा पाएको एभरेष्ट बैंक लि. र नेपाल राष्ट्र बैंकको निरन्तर प्रयासका कारण अन्ततः सुदूरपश्चिम प्रदेशअन्तर्गतको बझाङ जिल्लाको साइपाल गाउँपालिकामा यही २८ माघ २०८१ मा औपचारिक रूपमा बैंक शाखाको स्थापना हुन सकेको हो ।"
जब जंगलको बीचमा दुई किशोरीको क्षतविक्षत शव देखेँ...,"अछाम — फेसबुकको न्युजफिडमा भेटिने कतिपय सूचनाले कहिलेकाहीँ झस्काउँछ । त्यस्तै भयो माघ ११ गते । रातीको ८ बजेको थियो । कसैले लेखेको थियो, ‘अछामको ढकारी गाउँपालिका–८ का दुई किशोरी हिजोबाट सम्पर्कविहीन थिए ....।’ यो स्टाटसमा केही अप्रिय घटनाको छनक थियो ।यत्ति सूचना काफी थियो, मलाई अत्याउन । किनभने, मैले किशोरीहरू कसरी हिंसामा परिरहेका छन्, कसरी बलात्कारको सिकार भइरहेका छन् र कसरी उनीहरूको जीवन नै हर्ने घटना भइरहेका छन् भन्नेबारे जानकार थिएँ । अनि जानकार थिएँ, समयमै सचेत भइएन भने यस्ता बर्बर घटना शक्तिको पहुँच प्रयोग गरेर लुकाइन्छ वा सामसुम पारिन्छ भन्नेबारे पनि ।यो घटनाबारे बुझ्न मैले सुरुमै अछामका प्रहरी प्रमुख डीएसपी ईश्वरीप्रसाद भण्डारीलाई फोन गरेँ । उनले ढकारी गाउँपालिका–८ घोडासैनका दुई जना किशोरी मृत फेला परेको बताउँदै भने, ‘छिन्ने जंगलमा १४ वर्षीया सरस्वती खड्का र ईश्वरी खड्काको शव करिब २० मिटरको दूरीमा फेला परेको छ । उनीहरू एकै घरका फुपूभदैनी नाता रहेको जानकारी पाएका छौं ।’प्रहरीबाट मैले अरु कुरा पनि थाहा पाएँ । जस्तो कि, माघ ११ गते उनीहरू बस्तुभाउ चराउन बिहान घरबाट निस्केका रहेछन् । साँझसम्म घर नआएपछि परिवारले खोजी थालेका रहेछन् । माघ १२ गते शनिबार साँझ ६ बजे मात्रै गाउँलेले शव भेटेका रहेछन् । अनि, बल्ल घटनाबारे प्रहरीले थाहा पाएको रहेछ ।डीएसपी भण्डारीले आइतबार बिहानै प्रमुख जिल्ला अधिकारीसहितको टोली घटनास्थल जाने कुरा पनि बताए । मैले घटनाको यही सूचना प्रकाशनका लागि पठाएँ । ई-कान्तिपुरमा डटकममा यो समाचार छापिएपछि म थप सूचना खोज्नतिर लागेँ ।ती किशोरीको हत्या किन भएको होला ? त्यो हत्या मात्रै थियो कि बलात्कारपछिको हत्या थियो ? अपराधीहरू को होलान् ? अनि शव भेटिएको ठाउँ नै घटनास्थल थियो कि अन्त कतै हत्या गरेर त्यहाँ ल्याई फालिएको होला ? के यो घटनामा निष्पक्ष छानबिन होला ? मृतकले न्याय पाउलान् ?मेरो मनमा अनेकन् प्रश्नहरू उठ्न थाले ।घटनास्थल नपुगी यतिका धेरै प्रश्नका उत्तर पाउन पनि सम्भव थिएन । तर घटनास्थल पुग्न त्यति सजिलो थिएन । यताउति सोधखोज गरेपछि मैले थाहा पाएँ, सदरमुकाम मंगलसेनबाट २ घण्टा गाडीको यात्रा गरेर ५ घण्टा पैदल हिँडेपछि मात्रै त्यहाँ पुगिन्थ्यो ।कसरी जाने, एक्लै जाने कि कसैलाई साथी लैजाने ! यस्तै यस्तै सोच्दा सोच्दै रातको ११ बजिसकेको थियो । केही साथीको फोन उठेन । केही साथी त्यति टाढा जाने आँट गरेनन् । कसैले जान मन भएको तर स्वास्थ्य ठीक नभएको बताए ।आइतबार बिहानै ५ बजेतिर घटनाबारे थप जानकारी माग्दै ढकारी गाउँपालिकाका अध्यक्ष प्रकाश साउदलाई फोन गरेँ । उनले आफू अघिल्लो दिन धनगढी पुगेकाले खबर सुन्नेबित्तिकै अछाम फर्किरहेको बताए । मैले हतारमै सोधेँ, ‘कहाँ पुग्नुभयो ?’ उनले कैलाश खोला पुगेको जवाफ दिने बित्तिकै मैले सोधिहालेँ, ‘सिट छ भने मलाई पनि लिएर जानूस् न !’म घरबाट निस्कँदा घरका कुनै सदस्य पनि उठेका थिएनन् । पत्रकारितामा दशक बिताएँ तर पहिलो पटक घरमा बुवाआमालाई खबर नै नगरी म घरबाट निस्किँदै थिएँ । पालिका अध्यक्ष सवार गाडी भएको ठाउँमा पुगेँ । घरबाट करिब ८ किलोमिटर छिचोलेपछि बल्ल घरमा खबर गर्ने मेसो मिल्यो ।गाडीबाटै पत्रकार महासंघ अछामका अध्यक्ष रमेश रावतलाई फोन गरेँ । उनले केही समयपछि आफू पनि घटनास्थल जाने बताए । मनमनै सोचेँ, कम्तीमा दुई जना पत्रकार भइयो भने शक्तिका आडमा कसैले घटना सामसुम पार्न सक्दैनन् ।जब घटनास्थल पुगेँ...२ घन्टा गाडीको यात्रा र ५ घन्टाको पैदलयात्रापछि घटास्थल पुग्यौँ । त्यहाँ पुग्दा नपुग्दै म थाकिसकेकी थिएँ । किनकि, उकालो र ओराली अनि कतै कतै त भीरबाट हेर्दा नै रिंगटा चल्ने बाटो थियो । मैले बीच बाटोमै मंगलसेनबाट निस्केका प्रमुख जिल्ला अधिकारी र प्रहरी प्रमुखको टोलीलाई बाटोमै भेटेँ ।एकाबिहानै प्रहरी र नयाँ मान्छेहरूको लस्कर उकालो लागेको देखेर होला कि घटनाबारे थाहा पाएर होला- स्थानीयहरू त्यहाँ जम्मा भएको देखिन्थे । घटनास्थलमा २५ जनाजति स्थानीय रातभर शव कुरेर बसेका रहेछन् । मैले अलिक परबाट दुई किशोरीको शव देखेँ । एक थिइन्, १४ वर्षकी ईशारा खड्का र अर्की थिइन्, १५ वर्षकी सरस्वती खड्का ।ईशाराको अनुहार क्षतविक्षत थियो । उनको अवस्थाबारे वर्णन गर्ने शब्द पनि मैले भेटिनँ । ईशाराको शवभन्दा १५ मिटरमाथि सरस्वती खड्का निष्प्राण भएर लडेकी थिइन् । उनको टाउपछाडिको भागमा गहिरो चोट थियो । लुगा च्यातिएको थियो । छेउमा आँसी, चप्पल र सेतो दोपट्टा थियो ।शव रहेको स्थानबाट करिब १० मिटर माथि पुगेँ । माथीबाट ठूला ढुंगा निकालेर खसालेजस्तो देखिन्थ्यो । घटनास्थलमा कतै ढुंगा निकालेजस्तो देखिन्थ्यो । कतै रुखका हाँगा भाँचिएको देखिन्थ्यो । घटनास्थललाई शंकाको नजरले नहेर्ने हो भने ठूला ढुंगा खसेर दुवैको प्राण गएको भन्न सकिन्थ्यो ।घटनास्थल पुगेका किशोरीका आफन्त र छरछिमेकी मौन थिए । उनीहरू आँखाभरि आँसु टिलपिल बनाउँदै शवतिर एकोहोरो हेरिरहेका थिए । हत्याको आशंका गर्दै प्रहरी–प्रशासनलाई दबाब दिने स्वर कतै सुनिएन । सबै स्तब्ध र मूर्छित थिए ।ईशाराकी भाउजू कृष्णा खड्काका अनुसार ईशारा र सरस्वतीको स्कुलमा पढाइ नभएकाले अभिभावकलाई काम सघाउन बेंसी झरेका थिए । शुक्रबार दिउँसो खाना खाएर बाख्रा लिएर जंगल पुगेका उनीहरू साँझ अबेरसम्म नफर्केपछि खोजी सुरु भएको थियो । उनलाई नन्द ईशारा र ढकारीका एक जना किशोरबीच फोनमा कुरा भइरहनेबारे थाहा रहेछ । त्यही सूचनाका आधारमा केहीले ईशारा त्यही केटोसँग भागेको र यही कुराको डरले सरस्वती लुकेको हुन सक्ने अनुमान गरिरहेका रहेछन् ।नन्द घर नफर्केपछि कृष्णाले ती किशोरलाई ईशाराबारे सोधिछिन् । जवाफमा ती किशोरले आफूलगायत ३ जनाले दिउँसो इशारा र सरस्वतीलाई जंगलमा भेटेको बताए र पछि प्रहरीले कृष्णाले दिएको सूचनाकै आधारमा अनुसन्धान अघि बढायो ।घोडासैन गाउँबाट करिब ४ घण्टा तलको घनाजंगलमा सरस्वती र ईशारालाई शनिबार साँझ खोलामा माछा मार्न गएका टेकबहादुर बुढ्थापा लगायतले देखेपछि मृत्युको खबर गाउँभर फैलिएको रहेछ । ती किशोरीहरूको हत्याबारे मैले निरन्तर रिपोर्टिङ गरिरहेँ । प्रहरी प्रधान कार्यालय र गृह मन्त्रालय दुवैले घटनामाथि चासो देखाए । अनि प्रहरीले पनि गम्भीरतापूर्वक अनुसन्धान अघि बढायो ।घटनाको अनुसन्धान सकाएपछि प्रहरीले निष्कर्ष निकाल्यो, ईशारा र सरस्वती प्रेम सम्बन्धमा थिए । अनि उनीहरू शारीरिक सम्बन्धको प्रस्ताव अस्विकार गर्दा मृत्युवरण गर्न बाध्य भए । यो घटनापछि म किशोरावस्थामा हुने प्रेम अनि यही प्रेमको फाइदा उठाउँदै जबर्जस्ती गर्न खोज्ने प्रवृत्ति किन यो समाजमा हुर्किरहेको छ र यसका पछाडि के कस्ता सामाजिक कारणहरू होलान् भनेर घोत्लिएँ । ईशारा र सरस्वतीको आखिर के दोष थियो र उनीहरूले हत्याको सजाय भोग्न बाध्य भए भनेर पनि सोचेँ । अनि सोचेँ, के शारीरिक सम्बन्ध राख्न अस्विकार गर्नु नै उनीहरूको दोष थियो त ?यो प्रश्नले भने मेरो मनलाई अहिले पनि बिझाइरहेको छ, तनाव दिइरहेको छ र मथिंगल नै हल्लाइदिएको छ ।"
इनर मंगोलियाको समृद्ध कथा,"के तपाईंहरूमध्ये कसैले यसअघि इनर मंगोलिया भ्रमण गर्नुभएको छ ? यदि छैन भने, कस्तो होला भन्ने कल्पना गर्नुहुन्छ ?’ चाइना डिप्लोमेसी एसोसियसनका अध्यक्ष वु हाङलाङले औपचारिक भाषणको बीचमै यस्तो प्रश्न तेर्स्याएर केही सेकेन्ड ‘पज’ लिए ।गत मे महिनाको दोस्रो साता विश्वका २३ देशका कम्तीमा हामी दुई दर्जन पत्रकार चाइना डिप्लोमेसी एसोसियन र चिनियाँ मिडिया कम्पनी ग्लोबल टाइम्सको निम्तोमा इनर मंगोलिया घुम्न राजधानी होहट पुगेका थियौं । त्यसक्रममा आयोजित औपचारिक स्वागत कार्यक्रममा वु हाङलाङ बोल्दै थिए । लामै ‘पज’ लिएर जवाफका लागि उनले पत्रकारतर्फ हेरिरहे । जवाफ नआएपछि भने, ‘तपाईंहरूमध्ये कसैको मनमा इनर मंगोलिया उजाड, पिछडिएको वा टाढाको सहर भन्ने चित्र छ भने यो भ्रमणले तपाईंहरूको त्यो इम्प्रेसन भ्रम भएको पुष्टि गर्नेछ ।’उनले यति भनेपछि चाहिँ एक जना पत्रकारले जवाफ फर्काए, ‘म त्यस्तो भ्रम लिएर होइन कि, मनोरम घाँसे मैदानहरूको सहर हेर्न आएको हुँ ।’त्यसपछि वु हाङलाङ मुस्कुराए । र, थपे, ‘इनर मंगोलिया चिनियाँ सभ्यताको एउटा महत्त्वपूर्ण भाग हो, जहाँ घाँसे मैदान र कृषि सभ्यताहरू एकअर्कासँग घुलमिल भएका छन् । विशाल घाँसे मैदानहरूमा घोडा, गाईबस्तु र भेडाका बथानहरूको दृश्य हेर्न लायककै हुन्छ ।’ चिनियाँहरू न्यानो आतिथ्य सत्कारका लागि प्रख्यात छन् । र, अचेल उनीहरू आफ्ना उपलब्धि र सफलताका कथाहरू बाहिरियासँग बाँड्न पनि उत्तिकै उत्साहित हुन्छन् । यस मानेमा वु हाङलाङको उत्साह स्वाभाविकै थियो । यद्यपि, उनी केही बढी नै हौसिएका थिए । कारण, धेरैजसो समय बेइजिङ बस्ने यी उच्चपदस्थ चिनियाँ अधिकारीको यो गृहनगर थियो । उनी इनर मंगोलियाको उलानकाबका बासिन्दा हुन् । स्वागत कार्यक्रम सकिएपछि भन्दै थिए, ‘यस पटक विदेशी सञ्चारकर्मी साथीहरूसँग म आफ्नै सहर घुम्दै छु । त्यसकारण पनि म उत्साहित छु र यो मेरा लागि नयाँ अनुभव हुनेछ ।’उही सहरका बासिन्दा हाङलाङ त नयाँ अनुभव लिँदै थिए भने मजस्ता बाहिरियाका लागि समृद्धिको उकालो उक्लिरहेको इनर मंगोलिया यात्रा नौलो हुने नै भयो । नौलोपनको त्यो अनुभूति भ्रमणको पहिलो दिनबाटै गरियो, जब पुगियो– होहटस्थित ‘यिली मोडर्न इन्टेलिजेन्ट हेल्थ भ्याली’ ।यिली मोर्डन इन्टेलिजेन्ट हेल्थ भ्याली होहटको त्यो महत्त्वाकांक्षी परियोजना रहेछ, जसले दूध उत्पादनमा ठूलै फड्को मारेछ । विश्वमै उम्दा डेरी कम्पनीमध्ये होहटका दुई दूध डेरीहरू यिली र मेन्ग्निउ पनि पर्दा रहेछन् । यिली मोर्डन इन्टेलिजेन्ट हेल्ट भ्याली अन्तर्गतको राष्ट्रिय प्रविधि नवप्रवर्तन केन्द्र (नेसनल सेन्टर अफ टेक्नोलोजी इनोभेसन) का महाप्रबन्धक जियानले बताए अनुसार, दक्षिणपूर्वी एसियाली बजारमा दबदबा भएको प्रख्यात डेरी यिलीले दूध, दही, चिजलगायत एक हजारभन्दा बढी प्रकारका दुग्धजन्य उत्पादन गर्ने गर्छ । त्यहाँ पुग्दा मेरा लागि नौलो, मुख्य आकर्षण र हाइलाइट्स थियो– दुग्ध उत्पादनहरू आर्टिफिसियल इन्टेलिजेन्स (एआई)को प्रयोगबाट भइरहेका थिए । गाईपालन, त्यसबाट दुग्ध उत्पादन, प्रशोधन अनि प्याकेजिङका काममा एआई रोबोटको प्रयोग कृषि र पशुपालनमा प्रविधिको उच्चतम प्रयोगको अनुपम उदारहण थियो ।एक हजारभन्दा बढी दूधजन्य उत्पादन गर्न कति गाई पाल्नुपर्छ होला ? जिज्ञासाले भरिएर मैले महाप्रबन्धक जियानलाई सोधेँ, यिली दुग्ध उत्पादन कम्पनीका आफ्नै गाईहरू पनि छन् ? छन् भने कति छन् ? उनले अनुमानित दस लाख गाईहरू होहटका विभिन्न फर्महरूमा रहेको बताए । फर्महरूमा प्रत्यक्ष गाईपालन हेर्ने अवसर त मिलेन । तर, यिली दुग्ध उत्पादन कारखाना अवलोकनका क्रममा एउटा भिडियो देखाइएको थियो, जहाँ हजारौंको संख्यामा फार्ममा पालिएका गाई थिए । तिनका टाट्नाहरूमा स्वचालित रोबटहरूको सहयोगबाट दाना–पानी राखिँदो रहेछ र तिनको भकारो पनि सफा गरिँदो रहेछ ।गाईपालन, त्यसबाट दूध निकाल्नु, संकलन, प्रशोधन हुँदै प्याकेजिङसम्मका काममा जसरी प्रविधिको उच्चतम प्रयोग भएको ‘यिली मोडर्न इन्टेलिजेन्ट हेल्थ भ्याली’ मा देखियो, त्यो अद्भुत थियो । जियान भन्छन्, ‘यो महत्त्वाकांक्षी परियोजनाले दुग्ध उद्योगभित्र पूर्ण शृङ्खला विकासलाई बढावा दिने, स्मार्ट सिटी इनिसियटिभ्सहरूलाई सशक्त बनाउँदै अत्याधुनिक डिटिजल आविष्कारहरूको लाभ उठाउने कुरामा केन्द्रित छ ।’ उनले अझ थपे, ‘प्राविधिक प्रगतिहरूसँग ग्रिन इनिसियटिभ्समार्फत होहटले दिगो र एकीकृत मोडल स्थापनाको लक्ष्य राखेको छ । अब हाम्रो यात्रा विश्वकै सबैभन्दा उम्दा डेरी उत्पादन कम्पनी बन्न हो र हामी ‘डेरी सिलिकन भ्याली’ निर्माणको अवधारणामा बढेका छौं ।’ उनका अनुसार, यो परियोजनाले आगामी दिनमा आर्थिक, सामाजिक लाभहरू बढाउँदै सन् २०३५ सम्ममा थप साढे तीन लाख मानिसलाई रोजगारी दिने लक्ष्य राखेको छ ।इनर मंगोलियाको राजधानी होहट भ्रमणको दोस्रो दिन अलि चापाचाप छ । कारण, कम्तीमा ५ भिन्न ठाउँ घुमाउने योजनामा छन् आयोजक । भाषा अनुवादक आइरिस ठाउँहरूबारे जानकारी दिन तयार भइसकेकी छिन् । उनले सहरको परिचय दिँदै भनिन्, ‘चीनको यो उत्तरी प्रान्त इनर मंगोलियाको राजधानी होहट नीलो र हरियो रंगहरूको सम्मिश्रण हो । ‘खुलेको नीलो आकाश र निख्खर हरिया घाँसे मैदानले यो सहरको सौन्दर्यलाई जीवन्त बनाएको छ,’ आइरिसले भनिन्, ‘तपार्इं हाम्रो होहटलाई नीलो सहर पनि भन्न सक्नुहुन्छ ।’अघिल्लो दिन चिनियाँहरू होहटलाई ‘दूधको राजधानी’ भनिरहेका थिए । सायद यसका धेरै विशेषता भएकाले होला, आज ‘नीलो सहर’ भन्दै छन् । नीलो सहरको मनोरम अनुभूति लिन हामी पुग्यौं, चिलेचुआन घाँसे मैदान । यो घाँसे मैदान होहट सहरको बाओहेशाओ टाउनको येमातु गाउँमा छ । सहरबाट सबैभन्दा नजिकको यो घाँसे मैदानलाई ‘नीलो सहर पछाडिको बगैंचा’ पनि भनिँदो रहेछ । यहाँको मुख्य विशेषता हो– विशाल हरियाली चरन क्षेत्रको अवलोकन । ‘अरू याममा त यहाँ धेरै घोडा, भेडा र अरू पशुपालनको ठूलै लर्को देखिन्थ्यो । सायद यो मौसममा कम हुने रहेछ,’ आइरिसले भनिन् । चरन क्षेत्रमा दुई–चार घोडा चरेको मात्रै देखियो, त्यस दिन ।त्यसपछि पुगियो– ‘एम ग्रास’ । झट्ट नाम सुन्दा अर्को घाँसे मैदान भन्ने लागेको थियो । तर, रहेछ– उच्च गुणस्तरका घाँसको बीउ उत्पादन गर्ने कार्यालय । यसले उच्च गुणस्तरका घाँसका बीउ उत्पादन गर्ने र नवीन प्राविधिक सेवा दिने रहेछ । एम ग्रासले राष्ट्रिय वन तथा घाँसे मैदान प्रशासन र त्यसअन्तर्गत हावा कटान र मरुभूमीकरण नियन्त्रणका लागि राष्ट्रिय इन्जिनियरिङ प्रविधि अनुसन्धान केन्द्रसँगको सहकार्यमा काम गर्ने सम्बद्ध अधिकारीले जानकारी दिए । त्यस्तै यसले कृषि तथा ग्रामीण मामिला मन्त्रालयअन्तर्गत कृषि चरण इकोटोनमा खेती गरिएको भूमि उर्वरता संरक्षण र सुधारका लागि प्रयोगशालासहित ३० भन्दा बढी राष्ट्रिय, तर प्रान्तीय वैज्ञानिक असन्धाना प्लेटफर्महरू सञ्चालन गर्ने रहेछ । ७० भन्दा बढी अनुसन्धान संस्थान, विश्वविद्यालय र उद्यमसँग सहकार्यमा राष्ट्रिय घाँस उद्योग नवप्रवर्द्धन केन्द्रको स्थापना पनि गरेको छ ।नयाँ–नयाँ प्रजातिका घाँसको अध्ययन–अनुसन्धान गर्न चीनले गरेको संस्थागत प्रयास र त्यसका उपलब्धि बुझिसकेपछि हाम्रो अर्को गन्तव्य बन्यो, होहट अन्तराष्ट्रिय मूर्तिकला पार्क । यो पार्कले वास्तुकला र प्रकृतिको सामञ्जयस्यपूर्ण संयोजनमार्फत उत्तरी सीमान्त संस्कृतिको सारलाई मूर्तरूप दिइरहेको बताए, पार्कसँग सम्बद्ध अर्का एक चिनियाँ अधिकारीले । उनले भने, ‘पार्कमा राखिएका यी वास्तुकलाका डिजाइनले सोचविचारपूर्वक प्राकृतिक भूभागमा अनुकूलन गर्छ । निर्मित संरचनाहरू वरपरको परिदृश्यबीच एक निर्बाध बन्धन सिर्जना गर्छ ।’ निख्खर हरियाली देखिने यो पार्क ३७ हजार वर्ग मिटरमा फैलिएको छ । पार्कमा रहेका भवनहरूमा घाँसको छानाहरू यसरी सजाइएको छ, मानौं ती घाँसे–मैदान नै हुन् । टाढाबाट हेर्दा भवनहरू घाँसे मैदानको प्राकृतिक विस्तारको रूपझैं लाग्छन् । दोस्रो दिन भ्रमणका क्रममा पुगिएको युङगु अन्वेषण पोर्ट र इनर मंगोलिया डाटा सेन्टरमा प्रविधिको उच्चतम अभ्यासका नमुनाहरू हेर्न अवसर मिल्यो ।युङगु अन्वेषण पोर्ट होरिन्जर नयाँ क्षेत्रभित्र डाटा टाउनको मुटुमा अवस्थित एउटा आकर्षक डिजिटल प्रदर्शनी स्थल हो । ८ हजार वर्गमिटरको विशाल क्षेत्रफल ओगटेको यो भविष्यवादी बन्दरगाहले इमर्सिभ अनुभवहरू र डिजिटल पर्यटनमार्फत एयरोस्पेस र राष्ट्रिय रक्षासहित विभिन्न क्षेत्रको हाइलाइट गर्छ । संस्कृति र प्रविधिको अन्तरसम्बन्धले कसरी गतिशील शैक्षिक अवसर सर्जना गरिरहेको छ र उपभोक्ता अनुभवलाई समृद्ध बनाउँदै छ भन्ने अवलोकन गरिरहेका थिए पत्रकारहरू । त्यस्तै इनर मंगोलिया डाटा एक्सचेन्ज सेन्टर सरकार अनुमोदित डाटा ट्रेनिङ प्लेटफर्म हो । उक्त कम्पनीका एक अधिकारी भन्छन्, ‘यसले डाटा रजिस्ट्रर, त्यसको व्यापार र कम्प्युटिङ स्रोत लेनदेन जस्ता सेवाहरू प्रवाह गरेर डिजिटल अर्थतन्त्रलाई बढावा दिइरहेको छ । यसले नवप्रवर्तनलाई इन्धन दिइरहेको छ ।’होहटपछिको अर्को गन्तव्य थियो, उलानकाब, जो चाइना डिप्लोमेसी एसोसियसनका अध्यक्ष वु हाङलाङको गृहनगर पनि थियो । यो इनर मंगोलियाको राजधानी होहटसँग जोडिएको अर्को जिल्ला हो । स्वच्छ, सफा मात्रै होइन, खाद्य सुरक्षाका दृष्टिले पनि पुरस्कृत भएको यो जिल्लालाई ‘राष्ट्रिय बगैंचा’ को उपाधि दिइएको छ । यसको अर्को उपनाम आलुको राजधानी पनि हो । दहीका लागि पनि उत्तिकै प्रख्यात भएकाले दहीको राजधानी पनि भनिँदो रहेछ, जो चिजका लागि प्रसिद्ध छ । त्यसको पछाडि राजधानी जोडिदिएर प्रचार गर्ने चिनियाँ शैली गज्जबकै लाग्यो ।यो सहरमा हामीले कृषिमा प्रविधिको उच्चतम प्रयोग के कसरी गरिएको रहेछ, त्यो हेरौं । त्यसका लागि पुगियो, सन् २०१२ मा स्थापना भएको चिसो सहनशील तरकारी केन्द्र । यो उलानकाबमा स्थापना भएको पहिलो तरकारी अनुसन्धान केन्द्र हो । यसका अध्यक्ष गुआन हुइमिङले भने, ‘हामी तरकारी खेतीलाई एआई नियन्त्रण प्रणालीको प्रयोग गर्छौं । विशेषगरी यसमा पानी प्रक्रियालाई स्वचालित गर्न सेन्सर र कम्प्युटर चिप्सहरूको प्रयोग गरिएको हुन्छ । सेन्सरहरूले बिरुवाहरूलाई कति पानी चाहिन्छ भनेर पत्ता लगाउँछन् र संकेत प्राप्त गरेपछि कम्प्युटरले स्वचालित रूपमा पाइपका भल्भहरू नियन्त्रण गर्छन् । सरल शब्दहरूमा भन्दा हामी यसलाई स्मार्ट पानी संरक्षण भन्छौं, जुन स्मार्ट कृषिको अंश पनि हो ।’त्यस्तै पर्यटनको विकास हेर्न उलानहाद ज्वालामुखी क्षेत्र पनि पुगियो । केही वर्षअघि चीनको छेन्दु जाँदा त्यहाँ भूकम्पबाट प्रभावित पूरै गाउँलाई म्युजियम बनाएर कसरी प्रतिकूलता अवस्थालाई पनि अनुकूल बनाउन सकिन्छ भनेर चिनियाँले गरेको प्रयोग देखेको थिएँ । यहाँ पनि ज्वालामुखी क्षेत्रमा पर्यटन–विकासको त्यही मोडल अपनाएको देखियो, जहाँ दिनमै हजारौंको संख्यामा चिनियाँ पुग्दा रहेछन् । त्यसबाहेक पनि हामीले होहटमा जस्तै विभिन्न पर्यटकीय र सांस्कृतिक पार्क, उच्च प्रविधि विकास क्षेत्रहरूको भ्रमण गर्‍यौं ।जहाँ–जहाँ भ्रमण गरियो, आफ्ना कुरालाई प्रस्तुत गर्ने चिनियाँ शैली चाहिँ अनुकरणीय लाग्यो । आफ्ना कुराहरूलाई आकर्षण सोकेस गर्न चिनियाँहरू खप्पिस छन् । तपाईं चाहे म्युनियम पुग्नुस् वा कुनै व्यापारिक गृह ! त्यहाँ सम्बन्धित विषयको अर्काइभ गहिरोसँग गरिएको हुन्छ र त्यसलाई आकर्षक हिसाबले देखाइन्छ । जस्तो कि, चिप्सहरू बनाउने आलु कम्पनी साइडु पुग्दा त्यस्तै अनुभव भयो । त्यहाँ चिप्सका प्याकेटहरू बन्दै त थिए नै, सँगै थियो– आलुको इतिहास । चिनियाँहरूले कहिलेदेखि र कस्ता आलुहरू चीन भित्र्याए ? विश्वमा आलु कहाँ–कहाँ कस्तो–कस्तो पाइन्छ ? कसले कति उत्पादन गर्छ ? आदि इत्यादि विषय समावेश गरेर आलु म्युजियम नै बनाएका रहेछन् ।पाँचदिने इनर मंगोलिया भ्रमणका यस्ता थुप्रै झाँकी मनमा लिएर फर्कंदै गर्दा मैले उलानकाबमा बाल्यकाल बिताएर अहिले चिनियाँ सरकारको उच्च पदस्थ बनेका वु हाङलाङलाई सोधें, ‘तपार्इं चाहिँ इनर मंगोलियाको यो समृद्धिलाई कसरी हेर्नुहुन्छ त ?’ उनले संक्षिप्तमा भने, ‘म १९ वर्षसम्म यही सहर बसेको हुँ । मेरो घर अहिले जहाँ छ, त्यहाँ खेतबारी थियो र अहिले जे जति प्रगति यो सहरले गरेको छ, त्यो देख्दा आज पनि म आश्चर्यचकित हुन्छु । आफ्नो जीवनकालमै सहरले गरेको यो समृद्धि देखेर म गद्गद् छु ।’"
‘श्रीमतीभन्दा नजिकको साथी अर्को नहुने रैछ’,"गणेश रसिक (२००४–२०८२) त्यस्ता स्रष्टा हुन्, जसलाई साहित्यप्रेमीले जति मन पराउँछन्, संगीतका पारखीले पनि त्यति नै मनमा राख्दै आएका छन् । पाठक र श्रोतामाझ उत्तिकै रुचाइने स्रष्टा नेपालमा अरू सायदै होलान् । भोजपुरमा जन्मेका रसिक काठमाडौँ र इलामतिर बाँडिइरहे, अन्त्यमा काठमाडौँ खाल्डोलाई नै मुकाम बनाए ।जताजता पुगे पनि उनले साहित्य र संगीत सिर्जन–कर्मलाई चाहिँ कहिल्यै सुस्ताउन दिएनन् । दुइटै विधामा निरन्तर समान रूपले औँला चलाइरहे । रसिकले बुवाआमा मात्र होइन, छोरा र तीन जना भाइको असमयको वियोग भोग्नुपरेको थियो । उनी एक किसिमले वियोगान्त सम्बन्धहरूको पहाडले थिचिएका थिए । उनको लेखन र गायनमा त्यो वेदना भोजपुरे टेम्के डाँडाको उचाइ र पिखुवा खोलाको कलकल अनि इलामेली चियाबारीको हरियालीकै तहमा अनुभव गर्न सकिन्छ । उनै रसिकलाई अलि फरक कोणबाट बुझ्न सहायक हुन सक्ला भन्ने अपेक्षासाथ प्रस्तुत छ, उनको मृत्युभन्दा केही महिनाअघि पारस नेपालले गरेको अन्तर्वार्ताको सम्पादित अंश :दाजुको अहिलेसम्मको अनुभवमा जीवन भनेको के रहेछ ?जीवन भनेको सपना रैछ । जति सपना देखिन्छ, त्यतिन्जेल बाँचिन्छ, जीवन रहन्छ । जुन दिन सपना देख्न छोड्छ मान्छेले, त्यस दिन जीवन सकिन्छ । निश्चित समयभित्र मान्छेले गर्ने व्यवहार र अनुभव, भोग्ने भोगाइ, उतार–चढाव, सुखदुःख, हाँसोखुसी, समाजमा गर्ने योगदान — त्यसमा कति कुराहरू आफ्ना प्रतिकूल पनि हुन्छन् — सबै जीवन । सपनाले गर्दा नै हामी चलायमान हुन्छौँ ।तपाईंले कत्तिको सपना देख्ने गर्नुभएको छ ?सपना देखिराख्छु म । अझै केही काम गर्न सक्छु भन्ने लाग्छ । मलाई थाहा छ, मैले केही गर्न सक्ने अवस्था छैन अहिले, तर सपनाहरू छन् । मैले एउटा संस्था खोलेको छु— गणेश रसिक फाउन्डेसन । तीन–चार वर्षदेखि त्यसले विभिन्न व्यक्ति र संस्थालाई पुरस्कृत गर्दै आएको छ । त्यसबाट कोशी प्रदेशको साहित्यिक अभिलेख निकालेको छु । त्यसकै माध्यमले अरू काम गर्ने मन छ । म फिक्कलमा लगभग ३० वर्ष बसेँ ।त्यहाँ सय जनाजति अट्ने थिएटर र संग्रहालय बनाउने, मेरा जति पनि पुरस्कार र सम्मानका प्रमाणपत्रहरू छन् त्यहीँ लगेर थन्क्याउने, लोकल स्रष्टाहरूका त्यस्ता प्रमाणपत्रहरू राख्न पनि एउटा कोठा उपलब्ध गराउने मेरो भित्री इच्छा छ । त्यो गर्न भ्याउँछु कि भ्याउँदिनँ, थाहा छैन मलाई । म बाँचेकै बेला त्यो गर्नुपर्ने हुन्छ । अहिले प्रदेश र केन्द्रले पनि त्यस्तो काममा सहयोग गर्ने भएकाले पैसाको खाँचो हुँदैन, त्यो परिकल्पना र सोचलाई साकार बनाउन दुई–चार जना खट्ने मान्छेचाहिँ चाहिन्छ ।अर्को, मलाई नोभल लेख्न मन छ । खास गरी यो बदलिँदो परिस्थितिमा युवा र पुरानो पुस्ताबीचको एउटा ग्याप, परिवारको ग्यापलाई लिएर । जस्तो, यो घरमा हामी तीन पुस्ता बस्छौँ । म ट्रेडिसनल टाइपको छु । बुहारीको एक किसिमको बिन्दास लाइफ छ । नातिनी बाह्रै घण्टा मोबाइलमा झुन्डिएकी हुन्छ । कहिलेकहिले आमा–छोरीको बीचमा द्वन्द्व चल्छ । अहिलेको पुस्तालाई आफूबाहेक अरूको मतलब हुँदैन रैछ । सम्बन्ध के हो, मतलबै छैन । म यस्तो नसक्ने हुँदा पनि नरनाता कसैले बोलाएको ठाउँमा जाने गर्छु, तर मपछि यो रिलेसन ब्रेक हुने देख्छु ।दुई–तीन वर्षदेखि मैले पत्रात्मक निबन्धहरू लेख्न थालेको छु, जसमा व्यक्तिगत सम्बन्धका कुराहरू राखेको छु ।सम्बन्ध भनेको के रहेछ त ?सम्बन्ध भनेको जीवनलाई सन्तुलनमा राख्ने उपाय रैछ । जीवन कतातिर बगेको छ, सम्बन्ध त्यही अनुसारको हुने रैछ । तर, समय र परिस्थितिअनुसार सम्बन्धहरू फरकफरक हुँदै जाँदा रैछन् । चाहेर पनि एकै किसिमको हुन नसक्ने रैछ । मेरा कैयौँ पुराना सम्बन्धहरू सब ब्रेक भएर गए । कति सम्बन्ध समयसँगै साँघुरिँदै जाँदा रैछन् ।सम्बन्धको मामिलामा म भाग्यमानी रहेँ । कुन अर्थमा भने, श्रीमती एकदम बुज्झकी पाएँ । उनले समझदारी नदेखाएको भए हाम्रो घरपरिवार उहिल्यै उजाडिइसक्थ्यो । मैले त्यस्ता गल्तीहरू गरेको थिएँ । घरबाहिरको सम्बन्धमा म इमानदार रहिनँ श्रीमतीसँग । यो कुरा उनलाई पनि थाहा थियो, तर घर भाँडिन दिइनन् उनले ।कलाकारको जिन्दगीमा केटीहरू आउँछन् भनेर मन बुझाउँदै लगिन् ।मैले त्यस्तो गल्ती नगर्नुपर्थ्यो, तर गरेँ । बारम्बार गरिराखेँ । धेरै केटीले मन पराउँथे, चिठी लेख्थे । मैले पनि के गर्न सक्थेँ र ? हामी लोग्नेमान्छेको कमजोरी । लोग्नेमान्छेमा आफ्नै किसिमको इगो हुन्छ । कति कुरामा श्रीमतीलाई हर्ट गरिराखेँ मैले । श्रीमतीलाई धेरै धोका दिएँ । यही पछुतोले पनि मलाई निकै गाह्रो भो, श्रीमती बितेको एक–डेढ वर्षसम्म । प्रायः हरेक रात सपनामा देखिराख्थेँ । हामी सँगै हुन्थ्यौँ, कतै जान आँटेका हुन्थ्यौँ, कतै खाना खाइराखेका हुन्थ्यौँ । तर बिस्तारै कमकम हुँदै गयो, अहिले पाँच–छ महिनै भो होला उनलाई सपनामा नदेखेको । एक–डेढ वर्षसम्म त उनको फोटो हेर्दा पनि रुन मन लाग्ने । (सुँकसुँकाउँदै र आँसु पुछ्दै) जीवनमा श्रीमतीभन्दा नजिकको साथी अर्को नहुने रैछ । उनी बितेको चार–पाँच वर्ष भो, अझै पाँच–सात वर्ष अरू बाँचिदिएको भए हुन्थ्यो भन्ने लाग्छ ।हामीबीच कति द्वन्द्व हुन्थ्यो, हाम्रा कति कुरा मिल्दैनथे, तर अन्तमा उनी मेरो कुरा मान्थिन् । मेरो मान राख्थिन् । उनी काठमाडौँबाट इलाम जानै चाहेकी थिइनन् । मेरो बाध्यताले मात्रै त्यता गएकी थिइन् । काठमाडौँको सिफलमा हाम्रो घर थियो, उनको नाममा । उनको माइतीले पनि दिएको थियो पैसा, त्यसमा थपथाप गरेर हामीले बनाएका थियौँ त्यो घर । परिस्थितिवश त्यो घर बेच्यौँ र मेरै करमा इलाममा जग्गा किन्यौँ, १३९ रोपनी । चिया खेती गरेर बस्ने भयौँ । तर पैसा छैन, बैँकबाट लोन लिएँ । चियाबाट सोचेजस्तो आम्दानी भएन । लोन तिर्न नसक्ने स्थिति भएपछि आधी जग्गा बेच्नुपर्ने भो । ५० रोपनीभन्दा तल जग्गा बेचेँ ।२०७६ सालतिर मलाई प्रोस्टेटमा क्यान्सर भेटियो, प्रोस्टेट बढेको पहिलेदेखि नै थियो । एकदमै गाह्रो हुन थालेपछि जँचाएँ, थर्ड स्टेजको क्यान्सर भइसकेको रैछ । अब निद्रा लाग्न छोडिगो । म त मरिहाल्छु, परिवार के गरी बाँच्ला भन्ने चिन्ता हुन थाल्यो । श्रीमती पहिलेदेखि नै फिजिकल्ली कमजोरी, त्यसमाथि उनलाई पनि क्यान्सर थियो । श्रीमती मभन्दा नौ वर्ष कान्छी, उनी मभन्दा धेरै बाँच्छिन् भन्ने लाग्यो अनि इलामको जग्गा बेचेर काठमाडौँमा एउटा घर बनाइदिने, ३०–४० लाख रुपैयाँ उनको नाममा राखिदिने विचार गरेँ । मलाई केही गरी तलमाथि भइहाल्यो भने पनि यति भएपछि उनी बाँच्न सक्छिन्, बुहारी र नातिनी छन् भन्ने लाग्यो । त्यसभन्दा अगाडि इलामको जग्गा बेच्ने कुरा उठ्दा हामीबीच जहिल्यै झगडा हुन्थ्यो । म नबेच्ने भन्ने, उनी बेच्नुपर्छ भन्ने । तर, यसपल्ट मैले नै बेच्ने कुरा गर्दा उनी छक्क परिन् । त्यस बेला मलाई १ करोड रुपैयाँ लोन थियो ।त्यत्रो ऋण चिया खेतीकै लागि मात्र लिनुभएको थियो ?होइन नि । जागिर थिएन । महिनाको ३०–४० हजार घरखर्च मात्रै थियो । थकाली ससुराली, थकालीहरूको समाज धेरै, बिहेबटुलो जानुपर्ने, यताउता गइराख्नुपर्ने । आफ्नो स्ट्यान्डर्डमा हिँड्नैपर्‍यो । लोन मात्र १ करोड, त्यसको ब्याज छुट्टै । आफ्नो आम्दानी छैन । त्यत्रो हुँदा पनि मेरी श्रीमतीले कहिल्यै गुनासो गरिनन् होउ । मलाई अपजस दिइनन् । सधैं मोरल सपोर्ट दिइराखिन् । अनि इलामको ३२ रोपनी जग्गा ३ करोड ३० लाखमा बेचेँ । घरअगाडिको साढे १० रोपनी जग्गा पनि बेचिदिएँ । फिक्कलमा घरवरिपरि साढे तीन रोपनी र मास्तिर १३–१४ रोपनी चियाबारीचाहिँ राखेँ । लोन तिरेर उब्रेको पैसाले बालकोटमा यो घर किनेँ श्रीमतीको नाममा, २ करोडमा । उनको नाममा २५ लाख रुपैयाँ पनि राखिदिएँ । तर, उनले त्यसको त्यति भोग गर्न पाइन् । गइहालिन् ।म केमा चाहिँ साह्रै खुसी छु भने, ‘ऋणमुक्त भइयो, मेरो नाममा घर छ, बैंक ब्यालेन्स छ’ भनेर श्रीमती ढुक्कले मर्न पाइन् । त्यो आत्मसन्तुष्टि पनि ठूलो कुरो हो ।अहिले म यसो विचार गर्छु, म पहिले मरेको भए श्रीमतीले धेरै दुःख पाउँथिन् ।किन र ?मेरा पो साथीभाइ धेरै छन्, श्रीमतीको त सर्कल सीमित थियो । उनका नरनाता, दिदीबहिनीहरू कति आइरहन सक्थे होलान् र ? महिना दिनमा एकपल्ट ? काम हुँदैनथ्यो, उनलाई कहीँ जानुपर्दा सहारा दिने मान्छे हुँदैनथ्यो । एउटा खुट्टा त्यति ठीक थिएन । मैले त उनलाई मान्छेलाई बोकाईबोकाई रारा तालसम्म पनि लिएर गएँ नि । तर पाथीभरा लान, उनको माइती गाउँ टुकुचे र मुक्तिनाथ लान सकिनँ । बुद्धिष्ट थिइन् उनी, लुम्बिनी लगेर बत्ती बाल्न लगाउँछु भन्ने थियो, यी तीनटा इच्छाचाहिँ मैले पूरा गर्न सकिनँ । श्रीमती नरहेपछि आफैँ गएँ पाथीभरा, अर्को मान्छेको ढाडमा बोकिएर । उनको नाममा पाती चढाएँ । अब मरिगइएन भने मुक्तिनाथ र लुम्बिनी जाने मन छ ।मृत्युलाई कसरी हेरिरहनुभएको छ ?मृत्युलाई सहज रूपमा लिइराखेको छु । विकल्प पनि छैन । जिन्दगी जिउन गाह्रो छ भन्थ्यौँ, तर थाहै नपाई सिद्धिने रैछ । एउटा कुरा, हामी जस्तो बिरामीलाई सरकारले इच्छामरणको अधिकार दिनुपर्छ, ताकि बिरामीले आफूलाई सजिलोसँग लान सकोस् । हामी बाँचिरहनु भनेको अस्पताललाई पैसा खुवाउनु मात्रै हो । बाँचुन्जेल पनि सुखसँग बाँचिँदैन । मलाई यस्तो पीडा हुन्छ कहिलेकहिले, मरिहाल्न पाए पनि हुने भन्ने लाग्छ । मलाई पैसाले यति समयसम्म बँचायो । त्यो पनि धेरै दिन छैन ।तर, मेरो लासलाई एकेडेमी–सेकेडेमीमा लगेर झिँगा भन्काएर नराखियोस् । योगेश वैद्यको पार्थिव शरीर संगीत नाट्य एकेडेमीमा लगेर राखे, उहाँकी छोरी बिचरा बुवाको मायाले पंखा हम्केर झिँगा धपाउँदै बसेकी छन्, छोरा पर बसेका छन्, बाह्र–पन्ध्र जना कलाकार भेला भएका छन्, कोही ‘सपना भुलाई सारा’ गीत गाउनुपर्छ भन्छन्, कोही के भन्छन्, त्यो लास जतिसक्दो चाँडो घाट पुर्‍याउनुपर्ने चिन्तै छैन कसैलाई । म मरेपछि त्यहाँ लगेर राखे भने मेरो हालत पनि त्यही त हो । त्यसैले, म मरेको डिक्लेयर हुनासाथ जति जना मान्छे आउँछन्, तिनैले घाटमा लगिदिऊन् । मरेपछि मेरो लागि त्यस्तो गाईजात्रा गर्नु पर्दैन ।म हिँड्दाहिँड्दै, बोल्दाबोल्दै, खाँदाखाँदै आनन्दले जान पाऊँ । मेरो वैराग्य होइन है फेरि यो । मैले भोग्नुपर्ने नियति नै हो, यथार्थ हो, सत्य हो ।"
ऊबेला काँ यसरी ‘चील’ हान्न पाइन्थ्यो र यार !,"काठमाडौँ — दूध चियालाई रोमान्टिसाइज गर्ने जेन–जीमै पर्ने भए पनि मलाई व्यक्तिगत रूपमा चिया त्यति मन पर्दैन । तर, पछिल्ला केही महिना पछाडि फर्केर हेर्दा दिनको ३–४ कप चिया त म खासै चिया मननपर्ने मान्छेले पनि खाइरहेको रहेछु । सायद मेरा लागि चियाको स्वादभन्दा पनि महत्त्वपूर्ण कुरा साथीहरूसँगको अपनत्व–भाव हो ।हुन त सँगै चिया खाँदै साथीहरूसँग गफ गर्ने चलन हाम्रो पुस्ताले ल्याएको हो भन्न मिल्दैन । अहिले पनि भक्तपुर र पाटनतिरका चिया पसलहरूमा जाने हो भने अघिल्लो पुस्ताका पुरुषहरू चिया खाँदै देशको राजनीति कसरी सुधार्ने भन्नेबारे गम्भीर गफ गरिराखेको भेटिन्छ । तर, झम्सिखेल र बानेश्वरतिरका चिया पसलहरूलाई ‘कुल’ बनाउने काम भने हाम्रो पुस्ताले नै गरेको हो । अहिलेको सहरिया संस्कृतिको एउटा ठूलो हिस्सा बेलुकी चिया पसलमा साथीहरूसँग चिया खाँदै गफिनु हो । तर, हामीलाई भने बालेनको फेसबुकमा के स्टेटस आयो भन्नेबाहेक राजनीतिसँग खासै केही सरोकार छैन ।हाम्रो गफ फरक हुन्छ । हामी आफ्ना सपना, भविष्य र सम्भावनाहरू बारे कुरा गर्छौं । हाम्रो गफको एउटा मुख्य विषय हो– आफ्नो आइडेन्टिटी क्राइसिस । हाम्रो पुस्तालाई पुँजीवादले लगभग सबै तर्फबाट छोपिसकेको छ । बुबा–आमालाई जस्तो जागिरको स्थिरताले हामीलाई लोभ्याउन सक्दैन । हामीलाई आर्थिक र व्यक्तिगत स्वतन्त्रता बढी प्यारो छ । चिया पसलमा चिया खाँदै गर्दा आफ्नै एउटा चिया पसल खोल्ने सपना सधैं मनमा आउँछ । कहिलेकाहीँ किन बेलैमा व्यापार–व्यवसाय नगरेको होला भनेर बुबा–आमालाई सराप्ने पनि गर्छौं । हरेक दिन ९–५ जागिर गरेर पाएको ३० हजार तलबले पसलमा चिया र चुरोटको बिल तिर्न पनि धौधौ पर्छ, अरू आवश्यकताका कुरा त परै छाडौं ।केही साथीहरू अन्टरप्रेनर भएर ७० लाखको बीवाईडी चढिरहेका छन्, केही बाली घुम्न गइसकेका छन् । अनि आफ्नो हालत हेर्दा महिनामा एक पटक साथीहरूले ‘कोरियन खाना खान जाऊँ न’ भने पनि पैसा पुग्छ कि पुग्दैन भनेर सोच्नुपर्ने अवस्था हुँदा ‘संसार छुटिसक्यो’ जस्तो लाग्नु वा ‘मैले जति सकिन्छ छिटो–छिटो धेरै पैसा कमाउनुपर्छ’ जस्तो महसुस हुनु स्वाभाविकै होला ।नढाँटीकन भन्नुपर्दा मलाई पहिलो पटक कोरियन खाना खान जाँदा अलिकति पनि मन परेको थिएन । अहिलेसम्म पनि त्यति मिठो लाग्दैन । तर, कहिलेकाहीं खान जानचाहिँ मन लाग्छ । क्लबिङ कल्चरप्रति पनि खासै आकर्षण छैन । राति १–२ बजेसम्म क्लबमा नाचिरहँदा ‘चुपचाप लागेर घरमै सुतेको भए हुन्थ्यो, के गर्न आको होला यति राति’ जस्तो महसुस हुन्छ । तर, साथीहरूले ‘जाम न’ भन्दा नाइँचाहिँ भन्दिनँ । अहिलेसम्म पोखरा तीन पटक पुगिसकेको छु, तर लेकसाइडका रेस्टुरेन्ट र पबहरूबाहेक धेरै ठाउँ घुमेको छैन । पोखरा मात्र होइन, चितवन, घान्द्रुक, कुरिनटार जहाँ गए पनि हाम्रो घुम्ने स्टाइल उस्तै छ । जति सकिन्छ सस्तोमा, तर स्विमिङ पुल भएको होटलमा बस्ने, बियर खाने, एस्थेटिक फोटो खिच्ने अनिफर्किने ! ट्रेकिङ जाँदा सुन्दर हिमाल आफ्नै आँखैअगाडि देख्दा पनि फोटो इन्स्टाग्रामको एस्थेटिकसँग मिल्ने गरी आयो भने मात्रै हिमाल हेर्दाको आनन्द अनुभूति हुन्छ । यसो सोच्दा कहिलेकाहीं लाग्छ, यही काठमाडौंमै घुमेर फोटो हाले भइहाल्यो नि, किन जानु यति टाढा ? तर त्यसो हुँदाहुँदै पनि पैसा भएको बेला जानचाहिँ मन लाग्छ ।यी कुराहरू मैले वा मेरो पुस्ताका साथीहरूले किन गर्छन् होला भनेर सोच्दा, सायद यो सबै आइडेन्टिटी क्राइसिसले सिर्जना गरेको खालीपन भरौं भन्ने प्रयास हो कि जस्तो लाग्छ । एक पटक पोखरा गएर फर्किंदा १५ दिन काम गरेर जम्मा गरेको पैसा एकैचोटि सकिन्छ । तर पनि लेकसाइडमा हातमा बियर बोकेर बगिरहेको डुंगा हेर्दा एकछिनका लागि भए पनि लाग्छ– ‘यार, लाइफ त हाम्रै हो ! बुवा–आमाको पालामा काँ यसरी चील हान्न पाइन्थ्यो र ?’ अनि त्यो क्षणको अनुभूति, यो ‘लाइफ त हाम्रो हो’ को भावलाई सामाजिक सञ्जालको भ्यालिडेसनले झन् गहिरो बनाइदिन्छ । आफ्नो प्रिभिलेज स्विकारेर यी कुराहरू लेख्दै गर्दा यो सहरिया संस्कृति बाहिर पनि एउटा छुट्टै जेन–जी सर्कल छ, जो मैले गरिरहेको संघर्षभन्दा एकदमै फरक खालको संघर्ष गरिरहेको छ भन्ने कुराको बोध पनि छ । तर, समावेशी हुनकै लागि त्यो पुस्तालाई यहाँ मिसाउन खोज्नु भनेको उनीहरूको भोगाइमाथि अन्याय गर्नु हो ।यो आइडेन्टिटी क्राइसिसको भावना व्यक्तिगत रूपमा मलाई सामाजिक सञ्जालले नै ट्रिगर गरिरहेजस्तो लाग्छ । सूचना र सञ्चारको प्रविधि यति छिटो विकास भयो कि हामीले त्यो सँगसँगै सूचनालाई कसरी प्रयोग गर्ने ? असंख्य डेटाबीच कसरी बाँच्ने ? भन्ने कुरा सिक्ने मौका नै पाएनौं । संसार यति सानो बनिसक्यो, सबैको जीवनका गतिविधिहरू मेरो स्क्रिनमै छन् । को के गर्दै छ ? कहाँ गइरहेको छ ? के खाइरहेको छ ? कोसँग प्रेममा छ ? सबै थाहा छ । तर, जब आफ्नै जीवनको हिसाब–किताब गर्न थाल्छु, के गर्दै छु भन्नेमा आफैं अन्योलमा पर्छु । सबै जना एक–अर्कालाई एउटै कुरा भनिरहेछन्– ‘तैंले त यति प्रगति गरिस् यार, मैले त केही गर्नै सकेको छैन !’ अस्ति सँगैको एउटा साथीले ‘मलाई त मिड–लाइफ क्राइसिस जस्तो भयो’ भन्यो । २३–२४ वर्षको उमेरमा कसैले यस्तो कुरा गर्दा ‘बकवास नगर् न’ भनेर मजाक उडाउनु नै स्वाभाविक प्रतिक्रिया हो । तर, कहिलेकाहीं मलाई पनि मिड–लाइफ क्राइसिस भएजस्तो महसुस हुन्छ । म जसको जीवन हेरेर क्राइसिसमा परेजस्तो अनुभूति गरिरहेको छु, उसलाई पनि मेरो जीवन हेर्दा त्यस्तै लाग्दो हो ।जीवनमा जतिसुकै दुःख चलिरहेको होस्, फेसबुकमा हालिएको फोटोको क्याप्सन भने ‘ह्याप्पिनेस इज द बेस्ट मेकअप यु क्यान वेअर’ नै हुन्छ । यति कुरा थाहा हुँदाहुँदै पनि हामी आफ्नो अवस्थालाई अरूसँग तुलना गर्न कहिल्यै छोड्दैनौं । सारा संसार एउटा सानो गाउँजस्तै भइसकेको छ । अब त हामी आफ्नो जीवनशैलीको मापन पनि हाम्रोभन्दा पूर्ण रूपमा फरक देशका फरक परिवेशमा हुर्किएका मानिसलाई हेरेर गर्न थालिसकेका छौँ । कहिलेकाहीं हामी नेपालमा स्टारबक्स छैन भनेर पनि दुःखी हुने गर्छौं । सूचनाको अत्यधिक भार, वास्तविक र भर्चुअल संसारबीचको धमिलोपनले हाम्रो पुस्तामा साझा मानसिक तनाव सिर्जना गरिरहेको छ ।हुन त जेन–जीलाई एउटा आरोप लागिरहन्छ, ‘आजकल त डिप्रेसन फेसन भइसक्यो ।’ हाम्रो पुस्तालाई भन्ने गरिन्छ– सानो कुरामा पनि अत्यधिक प्रतिक्रिया जनाउँछन्, केही कुरा पचाउन सक्दैनन्, पहिलेको जमानामा जस्तो सहनशीलता छैन । तर, म यो भनाइसँग सहमत छैन किनभने हाम्रो पुस्ताले सामना गर्नुपरेका परिस्थिति अघिल्ला पुस्ताको भन्दा धेरै फरक र जटिल छन् । आजको पुस्ताले एकै पटक धेरै चुनौती भोगिरहेको छ– आर्थिक अस्थिरता, जागिरको अनिश्चितता, अरूभन्दा केही फरक गर्नैपर्छ भन्ने निरन्तर दबाब, जलवायु संकट, सरकारप्रतिको निराशा अनि इन्टरनेटको कारण संसारभरका दुःखहरू आफूले बोकेको अनुभूति ! त्यसबाहेक व्यक्तिगत स्वतन्त्रता र पारिवारिक सुरक्षाबीचको द्वन्द्व, मानसिक स्वास्थ्यप्रतिको सचेतना र त्यसबारे खुलेर कुरा गर्न थालिएको वातावरणले पनि हामीभित्रको द्वन्द्वलाई अझ सतहमा ल्याएको छ ।पहिले जसरी मनको झोंक घरमा पोख्न पाइन्थ्यो, आज त्यो ठाउँ पनि छैन । अब न बच्चा पिटेर, न त चिच्याएरै तनाव कम गर्न पाइन्छ । त्यसैले हामी कमजोर होइनौं, हामीले मानसिक संघर्षलाई बुझ्ने र समाधान गर्ने नयाँ तरिका खोजिरहेका छौं । हामीले गरिरहेकै सामाजिक सञ्जालको प्रयोग पनि त्यो तरिकामध्ये एक होला । मानसिक स्वास्थ्यप्रतिको यो चेतनाले नै हामीलाई अघिल्लो पुस्ताभन्दा फरक र सायद अझ उन्नत बनाएको छ ।तर, मानसिक संघर्षबारे बोल्न थाल्नु नै सबै समस्याको समाधान होइन, बरु त्यसपछि आउने द्वन्द्वहरू अझ गहिरा हुन सक्छन् । हामी न त पूरै धार्मिक भएर ‘सबै कुरा भगवान्को हातमा छ’ भन्ने विश्वास गर्न सक्छौं, न त नास्तिक भएर ‘भगवान् केही होइन, जे गर्नुपर्छ आफैंले गर्नुपर्छ’ भन्ने साहस गर्न सकिरहेका छौं । आफ्नै प्राथमिकता के हो भन्ने कुरा पनि प्रस्ट थाहा छैन । २८ वर्षको उमेरमा ४० लाख खर्च गरेर बिहे गर्ने कि त्यो पैसाले विश्व घुम्ने ? भीडमा छुट्टै देखिनुपर्ने हो कि त्यही भीडसँग मिसिएर बस्न जान्नुपर्ने हो ? वरपर यति धेरै मानिस छन्, तर किन कहिलेकाहीँ एक्लो महसुस हुन्छ ? सफलताको ठ्याक्कै परिभाषा के हो हाम्रा लागि ? अनि त्यो ‘सफलता’ प्राप्त गर्न नसके सारा संसार साँच्चिकै छुटेर हामीभन्दा अगाडि जान्छ ? सायद यही प्रश्नसँग जुध्ने तरिका नजान्नाले नै हामी आइतबार बेलुकी बानेश्वरको चिया पसल र शुक्रबार राति ठमेलको पबबीच कतै अलमलिइरहेका छौं– आफ्नै जीवनको अस्तित्व खोज्दै ।यी सबै समस्याबीच एउटा राम्रो कुरा के भने हामी खुला रूपमा बोल्न थालेका छौं । चिया पसलहरू यही गफले भरिएका छन् । अघिल्लो पुस्ताभन्दा फरक हामी हाम्रो भावनात्मक संवेदनशीलता साथीहरूका अघि देखाउन डराउँदैनौं । हातमा बियरको बोतल बोकेरै भए पनि साथीहरूलाई दुःख सुनाउन नछोडौं, किनभने त्यो त सबैको साझा दुःख हो । गफैगफमा हल निस्किए राम्रो, ननिस्किए पनि मन त हलुका हुन्छनि ! चिया पसल होस् या ठमेलको पब वा इन्स्टाग्राम स्टोरी, चहलपहल त दि’राख्नुपर्छ । आखिर लाइफ त हाम्रो नै हो ! ऊबेला बुवा–आमाको पालामा काँ यसरी चील हान्न पाइन्थ्यो र यार ?"
कता हराए प्रेमपत्र ?,"त्यो एक समय थियो— धेरैको स्मृतिमा अझै ताजा हुनुपर्छ— जब गाउँहरूमा फोन थिएन, टेलिभिजन थिएन र पक्कै पनि इन्टरनेट थिएन । गाउँमा भर्खर–भर्खर विद्यालय जाने प्रचलनको आरम्भ हुन थालेको थियो । देशका ती शान्त कुनाहरूमा, जहाँ बिजुलीको नामोनिसान थिएन ।पिपलको बोटमुनि बसेर पढ्नुपर्थ्यो वा कतै भइहाल्यो भने विद्यालयका छानाहरू प्राय: फुस वा ढुंगाका हुन्थे । केटीहरू विरलै विद्यालय जान्थे र जो जान्थे तिनीहरू प्राय: कक्षाको पछाडि चुपचाप बस्थे, परिवार र परम्परा दुवैको निगरानीमा । त्यस्तो अवस्थामा प्रेममा पर्नु गाह्रो मात्रै थिएन— खतरनाक पनि थियो । अघोषित प्रतिबन्धजस्तो ! केटा र केटीबीच खुल्ला रूपमा वा सार्वजनिक रूपमा बोलचाल हुनुलाई अनुचित मानिन्थ्यो, यदि पूर्ण रूपमा निषेध भने गरिएको थिएन ।त्यो अभाव र मौनताको बाबजुद एउटा शक्तिशाली, अप्रत्याशित, सूक्ष्म र संवेदनशील पाठ्यक्रमको विकास भयो– प्रेम पत्रको अभ्यास, जसले प्रेमको जोखिमपूर्ण सञ्चार मात्रै गरेन, भर्खरै सिकेको साक्षरतालाई पनि नयाँ जीवन दियो । प्रेमले साक्षरताको बाटो खोज्यो । साक्षरताले प्रेमलाई बलियो माध्यम दियो ।मौनताको समयमा प्रेमत्यो संसारमा, हृदयसम्म पुग्ने कुनै छोटो बाटो थिएन । फोनहरू गाउँमा त के देशभित्रै आइसकेका थिएनन् । छापिएका किताबहरू अत्यन्त दुर्लभ थिए । हुनेका घरमा धार्मिक किताब वा पाठ्यपुस्तक हुन्थे, जो धेरै ढिलो गरी गाउँमा पुग्थे । रेडियोले सरकारी समाचार वा भक्ति गीतहरू गुन्गुनाउँथ्यो र अखबारको त कुनै नामोनिसान थिएन । काठमाडौं फर्केर कसैले ल्याएका ‘गोरखापत्र’ का केही पानाहरू यदाकदा भेटिन्थे । विद्यालयहरू साना कोठामा सीमित थिए, रटन्ते पढाइमा केन्द्रित ।शिक्षण–सिकाइ प्राय: शिक्षकले ब्लाकबोर्डमा बुझ्नै नसकिने अक्षरमा लेखेका पाठहरू सार्नमा सीमित थियो । भनेको के भने साक्षरता विस्तारका लागि जुन वातावरण चाहिन्छ, त्यो तयार भइसकेको थिएन । तैपनि, यी सीमितताहरूको बीचमा कतै, केही उल्लेखनीय भयो : केटाहरूले पत्र लेख्न थाले— प्रेमपत्र ।सातौं कक्षा पुग्दा/नपुग्दै वा त्योभन्दा पहिले नै मेरो कक्षाका केही केटाहरू मोहको रहस्यमय, रोमाञ्चक यात्रामा होमिन थालेको अनुभव हुन्थ्यो । तर, उनीहरू कसरी आफूले चाहेको केटीसँग कुरा गर्न सक्लान् ? यो त अत्यन्त जोखिमपूर्ण काम थियो । कम से कम उनीहरूसँग भर्खरै आर्जन गरेको एउटा सीप थियो– साक्षरता ।त्यसैले लेख्ने साहस गरे । काँपिरहेका हात र आशावादी हृदयका साथ, यी युवा लेखकहरूले आफ्नो जीवनका सबैभन्दा इमानदार, अनाडी, काव्यात्मक र भावनात्मक रूपमा चार्ज गरिएका पाठहरू रचना गर्न थाले । कहिलेकाहीँ, उनीहरूले एउटा पत्र सिध्याउन पूरै रात बिताउँथे । आफ्नो भावनाको तीव्रताले गर्दा सिध्याई नछोड्ने अठोट गरेका हुन्थे उनीहरूले । अभिभावकलाई लाग्दो हो– बच्चाहरू होमवर्क गर्दै छन् ।लुकेको साक्षरताको जन्मप्रेमपत्र लेख्नु केवल एक रोमान्टिक इसारा थिएन । यो साक्षरताको संसारभित्र एक गोप्य प्रवेश थियो । लेभ भिगोत्स्की जस्ता शिक्षाविद्हरूले अर्थपूर्ण सामाजिक अन्तर्क्रियामा सम्मिलित हुँदा सिकाइ गहन हुने विषयमा जोड दिएका छन् ।प्रेमपत्र लेख्ने प्रक्रिया– यद्यपि सुपरिवेक्षणविहीन र अनौपचारिक थियो– सिकाइ र सामाजिक अन्तर्क्रियाको रूप लियो । यसको पनि उद्देश्य, भावना, दर्शक र परिणाम स्पष्ट थिए । यो अनौपचारिक, तर प्रभावशाली सिकाइ वातावरणलाई शिक्षाशास्त्रीहरू प्राय: ‘अदृश्य पाठ्यक्रम’ भन्छन्— औपचारिक कक्षा बाहिर हुने एक अनौपचारिक शिक्षा । प्रत्येक शब्द महत्त्वपूर्ण थियो । प्रेमपत्रको हरेक शब्दमा अर्थ हुन्छ ।फिलिप ज्याक्सन भन्ने अमेरिकी शिक्षाशास्त्री तथा पाठ्यक्रमविद्ले सन् १९६८ मा कक्षाकोठाहरूको सूक्ष्म र लामो अध्ययन गरेर भनेका थिए– औपचारिक रूपमा शिक्षकले दिने पाठहरूका अतिरिक्त कक्षाकोठाभित्रका अनौपचारिक, अलिखित रूपमा विकसित हुने प्रचलित व्यवहार, आशा, प्रत्याशा, अघोषित नियम, सामाजिक सम्बन्ध आदि पनि सिकाइका अभिन्न अंग हुन् र यी कुराहरूलाई नकार्न सकिन्न । वास्तवमा कक्षाकोठाबाटै बालबालिकहरूले आज्ञाकारिता, घृणा, सदाचार, सामाजिक भेदभाव, माया–प्रेमजस्ता कुराहरू सिक्छन् । केटाकेटीहरू एक अर्काप्रति आकर्षित हुने प्रक्रिया पनि कक्षाकोठाभित्रको स्वाभाविक प्रक्रिया हो ।वास्तवमा प्रेमपत्र लेखन पाठ्य उत्पादनको एक महत्त्वपूर्ण माध्यम हो । धेरै देशहरूमा बालबालिकाहरूले लेखेका पाठ्यसामग्रीहरू शिक्षण–सिकाइमा प्रयोगमा ल्याउने गरिन्छ । आधुनिक ‘वयस्क शिक्षा’ र ‘पठन शिक्षण’ मा अध्ययन गर्नेहरूले सिकारुहरूद्वारा तयार पारिएका सामग्रीहरू शिक्षण–सिकाइमा प्रयोगमा ल्याउने कुरा कुनै नौलो भएन । यो अवधारणा लोकप्रिय र प्रभावकारी भए तापनि यी युवा प्रेमीहरूले सिर्जना गरेका पाठहरू पूर्णरूपमा फरक घटना हुन् ।प्रेमपत्र लेखन एक भूमिगत गतिविधि थियो, जुन शैक्षिक डिजाइनबाट नभई व्यक्तिगत चाहना र सामाजिक बाध्यताबाट जन्मिएको हुन्थ्यो । कथाका किताबहरू वा साहित्यमा पहुँच नभएको त्यस अवस्थामा, धेरै केटाहरूले लेखेको प्रेमपत्र पहिलो वास्तविक ‘पाठ’ बन्यो । र, यो सजिलो काम थिएन । स्नेह व्यक्त गर्न सही शब्दहरू खोज्न भावनात्मक साहस मात्र होइन, भाषामाथि पनि पकड आवश्यक थियो । हिज्जे महत्त्वपूर्ण भयो, व्याकरणको महत्त्व भयो र रूपकहरूको अर्थ भयो ।भाषा कक्षामा ध्यान दिन संघर्ष गर्ने केटाहरूले अब एउटै अनुच्छेद संशोधन गर्न घण्टौं बिताउँथे । कागज त्यतिबेला दुर्लभ र मूल्यवान् भएकाले, कुनै बेला यदि पत्रले अर्थ नदिएमा लेखेर फाल्ने विलासिता थिएन । लेखकहरूले ठूलो मानसिक तयारी गर्नुपर्थ्यो, सावधानीपूर्वक आफ्ना विचारहरूलाई एउटा सानो, बहुमूल्य कागजको टुक्रामा निचोर्नुअघि कलम चलाउने हिम्मत गर्थे । मनभित्रको अदृश्य भावनालाई शब्दमा उतार्नु सजिलो थिएन । त्यस्तो क्षमता राख्नेहरूलाई प्रकृति, नदी, ढुंगा, पहाड, देउता वा अरू कुनै पनि विषयमा कलम चलाउन औपचारिक अवसर दिइयो भने विद्यालयमा पाठ्यसामग्रीको सम्भवत: अभाव हुने थिएन ।प्रेमपत्रहरू कहिलेकाहीँ सहजै बुझ्न सकिने पाठ्य होइनन् । खासगरी बाहिरी व्यक्तिलाई प्रेमपत्रको पाठ्य पूर्ण रूपमा बुझ्न गाह्रो हुन्थ्यो । प्रेमी–प्रेमिकाहरूले प्रयोग गर्ने भाषा प्राय: समाजशास्त्री बासिल बर्नस्टाइनको सीमित कोडसँग मिल्दोजुल्दो हुन्छ । यस्तो भाषामा कुरा गर्दा धेरै कुरा खुलाएर भन्नुपर्दैन, किनभने उनीहरूबीचको साझा अनुभव, स्मृति र भावनाले नै अर्थ प्रकट गर्छ । एउटै नजर, कुनै विशेष उपनाम वा अधुरो वाक्य पनि उनीहरूका लागि निकै गहिरो अर्थ राख्न सक्छ । जस्तै— ‘उही ठाउँ, उही समय ?’, ‘तिमी फेरि त्यही कुरा...’, ‘सम्झन्छौ नि त्यो रात ?’— यी वाक्यहरू अरूलाई सामान्य लाग्न सक्छन्, तर प्रेमीहरूका लागि ती अत्यन्त अर्थपूर्ण हुन्छन् ।तर, प्रेमको भाषा केवल सीमित कोड होइन— यसमा भावनात्मक गहिराइ, रूपक, स्वनिर्मित शब्दहरू र निजी संकेतहरू पनि हुन्छन् । यसकारण, कतिपय भाषाविद्हरूले यसलाई आत्मीय कोड वा भावनात्मक कोड भनेर चिनाउने गर्छन्, जुन विश्वास र मायाभित्रको विशेष सम्बन्धले निर्माण भएको हुन्छ ।मैले माथि बासिल बर्नस्टाइनको कुरा उठान गरें । प्रेमपत्र र सीमित कोडबीचमा हुने थोरै सम्बन्ध दर्शाउन मात्रै । खासमा बर्नस्टाइनले सामाजिक वर्गअनुसार भाषा प्रयोगमा देखिने फरकलाई स्पष्ट पार्दै दुई प्रकारका भाषा कोड— सीमित र विस्तृत कोड— को अवधारणा दिएका छन् ।उनका अनुसार, कामदार वर्गले प्रयोग गर्ने भाषा सन्दर्भमा–आधारित, छोटो र अस्पष्ट हुन्छ । यसलाई सीमित कोड भनियो, जबकि मध्यम वर्गले प्रयोग गर्ने भाषा– विस्तृत कोड– स्पष्ट, औपचारिक र विस्तारित हुन्छ । विद्यालयले प्राय: औपचारिक भाषालाई मूल्य दिन्छ, जसले कामदार वर्गका बालबालिकालाई शैक्षिक असमानतामा पार्न सक्छ । बर्नस्टाइनले बेलायतको शिक्षा प्रणालीको अध्ययनपश्चात् यो कुरा उल्लेख गरेका हुन् ।नेपालका विद्यालय तह र विश्वविद्यालय तहका परीक्षाका उत्तरपुस्तिकामा प्रयोग भएका भाषाको अध्ययन गर्दा पनि विविधताहरू प्रशस्त पाइन्छ । नेपालको सन्दर्भमा बर्नस्टाइनको अवाधरणाबारे अध्ययन हुनु शैक्षिक–सामाजिक दृष्टिले उपयोगी हुने नै छ, तर मलाई के लागिरहेको छ भने प्रेमपत्र लेखनका माध्यमद्वारा व्यक्तिको सीमित कोड विस्तारित कोडतर्फ रूपान्तरण हुन्छ, जहाँ सरल, सन्दर्भ–आधारित अभिव्यक्तिबाट विकसित हुँदै गहन, भावनात्मक र परिष्कृत सञ्चार शैलीको विकास हुन्छ ।प्रेमपत्रको कुरा गर्दा त्यसबेला प्रेमपत्र लेख्नु भनेको लघु अनुसन्धान गर्नु सरह नै हो । प्रेमपत्र लेखकहरूले आफ्नै सानो खोजबिन गर्थे । उनीहरूले नेपाली वा हिन्दी गीतहरू ध्यानपूर्वक सुन्थे, नाटकीय फिल्मका संवादहरू सम्झन्थे, वयस्कहरूले प्रयोग गरेका काव्यात्मक पंक्तिहरू दोहोर्‍याउँथे र प्रकृतितर्फ पनि प्रेरणा खोज्थे— चराचुरुङ्गी र जनावरहरूबीच प्रेम कसरी प्रकट हुन्छ भनेर अवलोकन गर्थे । यी रूपकहरूले उनीहरूलाई आफ्ना चाहनाहरू वर्णन गर्न मद्दत गर्थे । यो प्रक्रियाले उनीहरूलाई केवल लेखक होइन, आफ्नै जीवनका विद्यार्थी–कविहरूमा रूपान्तरण गर्न मद्दत पुग्थ्यो ।र, जब शब्दहरू अपर्याप्त लाग्थे, उनीहरू प्रेरणाका अन्य स्रोतहरूतिर फर्कन्थे । अलि सम्पन्न परिवारका केटाहरू, जसको घरमा कुनै पुराना उपन्यास या फिल्मी म्यागेजिनहरू हुन्थे— उनीहरू ती सामग्री खोज्न लाग्थे । यस्ता उपन्यासहरू प्राय: अति नाटकीय र भावनात्मक हुन्थे, तर तिनमा मन चोर्ने वाक्यहरूको खजाना हुन्थ्यो ।कुनै केटाले कथाको सम्पूर्ण अर्थ नबुझ्ला, तर उसले कुनै यस्तो वाक्य सम्झन्थ्यो, जसले उसलाई छोएको हुन्थ्यो— जस्तै ‘जलिरहेको मुटु’ वा ‘गहिरा नदीझैं आँखाहरू’— र, त्यसलाई आफूले मन पराएको केटीलाई प्रभावित पार्न प्रयोग गर्थ्यो । प्राचीन समयदेखि नै नारीलाई फूलको कोमलता र चन्द्रमाको उज्यालोसँग तुलना गरिएको छ । यी उपमाहरूले नारीको सुन्दरता, रहस्य र आभा व्यक्त गर्छन् । ती उपमाहरू खोज्न र प्रयोग गर्न यी केटाहरू पनि चुक्दैनथे ।यो केवल नक्कल थिएन— यो रचनात्मक अनुकूलन थियो, अन्तरपाठ्य सिकाइको एक रूप । थाहै नपाई, केटाहरूले साहित्यिक प्रविधिहरू अभ्यास गरिरहेका थिए : कुनै एउटा सन्दर्भबाट भाषा उधारो लिने, परिमार्जन गर्ने र अर्कोमा संश्लेषण गर्ने । यी कार्यहरूले साक्षरताका विद्वान्हरूले भनेझैँ ‘रूपान्तरणकारी साक्षरता अभ्यासहरू’ भनेर चिनाउने कुरालाई प्रतिबिम्बित गर्छ, जहाँ सिक्नेहरूले आफूले नसिकी नहुने पाठहरूलाई दोहोर्‍याउँछन् र पुनर्मूल्यांकन गर्छन् ।साक्षरता : अभिव्यक्तिको आधारसाक्षरता भनेको पढ्न र लेख्न सक्ने क्षमता हो, तर यो त्यति मात्र होइन— यो बुझ्न, सम्प्रेषण गर्न र विचारहरू निर्माण गर्ने मार्ग पनि हो । जब कसैले पहिलो पटक साक्षरता सिक्छ, उसका शब्दहरू सरल, संकोचपूर्ण, तर कार्यमूलक हुन सक्छन् । समयसँगै, साक्षरता प्रवाहमा परिणत हुन्छ, जसले विचारहरूलाई अझ गहिरो र परिष्कृत बनाउँछ । नवसाक्षर किशोरहरूका लागि, प्रत्येक शब्द एक नयाँ खोज हो, प्रत्येक वाक्य सम्प्रेषणको मास्टरीतर्फ एक कदम हो । उनीहरूको लेखन सिधा, कच्चा र अपूर्ण हुन सक्छ— तर यसमा अभिव्यक्तिको रोमाञ्चकता हुन्छ ।साहित्यिकता : भाषाको कलासाहित्यिक लेखन भनेको केवल जानकारी दिने माध्यम होइन— यो सौन्दर्य, भावना, लय र गहिराइ खोज्ने प्रयास हो । यो भाषासँग खेल्छ ताकि प्रतीकात्मकता निर्माण गर्न, भावना उत्पन्न गर्न र सतहभन्दा पर रहेका सत्यहरू व्यक्त गर्न सकियोस् । साक्षरतालाई कलात्मक बनाएर साहित्यिकता सिर्जित हुन्छ । रोचक कुरा के छ भने नवसाक्षर लेखकहरूले अनायासै साहित्यिक सौन्दर्य सिर्जना गर्छन् ।उनीहरूका शब्दहरूले सरल र इमानदार, कवितात्मक गुण लिन सक्छन् । एउटा किशोरले लेख्न सक्छ : ‘तिमीसँग केही छ, जसलाई म वर्णन गर्न सक्दिन । तर, म प्रयास गर्छु ।’ यो साहित्यिक क्षण हो— साक्षरताबाट जन्मिएको । सोच, जसले भावनालाई समेट्छ र रूपकका लागि प्रयास गर्छ, जबकि लेखक आफैं लेखनको संरचना सिक्दै छ ।साक्षरताले साहित्यिक अभिव्यक्ति सम्भव बनाउँछ । सुरुमा अभिव्यक्त शब्दहरू, जतिसुकै हिच्किचाहट भरिएको किन नहोस्, कलात्मकतातर्फको पहिलो पाइलो हो । नवसाक्षर लेखकहरूको कच्चा, अनिश्चित आवाजले भावनालाई सिधै व्यक्त गर्छ, जसले शक्तिशाली साहित्यिक क्षणहरू जन्माउँछ ।गोप्य रूपमा पढ्ने केटीपक्कै पनि, पत्र प्राप्तकर्ता कक्षाकोठाको एउटा कुनामा दुई/चार जना केटीहरूको झुन्डमा बस्ने केटी नै हुन्थी । त्यो समयमा, धेरै कम केटीहरूले केटाहरूसँग कुराकानी सुरु गर्थे । सामाजिक नियमहरूले उनीहरूको आवाजलाई मौन पारेको हुन्थ्यो । तर, पत्र प्राप्त गर्नु फरक कुरा थियो । त्यो पत्र पढ्नु— गोप्य रूपमा, प्राय: अबेर रातमा, कहिलेकाहीँ ढुकढुकी बढेको हृदयका साथ— एक गहिरो अनुभव हुन्थ्यो ।यो चुपचाप, पढाइको एक पाठ पनि थियो । प्रेमपत्रका माध्यमद्वारा केटीहरूले पनि औपचारिक पाठ्य–पुस्तकहरूसँग कुनै सम्बन्ध नराखी साक्षरताका उन्नत र जटिल सीप सिकिरहेका थिए । यी पत्रहरूलाई सावधानीपूर्वक व्याख्या गर्नुपर्थ्यो ।पत्रका एकएक शब्दहरू केलाएर अर्थ्याउनु चानचुने कुरो थिएन । त्यसमा गम्भीरता छ वा चञ्चलता ? उधारो लिएका सस्ता रूपकहरू थिए वा इमानदार ? के उसले साँच्चै आफूले लेखेको कुराको अर्थ राखेको थियो ? कति कठिन– पढ्ने कार्य तहगत, भावनात्मक र व्याख्यात्मक बन्यो— समझदारी र भावनात्मक बुद्धि लुकेको पाठ्यक्रम ।महत्त्वपूर्ण कुरा, त्यो केटीले पत्र पढ्नु वा त्यसमा प्रतिक्रिया जनाउनु उसको जीवनमा स्वतन्त्र रूपमा केही सोच्ने वा निर्णय लिने एक दुर्लभ मौका थियो । जहाँ अरूले उसलाई जे गर भन्थे, त्यही नै गर्नुपर्थ्यो । यसअघि सायद उसले आफ्नै इच्छाले केही गरेकी थिइनँ, असाधारण र महत्त्वपूर्ण कुरा समेतमा आफ्नो अधिकार हुन्नथ्यो, जहाँ केटीहरूलाई मनको कुरा बोल्न वा चाहनाहरू व्यक्त गर्न विरलै प्रोत्साहन दिइन्थ्यो, प्रेमपत्रले उनीहरूलाई ऐना प्रदान गर्‍यो ।पहिलो पटक उनीहरूलाई कसैले ख्याल गर्‍यो, ध्यान दियो, चाह्यो भन्ने कुराको आभास भयो र प्राय: महत्त्वपूर्ण सामाजिक बाधाहरूका विरुद्धमा पनि, आत्म–चिन्तन र छनोटका लागि एक निजी ठाउँ प्रदान गर्‍यो । धेरैका लागि, यो पहिलो पटक थियो जब उनीहरूलाई अर्को व्यक्तिको कल्पनाले सीधा सम्बोधन गरेको थियो । अर्काको अधीनमा रहेको व्यक्ति पनि कल्पनाशीलतामा आफ्नो अधिकार सुरक्षित राख्छ ।केटीहरू कहिलेकाहीँ आफ्ना प्रतिक्रियाहरूमा बढी भावनात्मक रूपमा अभिव्यक्त हुन्थे । कोही तीक्ष्ण पर्यवेक्षक थिए, नाजुक रूपकहरू र हिन्दी शायरी (दोहा) पनि प्रयोग गरेर आफ्ना भावनाहरू व्यक्त गर्थे । कोहीले नम्रतापूर्वक प्रतिक्रिया दिएर सम्बन्धलाई प्रोत्साहन दिए ।अरूहरू तथापि, सामाजिक सिमाना र उनीहरूले सामना गर्ने भावनात्मक जोखिमहरूलाई प्रतिबिम्बित गर्ने कडा भाषा प्रयोग गर्दै कुराकानीलाई अचानक समाप्त गर्थे । तर, ती कार्यहरू पनि दृढता, छनोट र व्याख्यामा शक्तिशाली पाठहरू थिए । त्यो कार्यका लागि पनि साक्षरता र साहित्यिकता दुवैको साथ लिनु जरुरी थियो, जसबाट या त कथाको स्नेहपूर्ण अन्त्य होस् वा सावधानीपूर्वक यात्रा जारी रहोस् ।सन्देशवाहक : त्रिकोणको तेस्रो कुनात्यसपछि सन्देशवाहक थियो— तेस्रो र प्राय: बिर्सिएको, यो गोप्य शिक्षामा सहभागी । सामान्यतया भाइ–बहिनी, भतिजा–भतिजी, विश्वसनीय मित्र वा कक्षाको अलि सोझो केटा– सन्देशवाहकलाई अत्यन्त सावधानीपूर्वक छानिन्थ्यो । ऊ बफादार, विवेकी र पत्रलाई केटीको हातमा— वा कम्तीमा उसले भेट्टाउने ठाउँमा— पुर्‍याउन पर्याप्त साहसी हुनुपर्थ्यो ।कहिलेकाहीँ, प्रलोभन धेरै बलियो हुन्थ्यो । सन्देशवाहकले पत्र खोल्थ्यो, पढ्थ्यो र त्यसो गर्दा, यो अनपेक्षित कक्षाकोठाको अर्को लाभार्थी बन्थ्यो । उसले कठिन शब्दहरूमाथि दिमाग खियाउँथ्यो, रोमान्टिक अतिशयोक्तिमा हाँस्थ्यो र अर्को पटक के हुन्छ भनेर अनुमान गर्न पनि थाल्थ्यो । यो त्रिकोणमा— लेखक, पाठक, सन्देशवाहक— तीनै जनाले केही सिक्थे । प्रेमबारे मात्र होइन, भाषाबारे पनि ।यो घटना पाउलो फ्रेरेको ‘शब्द र संसार पढ्ने’ अवधारणासँग मेल खान्छ । फ्रेरे, एक ब्राजिलियन शिक्षाविद् र दार्शनिक, जो तर्क गर्थे कि साक्षरता कहिल्यै तटस्थ हुँदैन— यो वास्तविकताको व्याख्या गर्न, नयाँ सम्भावनाको कल्पना गर्न एक उपकरण हो । यी पत्रहरू त्यसैले केवल भावनात्मक दस्तावेज थिएन । तिनीहरू भावनात्मक अभिव्यक्ति र महिला साक्षरतालाई निरुत्साहित गर्ने संसारविरुद्ध प्रतिरोधका साना कार्यहरू थिए ।प्रयोग : नदेखिएको सिकाइको प्रमाणीकरणयी सैद्धान्तिक अन्तर्दृष्टिहरूलाई वास्तविक जीवनको अनुभवमा प्रमाणित गर्न मैले एक अनौपचारिक ‘प्रयोग’ गरें, ६० वर्ष धेरै अघि नाघेका व्यक्तिहरूको समूहसँग अन्तर्वार्ता लिएर । हुन त धेरै अघिको कुरा हो, तर कुरा गर्दै जाँदा थाहा भयो कि उनीहरू आफ्नो स्कुल–जीवनमा के घटना घट्यो भन्न सक्ने अवस्थामा थिए । तिनीहरूमध्ये आधाले प्रेमपत्र लेखनलाई साक्षरता वृद्धि गर्ने गतिविधिमा प्रयोग गरेको स्वीकार गरे, यसको गहिरो प्रभाव पुष्टि गर्दै ।यी सबै पुरुष थिए र उनीहरूले आफ्ना अनुभवबारे खुलेर कुरा गरे । दसमध्ये चार जनाले केटीहरूलाई प्रेमपत्र लेखेको कुरा धक मान्दै स्वीकार गरे, तीन जनाले कहिलेकाहीँ र दुई जनाले कहिल्यै गरेका थिएनन् । चाखलाग्दो कुरा, दसमध्ये एक जनाले सन्देशवाहकका रूपमा सेवा गरेका थिए र यसलाई ‘संसारको सबैभन्दा खतरनाक काम’ भनेर वर्णन गरे ।प्रेमपत्र लेखन अभ्यास गर्नेहरू अहिले कि त शिक्षक छन् वा सरकारी भूमिकामा काम गरिरहेका छन् । अन्तर्वार्ताका क्रममा, पत्र लेख्दा उनीहरूले आफूले प्राप्त गरेका साक्षरता सीपहरू बलियो बनाउन कसरी मद्दत गर्‍यो भनेर प्रतिबिम्बित गरे ।वर्तमान शैक्षिक अनुसन्धानले यसलाई समर्थन गर्छ : साक्षरतालाई सुदृढ गर्न नियमित अभ्यास आवश्यक छ । प्रेमपत्र लेखनले उनीहरूको हस्तलेखन सुधार गर्‍यो, शब्दावली विस्तार गर्‍यो र मुख्यत: आफूलाई मनमा लागेका कुराहरू अभिव्यक्त गर्ने, सूचनालाई संगठित गर्ने, थोरै शब्दमा धेरै कुरा भन्न सकिने उपाय खोज्ने खुबी सिकायो । सन्देशवाहकले पनि– आफू स्वयं लेखक नभए पनि– लाभ उठायो । आफूले बोकेका पत्रहरू पढेर उसले पनि नयाँ शब्दहरू, विचारहरू र भावनाहरूसँग परिचित हुने मौका पायो ।प्रेम र भाषाको विज्ञानसंज्ञानात्मक न्युरोसाइन्सले बढ्दो रूपमा देखाएको छ कि भावनाले स्मृति र प्रेरणा बढाउँछ । जब कुनै कार्य भावनात्मक रूपमा चार्ज हुन्छ, मस्तिष्कले डोपामाइन र अक्सिटोसिन, प्रोत्साहन, भावनात्मकता र ध्यानसँग सम्बन्धित रसायनहरू छोड्छ । व्यावहारिक रूपमा भन्नुपर्दा, यसको अर्थ आफूले ख्याल गर्ने व्यक्तिलाई लेख्ने केटाले आफूले लेखेको कुरामा ध्यान केन्द्रित गर्ने, संशोधन गर्ने र सम्झने सम्भावना बढी हुन्छ । यसरी प्रेमपत्र साक्षरताका लागि एक न्युरोलोजिकल इन्जिन बन्छ ।यस प्रकारको अनुभवलाई साक्षरता अनुसन्धानकर्ताहरू ‘भावात्मक साक्षरता’ भनेर व्याख्या गर्छन्— अर्थात् भावात्मक संलग्नता भाषा विकासको एक ‘साइड इफेक्ट’ मात्रै नभई एक चालक हो । आधुनिक कक्षाकोठाहरूले प्राय: यो महत्त्वपूर्ण तत्त्वलाई छुटाउँछन्, बरु भावनाहीन लेखनका रूपहरूमा केन्द्रित हुन्छन् । भावनाको माध्यमद्वारा, यी प्रेमपत्रहरूले यति शक्तिशाली रूप देखाएझैँ, अनिच्छुक सिक्नेहरूलाई भावुक लेखकहरूमा रूपान्तरण गर्न सकिन्छ । वास्तविक भावनात्मक संलग्नता सिकाइको सबैभन्दा प्रभावकारी चालक हो ।धेरै उद्देश्यको पाठयी पत्रहरू केवल स्नेहको अभिव्यक्ति थिएनन् । तिनीहरू पहिचानको वार्तालाप पनि थिए । एक केटीलाई प्रभावित पार्ने प्रयासमा, एक केटाले आफ्ना विभिन्न संस्करणहरू अन्वेषण गर्थ्यो: कवि, सज्जन, दार्शनिक बन्ने सपना देख्ने । उसले संशोधन गर्न, आत्म–सम्पादन गर्न र अर्को व्यक्तिको विचार र भावनाहरूको कल्पना गर्न सिक्न सक्थ्यो । यो प्रक्रियाले उसको श्रोता वा पाठकप्रतिको जागरुकतालाई तिखार्‍यो, जसले गर्दा उसले आफ्ना शब्दहरू आफूले पुग्न खोजेकी केटीले कसरी प्राप्त गर्नेछन् र बुझ्नेछन् भनेर विचार गर्न प्रेरित गर्‍यो ।उसले जोखिम उठाउन पनि सिक्यो । पठाइएको हरेक पत्र एक जुवा थियो । के उनले पढ्नेछिन् ? के उनी मुस्कुराउनेछिन् ? च्यात्नेछिन् ? कसैलाई बताउनेछिन् ? भावनात्मक जोखिमहरूले लेख्ने कार्यलाई अत्यन्त अर्थपूर्ण बनायो— कुनै पनि विद्यालयको गृहकार्यभन्दा बढी ।र केटीका लागि, पत्र पढ्नु आफैंलाई फरक ढंगले हेर्ने एक तरिका पनि थियो । जहाँ संसारले उसलाई कम शब्दहरू दिन्थ्यो । पत्रले उसलाई ध्यान, अर्थ र कहिलेकाहीँ, शक्तिको भावना दिन्थ्यो ।पर्खालविहीन कक्षाकोठायदि शिक्षाले सम्पूर्ण व्यक्तिलाई विकास गर्ने हो भने, यी प्रेमपत्र आदानप्रदानहरू एक प्रकारको वैकल्पिक पाठ्यक्रम थिए । तिनीहरूले युवाहरूलाई कसरी सञ्चार गर्ने, कसरी भावनात्मक जिम्मेवारी लिने र कसरी अर्को व्यक्तिको भित्री संसारको कल्पना गर्ने भनेर सिकाए । अझ महत्त्वपूर्ण कुरा, तिनीहरूले साक्षरतालाई जीवित अनुभवको रूपमा सिकाए ।जेम्स पल गी जस्ता नयाँ साक्षरता अध्ययनका विद्वान्हरू तर्क गर्छन् कि साक्षरता एउटा सीप मात्र होइन, तर सामाजिक अभ्यासहरूको संग्रह हो । फोन नभएको गाउँमा लेखिएको प्रेमपत्र विद्यालयको निबन्धजस्तै वैध साक्षरता घटना हो । वास्तवमा, यो बढी प्रभावकारी हुन सक्छ— किनभने यो बढी अर्थपूर्ण हुन्छ ।पत्रको भौतिकताले पनि महत्त्व राख्थ्यो । कागजको बनावट, मसीको रङको छनोट, पट्याइएका कुनाहरू— यी सबै विशेषताहरूले इन्द्रियहरूलाई संलग्न गराउँथे । यो मूर्त साक्षरता, हरेक चाउरी र हतारको लेखोटमा स्पष्ट, डिजिटल सञ्चारले नक्कल गर्न सक्दैन ।हामीले के गुमायौं ?आजको डिजिटल संसारमा सन्देश पुर्‍याउनु र प्राप्त गर्नु तत्काल र सहज छ (एक क्लिक टाढा) । कागजको आवश्यकता छैन, पर्खाइ छैन, अनुष्ठान छैन । तर, सुविधा प्राप्त गर्दा हामीले सायद गहिराइ गुमायौं । प्रेमपत्रले हामीलाई रोकिन, प्रतिबिम्बित गर्न, कलात्मक बन्न प्रेरित गर्थ्यो । यसले हामीलाई सिकाएको थियो कि लेखन भक्तिपूर्ण कार्य हो । आजको जमानामा भाषा ‘डिस्पोजेबल’ छ । ‘आई लभ यु’ टाइप गर्न दुई सेकेन्ड लाग्छ र लगभग कुनै विचार लाग्दैन ।यसबाहेक, आजको डिजिटल साक्षरतामा प्राय: भावनात्मक गम्भीरताको कमी हुन्छ । इमोजीले रूपकको ठाउँ लिन्छ । लाइकले पत्रको ठाउँ लिन्छ । भावनात्मक रूपमा लगानी गरिएको सञ्चारमार्फत हुने सिकाइ अब बिट्स र पिक्सेलमा छरिएको छ, प्राय: सूक्ष्मताविहीन । यसको अर्थ आधुनिक प्रेममा अर्थको कमी छ भन्नु होइन । तर, पुरानो तरिकामा के प्राप्त भयो— र के पुन: प्राप्त गर्न लायक हुन सक्छ— सम्झनु महत्त्वपूर्ण छ । साक्षरताविद्हरू के भन्छन् भने अबको डिजिटल संसारमा साक्षरताको परिभाषासमेत फेर्नु जरुरी भइसक्यो ।निष्कर्ष : प्रेमको रूपमा साक्षरता, मुक्तिको रूपमा साक्षरताफोन नभएका दिनहरूमा प्रेमपत्र लेख्ने र पढ्नेहरू केवल प्रेमीहरू थिएनन् । तिनीहरू आकस्मिक कविहरू, गोप्य सिक्नेहरू र भाषाको एक शान्त क्रान्तिका सहभागीहरू थिए । औपचारिक स्रोतहरूको अभावमा— फोन थिएन, कथाका किताबहरू थिएनन्, अनुमति थिएन— उनीहरूले भावना, रूप र अभिव्यक्तिको एक भूमिगत विद्यालय निर्माण गरे ।प्रेमपत्र, एक विश्वसनीय सन्देशवाहकको हातबाट पास हुँदै, रोमान्स र शिक्षा दुवैको माध्यम बन्यो । यसले युवाहरूलाई कसरी महसुस गर्ने मात्र होइन, आफूले के महसुस गरेका छन् भन्ने कुरा कसरी व्यक्त गर्ने भन्ने पनि सिकायो । र, त्यो नाजुक, पट्याइएको कागजको टुक्रामा, उनीहरूले शब्दहरूको जादू— र, थाहै नपाई, साक्षरताको शक्ति— पत्ता लगाए ।आज शिक्षाविद्हरू र समाजहरूले साक्षरतालाई कसरी राम्रोसँग पालनपोषण गर्ने भनेर चिन्तन गर्दा, यी पत्रहरूको कथाले हामीलाई सम्झाउँछ : सबैभन्दा राम्रो सिकाइ तब हुन्छ, जब यो वास्तविक जीवनमा आधारित हुन्छ, भावनाले भरिएको हुन्छ र मानिसहरूबीच साझा हुन्छ । मौनतामा पनि, गोप्य रूपमा पनि, युवा हृदयहरू सिकिरहेका थिए— र, प्रेममार्फत, उनीहरू संसारमा आफ्नो बाटो लेखिरहेका थिए ।"
ट्वाइलेट पेपरमा उपन्यास !,"कहिलेकाहीँ लेखकहरूसँगको भेट निकै नै रोचक र अप्रत्याशित हुने गर्छ । आफूलाई मनपर्ने लेखक आमने–सामने भेटिए त अहोभाग्य नै भयो । तर, कहिलेकाहीँ उनीहरूसँग भेट अप्रत्यक्ष पनि हुने गर्छ । कहिले कुनै पुस्तकालयमा, कहिले कुनै फुटनोटमा त कहिले कुनै किताबी पानामा पनि भेटिन्छन् लेखक । मैले पहिलोपल्ट नगुगी वा थियोंगोको नाम लेखक सञ्जीव उप्रेतीको ‘सिद्धान्तका कुरा’ मा पढें ।झन्डै १० वर्षअघि एमएको थेसिस लेख्नका लागि सामग्री खोज्दै थिएँ, त्यत्तिकैमा एक पंक्तिमा नगुगी वा थियोंगो देखें । म त्यहीँ अडिएँ । गुगल गरें, उनका किताबहरू देखें । अन्तत: उनको ‘अ ग्रेन अफ ह्विट’ मा थेसिस लेख्ने निधो गरें । यसरी नेपाली पुस्तकमै भएको थियो मेरो भेट नगुगीसँग ।पछि अन्य उपन्यास र संस्मरणहरू पढेपछि थाहा भयो नगुगी वा थियोंगो अफ्रिकी साहित्यका एक दिग्गज रहेछन् । अफ्रिकी साहित्यका योद्धाका रूपमा परिचित उनै नगुगी गत मे २८ मा ८७ वर्षको उमेरमा अस्ताए ।नगुगी वा थियोंगो सन् १९३८ मा केन्याको लिमुरुमा जन्मिएका थिए । उनी दोस्रो विश्वयुद्ध सुरु हुनुभन्दा केही समयअघि जन्मिएका थिए । उनका बुबा थियोंगो वा नडुकुले प्रथम विश्वयुद्धका प्रभाव प्रत्यक्ष भोगे । विश्वयुद्धमा सहभागी हुनुपर्छ भनेरै नडुकुले स्वास्थ्य जाँचका लागि जाँदा जडीबुटी चपाइरहन्थे ताकि शरीरको तापक्रम बढोस् ।बाल्यकालमा बुबाआमासँगको सम्बन्ध र तीतामीठा भोगाइ नगुगीले ‘ड्रिम्स इन अ टाइम अफ वार : अ चाइल्डहुड मेमोयर’ मा पोखेका छन्, ‘सयौं अफ्रिकी बेलायतविरुद्धको जर्मन इस्ट अफ्रिकी अभियानमा मारिए । मेरा बुबा पनि गएको भए त्यसैको सिकार हुन्थे होलान् । र, सायदै म जन्मिन्थें होला ।’बेलायती उपनिवेशवादविरुद्ध संघर्ष चर्कंदै जाँदा नगुगी उच्च शिक्षाका लागि युगान्डाको कम्पाला पुगे । उनले माकेरेरे विश्वविद्यालयबाट स्नातक तह सके । त्यस्तै लिड्स विश्वविद्यालयबाट स्नातकोत्तर गरे । उनले नैरोबी, नर्थवेस्टर्न, यल हुँदै क्यालिफोर्निया विश्वविद्यालयसम्म प्राध्यापन गरे ।केन्याली संस्कृति र ब्रिटिस उपनिवेशवादविरुद्धको केन्याली संघर्षकै सेरोफेरोमा उनले थुप्रै कृति लेखेका छन् । चर्चित उपन्यास ‘विप नट चाइल्ड’ मा केन्याली स्वतन्त्रताका लागि माउमाउ विद्रोहका दौरान एउटा गिकुयु परिवारले गरेको संघर्ष चित्रण गरिएको छ । यसलाई पूर्वी अफ्रिकी लेखकबाट अंग्रेजीमा लेखिएको पहिलो उपन्याससमेत मानिन्छ । त्यस्तै ‘रिभर विट्विन’ मा धार्मिक द्वन्द्वले बिछोडिएका प्रेमीका कथा छन् ।‘अ ग्रेन अफ ह्विट’ सन् १९६७ मा छापिएको नगुगीको तेस्रो उपन्यास हो । केन्या स्वतन्त्रताका लागि लडिरहेका बेला थबाई गाउँको परिवेशमा आधारित उपन्यास हो । एउटा गिकुयु गाउँ उहुरु (स्वतन्त्रता) उत्सवको तयारीमा हुन्छ । उपन्यासका घटनाक्रम जम्मा ४ दिनका भए पनि नगुगीले सन् १९५० र ६० को दशकका राजनीतिक र सामाजिक परिवेश समेटेका छन् ।उपन्यासको मुख्य पात्र किहिका काल्पनिक हो । तर, जोमो केन्याता भने वास्तविक पात्र हुन् । त्यस्तै माउ–माउ विद्रोह पनि वास्तविक नै हो । यथार्थ र कल्पना मिश्रित यस उपन्यासमा केन्याली पहिचान र सांस्कृतिक मूल्य मान्यता स्थापित गरिएको छ । केन्या १२ डिसेम्बर १९६३ मा बेलायती औपनिवेशिक शासनबाट स्वतन्त्र भएको थियो ।सन् १९८६ मा नगुगीले ‘अ ग्रेन अफ ह्विट’ को पुनर्लेखन गरे । २००२ को संस्करणमा साहित्यकार अब्दुलरजाक गुर्नाहले ‘इन्ट्रोडक्सन’ लेखेका छन् । तान्जानियामा जन्मेका उनै गुर्नाहले २०२१ को नोबेल साहित्य पुरस्कार पाए । ‘अ ग्रेन अफ ह्विट एउटा राजनीतिक आख्यान हो । यो राजनीतिक छ किनकि यसले एउटा यस्तो चेतनाको इतिहासको विकासक्रम देखाउँछ,’ गुर्नाह लेख्छन् ।जेल–जीवन र निर्वासनयुवा नगुगीका लागि जोमो केन्याता नायक थिए । गिकुयुहरूको भूमि अधिकारका लागि लडेका थिए । तर, स्वतन्त्रतापछि जब केन्याको प्रथम राष्ट्रपति बने, केन्याताले आफ्ना वाचा बिर्सिए । त्यसैले त सरकारको कडा आलोचना गर्दै नगुगीले सन् १९७७ मा ‘पेटल्स अफ ब्लड’ लेखे । तर, त्यसै साल अर्कै कृतिका कारण उनी जेल परे ।नगुगी वा मिरीसँगको सहकार्यमा लेखिएको ‘नगाहिका नदेन्दा’ (आई विल म्यारी, ह्वेन आई वान्ट) नाटक लेखेकै कारण दुवै जनालाई जेल हालियो । कामिरिथु एडुकेसनल एन्ड कल्चरल सेन्टरमा मञ्चित उक्त नाटकमा स्वतन्त्रतापछि पनि कायम औपनिवेशिक अवशेष र केन्याली जनताले पाइरहेको दु:ख देखाइएको थियो । सरकारले बन्द नगराउन्जेल निरन्तर ६ हप्ता मञ्चन भएको थियो त्यो नाटक । दुवैलाई डिसेम्बर १९७७ देखि डिसेम्बर १९७८ सम्म जेलमा राखिएको थियो । जेलबाट छुट्नेबित्तिकै दुवै जना निर्वासनमा गए, नगुगी वा मिरी जिम्बाब्वेतिर भागे ।नगुगी वा थियोंगो पहिले बेलायत अनि अमेरिकातिर लागे । उनीहरूलाई नैरोबीस्थित उच्च सुरक्षायुक्त कामिती जेलमा राखिएको थियो । पहिचानकै लागि लडेका नगुगीको जेलमा कुनै नाम थिएन । उनी चिनिन्थे केवल संख्याले । उनी आफ्नो जेल संस्मरण ‘रेस्लिङ विथ द डेविल : ए प्रिजन मेमोयर’ मा भन्छन्, ‘यहाँ मेरो कुनै नाम छैन ।फाइलको एउटा नम्बर मात्र त छ, के–६, ७७ ।’ हुन पनि आधुनिक शासन प्रणाली र कर्मचारीतन्त्रले नागरिकलाई संख्याले मात्र चिन्छ । चाहे त्यो नागरिकता नम्बर होस्, वा राहदानी । संख्या नै मान्छेको पहिचान बनाइएको छ । डब्लू एच अडेनले सन् १९४० मै यसै विषयवस्तुमा आधारित भएर ‘अननोन सिटिजन’ लेखेका थिए । उनको कविताको सार हो– आधुनिक राज्य व्यवस्था व्यक्तिको पहिचान उसको मानवता वा भावनात्मक जीवनबाट नभई आँकडा, रेकर्ड र सामाजिक अनुशासनबाट निर्धारण गर्छ ।नगुगीकै जेल जीवनतिर फर्कौं, उनले जेलमा ट्वाइलेट पेपरमा उपन्यास लेख्न थाले । नगुगीले गिकुयु भाषाको आफ्नो पहिलो उपन्यास ‘कैतानी मुथराबा–इनी’ (डेभिल अन द क्रस) लेखे । जेलमा गिकुयुमा लेख्दा शब्द नआएर दु:ख पाएको उनले ‘पेरिस रिभ्यु’ सँग २०२२ को एउटा अन्तर्वार्तामा सुनाएका छन् ।मार्क्स र एंगेल्सबाट प्रभावित नगुगी भूमिगत साहित्यिक आन्दोलन ‘डिसेम्बर ट्वेल्भ मुभमेन्ट’ (डीटीएम) मा सरिक भए । डीटीएम राज्यविरुद्धको एउटा बौद्धिक संघर्ष थियो, जसले सरकारविरोधी पर्चा र साहित्य छापेर देशभर बाँड्ने काम गर्‍यो । केन्याताको मृत्युपछि उपराष्ट्रपति ड्यानियल आराप मोई राष्ट्रपति बनेपछि छुटेका थिए नगुगीलगायतका राजनीतिक बन्दी । सुरुमा उदार देखिए पनि ड्यानियल पनि तानाशाही शैलीमै अघि बढे ।नगुगी १९८२ पछि २००४ मा मात्र केन्या फर्किएका थिए । त्यतिबेला मोईले राजीनामा दिइसकेका थिए । उनी ‘विजार्ड अफ द क्रो’ को विमोचनका लागि आएका थिए । केन्यामा भव्य स्वागत भयो उनको । तर, दुई हप्ताको बसाइमा उनले कहिल्यै नबिर्सने गरी चोट सहनुपर्‍यो । एउटा सशस्त्र समूहले उनीमाथि आक्रमण गर्‍यो । श्रीमतीमाथि त बलात्कार नै भयो । त्यो आक्रमणबारे उनी भन्छन्, ‘यो सामान्य लुटपाट होइन । पुरानै शासनको अवशेषबाट हामीलाई हतोत्साही पार्न घटाइएको घटना थियो ।’भाषिक पहिचानका लागि संघर्षभाषाबारे नगुगी अलि कडै छन् र त भन्छन्– गोली शारीरिक दासत्वको माध्यम हो भने भाषा आध्यात्मिक दासत्वको माध्यम । भाषिक दासत्व स्वीकार गर्न नचाहेकै कारण विश्वमा युद्ध नै भएका छन् । फ्रान्सेली साम्राज्यवादबाट अल्जेरियाको स्वतन्त्रता–आन्दोलन होस् वा पाकिस्तानबाट उर्दू लादिएपछि बंगलादेशको मुक्ति–संघर्ष, भाषिक पहिचानकै उपज हुन् ।साम्राज्यवादविरुद्धको लडाइँमा भाषिक एकता एउटा मजबुत साधनका रूपमा खडा भएको थियो । यसरी नै केन्यालीहरूले पनि स्वतन्त्रताका लागि अंग्रेजी भाषा मात्र नभई, शैक्षिक प्रणाली र चाडबाडसमेत बहिष्कार गर्न थाले । ह्यारी थुकु, मणिलाल देसाईहरूले केन्याली स्वतन्त्रता संग्राममा डटेर लडे ।भाषिक एकताले जस्तोसुकै लडाइँ पनि जित्न सकिनेमा नगुगीको पनि विश्वास थियो । साम्राज्यवादविरुद्धको लडाइँमा अफ्रिकीहरू एक हुनुपर्नेमा दृढ विश्वास थियो । उनी भन्थे– एकताबद्ध जनतालाई कहिल्यै हराउन सकिन्न ।नगुगी लेखनमा मात्र होइन, नाममै पनि अफ्रिका फर्किएका हुन् । सुरुमा जेम्स नगुगीका नामबाट उनका थुप्रै पुस्तक प्रकाशित छन् । सन् १९७७ मा पहिलोपल्ट नगुगी वा थियोंगोको नाममा प्रकाशित भएको पुस्तक हो ‘पेटल्स अफ ब्लड’ । यस उपन्यासमा शिक्षालाई मुक्तिको माध्यम मानिएको छैन । नगुगीको तर्क छ कि, ‘पढे लेखेका अभिजात वर्ग नै जनतासँग विश्वासघात गर्छन् ।’सन् १९८६–८७ मा प्रकाशित ‘डिकोलोनाइजिङ द माइन्ड : द पोलिटिक्स अफ ल्यांग्वेज इन अफ्रिकन लिटरेचर’ मा नगुगीको एउटा ‘स्टेटमेन्ट’ छ । जहाँ उनी भन्छन्, ‘पेटल्स अफ ब्लड’ पछि नाटक, उपन्यास र कथा लेखनमा अंग्रेजी भाषालाई मैले ‘अलबिदा’ भनें । तर यो पुस्तकचाहिँ मेरा सबैखाले लेखनबाट अंग्रेजीलाई ‘फेयरवेल’ हो । अबदेखि म गिकुयु वा स्वाहिलीमा लेख्नेछु ।’अंग्रेजी भाषामा लोकप्रिय भइसकेका नगुगी गिकुयुभाषीमा सीमित हुन्छन् भनेर धेरैले चिन्ता व्यक्त गरे । जेम्स करी संस्मरण ‘अफ्रिका राइट्स ब्याक’ मा लेख्छन् : नगुगी ती अफ्रिकी लेखकहरूमा पर्थे, जसले शब्दकै माध्यमबाट जीविका चलाउने प्रयास गरे । आफ्ना पाठकलाई केवल गिकुयुभाषीमा सीमित गर्नु व्यावसायिक दृष्टिकोणबाट आत्महत्या जस्तै प्रतीत हुन्थ्यो ।नगुगीको निधनको खबरको अर्को दिन म नाइजेरियाली लेखक एवं जर्जिया कलेज एन्ड स्टेट युनिभर्सिटीमा क्रिएटिभ राइटिङकी सहप्राध्यापक चिका उनिग्वेसँग भाषा र अफ्रिकी साहित्यबारे संवाद गरेको थिएँ । उनले नगुगी, अफ्रिकी साहित्य र स्थानीय भाषाबारे आफ्ना अनुभव सुनाइन् ।‘अंग्रेजी उपनिवेशित समाजका मानिसहरूका लागि एउटा बोझका रूपमा थोपरिएको भाषा हो । तर, हामीले त्यो बोझलाई शक्तिका रूपमा बदल्यौं । यो हाम्रो बोलीचालीको भाषा मात्र होइन, यसैमार्फत हामी बाँकी दुनियाँसँग संवाद गर्न पनि सक्छौं । अंग्रेजी हाम्रो ‘सौतेनी मातृभाषा’ हो र यसलाई हामीले हाम्रैअनुसार बदल्यौं ।’केन्याली लेखक केरी बाराकाले २ वर्षअघि क्यालिफोर्नियास्थित घरमा ३ दिन बसेर नगुगीसँग संवाद गरेका थिए । उक्त संवादका आधारमा बाराकाले ‘गार्जियन’ मा लामो आलेख लेखेका छन्, जसमा नगुगीलाई सोधिएको छ, ‘आजकल केन्याली अंग्रेजी वा नाइजेरियाली अंग्रेजी भनेर चर्चा हुने गरेको छ नि !’ नगुगीको जवाफ छ, ‘अंग्रेजी अफ्रिकी भाषा होइन । फ्रेन्च र स्पेनिस पनि होइनन् । केन्याली र नाइजेरियाली अंग्रेजी भन्नु बकवास हो । सामान्यीकृत असमान्यताको सटीक उदाहरण हो यो ।’सन् १९६४ मा ‘द अफ्रिकन राइटर एन्ड द इंग्लिस ल्यांग्वेज’ शीर्षकको मन्तव्यमा चिनुवा अचेबेले भनेका थिए, ‘के यो ठीक हो एक व्यक्ति मातृभाषा त्यागेर अरू कसैको भाषा अपनाउनु ? यो एउटा भयानक विश्वासघातजस्तो पनि लाग्छ । साथै अपराधबोध पनि हुन्छ । तर मसँग कुनै विकल्प थिए । मलाई यो भाषा दिइयो र म यो भाषा प्रयोग गर्न रुचाउँछु ।’तर, अचेबेको यही भनाइमा विरोधाभास देखिएको नगुगीको भनाइ छ । भाषाका बारेमा अचेबे र नगुगीबीच मतभेद भई नै राख्यो । नगुगी भन्थे, ‘मैले अचेबेलाई कहिल्यै पनि व्यक्तिगत रूपमा आक्रमण गरेको छैन । लेखकका रूपमा म उनलाई प्रशंसा गर्छु । तर, अफ्रिकी पात्रहरूले कसरी ‘पर्फेक्ट इंग्लिस’ बोल्न सक्छन् भन्ने त प्रश्न हो नि !’ आफूले आलोचना गरेकै कारण अचेबेले पुस्तकबाट आफ्नो उद्धरण हटाएको पनि नगुगीको आरोप छ ।उनिग्वे भने अचेबेकै मतमा सहमत छिन् । ‘जब म अंग्रेजीमा लेख्छु, अचेबेले एकपल्ट भनेझैं, म वास्तवमा ‘इग्बो भाषा’ को अंग्रेजीमा लेखिरहेको हुन्छ । मेरा वाक्य रचना, शब्द–चयन सबै इग्बोमै ढल्किएको हुन्छ । चिकोदिल्ली एमेलुमाडुको उपन्यास ‘ड्याजलिङ’ अंग्रेजीमा त लेखिएको हो तर त्यो अंग्रेजी इग्बो बोल्ने जोसुकै व्यक्तिलाई पनि इग्बोझैं लाग्छ,’ उनले लेखन–अनुभव सुनाइन् ।भविष्यमा आ–आफ्ना भाषामा लेख्ने भन्ने कुरामा नगुगीसँग उनी कहिल्यै पनि सहमत हुन सकिनन् । ‘नाइजेरियामा मात्र ३ सयभन्दा बढी भाषा छन् । हामीले यस्तो गर्न पनि सक्थ्यौं होला, तर उपनिवेशवादकै कारण भन्नुपर्छ पहिले नै हाम्रो देशका राम्रा विद्यालयहरूमा स्थानीय भाषालाई हतोत्साहित गरिएको छ । यसकारण कुनै व्यक्ति मज्जाले इग्बो बोल्न त सक्ला, तर त्यही स्तरमा उसले लेख्न सक्दैन,’ उनी भन्छिन् ।आफूहरूमाथि थोपरिएको भाषालाई आफूअनुसार नै ढालेर लेख्नु नै व्यावहारिक र क्रान्तिकारी तरिका हुने पनि उनिग्वेको मत छ । स्थानीय भाषालाई प्रवर्द्धन गर्ने कुरामा भावुक थिए नगुगी । र, उनका आफ्नै तर्क थिए । तर, उनिग्वे भने स्थानीय भाषामा प्रकाशन अत्यन्तै कठिन काम हो भन्छिन् ।‘प्रकाशनको पनि त्यस्तै समस्या छ । कहाँ छन् स्वदेशी भाषामा किताब छाप्न तयार प्रकाशक ? तपाईंलाई म नाइजेरियाकै उदाहरण दिन्छु, हाम्रोमा इग्बो अखबारसम्म छैन । इग्बोमा कसैले छाप्नै चाहन्नन् । उपनिवेशवादकै देन भन्नुपर्छ जो इग्बो पढ्छन्, उनीहरू आम रूपमा अंग्रेजी नै राम्रोसँग पढ्न सक्छन् । यस्तोमा कुन प्रकाशकले पर्याप्त पाठकको सुनिश्चित नभई किताब छाप्न चाहन्छ ।’त्यसो त सन् २०१८ मा नगुगीको गिकुयु भाषामा महाकाव्यात्मक पद्य कथा ‘केन्दा मुइयुरु : रुगानो वा गिकुयु ना मुम्बी’ प्रकाशित भयो । गिकुयु समुदायको लोककथा, मिथक र सांस्कृतिक कथा काव्यात्मक लयमा प्रस्तुत यो पुस्तक इस्ट अफ्रिकन एजुकेसनल पब्लिसर्सले छापेको हो । लागोसका कुनै पुस्तक पसलमा गिकुयु भाषाको यो पुस्तक नपाएको उनिग्वेको भनाइ छ । उनले सुनाइन्, ‘इस्ट अफ्रिकनले आफूलाई अफ्रिका सबैभन्दा ठूलो प्रकाशक दाबी गर्छ । तर, लागोसका कुनै बुकस्टोरमा मैले यो पुस्तक भेटिनँ ।’यही पुस्तक सन् २०२० मा पेन्गुइन र्‍यान्डम हाउस, यूकेबाट ‘द पर्फेक्ट नाइन : द इपिक अफ गिकुयु एन्ड मुम्बी’ नाममा अंग्रेजीमा छापियो । नगुगी आफैंले यसलाई अंग्रेजीमा अनुवाद गरेका थिए । २०२१ मा अन्तर्राष्ट्रिय बुकर पुरस्कारको ‘लङलिस्ट’ मा पनि पर्‍यो, अन्तर्राष्ट्रिय बजारमा राम्रै बिक्यो पनि । गिकुयुमा किताब नपाउने अवस्था छ तर अंग्रेजीमा राम्रै बिक्यो ।बिक्री र सफलताभन्दा पहिले पहिचानलाई प्राथमिकता दिए नगुगीले । उनिग्वेकै भनाइमा– नगुगी यसकारण स्थापित भए कि उनले आफ्नै सपनालाई पछ्याउने साहस गरे । नगुगीले केही वर्षअघि प्रकाशित पुस्तक ‘सेक्युर द बेस’ मा भनेका पनि छन्, ‘५० लाख जनसंख्या भएको डेनिस भाषा र ६० लाख गिकुयु भाषामा कति किताब लेखिएका छन् । डेनिसमा असंख्य छन् तर गिकुयुमा नगण्य । योरुबाभाषी झन्डै ४० लाख छन्, स्विडिस ९० लाख तर बौद्धिक उत्पादनमा आकाश–जमिन फरक छ ।’ राजनीतिक र आर्थिक क्षेत्रमा अफ्रिका ज्ञान–उत्पादनको ठाउँ भए पनि लेखकहरूले स्थानीय लेखकले नजरअन्दाज गरेकामा उनी गुनासो गर्छन् ।सधैं नोबेल–चर्चानोबेल पुरस्कार जितेपछि चर्चा हुनु त स्वाभाविक नै भयो । तर, नोबेल नपाई पनि हरेक वर्ष धेरैको चर्चा हुने गर्छ । तीमध्येका एक हुन केन्याली लेखक नगुगी वा थियोंगो । नगुगीले किन नोबेल पाएनन् भनेर पनि समीक्षकहरूका टिप्पणी प्रकाशित छन् । केहीको तर्क छ कि– नगुगीको राजनीतिक प्रतिबद्धताले कहिलेकाहीँ उनको लेखनलाई कमजोर बनाउँछ ।नाइजेरियाली समीक्षक अडवाले माजा–पियर्स भन्छन्, ‘गिकुयु भाषामा लेख्ने निर्णयले नगुगीले भारी मूल्य चुकाउनुपर्‍यो ।’ युगान्डाकी उपन्यासकार जेनिफर माकुम्बी त झन् नगुगीको लेखन प्रचारबाजीबाट माथि उठ्न नसकेको आरोप लगाउँछिन् । जसले जे भने पनि नगुगी अफ्रिकी साहित्यका महान् साधक हुन् । केरी बाराकाले भनेझैं उनले किन नोबेल पुरस्कार पाएनन् भन्ने कुरा स्विडिस एकेडेमीलाई मात्र थाहा छ ।६ दशकदेखि अनवरत लेखनमा सक्रिय नगुगीलाई केही वर्षदेखि भने रोगले गलाएको थियो । उनी बाहिरफेर त्यति हिँड्दैनथे । सन् १९९५ मै उनलाई प्रोस्टेट क्यान्सर भएको थियो । डाक्टरहरूले भनेका थिए– ३ महिनाभन्दा बढी बाँच्दैनौ । सन् २०१९ मा मुटुको बाइपास सर्जरी गर्नुपर्‍यो । त्यत्तिकैमा मिर्गौला पनि फेल भयो । हप्तामा तीनपटक डायलसिस गराउनुपर्थ्यो । त्यसैले केही वर्षदेखि उनी क्यालिफोर्नियास्थित घरमै स्वास्थ्यलाभ गरिरहेका थिए ।कसैलाई भेट्नु वा अन्तर्वार्ता दिनुपर्‍यो भने कि त घरमै बोलाउँथे कि टेलिफोनमा कुराकानी । घरबाटै सेमिनारहरूमा सहभागी हुन्थे । बेलायती औपनिवेशिक शासनकालदेखि नै केन्याली भूमि छाडेर यताउति गर्न बाध्य भए पनि उनको लेखाइमा केन्या र अफ्रिका कहिल्यै छुटेन । देश छाडे तर नगुगीको कलमले अफ्रिकी माटो छाडेन । अफ्रिकी आदिम कथालाई जीवन्त बनाएर बिदा भए उनी ।"
गोलोकमा डिभोर्स,"पत्रकार/कथाकार दिपक समीरको कथासङ्ग्रह ‘मुनामदनको डिभोर्स पार्टी’ मा स्वर्ग, नर्क, प्रेत, हत्या, मृत्यु र आत्मासँग जोडिएका कथाहरू छन् । यी कथाले पाठक–मस्तिष्कमा अत्यास जन्माउँछ ।पहिलो कथा ‘बलात्कारीलाई प्रेमपत्र’ मा चौध वर्षकी बालिका अर्चनामाथिको बलात्कारले पाठक–हृदय छेदन गर्छ । गरिबी, अभाव, गाउँको बसाइ, बुबा वैदेशिक रोजगारीमा, आमाको दुःख, अनि हुर्कंदै गरेकी कोपिला फक्रनै नपाई निमोठिएको भयानक कथा छ । बालिका अर्चना भन्छे– ‘मेरो बाल मस्तिष्कले आफूजस्तै निश्चल देख्यो, भरोसा गर्‍यो र अन्तिममा लुट्यो ।’ कथाले बालबच्चालाई कस्तो प्रलोभनमा फसाइन्छ भन्ने वर्णन गर्छ ।‘एक रात प्रेतसँग’ कथा स्वैरकल्पनामा आधारित छ । कथाले मोडलिङ गर्दै वेश्यावृत्तिमा लागेकी सियन हुर्किएको जीवन भन्छ । अल्पायुमै आत्महत्या गरेका, नदीमा हामफालेर, विष पिएर, गोली लागेर वा चक्कु प्रहारबाट हत्या भएका प्रेतात्मासँगको जम्काभेटले पाठकलाई रनथन्याउँछ ।अँध्यारो थिएटरभित्र भ्यालेन्टाइन र जुलियाको नाटक हेरेजस्तो अनुभूत गराउँछ– ‘नवराज विकको भ्यालेन्टाइन डे’ कथाले । जातीय छुवाछूतको सिकार भएको नवराज विकको अधुरो प्रेम–कहानीलाई अमर बनाएको छ कथाले । ‘हिउँको सिन्दूर’ कथाले सगरमाथा र हिउँसँग जुधेका विश्वविख्यात आरोहीको संघर्ष वाचन गर्छ । पासाङ र नाम्गेल हिउँमाथि प्रेमालाप गर्दै, रमाउँदै जान्छन् र हिउँभित्र विलय हुन्छन् ।‘हिटलरकी प्रेमिका’ कथामा विश्वयुद्घ, बन्दुक–बारुद, आचरण, प्रेम, भूमिगत जीवन, आत्महत्या छ । ‘मुनामदनको डिभोर्स पार्टी’ कथाले गोलोक अर्थात् स्वर्गमा ठूलो सम्मेलन गराएको छ । पृथ्वीलोकको बेथिति, विसंगति र सामाजिक सञ्जालको बढ्दो प्रयोगलाई कथाले खुलस्त पार्छ । स्वर्गमा पनि ‘युनिभर्सल डिभोर्स सर्भिस’ कार्यालय खोलेर वकिलले अर्थोपार्जन गरेको छ । स्वर्गमा मुना र मदनको सम्बन्धविच्छेद कार्य सम्पन्न गराउँछ– वकिलले ।‘ब्रो लाइटर छ ?’ कथा छ, जसमा सिंगापुरलाई समृद्घ बनाउने नेता ली क्वान युलाई एउटा ट्याक्सी ड्राइभरले काठमाडौंको कुनाकुना घुमाउँछ । कथाले यहाँका भ्रष्ट नेतालाई झापड हान्छ । ‘मैना’ कथाले १५ वर्षकी मैना सुनारको बलात्कार, हत्या र न्याय नपाएको शृंखला सुनाउँछ । त्यस्ता हत्यारालाई यमराजले भकभक उम्लिरहेको तेलकुण्डमा डुबाओस्, शरीरभरि स्याउँस्याउँती किरा परोस् भन्छन् कथाकार ।‘उजेली तिमीलाई के ल्याइदिऊँ ?’ आकर्षक उपहारको पर्खाइमा बेसेकी श्रीमतीको कथा हो । उजेली र नुरुमान समय र परिस्थिति, गरिबी र अभावका कारण परिवारबाट टाढिन्छन् । नुरुमान सोध्छ, ‘उजेली तिमीलाई के ल्याइदिऊँ ?’ तर, श्रीमान् पार्थिव शरीर भएर बन्द बाकसमा आउँछन् । कथाले वैदेशिक रोजगारीको पीडा वर्णन गर्छ ।‘किरा परेको गिदी’ स्वर्गको विज्ञान प्रयोगशालामा गिदी परीक्षण गर्दा किरा भेटिएपछि पृथ्वीलोकको मानवमा दया, करुणा, धर्म हराउँदै गएको कथा हो ।कथाहरू स्वैरकाल्पनिक भए पनि ती इतिहासबाट प्रभावित छन् । इतिहास रचेका पात्रहरूको नाम, काम, जीवन समेटिएका कथाहरूले समाजको दर्पण देखाउँछ । ‘मुनामदनको डिभोर्स पार्टी’ भित्रका कथाहरू अलौकिक, रहस्यमय, सन्देशमूलक र पठनीय छन् ।"
प्रतिरोधको सिलिदुङ,"सिली’ भनेको साकेलामा नाचिने सांस्कृतिक नृत्य भइहाल्यो । किराँत राई भाषामा दुङको अर्थ हुन्छ– समय/युग । ‘सिलिदुङ’ अर्थात् साकेलाको युग । मुन्दुममा वर्णित उँधौली र उँभौलीको याम । एउटा सांस्कृतिक चैतन्यको समय ।कवि गिलु रातोसको कवितासंग्रह ‘सिलिदुङ’ मा त्यही समयको सौन्दर्य र अविव्यञ्जना लेखिएको छ ।४५ कविता भएको संग्रहमा चार खण्ड छन्– प्रतिरोध, मिथक र अस्तित्व, चुलो र गौनसे दाइ । चौथो खण्डमा ‘देब्रे हातको पेचुरी’ शीर्षकको एउटै मात्र कविता छ, जुन कवि–चित्रकार अर्जुन खालिङमाथि लेखिएको छ । अन्य कविता भने सांस्कृतिक चिन्तनले ओतप्रोत छन् । ती कविता पढ्दा सहजै अनुमान लगाउन सकिन्छ– कवि रातोसले सांस्कृतिक प्रतिरोधका माध्यमबाट एउटा बेग्लै वैचारिकीको निर्माण गर्न खोजेका छन् ।दोस्रो र तेस्रो खण्डका अधिकांश कवितामा कविले किराँत–राई जातिको मिथक र सांस्कृतिक सौन्दर्यको पाटो उजागर गरेका छन् । फरक सभ्यताको इतिहास बोकेको मुन्दुमी पात्र, स्थान र परिवेशका माध्यमबाट समानता र सहिष्णुताको युनिभर्सल कथा भन्न खोज्नु कविको उद्देश्य हो । कथा भन्दै गर्दा कतै चर्को सुनिन्छ त कतै नरम ! कवि कतै पुर्खा सम्झेर नोस्टाल्जिक हुन्छन् त कतै मेलाङ्कोलिक । स्थानीयता, मुन्दुमी बिम्ब र उपमाले सिँगारिएका कविता पढ्दा बेग्लै स्वाद पाइन्छ ।उनका कवितामा मिलन–बिछोड, दु:ख–सुख, हाँसो–आँसु र उहापोहजस्ता सस्ता भावना मात्रै छैनन् बरु सांस्कृतिक, आर्थिक, सामाजिक र राजनीतिक पक्षले प्रेममा ल्याउने संकट र समस्याको चिरफार पनि गरिएको छ । ती कवितामा वर्गीय असमानताको कुरूप यथार्थ पनि छ, परिवर्तनको सपना पनि ।पुरातन सोचबाट निर्देशित शासन व्यवस्था र सामाजिक संरचना रहिन्जेल विभेद, शोषण र असमानता विद्यमान रहिरहन्छ । विभेद र असमानता टड्कारो रहिन्जेल प्रतिरोध जारी रहन्छ । पहिलो खण्डको प्रायः कवितामा शासक र सत्ताविरुद्ध छेडिएको त्यही प्रतिरोधी आवाज मुखरित भएको छ ।उनको कवितामा सशक्त रूपमा आएको अर्को विषय हो– ‘जनयुद्ध’ । ती कवितामा योद्धाको जिजीविषा र नेतृत्वको राजनीतिक स्खलनको मार्मिक चित्रण छ । कवि रातोसका कविता वैचारिक रूपमा सशक्त र स्पष्ट भए पनि शिल्प र शैलीका हिसाबले बहुतै नाजुक छन् ।विचारलाई सरल र कलात्मक रूपले सम्प्रेषण गर्न सुन्दर क्राफ्ट हुनु सुनमा सुगन्ध हुनु हो । तर, कवि रातोस यस विषयमा चुकेका छन् । अर्को कमजोरी भाषामा छ । उनले त्यस्तो भाषा प्रयोग गरेका छन्, जुन कविताले माग गर्दैन । कुनै कविता त पढिसक्नै गाह्रो पर्छ । केही कविता अनावश्यक लामो छ । ती कविताले पुनर्लेखन र सम्पादनको माग गर्छन् । कति कविताको शीर्षक उपयुक्त लाग्दैन ।"
फैलियो कि खुम्चियो फिल्म महोत्सव ?,"नेपालमा लामो समयदेखि टिक्न सफल कुनै महोत्सव छ भने त्यो हो– काठमाडौं इन्टरनेसनल माउन्टेन फिल्म फेस्टिभल (किम्फ) । किम्फले गत साता मात्रै २२ औं संस्करण पूरा गर्‍यो । निरन्तरताकै हिसाबले हेर्ने हो भने किम्फ नेपालमा हुँदै आएका फिल्म महोत्सवमध्ये पुरानोमा पर्छ । हुन त डकुमेन्ट्रीसम्बन्धी महोत्सव ‘फिल्म साउथ एसिया’, मानव अधिकारको मुद्दा उठाउने ‘नेपाल अन्तर्राष्ट्रिय मानव अधिकार फिल्म फेस्टिभल’, व्यावसायिक फिल्म समेट्ने ‘नेपाल अन्तर्राष्ट्रिय फिल्म फेस्टिभल’ जस्ता महोत्सव सक्रिय आयोजना भइरहेकै छन्, तर यी महोत्सवले कति औं संस्करणसम्मको यात्रा तय गर्ला ? यसबीच ‘आदिवासी जनजाति फिल्म फेस्टिभल’ र ‘एकादेशमा’ जस्ता आस गरिएका महोत्सवले बीच बाटोमै यात्रा टुंग्याए ।आखिर भइरहेका यी महोत्सव पनि कहिलेसम्म हुने हुन् ? फिल्म महोत्सवले भोगिरहेको आर्थिक चुनौती सोच्दा निर्देशक मीन भामको दिमागमा यही प्रश्न घुम्छ ! आर्थिक पक्षमा विस्तारै प्रवेश गरौं, पहिले किम्फको २२ वर्षे यात्रा नियालौं ।सन् १९९७ मा सुरु भएको नेपालको पहिलो महोत्सव फिल्म साउथ एसिया (एफएसए) हो । त्यसपछि सन् २००० मा सुरु भयो– ‘किम्फ’ । सन् २००५ सम्म यी दुई महोत्सव हिमाल एसोसिएसनअन्तर्गत हुन्थ्यो, त्यो संस्थाको तत्कालीन कार्यकारी निर्देशक थिए– वसन्त थापा । दुई वर्षको अन्तरालमा हुँदै आएको किम्फ २००७ देखि बर्सेनि हुन थाल्यो । यसबीच किम्फले सन् २००७ बाटै नेपाल प्यानारोमामार्फत युवा फिल्मकर्मीलाई प्लेटफर्म दिन थाल्यो । थुप्रै नेपाली फिल्मकर्मी यही प्लेटफर्मबाट जन्मिए । कुनै बेला यही प्लेटफर्मका लागि फिल्म बनाउन फिल्मकर्मी हानाथाप गर्थे । मीन भामको ‘बाँसुल्ली’ होस् या दीपक रौनियारको ‘चौकठी’, मीन दीपकदेखि केसाङ छेतेनहरूका लागि पहिलो प्लेटफर्म किम्फ नै बन्यो । खास अर्थमा किम्फ उमेरकै हिसाबले किशोर अवस्था पार गरेर लक्का जवान भइसक्यो । तर, के जवान किम्फको जोस/जागर, ऊर्जा र उद्देश्य अहिले पनि सुरुवाती दिनमा झैं छ ? युवा उमेरमा प्रवेश गरिरहँदा किम्फमा फक्रँदै आएको परिपक्वता के ? के लामो समय टिक्नु मात्रै कुनै महोत्सवको उपलब्धि हो ? यो समयसम्म आइपुग्दा किम्फको स्वरूप कस्तो हुनुपर्थ्यो ? यो महोत्सव कति गुणाले फराकिलो बन्नुपर्थ्यो ? अथवा बृहत्तर र गुणस्तरमा किम्फको उचाइ कति अग्लो बन्यो ? २२ औं संस्करणमा आइपुग्दा किम्फको उचाइ अग्लियो कि छोटियो ? कि यसको गरिमा हिमालमा हिउँ पग्लिएझैं पग्लियो ? समीक्षा जरुरी छ ।लामो समय महोत्सवको निर्देशक रहेका वसन्त थापा किम्फ सोचेजस्तो बृहत्तर र गुणस्तरीय बन्न नसकेको स्विकार्छन् । ‘जुन किसिमको बृहत्तर र गुणस्तरीय महोत्सव सोचेको थिएँ, त्यो भइरहेको छैन । क्वालिटीको दृष्टिले होस् या दर्शकको सहभागिताका हिसाबले, ठूला सेलिब्रेटीलाई आकर्षित गर्ने महोत्सव हुन जरुरी छ । काठमाडौंमा हुने महोत्सवमा जानैपर्छ भन्ने भाष्य विश्वमा पुर्‍याउन सक्नुपर्छ । हामीले कलाको यो सफ्ट पावरलाई विश्व बजारमा बेच्न सक्छौं,’ उनले हालै भनेका थिए ।फिल्म : बिटविन द माउन्टेन एन्ड द स्काईखासमा उनले भनेझैं अहिलेसम्म किम्फले विश्वका प्रतिष्ठित फिल्म महोत्सव कान्स, भेनिस र बर्लिनझैं विश्व बजारलाई आकर्षित गर्नुपर्थ्यो । संसारका फिल्मकर्मीमा ‘किम्फमा जसरी पनि पुग्नुपर्छ’ भन्ने भाष्य निर्माण हुनुपर्थ्यो । काठमाडौंलाई दक्षिण एसियाकै सशक्त महोत्सव हुने हबका रूपमा चिनाउनु पर्थ्यो । औंलामा गन्न सकिने मात्रै होइन, अहिलेसम्म थुप्रै प्रतिभालाई प्लेटफर्म दिँदै हुर्काउनुपर्थ्यो । प्रतिभालाई प्लेटफर्म त किम्फले दिँदै आएको छ, तर ती प्रतिभा हुर्काउने अभ्यास भएको देखिन्न । बर्लिन, लोकार्नोहरूमा फिल्मकर्मी मात्रै नभई फिल्मसँग सम्बन्धित थुप्रै विधासँग आबद्ध प्रतिभालाई हुर्काउने, मेन्टरसिप र ‘एक्सपोजर’ दिने ‘ट्यालेन्ट’ देखि ‘एकेडेमी’ जस्ता प्लेटफर्म छन् । तर, नेपालमा बर्सेनि हुँदै आइरहेका महोत्सवमा नेपाली प्रतिभा हुर्काउने भिजन नहुनु दुःख नै हो । हुन त किम्फले युवा फिल्मकर्मी लक्षित गर्दै ‘नेपाल प्यानारोमा’ त सञ्चालनमा ल्याउँदै छ । तर, त्यो प्लेटफर्मबाट एकपटक फिल्म देखाइसकेका फिल्मकर्मीलाई मेन्टरसिप दिने अथवा फलो–अपको जिम्मा कसको ? निर्देशक दीपेन्द्र लामा यस किसिमको महोत्सवले फिल्मकर्मीको काम र गतिविधिको फलोअप गर्दै यो क्षेत्रको विकास गर्नुपर्ने धारणा राख्छन् । सन् २०१५ तिर किम्फमा फिल्म देखाएका युवा निर्देशक भन्छन्, ‘हामीले त्यतिबेला वास्तवमै किम्फकै लागि डकुमेन्ट्री बनाएका थियौं । हाम्रो डकुमेन्ट्रीले राम्रै प्रतिक्रिया पायो, किम्फले हाम्रा लागि प्लेटफर्म दियो । तर त्यसपछिको हाम्रो यात्रा के ? किम्फले हामीलाई फलोअपसमेत गरेन ।’खासमा किम्फले प्लेटफर्म दिने मात्रै होइन, विश्व बजारसँग पनि फिल्मकर्मीलाई जोडिदिनुपर्छ । प्लेटफर्म मात्रै दिने अनि बजारसँग नजोडिदिने हो भने ती फिल्मकर्मी हराउँदै जान्छन् । कुनैबेला किम्फमा बलियो उपस्थिति जनाएका अधिकांश युवा फिल्मकर्मी कहाँ पुगे, उनीहरू के गर्दै छन् ? झट्ट हेर्दा किम्फ हिजो जस्तो थियो, त्योभन्दा केही माथि मात्रै उठेको देखिन्छ । वसन्तकै शब्द सापटी लिएर भन्न सकिन्छ– किम्फ बृहत्तर बन्नै सकेन । आखिर किम्फजस्तो महोत्सवलाई बृहत्तर बनाउन नसक्नु कसको कमजोरी ? राज्यको कि किम्फ अगुवाको ?फिल्म : बटरफ्लाई भूटाननिर्देशक नवीन सुब्बाका अनुसार, किम्फले पहिल्यैदेखि पर्वतको विधा समायो र व्यावसायिक फिल्मसँगको दूरी बढ्यो । खासमा यो वर्षबाट किम्फले डकुमेन्ट्री पिच गर्ने ‘डकल्याब’ सुरु गर्‍यो । तर, किम्फले यसै किसिमको कार्यशालाहरू खडा गर्दै अहिलेसम्म पर्वतकै विधामा उहिल्यैदेखि फिल्मकर्मी जन्माउन सक्थ्यो । तर, हामीकहाँ पर्वतकै विधामा कथा भन्ने निर्देशक/विज्ञ/जनशक्ति २२ वर्षमा कति जन्मिए त ? हिमालसँग जोडिएका शेर्पादेखि थुप्रै जनशक्तिलाई तालिम दिँदै पर्वत विधाका फिल्मकर्मीका रूपमा स्थापित गर्न सकिन्थ्यो । तर, त्यतातिर खासै किम्फको चासो देखिएन । दक्षिण एसिया लक्षित गर्दै सुरु गरिएको ‘डकल्याब’ यो वर्ष किम्फकै ठूलै उपलब्धि हो । दक्षिण एसियाका फिल्मकर्मीले यो पटक यो प्लेटफर्ममा डकुमेन्ट्री पिच गर्ने अनि अवार्ड जित्ने प्लेटफर्म निर्माण गर्नु किम्फको सकारात्मक पाटो हो । डकल्याब झैं पर्वतकै विधामा फिल्म निर्माण गर्ने फिल्मकर्मी जन्माउने कार्यशाला किम्फले पहिल्यै सुरु गर्नुपर्थ्यो । तर, ‘ढिलो आयो कडा आयो’ शैलीमा ‘डक ल्याब’ सुरु हुनु सुखद् पक्ष हो ।अन्तर्राष्ट्रिय विधामा यो पालि सशक्त फिल्महरू छानिएका थिए । नेपाल प्यानारोमामै पनि आशा लाग्दा नेपाली फिल्मकर्मीका फिल्म देखाइए । ‘बिट्विन द माउन्टेन एन्ड दि स्काई’ जस्तो सशक्त डकुमेन्ट्रीलाई उता अमेरिकाको हलमा प्रदर्शनरत रहँदै महोत्सवमा देखाउनु सबल पक्ष रह्यो । डकुमेन्ट्रीमा सीएनएन हिरो म्यागी डोयनको समाजसेवादेखि व्यक्तिगत अनुभूतिमार्फत परिवार, प्रेम, एकता र मेलमिलापका विभिन्न पक्ष खोतलिएका थिए । भारतबाट छनोट भएको ‘कोटुकल्ली’ होस् या फ्रान्स/पाकिस्तानको ‘सोफी लभौद’, यी फिल्ममा मानिसले आफ्नो सपना, प्रेम र चाहनाहरूमा बाँच्नका लागि कस्ता पहाडहरू उक्लनुपर्छ भन्ने बलियो अर्थसहितको प्रभावकारी कथा देखाइएका थिए । नेपालको अनकन्टार कुनै गुफामा ४७ दिन बिताएर जीवनको याचना गरिरहेको ‘आफ्टर द स्नोमेल्ट’ होस् या ‘टेन्टिगो’ मार्फत देखाउन खोजिएको लाज, मान मर्यादाभित्र लुकेको जीवन, यो पटक किम्फले समातेको ‘खण्डित आवाज, निर्मित भाष्य’ नाराजस्तै फरक आवाजसहितका फिल्महरू देखाएको थियो । ‘सवारी साहित्य’ होस् या ‘सङ्स अफ लभ एन्ड हेट’, नेपाली प्रतिभाहरूका भिन्नै आवाज र प्रयोगको साक्षी बन्यो– किम्फ । यति हुँदाहुँदै पनि किम्फ किन अझै बृहत्तर हुन सकेन त ?फिल्म : इनट्रोपीकिम्फले आफ्नो ‘मोडल’ प्रस्ट गर्न नसक्दा महोत्सवको बृहत्तर स्वरूप नदेखिएको निर्देशक सुब्बा थप्छन् । नेपाली फिल्म महोत्सवले आफूलाई बृहत्तर नै बनाउनुपर्ने बताउँछन् उनी । ‘अफ्रिकन एउटा भनाइ छ नि, बिरालोले बाघ बन्ने चाहना राख्ने हो भने मुसा खान छाड्नुपर्छ रे ! त्यसैले बजेट र जनशक्तिको अभाव होला । तर, संसारकै प्रतिष्ठित महोत्सव जत्तिकै बन्ने सपना यहाँका फिल्म फेस्टिभलले देख्नुपर्‍यो,’ सुब्बाले भने,’ किम्फलाई ठूलो बनाउने महत्त्वकांक्षा र त्यहीअनुरूपको रणनीति बनाउनुपर्छ ।’किम्फले आफूलाई बृहत्तर बनाउन नसक्दा यसको प्रभावकारिता जहींको त्यहीं रहेको धारणा राख्छन्, यो वर्ष नेपाल प्यानोरोमा अन्तर्गत नेपाली फिक्सन फिल्मको अवार्ड जितेका निर्देशक सौरभ घिमिरे । ‘जबदेखि नेपाली फिल्ममा लागियो, तबदेखि हामीले किम्फको प्रभावकारिता देख्दै आयौं । त्यतिबेला किम्फमा फिल्म हेरौं, किम्फकै लागि फिल्म बनाउँ भन्ने भएको थियो,’ घिमिरे सुनाउँछन्, ‘तर, जसरी २२ वर्षमा कुनै महोत्सवको वृद्धि विकास हुन सक्थ्यो, त्यो चाहिँ नभएकै हो ।’ यो वर्ष किम्फले नयाँ कामको थालनी पक्कै गरेको हो । पाँच महिला फिल्मकर्मीले आफ्ना फिल्मलाई कटकथाको लाइभ पिचमा सुनाउन पाए । त्यसमध्ये तीन महिलाले फिल्म निर्माणका लागि प्रि–प्रोडक्सन खर्चदेखि सहयोग पाए । ती फिल्मकर्मीका लागि किम्फ ठूलो ’‘एक्सपोजर’ बन्यो । किम्फ प्लेटफर्म त बन्यो, तर बजारसँग ती प्रतिभालाई जोडिदिने कसरी ? खासमा कान्स, भेनिस र बर्लिनजस्ता संसारका मुख्य फिल्म महोत्सवमा निर्माणाधीन फिल्मकै लागि बजार खोजिदिने थुप्रै बजारसँग सम्बन्धित प्लेटफर्म हुन्छन् । जहाँ संसारभरका फिल्मकर्मीले आफ्ना फिल्मका लागि बजार खोज्न सक्छन्, फिल्म निर्माणका लागि को–प्रोडक्सन खोज्न सक्छन् । महोत्सवले फिल्मकर्मी र बजारलाई एकै ठाउँमा ल्याउँदै सहकार्यको विकल्प देखाइदिन्छ । तर, नेपाली फिल्म महोत्सवहरू अझै पनि बजारकै सवालमा कमजोर देखिन्छ । त्यसो हुँदा विश्वका फिल्मकर्मीलाई किम्फ होस् निफ ? नेपालका कुनै महोत्सवमा हस्याङफस्याङ गर्दै आउनैपर्ने बाध्यता किन होस् ?नेपालमा महोत्सवले भोग्दै आएको ठूलो चुनौती नै आर्थिक स्रोत हो । फिल्मको अभिभावकीय संस्था ‘चलचित्र विकास बोर्ड’ ले सहयोगका नाममा केही रकम त छुट्याइदिन्छ, तर त्यो पनि ‘हात्तीको मुखमा जीरा’ सावित हुँदै आर्थिक अभावकै कारण पनि महोत्सवलाई बृहत्तर बनाउने नसकिएको महोत्सव आयोजना गर्दै आइरहेका आयोजकको भनाइ छ । आर्थिक पक्षकै कारण यो पटक किम्फ टिबेटको विवादमा तानियो । खासमा यो वर्ष किम्फले चीनसँग सहकार्य गर्दै जिझाङ प्यानारोमा सुरु गर्दा थुप्रै टिबेटियन संस्थाले यो प्यानारोमा नै हटाउनुपर्ने भन्दै विरोध गर्‍यो । खासमा चलचित्र विकास बोर्ड, सञ्चार मन्त्रालय, काठमाडौं महानगरपालिका र अन्य निजी क्षेत्रबाट पर्याप्त आर्थिक सहयोग प्राप्त गरेको भए, २२ औं वर्षमा किम्फलाई यस किसिमको प्यानोरोमा सुरु गर्नुपर्ने आवश्यकता नै हुँदैनथ्यो । यति भन्दैगर्दा फन्डिङकै कारण यस्तो सहकार्य गर्दा किम्फ सचेत नभएको देखिन्छ । ‘फ्यामिली म्यान’ बाट अडियन्स अवार्ड जितेका कलनी ग्याकन, किम्फले यस्तो विषयमा शान्ति कायम गर्न सक्नुपर्ने धारणा राख्छन् । ‘यस किसिमको महोत्सवको परिचयले निकै महत्त्व राख्छ । यस्तो महोत्सवले शान्ति कायम गरिराख्न सक्नुपर्छ । यस पटक जुन विवाद भयो त्यसमा पनि शान्ति कायम राख्नुपर्थ्यो,’ उनले भने ।"
नेपथ्यको यात्रामा : पिरिमसित जाने कि नजाने ?,"काठमाडौँ —छेक्यो छेक्यो काठमान्डु भ्याली धूलो र धूवाँलेछाडेन कहिल्यै जहाँ गए पनि फोहोरको डंगुरलेझ्यालैमा बसेर ल है फोहोर फाल्नुपर्दैनहो हो फोहोर फाल्नुपर्दैननेपथ्य ब्यान्डको बहुचर्चित गीत ‘छेक्यो छेक्यो देउराली डाँडा हुस्सु र कुहिरोले’ लाई हामीले भने काठमान्डुको ताहाचलस्थित तारापुञ्ज स्कुलमा फोहोरसँग जोडेर गाएका थियौं । म कालिमाटीबाट ताहाचलको स्कुल जाँदा–आउँदा बेलाबेला गल्लीमा माथि झ्यालबाट फोहोर फाल्थे मान्छेहरू । काठमान्डु बिग्रेको धेरै भइसक्यो । अहिले त देशभरिका सबै सहर काठमान्डु जस्तै कसरी बिग्रने भनेर प्रतिस्पर्धा नै गर्दै छन् ।गीत गाएको अघिल्लो शताब्दीको अन्तिम दशकको अन्त्यतिर अर्थात् सन् १९९८ मा हो । त्यो बेला मेरो डेरामा न रेडियो थियो, न त टेलिभिजन । २१ औं शताब्दीको सुरुको वर्ष अर्थात् सन् २००१ मा अरबको खाडीबाट फर्किंदा आमाले दुइटा स्पिकर भएको पानासोनिकको रेडियो टेपरिकर्डर ल्याइदिनुभएको थियो ।त्यो मेरो जीवनको सबैभन्दा महँगो र किम्ती वस्तु थियो । त्यसमा गीत सुन्न मात्रै होइन, रेकर्ड गर्न पनि मिल्थ्यो । वास्तवमा मलाई त्यो टेपरिकर्डरले नै पछि रेडियोमा बोल्ने मान्छे बनायो । त्यो साथी थियो, अभिभावक थियो । मैले नेपथ्यका गीत सबैभन्दा धेरै त्यही टेप रेकर्डरमा सुनें, त्यसैमा रेकर्ड पनि गरें ।३० वर्ष यही खाल्डोमा बरालिँदा पनि मैले त्यसका गायक अमृत गुरुङलाई कुराकानी गर्ने गरी भेटेको थिइनँ । सुरुमा ‘छेक्यो छेक्यो’ गीत नेपथ्यकै रविन श्रेष्ठले गाएका थिए, तर पछि नेपथ्यको पर्याय बने अमृत । गत पुसको एक दिन म गन्तव्यविहीन हिँडाइमा थिएँ ।बेलाबेला यसै सहरमा दिनभरिजसो हिँड्छु, बिनाउद्देश्य वा हिँड्नु नै उद्देश्य हुन्छ । गन्तव्य नतोकिएका यात्रा झन् रमाइला लाग्छन् मलाई । त्यसमा करकाप हुँदैन, मनोमानी हुन्छ । कतै नपुगेकामा दुःख मनाउ गर्नुपर्ने हुँदैन, जहाँ पुगिन्छ त्यो नै गन्तव्य हुन्छ । कतै पोलेका मकै खायो, कतै टुसुक्क बसेर चिया ! खोला किनारतिर ह्वास्सको गन्ध सुँघ्यो, हावामा गाडीको धूवाँ । कसैलाई फ्याट्ट फोन गर्‍यो, मिले चिया पियो, नमिले ‘पछि भेटौंला है त’ भन्यो, अगाडि बढ्यो ।ललितपुरको जावलाखेलबाट हिँडेर काठमान्डुको डिल्लीबजार पुगेको थिएँ । डिल्लीबजारको थुम्कोमा नेपथ्य ब्यान्डको व्यवस्थापन गर्ने नेपालयको कार्यालय छ । मैले फ्याट्ट नेपालयका पुस्तक सम्पादक विमल आचार्यलाई फोन गरें, चियाका लागि । भवनमा पस्दै गर्दा विमलले मलाई ‘पहिला अमृत दाइसँग भेटाउँछु’ भने र एउटा कोठामा छिराए । डेक्सटप कम्प्युटर हेरेर बसेका अमृतलाई उनले भने, ‘दाइ, रमेश भुसाल ।’ तर, अमृतले चिनिहालेनन् ।अमेरिकाको लसएन्जलस एनहायमस्थित “हाउस अफ ब्लुज” मा नेपथ्य–कन्सर्ट (जेठ १२, २०८२)‘छालबाटो दाइ’, विमलले थपे । ‘ओहो भाइ, म त्यो कर्नालीको बाटो पटक–पटक हिँडेको अनि र्‍याफ्टिङ पनि गरेको । किताब पढ्दा त मलाई यात्रा गरेजस्तै भयो,’ अघिल्लो दिन अमृतले मेरो किताब ‘छालबाटो : कैलाशदेखि गंगासम्म’ पढिसकेर त्यसबारे विमललाई भनेका रहेछन् । मलाई विमलले भेटाउनुको कारण पछि खुल्यो । आफ्ना प्रिय गायकले त्यसो भन्दा म खुसी हुने नै भएँ ।कोही मान्छे भेटिएकै हुँदैन, तर उसलाई सधैं भेटेजस्तो लाग्छ, कुनै संवाद भएको हुँदैन तर सधैं बोलिरहेको खास मान्छेजस्तो लाग्छ । अमृत त्यस्तै मान्छे हुन् मेरा लागि । मैले खलखल पसिना आउने गरी रेडियोको स्टुडियोमा ढोका थुनेर उनका गीत आफैंले मात्रै सुन्ने गरी कम्ता गाएको छैन । त्यो भेटमा मैले उनले गाएका अनेकन गीत सम्झिएँ र केहीबेर उभिएरै पनि प्रकृतिदेखि संगीतसम्मका कुरा गर्न भ्यायौं हामीले ।उनीसँगको अन–अपेक्षित भेटपछिको एक साँझ नेपालयमै हुने पलेँटी संगीत हेर्न नेपालय पुगें । केहीबेर गफिएर गिरीश गिरीले लेखेको किताब ‘नेपथ्य’ किनें, अमृतको सही गराएँ र घर फर्कें । केही दिन किताब त्यत्तिकै बस्यो । पढ्न सुरु गर्ने सोच्दैथिएँ । खै किन हो किन, मलाई त्यो किताब पुरानो टेपरिकर्डरमा गीत बजाउँदै पढ्न मन लाग्यो, जसरी म फिजिक्स, केमेस्ट्री, बायोलोजी, जिओलोजी र इकोलोजीका कोर्सबुक पढ्थें, त्यो पानासोनिक घन्काएर ।अर्को दिन मैले पुराना क्यासेट खोजें । नेपथ्यका दुई क्यासेट भेटें । वि.सं. २०५८ सालको ‘रेशम’ र २०६० को ‘भेडाको ऊनजस्तो...’ । दुवै क्यासेटको मूल्य रु. ६५ रहेछ । भुइँतलामा रहेको टेप रेकर्डरमा लागेको धूलो सफा गरें । त्यसलाई बिजुली खुवाउने व्यवस्था गरें । ‘रेशम’ क्यासेट टेपमा हालें, तर गीत बजेन ।मीनाक्षीले ‘साइड चेन्ज गर, रिल सकिएर होला’ भनेपछि बल्ल मैले सम्झें– क्यासेटमा ‘साइड ए’ र ‘साइड बी’ हुन्छ । श्रीमती पनि मेरै जमानाकी जो परिन । मैले ८ वर्षकी छोरीलाई हामीले यसरी गीत सुन्थ्यौं भनेर देखाएँ तर उनले भनिन्, ‘आर यू सिरियस् !’ म भर्खर ‘४० केटेसी रमाउँला’ भन्ने उमेरमा पुगेको छु, तर छोरी क्यासेट देखेर अचम्म पर्छिन् ! अहो, ‘प्रविधि’ नामक इन्धन भरेर समय फेरिएन मात्रै यो त उर्लियो, अघिल्ला दुई दशकमा ।गीत बज्यो :माया गर्ने बानी, उल्टै हुन्छ हानिछुटिँदैन केही गर्दा पनि, लागेको बानीबेलाबेला टेप रेकर्डर खोल्छु, गीत सुन्छु, किताब पढ्छु । यसैगरी पाना पल्टाउँदै छु, बिस्तारैबिस्तारै । किताब पढ्दै गर्दा मलाई यस्तो लागिरह्यो– गीतले सुरुमा घुम्दैफिर्दै बा–आमा खोज्छ, पिरती लाउँछ, गीत गर्भमा बस्छ, बढो दुःखले उसको जन्म हुन्छ र न्वारन ।कति गीतको अकालमा मृत्यु हुन्छ भने कति दुःखले बाँचेका हुन्छन् । मान्छेजस्तै गीत पनि सुखी र दुःखी हुन्छन् । केही गीत बिमार पर्छन् त केही सानले सयौं वर्ष बाँच्छन् । गीतका खास मीत हुन्छन् अर्थात् श्रोता । त्यसलाई मीत लगाइदिने गीतका बा–आमा चाहिँ त्यसका गायक, संगीतकार र गीतकार हुन्छन् ।माघको महिना, कोठाअगाडि उभिएको बेलौतीको रुखलाई मैले भर्खरै ठुट्याएको छु । शब्दमा खेलिरहेका मेरा आँखा बेलाबेला तिनै ठुटातिर गइरहन्छन् । बेलौती उभिएको जमिनको माटोमा मल भरिदिएको छु ताकि उसले पोषणयुक्त खाना पाओस् र आफूलाई चाँडै फुलाउन सकोस् । काटिएका ठाउँबाट बेलौती फेरि पलाउने तयारीमा छ । टुप्पामा घर–भँगेरा फुरफर गर्दै छन् ।बेलाबेला जुरेली पनि आउँछन् । केहीअघि त फाप्रे चरा पनि आएको थियो । गीत बजेको छ तर ती भँगेरालाई कुनै चासो छैन । के तिनले ‘चरी मर्‍यो सिसैको गोलीले’ गीत गाउने नेपथ्यका अमृत चिन्दैनन् ? म मन–प्रश्न गर्छु । अनि फेरि आफैंलाई भन्छु, यो पृथ्वीमा मान्छे मात्रै त हो गीत सुन्ने, गीत गाउने, क्यासेट बेच्ने, युट्युब सुन्ने । अरू प्रजातिमा न साहित्यकार हुन्छ, न गीतकार हुन्छ । न गायक हुन्छ न संगीतकार । न ब्यान्ड हुन्छ न गितारिस्ट ।आवाज त चराले पनि विभिन्न निकाल्छन् र अरू प्रजातिले पनि । तर, यत्ति हो मान्छेले जस्तो बाजागाजा बनाउन तिनले सक्दैनन्, स्टुडियोमा रेकर्डिङ गर्दैनन्, सुरताल सिक्दैनन्, संगीत भर्दैनन्, स्टेजमा कन्सर्ट गर्दैनन् । न त आयोजक हुन्छन् न त दर्शक । मान्छेमा जस्तो स्वरमा विविधता अरू प्रजातिमा छैन । एकै प्रजातिका सबै कोइलीको उस्तै स्वर हुन्छ, तर मान्छे एउटै प्रजाति भए पनि अर्बौं मानिसका अर्बौंथरी आवाज । मान्छेले साँच्चै धेरै कुरा पाएको छ तर सबैभन्दा धेरै पाएर, धेरै खाएर पनि सबैभन्दा दुःखी उही छ, किन ? फेरि मन–प्रश्न गर्छु ।क्यासेटमा ‘साइड ए’ सकिन्छ, ‘साइड बी’ का गीत सुन्न टेपरेकर्डरको बटन क्याच्च थिच्छु । म बेलाबेला पालैपालो दुई चक्का सुनिरहेको छु । तपाईंसँग पनि पुराना क्यासेट छन् र बज्ने क्यासेट–प्लेयर छ भने निकाल्नुस् र क्याच्च पार्नुस् ! यदि छैनन् भने पुराना दिन सम्झनुस् । मभन्दा अलि पछिको जेन–जी वा जेन–अल्फा पुस्ता पर्नुभएमा यस्तो अनुभव गर्न नपाउनुभएकामा सरी ! तपाईंलाई क्यासेट फर्काउने दुःखै गर्नुपरेन, अहिले त तपाईं प्ले–लिस्टमा गीत राखेर भिडियोसहित मस्त हुन पाउनुहुन्छ । तपाईं भाग्यमानी !गीत बज्यो :स जौका बारी, गौंका फुला कम्पनीस फूल बान्दी जया बैनै कम्पनीझल्काइदेऊ झल्काइदेऊ गलैको माला कम्पनी...फागुनको अन्तिम छेक ‘नेपथ्य’ किताब झोलामा हालेर ऊ जन्मिएको पोखरा जाँदै छु । बिहान झिसमिसेमा विमानस्थल पुगेको मलाई सात घण्टा कुराएर जहाज नउड्ने सन्देश दिई बुद्ध ध्यान गर्न गए । म भने जहाजको बोर्डिङ पास गोजीमा राखी गाडी चढेर मध्यरातमा पोखरा पुगें । बोर्डिङ पासको सिरानी लगाएर, टर्बुलेन्स नै टर्बुलेन्सवाला सडकले हल्लाएर शिथिल पारेको शरीरलाई मैले पोखराको तालछेउमा लम्पसार पारें, बिहान हिमाल देख्ने आसमा ।फेवातालको छेउमा सयौं मानिस साहित्यबारे वा त्यस्तै अरू केहीबारे गफ गरिरहेका छन् । तालका डुंगामा मानिसहरू बगिरहेछन्, फोटो खिचिरहेछन् । रुख उभिइरहेका छन्, चरा कराइरहेका छन् । हाडलाई मासुले छोपेजसरी चट्टानलाई हिउँको लेपन लगाउन पाएकामा माछापुच्छ्रे, धौलागिरि र अन्नपूर्ण हिमशृंखला मख्छ छन् । लाग्छ, माछापुच्छ्रेले हिउँरूपी टिसर्ट लगाएको छ भने छेउछाउका अरूले चाहिँ ज्याकेट ।यही फेवातालबाट अमृतले साधना गर्ने प्यारो गोठ पुग्न एकाध घण्टा लाग्छ, तर मलाई जानु छैन, सम्झनु मात्रै छ । उनी अस्ट्रेलियाका सहरहरूमा कन्सर्टमा घन्काइरहेका छन् त्यसैले उनको गोठमा गएर के गर्नु ? सायद गोठका बिराला प्रतीक्षारत थिए होलान्, तर मलाई त्यो प्रतीक्षा हेर्ने रहर भएन ।अमृतले खेलेका पहाड वरिपरि छु म, उनले पौडेको तालछेउ ! उनले ‘नेपथ्य’ किताबमा भनेका छन्– उनका पालामा गाउँमा युवाहरूले भन्थे रे, कि त दोकान कि त जापान ! म सम्झेर हाँसिरहेको छु । जापान गएका भए अमृतले अहिले के गर्दा हुन् ? दोकान खोलेको भए अहिले किराना वा कपडा दोकानमा सामान बेच्दै गरेका अमृत कस्ता देखिँदा हुन् ? भो अहिलेकै अमृत ठीक छन्, कम्तीमा मैले गीत त सुन्न पाएँ भनेर मुस्कुराउँछु ।फेवातालमा केहीबेर डुंगामा बगेर म तालपारि पुगेको छु । परको हिमाल हेरिरहेको छु । घामले डामेर हिउँलाई पगालेर बाफ बनाउँदै छ । त्यही हिमाल, जहाँ त्यो बादल हिउँ बनेर झर्‍यो र केहीबेर त्यहीं बस्यो, उडेर उसैलाई छेक्दै छ । समयको न कुरा हो । हिजो हिउँ बनेर झरेको पानी बिहान उडेर बादल बन्यो र पछि हिउँ बनेर फेरि झर्नेछ मान्छेजस्तै । हिजो कोही आयो, आज कोही छ र भोलि फेरी कोही आउनेछ । सबैले केहीबेर फुर्तीफार्ती गर्नेछन् र फेरि माटोका रूपमा अरू कसैका लागि मल बनेर बस्नेछन् । पृथ्वीमा हरेक कुरा चलायमान छ र त चलिरहेछ जीवन पनि– जन्म, मध्यान्तर र मृत्यु बनेर ।यिनै वरिपरिका रुखको छाहरीमा, तिनै तालको पानीमा, उभिएको सेतो हिमालमा, उड्दै गरेका बादलमा छ– नेपथ्यको मन र त गीतहरूमा त्यो झल्किन्छ । मानिस आखिर त्यही पानी, माटो, हावा, बादल, रुख, बिरुवाकै भरमा त बाँचेको हो, तर उसलाई लाग्छ, ऊ त उसको फोक्सोले सास फेरेर आफैं बाँचेको हो । भ्रममा छ मान्छे, तर त्यसो भन्यो भने ऊ रिसाउँछ ।आधुनिक मान्छेलाई कम आँक्ने ? ऊ झोक्किन्छ । जहाज चढ्ने, बम पड्काउने, गाडीमा गुड्ने, रकेट उडाउने मान्छेलाई अहम्को भारीले थिचेको छ तैपनि ऊ भनिरहेछ– यो पृथ्वीमा मान्छे मात्रै बाँच्नुपर्छ, हाम्रै शासन चल्नुपर्छ । मानिसको कथामा ती हिमाल, तिनले बगाएका खोला, उडाएका बादल, हुर्काएका रुख, जमाएका ताल सबै कुरा मिसिएर आउँछन् र त गीत बन्छन्, जसरी यो गीतमा भनिएको छ :तालको पानी माछीले खानीपिरिमसित जाने कि नजाने !हाँगो नाच्ने वनचरी त आकाशैको बाजजुगौं भयो पिरिम भाको बल्ल भेटें आज‘नेपथ्य’ का गीतमा प्रकृतिका अनेक आयाम त्यसै आएका होइनन्, त्यसलाई अमृतले खोजीखोजी ल्याउँछन् । उनी मान्छेले गाएका गीत सुन्छन् र त्यो गीत जन्माउने प्रकृतिको आवाज पनि सुन्छन् । उनले मलाई पहिलो भेटमा भनेका थिए, माथि हिमालतिर हिँड्दै गर्दा स्पिकरमा गीत घन्काएर हिँडिरहेका एक जनाले उनीसँग फोटो खिच्न अनुरोध गरेछन् ।फोटो खिच्दै अमृतले भनेछन्, ‘चराले यस्ता राम्रा गीत गाएका छन्, रुखले सुसेलेका छन्, तपाईं किन चर्को गीत घन्काउँदै हिँडेको नि ? यहाँ त चरा, रुखलाई सुने पनि हुने ।’ उनले थपेका थिए, ‘म त कान र आँखा दुवै खोलेर हिँड्छु । सहरको कर्कस आवाज होस् वा नदीको गडगड आवाज । चराको चिर्बिर होस् वा रुखको स्याइँसुइँ ।’गीतरूपी बच्चा पाउन अमृत खोलाका तीर जान्छन्, पहाडका भीर नाप्छन् । जंगलको गहिराइमा डुब्छन्, हिमालसँगै हाँस्छन् । चराका स्वरमा अल्झिन्छन्, माटोको सुगन्ध सुँघ्छन् । जीवनको भोगाइ र मरणको पर्खाइमा रहेकाहरूसँग संवाद गर्छन् ।कहिले डोल्पाका थिन्ले भेट्छन् त कहिले संखुवासभाका डिल्ले । पहाडहरूमा गीत खोज्दै उकालिन्छन्, तराईका फाँट हेरेर गम्छन् । कतै रुन्छन्, कतै हाँस्छन् । यस्तै–यस्तैमा अघि बढेका अमृत कन्सर्टहरूमा आएर पोखिन्छन् । उनलाई तीन कुराप्रति निकै सम्मान छ– संगीत, साहित्य र प्रकृति । म अहिले संगीतबारे सोचिरहेको छु, साहित्यबारे सुनिरहेको छु र प्रकृतिमा रमाइरहेको छु, उनै अमृतको गाउँठाउँमा ।फेवातालको पारि अर्थात् तालपारि मसँग टेपरिकर्डर छैन, नभए क्यासेटको साइड चेन्ज गर्न क्याच्च पार्नेथिएँ । तर, सम्झनामा गीत त छ, जुन मैले धौलाशिरी हिमाल हेर्दै गुन्गुनाइरहेको छु–शिरफूल शिरैमा, वनफूल वनैमाहिउँको फूल धौलाशिरीमा...जहाज उडेर सेता हिमाललाई चुनौती दिँंदै उकालियो । पहाड–हिमाल होचा हुँदै गए । नदी गहिरिँदै गए । तिनै हिमाल पग्लेर, पहाड रसाएर झरेको सेती नदी नागबेली बगेर दक्षिण लाग्दै छ । अघिल्लो दिनको पानीले पखालेका पहाडहरू रसिला र सफा देखिन्छन् । म भने ‘नेपथ्य’ को त्यही गीत सम्झिरहेको छु वा गाइरहेको–झुलुक्कै हेर्दा टलक्कैमा टल्किरहने हिमालबाट खोलो झर्‍यो बेसी सललल नदेखे माया के हो कसो, देखे माया झलमल हिमाल हेर्दै जहाजमै नाच्ने छुट मलाई थिएन, त्यसैले खुट्टा हल्लाएँ । जहाज पूर्व हान्नियो कंक्रिटको जंगल भेट्न, जहाँ मेरो शरीर बस्ने गर्छ, मन त कहाँ छ कहाँ ! जहाजबाट हिमाल हेर्दै गर्दा म भने अमृतका प्रिय गायक अरुण थापासँग भएको डरलाग्दो भेटपछि तनावका बीच हिँडेको हिमाली पदयात्रा सम्झिन्छु ।लागूऔषधमा फसेका अरुण जीवनको अन्तिमतिरको समय बिताइरहेका हुन्छन् । एक दिन अमृत बागबजारमा अरुण बसेको होटल पुग्छन् । हातमा सुई घोच्न खोजिरहेका अरुणले सकिरहेका हुँदैनन् । ‘भाइ हेल्प मी’, अरुण अनुरोध गर्छन् । अमृतलाई दया लाग्छ र सहयोग गर्न जान्छन् । तर, अरुणको हात हल्लिएर सुई त अमृतको हातमा गाडिन्छ, रगत आउँछ । एचआईभी संक्रमित हुन्छन्, अरुण ।अमृतलाई त्यो कुरा थाहा त थियो, तर उनको दयाभावले भाइरसबारे सोचेन सायद । आफ्नो हातबाट रगत आएपछि अमृत झल्याँस्स हुन्छन् र भाइरस सम्झेर आत्तिन्छन् । ‘के गरेको ?’ भनेर चिच्याउँदै गर्दा अरुणले ‘सरि भाइ’ भन्छन् । तर, त्यसको के अर्थ ! सुई गडिसक्यो, रगत आइसक्यो ! अमृत फनक्क फर्किन्छन् र टेकु अस्पतालमा एचआईभी परीक्षण गर्न जान्छन्, तर रिपोर्ट आउन ४२ दिन लाग्छ भनिन्छ ।भर्खरै बिहे गरेका उनी घरबाट ‘डकुमेन्ट्रीको काम छ’ भनेर केही हप्ताका लागि हिमालतिर जान्छन्, मैले हेरिरहेका तिनै हिमालतिर । मृत्युको भयले आत्तिएको उनको मनमा अरुणप्रतिको सम्मान घटेको हुँदैन । बीचबाटोतिर उनले रेडियोमा अरुण मरेको खबर सुन्छन् र खिन्न हुन्छन् । केही सातापछि उनी काठमान्डु फर्किन्छन् । उनको रिपोर्ट ‘नेगेटिभ’ आउँछ । अरुणले सास फेर्न छाडेको यो सहरमा अमृतले लामो सास फेर्छन् ।अरुणको गायकी क्षमताको प्रभाव अमृतमा गहिरो गरी बसेको हुन्छ, तर अरुणले आफूलाई जसरी सिध्याए, त्यसले भने अमृतको मन बेचैन भइरहन्छ । अमृत भन्छन्, ‘अरुण दाइ दुःखी थिए, तर उनी मञ्चमा बसेपछि मञ्च चमक्क चम्कन्थ्यो । खासमा अरुण ऋतुहरूको वसन्तजस्तै गायनका वसन्त थिए, उनको जीवन भने शिशिरजस्तो कठोर ।’...चैतको अन्तिम साता ! घरको बेलौतीमा पात छपक्कै भएका छन्, मनमा खुसी । नेपथ्य अस्ट्रेलियाबाट फर्कियो र उसले काठमाडौंको उत्तरमा बागमती किनारछेउ गोकर्णेश्वरमा घन्किने तयारी गर्दै छ । म भने नेपथ्यको कन्सर्ट पहिलो पटक हेर्ने योजनामा छु । पूर्णिमाको साँझ । घाम अस्तायो, जून उदायो । स्टेजमा घडीले समय देखायो, ६ बजे ।सात हजार मानिस भेला भएछन् । साँझ बिस्तारै गहिरिँदै गयो भने अमृतले गीत घन्काउँदै गए । दर्शकका हजारौं मोबाइल र माथि जूनलाई हेर्दा यस्तो लाग्थ्यो, पृथ्वीको एउटा जून भएजस्तै हरेक मान्छेसँग मोबाइलरूपी एउटा–एउटा जून छ । माथिको जूनलाई नै फिक्का बनाउने गरी मानिसहरू मोबाइलरूपी जूनले ‘नेपथ्य’ खिचिरहेछन्, गीतमा झुमिरहेछन् । पूर्णेको जून हेर्दै अमृतले घोक हाले, ‘आउँदै गरेको नयाँ साल सबैको राम्रो होस् हइइइइइइ । यो सुन्दर देश जसरी भए पनि हेर्न जानूस् हइइइइइइ । यो प्रकृतिले दिएको नासो जोगाइराख्नूस् हइइइइइइ । यो नेपाली भाषा बोलिराख्नूस् हइइइइइइ । यो रातो चन्द्र–सूर्य रहेसम्म हामी मिलेर बसौं हइइइइइइइ ।’म भने यो भव्य कन्सर्ट हेर्दै सम्झिरहेको छु– त्यो भैरहवामा भएको ‘नेपथ्य’ को कन्सर्टको प्रसंग, जहाँ कार्यक्रम सकिएपछि आयोजक भाग्छन् । तिनै आयोजकलाई लखेट्दै अमृतहरू सडकमा अश्लील गाली गर्दै, ‘समात् समात्’ भन्दै दौडिन्छन् र अन्तिममा खाली हात काठमान्डु फर्किन्छन् । त्यही ‘नेपथ्य’ आज व्यवस्थित र भव्य कन्सर्टमा ढुक्कले गाउँदै छ, हजारौंका माझ । घडीमा आठ बज्यो, कन्सर्ट सकियो, दर्शक लाखापाखा लागे । तर, आयोजक भागेनन् ।...सन् २०१३ मा नेपथ्य लन्डनको वेम्बली स्टेडियममा गीत गाउने पहिलो नेपाली ब्यान्ड बन्यो । यो लेख सुरु गर्दा अस्ट्रेलियातिर थियो ‘नेपथ्य’, लेख छापिँदा अमेरिकामा घन्किरहेको छ । यसरी कन्सर्टमा धेरै दौडेर ‘नेपथ्य’ ले नयाँ गीत कम ल्यायो भन्ने गुनासो उसका शुभचिन्तकको छ वा मेरो छ भनेर म नभनिरहन सक्दिनँ । फेरि यसरी नेपाली ब्यान्ड संसारैभरि घन्कनु पनि नराम्रो कहाँ हो र भनेर पनि भन्न मैले छुटाउनु भएन ।तपाईं मलाई दोधारे वा दहीचिउरे पनि भन्न सक्नुहुन्छ । कलाकारले जीवन धान्ने पैसा पाए पो ढुक्कले सिर्जना गर्न सक्छन् । ‘नेपथ्य’ का कैयौं क्षमतावान सदस्य त्यसैको पीरले विदेश भास्सिए– कोही हङकङ, कोही जापान ! कुनै बेला अमृतले पनि संगीत छाड्ने सोच्दै थिए । ‘त्यसैले त्यसरी कन्सर्ट भइरहुन् तर नयाँ गीत पनि आइरहुन् हइइइइइ अमृत दाइ !’ भनेर मैले घोक किन नहाल्ने ?यस्तो ब्यान्डबारे पक्कै किताब लेखिनुपर्थ्यो । किताब गिरीश गिरीले लेखेको भए पनि अमृतले सहलेखकसरहको हिस्सा ओगटेका छन् । कतै डुंगारूपी नेपथ्य नदीका छाल पार गर्न संघर्ष गरिरहेछ, कतै शान्त रहमा पौडिरहेछ । ब्यान्डका सदस्यबीचको मनमुटाव, झगडा र बिछोडको शृंखला नै छन् । कतै चट्टानमा बझारिएको छ, कतै शान्त छ– नेपथ्य । तर, उसले बग्न छाडेको छैन ।नेपथ्यरूपी डुंगा छालमा परेर ढलमलिँदा आड दिने दीपकजंग राणा छन् तर उनी ब्यान्डमा भने छैनन् । ‘नेपथ्य’ स्थापना गर्ने भीम पुन पनि छैनन् । सुरुवाती गायक रविन श्रेष्ठ पनि अन्तै लागे । पटक–पटक फुट्छ ‘नेपथ्य’, नेपालका कम्युनिस्ट पार्टीजस्तो तर ‘नेपथ्य’ मर्दैन किनकि त्यसलाई अमृतले पानी–मल हालेर फेरि हुर्काउँछन् ।...वैशाखको अन्तिम साता ‘नेपथ्य’ को टोली अमेरिका जानु केही दिनअघि ‘नेपालय’ मा नयाँ गीतको भिडियो हेर्दा फेरि अमृतसँग छोटो भेट भयो । उनी मलाई ‘छालबाटो’ भनेर बोलाउँछन् । उनको नयाँ गीत पनि कर्नालीकै रहेछ– ‘कर्नालीका छाइला’ अर्थात् ‘छाया’ । त्यो भिडियो हेरेर आइसकेपछि यो लेखको मैझारो गर्न फेरि म क्यासेटमा गीत सुन्दै उही बरन्डामा बसेको छु । बेलौतीका पात छपक्कै भएका छन् । भर्खर फुलेको छ, अब केही समयमा फल्छ । ‘नेपथ्य’ पनि कैयौं पटक टुक्रिएर, पटक–पटक जोडिएको छ ।कैयौं पटक काटिएर फेरि पलाएको छ । कैयौं पटक ढलेर फेरि उठेको छ, जसरी काटिएको बेलौतीको रूखले फेरि हरियो भएर सेता फूल फुलाउँदै छ । बेलौतीलाई मैले मल हालेको छु भने ‘नेपथ्य’ लाई उसका मायालु श्रोताले ।नयाँ प्रयोगस्वरूप ‘नेपथ्य’ ले गीतको भिडियो केही समय पैसा तिरेर हेर्न मिल्ने बनाएको रहेछ । निःशुल्क हेर्न मैले एक–दुई हप्ता कुर्न सकिनँ, त्यसैले २० रुपैयाँ तिरेर भिडियो किनें र बारम्बार हेरें । कर्नालीका छालले भिजेर आएको मेरो शरीरमा ‘नेपथ्य’ को छाया मिसाएँ । एकातिर क्यासेट प्लेयरमा गीत बजिरहेको छ, अर्कोतिर ल्यापटपमा भिडियो घन्किरहेको अनि छ हातमा ‘नेपथ्य’ किताब । मलाई चिच्याएर भन्न मन लाग्यो, ‘नेपथ्यले गीत गाइरहोस् हइइइइइइ अमृत दाइ,’ जसरी उनी कन्सर्टहरूमा घोक हाल्छन् । अरू कुरा गोठमै होला, अहिलेका लागि भने ‘कर्नालीका छाइला हइइइइइइ’ !जीउ काटी जिउनारै लायाँ, अझै नपत्याउन्यानबोली पिरती टुट्यो, अझै नपत्याउन्याकर्नालीका छाइला, कर्नालीका छाइलै छाइला"
भूमिहीनको अवस्था फेर्न हिँडेका कम्युनिस्ट आफैं फेरिए,"उपन्यासकार झलक सुवेदी गैरआख्यानमा पनि स्थापित लेखक हुन् । राजनीतिक टिप्पणीका लागि प्रख्यात सुवेदीको किताब ‘भूमि, किसान र राज्य’ ले भूमिमा आश्रित किसान र राज्यको सम्बन्धका अनेक पत्रमाथि विमर्श गर्छ ।भूमिको असमान वितरण र किसानको सीमान्तीकरणको केन्द्रीयतामा यस किताबले नेपालको बजार, उत्पादनदेखि भूमिहीन र भूमिपतिको अन्तरसंघर्षमाथि बहस गर्छ । ‘भूमि, किसान र राज्य’ को सेरोफेरोमाझलक सुवेदीसँगदीपक सापकोटाको संवाद :एक रिपोर्टले भन्छ– नेपालमा ४ लाख, ५० हजार परिवार भूमिहीन छन् । सामन्ती भूस्वामित्वकै कारण ती पूर्ण वा अर्धभूमिहीन जीवन बाँचिरहेका छन् । ६० प्रतिशत किसानलाई जमिनमा दैनिक पाखुरा बजार्दा पनि अन्न अभाव हुन्छ । भूमिमै पसिना बगाउने किसान भोकै पर्ने यो विकराल दिन कसरी आयो होला ?यो प्रश्नलाई अलिकति फरक तरिकाले हेरौं । नेपालमा भूमिहीन परिवारको संख्या यति धेरै हुनुमा अनेक कारण छन् । गोरखा राज्य विस्तारसँगै केन्द्रीकृत र संगठित भएको सामन्तवादी भूमि सम्बन्ध यसको पहिलो कारण हो । लामो समयसम्म राज्य शक्तिमा पहुँच भएको निश्चित समूहको नियन्त्रणमा रहने गरी राज्यले नै भूमिको वितरण गरेको थियो । बिर्ता, गुठी र जागिरका रूपमा जमिनको नियन्त्रण सीमित परिवारको हातमा गयो ।बाँकी किसानहरू मोहीका रूपमा उनीहरूको जमिन कमाउने अनि कुत, श्रम र कर तिरेर बाँच्ने अवस्थामा थिए । सन् १९२३ पछि मात्रै भूमि वितरणमा बिस्तारै आधुनिक प्रणाली अपनाउन थालिएको हो, जसले रैकर स्वामित्वको आकार विस्तार गर्न मद्दत गरेको थियो । पछि भूमिसुधारका केही खण्डित कार्यक्रम लागू हुँदै जाँदा र कतिपय भूमिपतिहरूले गैरकृषि क्षेत्रमा स्रोत परिचालन गर्न जमिन बिक्री थालेपछि भूमिपतिहरूको हातबाट जमिन क्रमशः किसानहरूको हातमा जान थालेको हो ।यसैगरी राज्यले नै किसानलार्ई जमिन ओगटेर बस्ने गरी नयाँ ठाउँमा बसाइँ सर्न प्रेरित गरेको थियो । अहिलेको तराईको मुख्य जनसंख्या मधेशी मूलको भए पनि वा पहाडको भए पनि ती राज्यले प्रोत्साहन गरेरै बस्न पुगेका हुन् । यसरी भूमि वितरण र भूमि सम्बन्धमा गएको ७० वर्षमा ठूलै परिवर्तन आएको छ । अहिले नेपालमा भूमिसँग जोडिएको किसानको समस्या भूमिहीनभन्दा अत्यन्तै कम जमिन हुनु र सीमान्त किसानका दुःखका रूपमा बढी हो ।संरचनागत थिचोमिचोका कारणले भूस्वामित्वबाट वञ्चितीकरणमा परेको पंक्ति पनि हाम्रो समाजमा निकै ठूलो छ । दलित, कमैया कम्लरी बसेका थारू समुदायका मानिसहरू, चेपाङजस्ता पहाडे जनजातिहरू, प्रशासक र टाठाबाठाबाट जमिन हत्याइएकाले जमिन गुमाएका मधेशी आदिवासीहरू, बाढीपहिरोले उठीवास लागेकाहरू, जंगलमा सरकारका नियन्त्रण बढ्दै जाँदा सीमान्तमा धकेलिएका माझी बोटेहरू अनेक समूह छन्, जसले संरचनागत रूपले जमिनको स्वामित्व पाएनन् या गुमाए । यसरी जमिन हुने र नहुनेको दुई समूह अस्तित्वमा छ । जमिन नहुने र अन्य गैरकृषि पेसामा नगएकाहरू बढी गरिब छन् । गरिब र सीमान्त किसान भोकै रहनुपर्नाको कारणचाहिँ राज्यको बेवास्ता हो ।भूमिसुधारको मुद्दा पार्टीहरूका लागि 'भोटको राजनीति’ मात्रै किन बन्यो ?पहिलो त भूमिसुधारको प्रश्न भोटको राजनीति मात्रै बनेको होइन । २००७ देखि २०१७ सम्म नेपाल कम्युनिस्ट पार्टी र नेपाली कांग्रेसले भूमिसुधारलाई गम्भीरतापूर्वकै लिएका थिए । राजा महेन्द्रले भूमिसुधारका नाममा गरेका केही उचित/अनुचित कामले भूमिसुधारको वास्तविक मुद्दालाई गिजोलिदियो । २०४८ पछि भूमिसुधारको चरण कमजोर भएको थियो ।त्यसमा जे–जति हस्तक्षेपको सम्भावना थियो, त्यो पनि धनी किसान पृष्ठभूमिको राजनीतिक नेतृत्वका कारण लागू हुन सकेन । बडाल आयोगको प्रतिवेदन लागू नभएको यही कारण हो । सशस्त्र विद्रोहका क्रममा माओवादीहरूले केही ठाउँमा जमिनदारको जमिन खोसेर किसानलाई वितरण गरेका थिए । तर, शान्ति प्रक्रियामा आएपछि एउटा त अरू दलले यस्तो जमिन जमिनदारलाई फिर्ता गर्नुपर्ने विषयलाई शान्ति प्रक्रियाको सर्त बनाए । अर्कोचाहिँ जेसुकै कारणले भए पनि त्यसलाई माओवादीहरूले पनि छाडे । अब भूमिसुधारले परम्परागत अर्थ गुमाइसकेको छ । त्यसैले कसैले अब पनि भूमिसुधारको कुरा गर्छ भने त्यो भोटको राजनीतिबाहेक केही पनि होइन ।'भूमि, किसान र राज्य’ बीचको सम्बन्ध कस्तो हुँदोरहेछ ? लामो अनुसन्धानपछि तपाईंको निष्कर्ष कस्तो छ ?सामन्तवादी युगमा भूमि राजाको हुने र राजाले जसलाई दियो उसले (जमिनदार या सामन्त) भोग गर्ने उत्पादनको साधन थियो । यस्तो जमिन भोग गरेबापत उसले राजालाई कर तिर्ने, राजाका लागि सैन्य सेवाको बन्दोबस्त मिलाउने काम गर्थ्यो । किसानचाहिँ सामन्तका अर्धदास जस्ता थिए । जमिन एउटाको, कमाउने अर्को हुने, त्यस प्रकारको सम्बन्धलाई सामन्तवादी भूमि सम्बन्ध भनिन्थ्यो । तर, अहिलेको नेपालमा सामन्त र मोही भूमि सम्बन्धको मुख्य प्रवृत्ति होइन ।सामन्तवादी भूमि सम्बन्धका केही अवशेष अवश्य बाँकी छन् तर आजको भूमि सम्बन्ध पुँजीवादी प्रकृतिको छ । बजार भूमि व्यवस्थापनको मुख्य र असली एजेन्सी बन्दै गएको छ । अब भूमि हुने मान्छे सामन्त होइन, पुँजीपति हो र उसकामा काम गर्ने किसान सामान्यतः कृषि मजदुर । कसैले भूमि निश्चित मूल्यमा करार गरेर केही वर्ष कमाएको छ भने ऊ मोही होइन, बरु सानो व्यवस्थापक हो । त्यसैले भूमिमा अब मुख्य प्रवृत्तिका रूपमा सामन्ती भूसम्बन्ध कायम छैन ।भूमि वितरण र उपभोगमा सामन्तवादी युगको जस्तो चरित्र अब रहेन । भूमि हुनु र नहुनुले पहिलेभन्दा भिन्न अर्थ बोक्न थालेको छ । पहाडका गाउँमा जमिन छ, जोतभोग गर्ने किसान छैनन् । पहिले किसानहरू खोस्रने माटोको खोजीमा र जंगल फाँड्न बसाइँ सर्थे । अहिले सहरीकरण र जीविकाको अवसर कृषिमा भन्दा सहरको ज्यालादारीमा प्राप्त हुन थालेपछि घर किन्न नसक्ने श्रमजीवी परिवार राजमार्ग र सहरबजारका छेउछाउमा जमिन ओगटेर बस्न थालेका छन् । उनीहरू किसान होइनन् ।भूमि, किसान र राज्यबीचको सम्बन्ध गतिशील छ र एउटा स्थिर चरित्रका रूपमा यसलाई हेर्न मिल्दैन । कृषिमा आश्रित, तर भूस्वामित्व नभएको किसान राज्यका गलत नीतिको सिकार भएको हो । कृषि गर्ने तर जमिन नहुने पनि राज्यसँग खोस्रने माटो मागेर संघर्षरत छ, स्थायी आवास नभएको तर घर–टहरा बनाएर सार्वजनिक जमिन ओगटेकाले पनि राज्यसँग आवासको अधिकार मागिरहेको छ । यी पक्ष र राज्यबीच संघर्ष छ । आदिवासीको जीवन पद्धति र राज्यका नीतिबीच पनि संघर्ष छ ।यसरी राज्यमा उपलब्ध प्राकृतिक स्रोतको उपयोगको अधिकार क्षेत्र बाँडफाँटको विषय राज्य र किसानबीच पनि संघर्षको विषय बन्दै आएको छ । अहिले जमिनको वस्तुकरण भएकाले यो संघर्षमा बजार तेस्रो पक्षका रूपमा नियन्त्रणको लडाइँमा सामेल भएको छ । यो अन्तरसंघर्ष नै भूमिको विषयमा रहेको संघर्षको चरित्र बनेको देखिन्छ । राज्य पहिले जमिनदारका पक्षमा उभियो, अहिले बजारका पक्षमा उदार र किसानका पक्षमा अनुदार रहँदा किसान जहिले पनि पीडित छन् । राज्य भूमिहीन किसानका पक्षमा हस्तक्षेप गर्न प्रतिबद्ध छैन भन्ने कुराको उदाहरण त भूमि व्यवस्थासम्बन्धी आयोगहरूको विकृत राजनीतिले नै देखाउँछ ।‘जसको जोत, उसको पोत’ भन्ने कम्युनिस्टहरू नै जोत्नेहरूप्रति अनुदार किन भए होलान् ?हो, तपाईंले भन्नुभएजस्तै नेपालका कम्युनिस्ट जोत्नेहरूप्रति अनुदार छन्, जो पहिले ‘जसको जोत, उसको पोत’ भनिहिँड्थे । कम्युनिस्ट पार्टीको नेतृत्वमा मध्यम र धनी किसान परिवारकाहरू नै पुगे । तिनले आफ्नो वर्ग हित हेरे । सत्तामा पुगेपछि तिनको हिमचिम सत्तारूढ वर्गसँग भयो, जसको हातमा जमिन धेरै थियो । सत्तारूढ वर्गसँग सम्झौताको नीति लिएपछि जोताहालाई छाड्दै गए । कम्युनिस्टहरूको वर्ग र विचारको रूपान्तरण नै यसको कारण हो ।भूमिहीन र किसानहरूको कथा–व्यथाले नेपाली समाजको अनुहार कस्तो देखाउँछ ?अहिलेको नेपालमा सबैभन्दा गरिब भनेकै भूमिहीन र गरिब किसान परिवार हुन् । सहरी गरिबको तुलनामा ग्रामीण गरिबको संख्या बढी हुनु या ग्रामीण गरिबीको प्रतिशत बढी हुनुले यसलाई पुष्टि गर्छ । यो अवस्था भूमि वितरणसँग पनि सम्बन्धित छ । जसको जमिन धेरै छ, ऊ गरिब छैन । जमिन कम छ तर किसान पेसामा छ भने ऊ गरिब छ । र, यस्तो गरिबले या त अरूको जमिन कमाउँछ र आफ्नो श्रमको उत्पादकत्वको मूल्य पाइरहेको छैन या ऊ कृषि श्रमिक छ, जसको रोजगारीको निश्चितता छैन ।जमिनको असमान वितरण, रुखोपाखोमा खेती गर्नुपर्ने बाध्यता, जमिनदार या भूमिपतिको जमिन कमाउँदा पनि परम्परागत उत्पादनका औजार र ज्ञान प्रयोग गर्नुपर्ने बाध्यता, कृषि उपजको मूल्य कम र बजारमा प्रतिस्पर्धा गर्न नसकेका कारणले साना किसान तीव्र सीमान्तीकरणमा पर्दै गएका छन् । आजको नेपालको साना किसान राज्यको गलत नीतिको सिकार पनि भएका छन् र बजारको शोषणमा पनि परेका छन्, जसले उसको अनुहार ख्याउटो देखिन्छ ।भूमिसँग जोडेर हेर्दा हाम्रो गरिबीका दुइटा चरित्र छ । एउटा सामन्तवादी भूमि वितरण प्रणालीका प्रभावले पहिले नै जमिनदार या भूमिपति परिवारमा जन्मेकाहरूसँग जमिन धेरै छ । त्यसको उपयोग गरेर उसले पढाइ–लेखाइ पनि उच्चस्तरमा गर्‍यो र जमिनको उपयोग गरेर पनि धन नै जोड्यो । ऊ पुँजीवादी उत्पादनका क्षेत्रमा प्रवेश गरेर पनि धनी भयो किनभने ऊ धनी परिवारमा जन्मेको थियो ।उसैको जमिन कमाउने परिवारको सदस्यले पढ्न सकेनन्, हुर्केपछि फेरि बाबुकै मोही लागेको जमिन बाँडेर कमाए या अर्कोको खेत महँगो सर्तमा कमाउन थाले । ऊसँग खान पुगेर सञ्चित गर्ने अतिरिक्त कमाइ भएन । त्यसैले ऊ गरिब किन भयो भने ऊ गरिब परिवारमा जन्मियो ।यससँगै हामीकहाँ वर्ण व्यवस्थाका कारण दलित हजारौं वर्षदेखि जमिनको स्वामित्वबाट वञ्चित थिए । अहिले पनि आमरूपमा दलित वञ्चितीकरणमै छन्, जसले गर्दा अहिले पनि ऊ परम्परागत थिचोमिचोमा परेर समाजको तहगत संरचनामा सबैभन्दा तल छ । यसका लागि सामन्तवादी भूमि सम्बन्ध एउटा कारणका रूपमा रहेको थियो, जसलाई बजारले थप जटिल बनाइदिएको छ ।भूमि हुने र नहुनेबीचको अहिलेको असली लडाइँ के हो ?कृषि क्षेत्रको मात्रै कुरा गर्ने हो भने भूमि नहुनेको मुख्य संघर्ष भूमिमा स्वामित्व र कमाइ आएको खेतमा श्रम गरेबापत त्यसबाट उत्पादित वस्तुमाथि पूर्ण स्वामित्वको खोजी उसको लडाइँको क्षेत्र हो । भूमिपतिका हकमा ऊ किसान या कृषि श्रमिकको श्रम शोषण गरेर आफ्नो जमिनको पूर्ण उत्पादन हासिल गर्न चाहन्छ । भूमिको स्वामित्व निरन्तर हातमा राखेर किसानको श्रम र एजेन्सी दुवै नियन्त्रण गर्न उद्यत छ । ब्याजे पैसा दिएर, जमिन कमाउन दिएर, मतमाथि नियन्त्रण गरेर अभ्यास गरिन्छ ।कहिल्यै किनारा नभेटेको भूमिसुधारको मुद्दा भविष्यमा कस्तो हुनेछ ?भूमिसुधारको मुद्दा अब वास्तवमा बौद्धिक विमर्शमा बाहेक राजनीतिक कार्यसूचीमा कायम छैन । आवासविहीन, सार्वजनिक पर्ती जमिन ओगटेर बसेका तर जमिनको स्वामित्व नभएका अव्यवस्थित बसोबासी अनि सुकुम्बासी, संविधानको व्यवस्था अनुरूप भूमिहीन दलित परिवारलाई आवासका लागि र ओगटेको जमिनको हकमा कृषिका लागि एक पटक जमिन वितरण गर्ने विषय मात्रै सम्बोधन भए पनि निकै राम्रो हुने थियो ।पहिले नै मोही कायम भएका जमिनमा मोहीलाई उसको हक दिलाउने विषयमा बाहेक भूमिसुधारको विषय नेपाली राजनीतिक डिसकोर्समा अब इतिहासको विषय हो । साम्यवादीहरूको मुख्य मुद्दा भए पनि कतिपय देशमा पुँजीवादीहरूले समेत (नेपालमा त सामन्तले नै) लागू गर्न खोजेको यो कार्यक्रमको अधिग्रो खसिसकेको छ, फेरि गर्भाधानको सम्भावना छैन ।राज्यको भूमि नीतिले किसानलाई सहयोग गरिरहेको छ कि झन् पीडित बनाइरहेको छ ?किसानलाई सहयोग गर्ने भूमि नीति छ जस्तोचाहिँ मलाई लाग्दैन, भएका नीतिले पनि काम गरेको छैन । अहिलेसम्मको भूमि नीति भूमिवालाहरूलाई सहयोग गर्ने खालको मात्र छ । त्यो ठूलो आकारमा खेती गर्न चाहने पुँजीपतिको पक्षमा पनि छैन ।राज्यले के गर्‍यो भने कोही पनि भूमिहीन नरहने अवस्था सिर्जना हुन सक्छ ?सबैलाई भूमिपति बनाउने या कसैलाई पनि भूमिहीन नराख्ने विषय अहिलेको उत्पादन पद्धतिसँग मेल खाँदैन । किसानलाई जोतभोग गर्न जमिन दिने, मोहीका रूपमा भोग गरिरहेको या हाल जोतभोग गरिरहेको जमिन किसानका नाममा गरिदिने र सहरीया सुकुम्बासीलाई आवासको व्यवस्था गर्ने विषयमा मात्रै अब राज्यले जोड दिनुपर्छ । बाँकी काम समुदाय र बजारलाई छाड्नुपर्छ ।"
उज्यालो-अँध्यारो कोलाज,"काठमाडौँ — टिन र रातको झिनो मिलन–काल हो, साँझ । साँझको चित्र न दिनजस्तो उज्यालो हुन्छ, न त रातजस्तो अँध्यारो । यसको रङ अर्धउज्यालो, अर्धअँध्यारो अर्थात् धमिलो–धमिलो हुन्छ । घाम डुब्नु दुई घडी, एक मुहूर्त (४८ मिनेट) अघिदेखि अस्ताउन्जेलको यो अल्पावधिलाई कतिपयले नाडीका भुत्ला हल्का देखिन्जेलको समयका रूपमा पनि अर्थ्याएका छन् ।साँझको सेरोफेरो औधी मनोरम हुन्छ । यतिबेला गाउँको गल्लीमा गाईबस्तु धूलो उडाउँदै गोठमा फर्किन्छन् । घरमा आमाहरू बत्ती बाल्ने तरखरमा हुन्छन् । यही साँझको स्वागतमा कवि हेमप्रभासले सिंगै कवितासंग्रह ल्याए, ‘साँझमा सेल्फी’ । समयको यही अनौठो कालखण्डको छाया–छविलाई उनले कविताको चुली बनाएका छन् ।यो साँझको मात्रै नभएर कविकै स्वचित्र अर्थात् सेल्फ पोर्टेट पनि हो । कविले आफ्नो छायाचित्र आफैंले उतारेका छन् । आफ्नै प्रतिच्छाया आधा उज्यालो र आधा अँध्यारो देखेका छन्, साँझजस्तै । अझ भनौं, कविले साँझको भव्य विम्बमार्फत साँझ, जीवन र कवितालाई एकाकार गरेका छन् । हाम्रो जीवन पनि न पूरै उज्यालोमा बाँचेको छ, न त पूरै अँध्यारोमा । जीवन उज्यालो र अँध्यारोको कोलाज जस्तो छ ।प्रस्तुत कवितासंग्रहको केन्द्रीय कथ्य साँझ छ । तर, यसमा कुनै विशिष्ट घटना वा सिलसिला छैनन् । आम मानिसको आँखामा झिनामसिना देखिने कुरालाई नै कविले काव्यिक कडीका रूपमा बलियोसँग उभ्याएका छन् । फुटकर रूपमा नछापीकन एकैचोटि पुस्तकाकार मालामा आएका यी साँझ–कवितामार्फत कवि हेभप्रभासले कविताको फराकिलो क्षितिज मात्रै देखाएका छैनन्, आफूलाई नेपाली कविताको नवीन मुकाममा पुर्‍याएका छन् ।‘साँझमा सेल्फी’ पाँच खण्डमा छ– साँझको रङ, साँझको स्वरूप, साँझको रेखा, साँझको आकार र साँझको स्पेस । भनौं, अलिकति रंग, स्वरूप, रेखा, आकार र स्पेसको साँझको सुन्दर संयोजन गरेका छन् । प्रत्येक खण्डमा १५–१५ थान कविता समेटिएका छन् । साँझका यी खण्ड जीवनकै प्रतिध्वनि हुन् । कवि साँझको एउटा बिन्दुमा उभिएर रंग आविष्कार गर्छन्, त्यसलाई विशिष्ट स्वरूप दिन्छन् । विभिन्न बांगाटिंगा रेखाहरू कोर्छन् र त्यसलाई आकार दिन्छन् अनि एउटा स्पेसको परिकल्पना गर्छन् । सेल्फी त्यसकै समष्टि हो ।प्रस्तुत संग्रहबाट के पुष्टि हुन्छ भने कवितामा मीतभाषा हुने रहेछ– हृदयको, सपनाको वा आत्माको । कविको अभ्यन्तर नै कविता भएर बोल्दो रहेछ । संसारकै सबैभन्दा नरम र तरल विधा रहेछ, कविता । सुस्तरी–सुस्तरी भन्न सकिने कुरा रहेछ कविता । बहिर्मुखीभन्दा अन्तर्मुखी कुरा रहेछ कविता । हामीले अहिलेसम्म कविता कथ्नै जानेका रहेनछौं । कुनै सूचना वा खबर दिने माध्यम मात्रै ठानेका रहेछौं । कविता गर्जन होइन, कविता स्पन्दन पो रहेछ । कोमलता नै कविताको पदचिह्न रहेछ ।परिवेश चाहे उज्यालो होस्, चाहे अँध्यारो, त्यसमा चिच्याउनु जरुरी रहेनछ । कोलाहलमा केही कर्कश थप्नु मात्रै कविता होइन रहेछ । प्रत्येक पंक्तिमा कवि हेमप्रभास कवितामा नदीले जस्तै सुस्तरी बोल्छन् । बतासको मन्द लहरमा फूलका पत्रहरू जसरी ठोक्किन्छन् र सौम्य धुन सिर्जना गर्छन् । हिमालजस्तै बिस्तारै–बिस्तारै पग्लिन्छन् र चराहरूझैं बिस्तारै–बिस्तारै चिरबिर गर्छन् । कविको कामना छ– म बिस्तारै बोलिरहन सकूँ ।यी कवि एकान्तमा सौन्दर्य देख्छन् । छायासित बातचित गर्छन् । पसिनामा अत्तर भेट्छन् । मान्छेको मन पत्थर हुन सक्दैन भनेर जिकिर गर्छन् । कविको उज्ज्वल निवेदन छ– मान्छे बन्न सकूँ । कलिला बालकको हातमा बन्दुक देखेर कवि विस्मित छन् । उनलाई चिन्ता छ– बन्दुक बोकेको बालकले पातहरूको सुसेली र डोकाहरूको पसिना, नदीहरूको गीत र मान्छेहरूको मन कसरी चिन्ला ?कवि अधिकतम मानवीयताको पक्षमा छन् । प्रेम र प्रकृतिको मधुर गायन गरेका छन्, युद्धको कुरूपता र बीभत्सता देखाएका छन् । यिनी हुंकार कदापि गर्दैनन्, हृदयमा झंकार मात्र दिन्छन् । कवि कविताजस्तै छन् । कविता पनि कविजस्तै । तसर्थ उनका कवितामा कविता मात्रै मगमाएको छ । कवि रमेश क्षितिजले प्रशस्ति लेखेका छन् ः (हेमका कविता) चर्को स्वरमा बाझेको जस्तो होइन बरु युगल जोडीले प्रेमालाप गरेजस्तो छ । मनपर्ने मानिसले कानेखुसी गरेजस्तो छ ।कवितामा प्रयुक्त साँझ, रात, बिहान आदि समयका अनेक रङ हुन् । गाउँ, पहाड र सहर पनि यही भूगोलका हुन् । उनका विम्बहरू प्राकृतिक छन् । नेपालभित्र पनि हुने त्यही हो, नेपालबाहिर पनि हुने त्यही हो । उनका कविताको मेनुमा राष्ट्रिय जीवनका उथलपुथल नभएका होइनन्, तर कति शालीन र सौम्य प्रस्तुति छ भने तिनले भतभती पोल्दैनन्, बरु समयको घाउमा शीतल मलम लगाउँछन् मात्रै ।हेमप्रभास कविताको नाममा समयको फगत रिपोर्टिङ गर्दैनन्, परिपक्व काव्यविन्यास गर्छन् । उनको उक्ति वैचित्र्यबाट पाठकको हृदयमा एक प्रकारको कम्पन पैदा हुन्छ । ‘साँझमा सेल्फी’ स्वचित्र मात्रै होइन, यो स्वप्रेम, स्ववार्ता वा स्वसंवाद पनि हो । उनको काव्यशैली सहज छ । विम्बावलीमा बेग्लै चमक छ । कथ्य एउटै भए पनि भाव र विम्ब दोहोरिएका छैनन् । तिनमा चित्रमय प्रभाव छ । लगभग पेन्टिङ नै हेरेजस्तो ।हेमप्रभासको कविता भाव र अर्थ विशेष छ । उनी कविता अर्थभन्दा पर छन् । अन्तरालभन्दा पर छन् । पञ्चेन्द्रियको सामर्थ्यभन्दा पनि पर छन् । विरलै कविता संगीत र चित्रको उचाइमा पुग्छन् । तर, उनका कविताको सज्जा त्यो स्तरमा छ । उनका असाधारण विम्बहरू स्थानीय नभएर वैश्विक छन् । यिनले विश्वभाषाको पाहुर बोकेका छन् । त्यसैले यी कविता अनुवाद भएर अन्य भाषामा जाँदा पनि उत्तिकै मगमगाउन सक्छन् । यो उच्चकोटिको काव्यकलाले हेमप्रभासलाई विश्व मञ्चमा चिनाउने प्रशस्त आधार तय गरेको छ ।‘पहाड बोकेर पहाडतिर’ (२०६६), ‘सहर पसेको मान्छे’ (२०७०) र ‘गीतैगीतको गाउँ’ (२०७१) का सर्जक हेमप्रभास सातै वर्षपछि सानदार रूपमा कवितामै फर्किए । उपन्यासको उफानमा उनीजस्ता कवि अल्झिरहने सम्भावना हुँदैनथ्यो पनि । उनी अझ सूक्ष्म, सूत्रात्मक र तीव्रतम काव्यानुभूति अनि समय सञ्चेतना लिएर फर्किनु खुसीको कुरा हो । ‘साँझमा सेल्फी’ पढेपछि निर्धक्क के भन्न सकिन्छ भने, हेमप्रभास कविता मात्रै लेखिरहेका छैनन्, कवितालाई समेत जीवन दिइरहेका छन् ।"
नेपालको पहिलो जितको कथा,"काठमाडौँ — पत्रकार हिमेशको हालै प्रकाशित पुस्तक ‘स्वर्णकथाः नेपाली फुटबलको’ ले फुटबल–वृत्तान्त भन्छ । नेपाली खेलकुदबारे कम पुस्तक लेखिएको छ, ठ्याक्कै नेपाली फुटबलबारे मात्रै लेखिएको त पुस्तकै छैन कि ? यसै पुस्तकको एक अंश :सन् १९५४ को विश्वकप फुटबल । स्विट्जरल्यान्डले विश्वकपको त्यस पाँचौं संस्करण आयोजना गरेको थियो । अब्बल दर्जाको फुटबलका लागि त्यो विश्वकपलाई अहिलेसम्म पनि सम्झिने गरिन्छ । त्यसै विश्वकपबाट जर्मनीले अन्तर्राष्ट्रिय फुटबलमा आफ्नो गहिरो छाप छोड्न सुरु गरेको थियो । पश्चिम जर्मनीले जितेको यो पहिलो विश्वकप हो । विश्वकप इतिहासमा सबैभन्दा राम्रो प्रदर्शनको आँकडा भएको टिममा पर्छ, जर्मनी ।त्यति बेला भने पश्चिम जर्मनी । यो सफलताले पूरा जर्मनीमा नयाँ फुटबल संस्कृतिका जन्म भएको थियो । केही वर्ष अगाडि नेपाल आएका पुराना प्रशिक्षक जोन फिगीले भनेका थिए, ‘जर्मनी त्यसै फुटबलमा बलियो भएको होइन, जर्मनीको रगतमा फुटबल बग्ने गर्छ ।’ त्यो दाबीमा गर्व थियो । अहंकार पनि । नेपाली फुटबललाई आधुनिक ढाँचा दिने जस धेरै अर्थमा यिनै जर्मनहरूलाई जान्छ । नेपाली राष्ट्रिय फुटबलले पाएका धेरै विदेशी प्रशिक्षकमध्ये जर्मनहरूको बाक्लो उपस्थिति छ ।अझ विशेषतः सुरुआती दिनका अधिकांश प्रशिक्षक जर्मन नै । यसैमा एक हुन्, फिगी पनि । उनको जन्म सन् १९४७ मा भएको थियो । पश्चिम जर्मनीले जितेको त्यो विश्वकप हुँदा उनी सात वर्षको छेउछाउमा थिए । उनले सायद राम्रोसँग फुटबल बुझेका पनि थिएनन् । तर, त्यो विश्वकपले ल्याएको तहल्काले फिगी आफैं पनि अछुतो रहेनन् । त्यसयता जर्मनीमा तयार भएको फुटबल संस्कृतिमा उनी हुर्केका हुन् । उनले आखिरमा फुटबललाई आफ्नो जीवन बनाए ।खेलाडीका रूपमा उनको गणना कतै हुन्न । सायद औसतभन्दा धेरै तल थिए । तर, प्रशिक्षक राम्रै निस्के । त्यो भन्दा पनि उनी प्रशिक्षकका पनि प्रशिक्षक भने राम्रा बने । खासमा उनी बायर्न म्युनिकका जबरदस्त समर्थक रहेछन् । बायर्नलाई विश्वकै सबैभन्दा राम्रो क्लब पनि मान्छन् । अचेल फिगी फिफा/एएफसी इन्स्ट्रक्टरका रूपमा काम गर्छन् । विभिन्न देश घुमेर फुटबल प्रशिक्षकलाई प्रशिक्षण दिन्छन् । यो काममा उनलाई महारथ प्राप्त छ, भनिन्छ ।फिफा/एएफसी इन्स्ट्रक्टरका रूपमा उनी धेरै अगाडि नेपाल पनि आए । त्यही भूमिकामा सन् २०१६ को अक्टोबरतिर उनी दोहोर्‍याएर नेपाल आए । त्यति बेला उनले नेपालमा तयार भइरहेको नयाँ पुस्ताका प्रशिक्षकलाई प्रशिक्षण दिए । फिफा एमए एलिट कोर्स नाम दिएको त्यस कार्यक्रममा उनले सुरुमै भनेका थिए, ‘म त्यो प्रशिक्षक हुँ, जसले नेपाली फुटबललाई पहिलो सफलता दिलाएको थियो । सन् १९८४ मा नेपालले दक्षिण एसियाली खेलकुदको फुटबलमा स्वर्ण जित्दा प्रशिक्षक म नै त हुँ ।’उनले यो घोषणा गर्दा उही रवाफिलो जर्मन पारा प्रस्ट देखिन्थ्यो । यस्तो घोषणा गर्दा उनी खुबै मज्जा पनि लिइरहेका थिए । त्यो कार्यक्रममा सहभागी हुनेमा बालगोपाल महर्जनदेखि उपेन्द्रमान सिंह र मृगेन्द्र मिश्र पनि थिए । नेपाली फुटबललाई धेरै सघाउनेमा, वास्तवमै तत्कालीन पश्चिम जर्मनी अगाडि पर्छ । सन् नब्बेतिर उसले नेपालमा एक से एक प्रशिक्षक पठाएको थियो । त्यति बेला पश्चिम जर्मनीबाट आएका प्रशिक्षकसामु अहिलेका विदेशी प्रशिक्षक केही पनि होइन, भन्ने धेरै छन् ।विशेषतः त्यति बेलाका पुराना खेलाडीहरू । यस्तै अब्बल दर्जाका एक प्रशिक्षक हुन्, फिगी । सन् १९५४ को विश्वकप प्रसङ्ग किन भन्दा उनी त्यसलाई सन् १९८४ को त्यो पहिलो नेपाली सफलतासँग जोड्न चाहन्छन् । सन् पचासको दशकको सुरुमा विश्व फुटबलमा हंगेरीको दबदबा थियो । हंगेरीबाट फ्रेन्क पुस्कास जस्ता खेलाडी खेल्थे । पुस्कासलाई विश्व फुटबलले पाएका अहिलेसम्मकै सबैभन्दा राम्रा खेलाडीमा गनिन्छ । त्यति बेला हंगेरी वास्तवमै गज्जबको टिम थियो र उसलाई सम्भावित विजेता मानिएको थियो ।हंगेरीलाई त्यति बेला ‘गोल्डेन टिम’ भनिन्थ्यो । सुरुआती चरणमा हंगेरी पश्चिम जर्मनीकै समूहमा थियो । लिग खेलमा हंगेरीले पश्चिम जर्मनीलाई ८–३ ले हरायो । जर्मनीका लागि यो साह्रै नमज्जाको हार थियो । बासेलमा भएको त्यस खेलमा जर्मन प्रशिक्षक सेप हरबर्गरले आफ्ना सबै पहिलो रोजाइका खेलाडी उतारेका थिएनन् । यो उनको रणनीतिकै एक भाग थियो । हंगेरीले लिग चरणको अर्को खेलमा दक्षिण कोरियालाई ९–० ले हराएको थियो ।त्यसयता हंगेरीले फाइनल पुग्न अगाडि ब्राजिल र उरुग्वेलाई हराएको थियो । यसैले अनुमान गर्न सकिन्छ, हंगेरीको टिम कस्तो थियो भनेर । पश्चिम जर्मनी पनि फाइनल पुग्यो । त्यस अगाडि उसले प्ले अफमा टर्कीलाई हरायो । नकआउट चरणमा भने उसले युगोस्लाभिया र अस्ट्रियालाई पन्छाएको थियो । फाइनलमा जब यी दुई टिम भिड्ने भए, सबैले अनुमान गरे, हंगेरीले फेरि अर्को ठूलो अन्तरको जित निकाल्ने भयो । तर होइन, त्यस्तो भएन् ।फाइनलमा जर्मनी ३–२ ले विजयी रह्यो । हंगेरी मात्र होइन, पूरा विश्वकपका लागि यो स्तब्धपूर्ण नतिजा थियो । तर जर्मन प्रशिक्षक हरबर्गरलाई भने फाइनल नतिजा स्वाभाविक लागेको थियो । उनले पहिलो खेलमा कमजोर टिम उतारेर हंगेरीलाई आफ्नो टिमबारे बुझ्ने अवसर नै दिएनन् । जति बेला जर्मनीले फाइनलमा आफ्नो वास्तविक पहिलो रोजाइको टिम उतारेको थियो, त्यति बेला हंगेरीले त्यस टिमलाई वास्तवमै बुझ्न नै सकेन ।खासमा जर्मनीको यो रणनीतिक सफलता थियो । फिगी भन्छन्, ‘नेपालले सन् १९८४ मा फुटबलतर्फ स्वर्ण जित्दा हाम्रो रणनीति पनि उस्तै थियो । मैले त्यही विश्वकपबाट प्रेरणा लिएर नेपाली टिमलाई उतारेको थिएँ र त्यस्तै सफलता पनि प्राप्त गरें ।’ त्यति बेला फुटबलमा चार देशको मात्र सहभागिता रहने भएपछि प्रतिस्पर्धा राउन्ड रोबिन लिगका आधारमा चल्ने भयो । सहभागी टिमका आधारमा नेपाल र बंगलादेशबीच नै प्रतिस्पर्धा चल्ने तय थियो ।सेप्टेम्बर १८ मा भएको पहिलो खेलमा नेपालले माल्दिभ्सलाई ४–० ले हराएर राम्रो सुरुआत लिन सफल रह्यो । त्यही दिन बंगलादेशले पनि भुटानलाई सजिलै २–० ले हरायो । त्यसको भोलिपल्ट नै बंगलादेशले पनि माल्दिभ्सलाई समान ५–० ले हरायो । नेपालले भनेआफ्नो दोस्रो खेलमा भुटानलाई ५–० ले पन्छायो । लगातारको जितले नेपाल र बंगलादेशले स्वर्णका लागि खेल्ने तय भयो । नेपाल र बंगलादेशबीचको लिगको अन्तिम खेलको नतिजा भने फुटबल समर्थकका लागि अनपेक्षित रह्यो ।नेपाल त्यस खेलमा ५–० ले पराजित रह्यो । यो हारलाई लिएर त्यति बेला काठमाडौंमा ठूलो तहल्का मच्चिएको थियो । एन्फा अध्यक्ष रहेका कमल थापालाई पनि यो हार पचेन । यसलाई लिएर उनले प्रशिक्षक फिगीसँग झगडा नै गर्न खोजेका थिए । पछि काठमाडौं आएका बेला यो घटनालाई लिएर उनी आफैं दंग देखिन्थे । उनी भन्थे, ‘बिचरा अध्यक्षले मेरो रणनीतिबारे बुझ्नै सकेनन् ।’ तर प्रतियोगितामा यस नतिजाले केही पनि फरक पारेन ।फाइनल नेपाल तथा बंगलादेशबीच नै हुने तय भयो । खालि कति भने लिग चरणको समाप्तिमा बंगलादेश अंक तालिकाको शीर्ष स्थानमा रह्यो । त्यति बेला एक जितको दुई अंक थियो । बंगलादेशको छ अंक रह्यो । नेपाल चार अंकमै सीमित रह्यो । फाइनल सेप्टेम्बर ९ को त्यो ऐतिहासिक दिनमा भएको थियो । दशरथ रंगशालामा त्यो फाइनल हेर्न कीर्तिमान ३० हजार दर्शक उपस्थित थिए । टिममा डिफेन्सको जिम्मा राजुकाजी शाक्यले पाए ।यसरी नेपाली राष्ट्रिय टिमबाट उनले डेब्युको अवसर पाए । नेपालले पाँचौं मिनेटमा अग्रता लिएको थियो र त्यो बंगलादेशको आत्मघाती गोल थियो । अहमदले बंगलादेशका लागि ३५ औं मिनेटमा बराबरी गोल फर्काए । पहिलो हाफको समाप्तिमा खेल १–१ को रोमाञ्चक बराबरीमा थियो । दोस्रो हाफ सुरु भयएता नेपालले दुई मिनेटको अन्तरमा दुई गोल गरेको थियो र यसले खेल नेपालको पक्षमा मोडिएको थियो । वाईबी घलेले ५१ र सुरेश पन्थीले ५३ औं मिनेटमा गोल गरे ।घलेले नै ६८ औं मिनेटमा आफ्नो दोस्रो तथा टिमको चौथो गोल पनि थपे । यस्तोमा नेपालको जित निश्चित देखिएको थियो । अहमदले ८५ औं मिनेटमा फेरि एक गोल फर्काए । यस्तो फाइनलको नतिजा नेपालको पक्षमा ४–२ रह्यो । नेपालले दक्षिण एसियाली खेलकुदको त्यस संस्करणमा जितेको यो चौथो स्वर्ण पनि थियो । उनी थप्छन्, ‘बंगलादेश नै हाम्रो मुख्य प्रतिद्वन्द्वी थियो । बंगलादेशी खेलाडी भने शारीरिक रूपमा बलिया थिए । अग्ला पनि थिए ।’‘मैले काठमाडौं आएयता बंगलादेशी टिमको खेल हेरेको थिएँ,’ उनी भन्छन् । बंगलादेशविरुद्धको खेल अगाडि नै नेपाल फाइनल पुगिसकेको हुनाले उनले त्यस्तो रणनीति तयार पारे, जसले बंगलादेशी खेलाडी अचम्ममा परुन् । बंगलादेशविरुद्धको अन्तिम लिग खेलमा उनले आफ्ना प्रमुख खेलाडीलाई आराम दिए र रिजर्भ टिम उतारे । त्यो खेल जितेर बंगलादेशी खेलाडी घमण्डी बने । उनीहरूले फाइनललाई हल्का रूपमा लिन सुरु गरे । ठीक यही बेला फिगीले बिछ्याएको जालमा बंगलादेशी टिम फस्यो ।"
मोबाइलमा मग्न मान्छे,"काठमाडौँ — चीनमा जे काम पनि अनलाइनमार्फत वा मोबाइलबाटै हुने ! कतिपय ठाउँमा नगद कारोबार नै नचल्ने रहेछ । क्यूआर कारोबार भर्खर फस्टाउँदै गएको ठाउँका हामीजस्ता पर्यटकलाई चीनको ‘क्यासलेस’, ‘फेसलेस’, ‘पेपरलेस’ सेवा खुब नौलो लाग्ने !प्रविधि र एआई उत्पादनका लागि विख्यात चिनियाँ समाजले तिनै उत्पादनलाई सर्वसाधारणको जीवनस्तर उकास्ने र दैनिक जीवनलाई प्रविधिमैत्री बनाउने काममा भरपूर प्रयोग गरेको प्रस्ट देख्न सकिने रहेछ ।करिब १.४११ अर्ब जनसंख्या रहेको चीनमा मोबाइल इन्टरनेट प्रयोगकर्ताको संख्या १.१ अर्ब अर्थात् ९९.७ प्रतिशत छ । सन् २०१९ मै चीनमा मोबाइल डेटाको पछिल्लो जेनेरेसन ‘फाइभ जी’ सेवा सुरु गरिएकोमा सन् २०२५ को अन्त्यसम्म १ अर्बभन्दा बढीले यो सेवा लिने प्रक्षेपण गरिएको छ । चीन अहिले फाइभ जी–एड्भान्स्ड (फाइभ जी–ए) नेटवर्क विस्तारमा लागिपरेको छ ।चीन विश्वकै ठूलो एप मार्केट हो । त्यहाँ सन् २०२४ मा एप डाउनलोड्स संख्या ११३ अर्ब पुगेको थियो । सबैभन्दा धेरै विच्याट सुपरएप डाउनलोड हुनेमा डिजिटल पेमेन्टका लागि अलिपे लोकप्रिय छ । तेस्रो सबैभन्दा धेरै डाउनलोड हुने एपमा टिकटकको चिनियाँ भर्सन ‘दउइन’ रहेको छ भने टिकटक स्वयं चाहिँ चीनमा प्रतिबन्धित छ । नेपालमा टिकटक बनाउनेहरूजस्तै चीनमा दउइन भिडियो बनाउनेहरू जहीँ–तहीँ नाचिरहेका, स्क्रिनसामु बोलिरहेका देखिन्छन् । नानी–बाबुदेखि वृद्ध बा–आमा दउइनमा मग्न हुने गरेका छन् ।अंग्रेजी वा अन्य भाषा बोल्न खासै नरुचाउने चिनियाँ समाजले आफ्ना कथा भन्न, अनुवाद गर्न, अत्यधिक चाप रहने सार्वजनिक यातायात र आन्तरिक पर्यटकको व्यवस्थापन गर्न, सांस्कृतिक सम्पदालाई दुरुस्त राख्ने लगायतका काममा मोबाइल र डिजिटल प्रविधिको प्रशस्तै प्रयोग गरेको छ । आफ्नो स्थानीय प्रविधि र उत्पादनमा गर्व गर्ने उनीहरू विदेशबाट आयात गरिएका एप्पल लगायतका उत्पादन प्रयोग गरे पनि घरेलु कम्पनीका डिभाइस र प्रविधिलाई सगौरव पर्यटक र साथीभाइसँग ‘इन्डोर्स’ गर्ने रहेछन् ।चिनियाँ मोडल नबुझी चीन जाने पर्यटकलाई भने त्यहाँको इन्टरनेटमा जोडिन महाभारतै हुने ! एप्पलमा त केही सहज रहेछ, अलि पुरानो मोडलका एन्ड्रोइड फोन बोक्नेलाई इन्टरनेट चलाउन लगभग असम्भव देखियो । गुगल, गुगल प्लेस्टोर र गुगलका प्रोडक्ट प्रतिबन्धित भएकाले वाइफाई जोडिए पनि चलाउन मिल्ने एप र ब्राउजर हुँदैनन् । जुन पायो त्यही भीपीएन पनि चल्दैन । 'डिजिटल डिटक्स' चाहनेलाई गज्जबै होला ।चिनियाँ कम्पनी हुवावेले आफ्नै एप मार्केटप्लेस ‘एप ग्यालरी’ बनाएको छ । यो चीनमा लोकप्रिय हुने नै भयो । एआई र सेमिकन्डक्टर चिपजस्ता उत्पादनमा पश्चिमा समाजलाई नै चुनौती दिन कम्मर कसेको चीनले स्मार्टफोनको हार्डवेयर र सफ्टवेयर दुवै क्षेत्रमा गरेको लोभलाग्दो प्रगति चीन घुम्दा झनै प्रस्ट देख्न पाइने रहेछ । सन् २०२४ मा झन्डै ५ करोड फोन बेचेको भिभो, साढे चार करोड आसपास फोन बेचेका हुवावे, अप्पो, अनरजस्ता कम्पनीले विश्वव्यापी रूपमै एप्पलको बजार खुम्च्याउँदै लगेका छन् ।जे होस्, डिजिटल गभर्नेन्सका नाममा अनलाइनबाट फर्म प्रिन्ट गरेर झ्याल–झ्यालमा लाइन बस्नुपर्ने, एउटै कार्यालयले इस्यु गरेका कागजात सोही कार्यालयको अर्को विभागले रूजु गर्नुपर्ने, ल्याप्चे लगाउँदै हिँड्नुपर्ने, चाहिएका बेला सर्भर कहिल्यै नचल्ने र अलिकति प्रयासमा घरैबाट गर्न सकिने कामका लागि ४ वटा ढोकामा नमस्ते गर्नुपर्ने समाजबाट गएको मलाई डिजिटल प्रविधि त यस्तो पो रहेछ भन्ने अनुभूति चिनियाँ समाजले एक हप्ताको बसाइमा गरायो ।"
गर्मी बढेपछि इटहरीमा बुधबार विद्यालय बन्द गरिने,सुनसरी — केही दिनयता बढेको अत्यधिक गर्मीले बालबालिकाको स्वास्थ्यमा प्रतिकूल असर पार्ने भन्दै इटहरी उपमहानगरपालिकाले शिक्षण संस्थाहरू एक दिनका लागि बन्द गर्ने निर्णय गरेको छ ।गर्मीले जनजीवन नै अस्तव्यस्त हुन थालेपछि बुधबार एक दिन बिदा दिइएको हो । बढ्दो गर्मीका कारण बालबालिकाहरूको स्वास्थ्यमा प्रतिकूल प्रभाव परेको भन्दै शिक्षण संस्थाहरूबाट गुनासो आएपछि इटहरी उपमहानगरपालिकाले बुधबार सबै सामुदायिक र संस्थागत विद्यालय बन्द गर्ने निर्णय गरेको हो ।गर्मीले यस क्षेत्रको जनजीवन कष्टकर बनेको भन्दै बर्से बिदाबाट कटौती हुने गरी बिदा दिएको इटहरी उपमहानगर पालिकाका कार्यवहाक नगर प्रमुख संगीताकुमारी चौधरीले जनाइन् ।केही दिनयता तापक्रम अत्यधिक बढ्न थालेपछि पूर्वी तराईको जनजीवन प्रभावित बनेको छ ।
संस्कृत विश्वविद्यालयमा ५ महिनापछि खुल्यो ताला,"दाङ — नेपाल संस्कृत विश्वविद्यालय केन्द्रीय कार्यालय बेलझुन्डीमा पाँच महिनाअघि लगाइएको ताला शुक्रबार खुलेको छ । विश्वविद्यालयको वार्ता समिति र माओवादीनिकट अनेरास्ववियु क्रान्तिकारीबीच पाँचबुँदे सहमति भएपछि शुक्रबार ताला खोलिएको हो ।अनेरास्ववियु क्रान्तिकारीले विभिन्न माग राख्दै गत १२ पुसमा विश्वविद्यालयको केन्द्रीय कार्यालयको मूल गेटमा ताला लगाएको थियो । गत फागुनमा अनुसन्धान केन्द्रको कार्यालयमा तालाबन्दी थियो । तालाबन्दीपछि विश्वविद्यालयले राष्ट्रिय सांस्कृतिक अध्ययन केन्द्रका कार्यकारी निर्देशक जर्मन चौधरीको संयोजकत्वमा वार्ता समिति गठन गरेको थियो ।सहमति जुटाउन नसकेपछि समितिले दुई महिनामै राजीनामा दिएको थियो । त्यसपछि प्राध्यापक अर्जुनप्रसाद भट्टराईको संयोजकत्वमा तीन सदस्यीय वार्ता समिति गठन भएको थियो । समितिका सदस्यहरूमा उपप्राध्यापक विनोद आचार्य र उपप्रशासक अनिल पोख्रेल थिए ।विश्वविद्यालय र अनेरास्ववियु क्रान्तिकारीबीच विश्वविद्यालयको केन्द्रीय आयुर्वेद विद्यापीठमा पठनपाठनलाई सहज गराउन प्रयोगात्मक सामग्री आउँदो असारभित्र खरिद गर्ने सहमति भएको छ । प्रयोगात्मक अभ्यासका लागि आवश्यक अस्पताल, जनशक्ति र सामग्रीको प्रक्रिया मिलाउन आगामी विश्वविद्यालयसभामा प्रस्ताव लैजाने अर्को सहमति छ ।विश्वविद्यालयको परीक्षा प्रणालीलाई निष्पक्ष, भयरहित बनाउन आयुर्वेद अध्ययन संस्थानका डिन, सहायक डिन र प्राचार्यजस्ता पदाधिकारी अनुगमन गर्ने निकाय भएका कारण उनीहरूबाट प्रश्नपत्र निर्माण, उत्तरपुस्तिका परीक्षण र सम्परीक्षणजस्ता काम नगर्ने सहमति भएको छ ।पदाधिकारीका विषयमा प्राप्त उजुरीका आधारमा कार्यकारी परिषद्ले एक महिनाभित्र छानबिन गरी दोषी पाइए पुनगर्ठन गर्ने पनि सहमति छ ।"
जापानी नागरिकको ८० लाख सहयोगमा विद्यालय भवन निर्माण,"बझाङ — भूकम्पले क्षतिग्रस्त बनेको बझाङको एक विद्यालय भवन जापानी नागरिकको सहयोगमा पुननिर्माण गरिएको छ । जयपृथ्वी नगरपालिका–७ सुवेडास्थित सुनिपिपल चौर माध्यामिक विद्यालयको भवन जापानी नागरिक लिलिको व्यक्तिगत सहयोगमा पुननिर्माण गरिएको हो ।नवनिर्मित दुई तलाको चार कोठे पक्की भवन र तीन कोठे शौचालय भूकम्प प्रतिरोधी, अपाङ्गता मैत्री, छात्रामैत्री र बालमैत्री हुने गरी निर्माण गरिएको छ । विद्यालय भवनको निर्माण ७६ लाख ८२ हजार ४१४ र शौचालय निर्माणमा १२ लाख ९४ हजार २४९ रुपैयाँ गरी ८९ लाख ७६ हजार ६६३ खर्च भएको पुर्ननिर्माणमा समन्वय गरेको स्थानीय गैरसरकारी संस्था प्रगतिशील युवा समाजले जानकारी दिएको छ ।विद्यालयका प्रधानाध्यापक विष्णुभक्त जोशीले २०८० असोज १६ गतेको भूकम्पले विद्यालयका तीन भवनका १५ कक्षाकोठा क्षतिग्रस्त भएपछि टहरामा पठनपाठन गर्नुपरेको बताए । ‘टिनको टहरामा पानी र हावाहुरीका बेला पढाएको सुनिदैन थियो । गर्मी र जाडोमा पनि निकै सास्ती हुन्थ्यो,’ जोशीले भने, ‘नयाा भवन र शौचालय बनेपछि हामीलाई ठूलो राहत भएको छ ।’ विद्यालयले सहयोगी जापानी नागरिकको सम्मानमा नवनिर्मित भवनको नाम लिलिको ब्लक राखेको उनले बताए ।छात्रामैत्री शौचालय समेत निर्माण भएकोमा यहाँका छात्रा झन् खुशी भएका छन् । ‘छात्रा र छात्रले प्रयोग गर्ने शौचालय एउटै हुँदा निकै समस्या थियो,’ विद्यार्थी आयुसा सुवेदीले भनिन्, ‘अहिले छात्राका लागि छुट्टै शौचालय बनेको छ । महिनावारी हुादा प्याड चेन्ज गर्न पनि सजिलो भएको छ ।’ विद्यालय निर्माणमा समन्वय गर्ने संस्था प्रगतिशील युवा समाजका अध्यक्ष रमेश केसीले विद्यालयले हस्तान्तरण गरिएका संरचनाको संरक्षण र मर्मतमा ध्यान दिनुपर्ने बताए ।"
त्रिविमा तोडफोड गर्ने विद्यार्थी नेताहरूविरुद्ध जाहेरी दर्ता,"काठमाडौँ — त्रिभुवन विश्वविद्यालयको उपकुलपति सचिवालयमा तोडफोड गर्ने विद्यार्थी नेताहरूविरुद्ध जाहेरी दर्ता भएको छ। विश्वविद्यालयमा मर्यादाविपरीत कार्य गर्नेहरूविरुद्ध प्रशासनले कारबाही प्रक्रिया अघि बढाएको हो।गत साता २०-२५ जनाको समूहले विश्वविद्यालयका उपकुलपतिको कार्यालयमा प्रवेश गरी सचिवालयमा तोडफोड गर्ने, हानी नोक्सानी पुर्‍याउने कार्य गरेको र केन्द्रीय पदाधिकारीहरूलाई भौतिक रुपमा आक्रमण गर्ने गरी फोनमार्फत धम्की दिने, सामाजिक सञ्जालको प्रयोग गरी पदाधिकारीको चरित्र हत्या जस्ता कार्य भएको थियो।यस्ता कार्य गर्नेहरूलाई राजनीतिक आडमा उन्मुक्ति दिने गरिएको भन्दै विरोधहुँदै आएको छ।उक्त गतिविधिमा संलग्न व्यक्तिहरूलाई कानुनबमोजिम कारबाही र भौतिक सम्पत्तिको हानी नोक्सानीको क्षतिपूर्ति भराउन आवश्यक प्रक्रिया अगाडि बढाइएको त्रिभुवन विश्वविद्यालय रजिष्टारको कार्यालयले जनाएको छ।त्रिविले सार्वजनिक सम्पत्ति तोडफोडमा संलग्नलाई प्रचलित कानुनबमोजिम कारबाही गर्न पटक पटक गृह मन्त्रालयलगायत सम्बन्धित निकायलाई आग्रह गरे पनि संलग्नलाई उन्मुक्ति दिने गरिएको हो । यसपटक भने जाहेरी दर्ता भइसकेको भन्दै त्यस्तो गतिविधिमा संलग्नहरूलाई कारबाहीको दायरामा ल्याउन सम्बन्धित सबै पक्षसँग विश्वविद्यालय प्रशासनले आग्रह गरेको छ।"
शिक्षाको बजेट झन्झन् घट्दो,"काठमाडौँ — सार्वजनिक शिक्षामा लगानी बढाउन सरकार अनुदार देखिएको छ । शिक्षामा राज्यको लगानी कुल बजेटको २० प्रतिशत पुर्‍याउने प्रतिबद्धतासहित निर्वाचन जितेर आएका राजनीतिक दलहरु सत्तामा पुग्दा बजेट भने ११ प्रतिशत हाराहारीभन्दा वृद्धि हुन सकेको छैन ।अर्थमन्त्री विष्णु पौडेलले बिहीबार ल्याएको बजेटमा शिक्षा क्षेत्रमा २ खर्ब ११ अर्ब १७ करोड विनियोजन गरिएको छ । यो कुल बजेटको १०.७५ प्रतिशत मात्रै हो । चालु आर्थिक वर्षमा शिक्षामा १०.९५ प्रतिशत बजेट छुट्याइएको थियो । विद्यालय शिक्षा ऐन जारी हुने प्रक्रियामा रहेकाले सार्वजनिक शिक्षा सुधार गर्न राज्यको दायित्व थप गर्नुपर्ने मागविपरीत यसपालि बजेटमा झनै गिरावाट आएको देखिन्छ । आव ०८०/०८१ मा शिक्षामा ११.२७ प्रतिशत बजेट विनियोजन भएको थियो ।शिक्षामा बजेटकाठमाडौं विश्वविद्यालय स्कुल अफ एजुकेसनका डिन बालचन्द्र लुइँटेलले सार्वजनिक शिक्षा सुधारका लागि सरकारले बजेटमा स्पष्ट खाका ल्याउन नसकेको बताए । ‘परम्परागत हिसाबकै बजेट आयो । सिकाइ सुधार गर्नेमा बजेट देखिँदैन । गुणस्तर शिक्षक उत्पादनमा अनुदार देखिन्छ,’ उनले भने, ‘सार्वजनिक शिक्षा सुधार गर्ने खाका पनि सरकारले ल्याउन सकेन । विद्यालय शिक्षा ऐनको मस्यौदाले पनि लगानी मागेको छ । सरकारको प्रतिबद्धता देखिएन । फड्को मार्ने बजेट देखिएन ।’अर्थमन्त्री पौडेलले केही नयाँ, अधिकांश पुराना र केही पहिला नै घोषणा भए पनि पूरा हुन नसकेका कार्यक्रमसहित बजेट वक्तव्य प्रस्तुत गरे । १ सय सामुदायिक विद्यालयमा शैक्षिक नतिजामा आधारित प्रोत्साहन कार्यक्रम सञ्चालन गरिने उनले बताए । कार्यक्रमअनुसार प्रत्येक जिल्लामा कम्तीमा एक विद्यालय पर्ने गरी प्रतिविद्यालय २५ लाख उपलब्ध गराइनेछ । ती विद्यालयले अन्य विद्यालयको नतिजा सुधारका लागि सहयोग गर्ने व्यवस्था मिलाइनेछ । नमुना विद्यालय कार्यक्रम सोही मोडलमा सञ्चालन थियो । देशभर ४ सय २२ वटा नमुना विद्यालय घोषणा गरिएको छ । निर्माणाधीन नमुना विद्यालयको निर्माण पूरा गर्ने उनले जनाए ।सामुदायिक विद्यालय समायोजन गर्ने र शिक्षक दरबन्दी पुनरावलोकन गर्ने विगतकै कार्यक्रमलाई निरन्तता दिइएको छ । सामुदायिक र संस्थागत विद्यालयका सफल व्यवस्थापन अभ्यासलाई अन्य सामुदायिक विद्यालयको गुणस्तर सुधारका लागि सदुपयोग गरिने बजेटमा उल्लेख छ । सरकारले प्रस्तुत गरेको नीति तथा कार्यक्रममा निजी विद्यालयसँगको सहकार्यमा सामुदायिक विद्यालय सुधार गर्ने घोषणा गरेपछि त्यसको आलोचना भएको थियो । सरकारले भाषा फेरेर बजेटमा पनि उक्त बुँदा समेटेको र निजी मात्र राम्रा छन् भन्ने भाष्य स्थापना गर्न लागेको डिन लुइँटेलले बताए ।बजेटमा अंग्रेजी, विज्ञान र गणित विषयका शिक्षक अभाव हुन नदिन विश्वविद्यालयसँगको सहकार्यमा शिक्षक बैंक स्थापना गरिने, स्नातक तह उत्तीर्ण विद्यार्थीलाई स्वयंसेवक शिक्षकको भूमिकामा परिचालन गरिने उल्लेख छ । शिक्षक बैंक स्थापनाको अभ्यास स्थानीय तहले गर्दै आएका छन् । स्वयंसेवक शिक्षक पुरानै कार्यक्रम भए पनि कार्यान्वयन हुन सकेको छैन ।एसईई सञ्चालन तथा व्यवस्थापन प्रदेश तहबाट गर्ने प्रबन्ध मिलाइने अर्थमन्त्री पौडेलले बताए । संसद्को शिक्षा समितिमा विचराधीन विद्यालय शिक्षा विधेयकको उपसमितिमा सांसदहरुबीच एसईई परीक्षा सञ्चालन गर्नेमा सहमति जुटेको छ । विद्यालय तहको अन्तिम परीक्षा कक्षा १२ मा सञ्चालन गर्नेमा सांसदहरु एकमत देखिएका छन् ।कक्षा ५ सम्मका विद्यार्थीलाई उपलब्ध गराइने दिवा खाजा र छात्रालाई निःशुल्क सेनेटरी प्याड वितरण कार्यक्रमलाई बजेटमा निरन्तरता दिएको छ । २८ लाख बालबालिकाको खाजाका लागि १० अर्ब १९ करोड र १३ लाख छात्रालाई निःशुल्क प्याड वितरण गर्न १ अर्ब २९ करोड विनियोजन गरिएको छ । लक्षित समुदाय र विकट हिमाली जिल्लाका विद्यार्थीलाई प्रदान गरिँदै आएको छात्रवृत्ति निरन्तरता दिइने बजेटमा उल्लेख छ । मुसहर, डोम, चमार समुदायका विद्यार्थीलाई चिकित्सातर्फको उच्च शिक्षामा उत्प्रेरणा छात्रवृत्ति प्रदान गरिने कार्यक्रम कायमै छ । छात्रवृत्तिका लागि २ अर्ब ४४ करोड विनियोजन गरिएको पौडेलले बताए ।सामुदायिक विद्यालयमा कार्यरत प्रारम्भिक बालविकास सहयोगी कार्यकर्ता (ईसीडी शिक्षक) र विद्यालय कर्मचारीको पारिश्रमिकबापत १० अर्ब १६ करोड विनियोजन गरिएको छ । विद्यालय शिक्षामा भर्चुअल शिक्षण प्रणालीलाई उपयोग गरिने उनले घोषणा गरे । शिक्षा मन्त्रालयले कोभिड महामारीदेखि नै ‘सिकाइ चौतारी’ नामक पोर्टल सञ्चालन गर्दै आएको छ ।अपांगता भएका विद्यार्थीलाई आधारभूत तहको शिक्षा पूरा गर्न छात्रावासको प्रबन्ध मिलाउने बजेटमा उल्लेख छ । राष्ट्रिय नियमन मापदण्ड तयार गरी निजी विद्यालयको प्रभावकारी अनुगमन गरिने अर्थमन्त्री पौडेलले बताए । राष्ट्रपति शैक्षिक सुधार कार्यक्रमलाई परिमार्जन गरी सरकारले राष्ट्रिय शैक्षिक सुधार कार्यक्रम सञ्चालन गर्ने भएको छ । शिक्षाको कार्यक्रम स्थानीय तहमा पुगे पनि केन्द्रबाट यस्ता प्रकृतिको कार्यक्रम सञ्चालन गर्दै पहुँचका आधारमा बजेट बाँड्ने गरिएको भन्दै आलोचना हुँदै आएको छ । कार्यक्रमका लागि २ अर्ब ७२ करोड विनियोजन गरिएको छ । उक्त कार्यक्रमअन्तर्गत तराई मधेसमा १ हजार ५ सय, पहाडमा १ हजार, हिमालमा ५ सयभन्दा बढी विद्यार्थी भएका विद्यालयको भौतिक पूर्वाधार निर्माण गरिने बजेटमा उल्लेख छ ।उच्च शिक्षातर्फको बजेटमा पनि खासै नवीनता देखिँदैन । उच्च शिक्षासम्बन्धी छाता ऐन निर्माण गरी विश्वविद्यालय सञ्चालनमा एकरूपता कायम गरिने विषयले यसपालि पनि निरन्तरता पाएको छ । ‘अध्ययनका लागि मुलुकबाहिर जाने प्रवृत्ति कमी ल्याउन र रोजगार बजारअनुसारको जनशक्ति विकास गर्न जोड दिइनेछ । विश्वविद्यालयका विभाग एवं संकायहरु पुनर्संरचना गरिनेछ,’ बजेटमा भनिएको छ ।विश्वविद्यालय अनुदान आयोगको पुनर्संरचना गरी उच्च शिक्षाको नियमकारी निकाय बनाउने पनि विगतकै सरकारका कार्यक्रम हो । विद्यार्थी संख्या, शैक्षिक गुणस्तर, पूर्वाधारको आवश्यकताका आधारमा मात्र विश्वविद्यालयलाई अनुदान उपलब्ध गराउने बजेटमा उल्लेख छ । शैक्षिक सत्रअगावै शैक्षिक क्यालेन्डर प्रकाशित गर्ने, कार्यान्वयनको अनुगमन गर्ने र पालना नगर्ने विश्वविद्यालयको अनुदान रोक्ने व्यवस्था गर्ने अर्थमन्त्री पौडेलले बताए । त्रिभुवन विश्वविद्यालयलगायत विश्वविद्यालयले क्यालेन्डर लागू गरिसकेका छन् ।मदन भण्डारी विज्ञान तथा प्रविधि, विदुषी योगमाया हिमालयन आयुर्वेद विश्वविद्यालयको भौतिक पूर्वाधार निर्माण र सहिद दशरथचन्द्र स्वास्थ्य विज्ञान विश्वविद्यालय सञ्चालनमा ल्याउने बजेटमा उल्लेख छ । विश्वविद्यालयमा विदेशी विद्यार्थी आकर्षित गर्नर्र् नीति अघि सारिएको छ । उच्चस्तरीय आर्थिक सुधार सुझाव आयोगको सिफारिसबमोजिम मेडिकल शिक्षामा प्रदान गरिँदै आएको छात्रवृत्तिलाई गरिब, जेहेनदार, अति दुर्गम क्षेत्रका विद्यार्थी लक्षित बनाइने बजेटमा समावेश छ । अहिले यसबाहेक पनि मेरिटका आधारमा विद्यार्थीले छात्रवृत्ति पाउँदै आएका छन् ।बर्दिबास, बुटबल, सुर्खेत र डडेल्धुरामा मेडिकल कलेजको पूर्वाधार निर्माण गर्न ५६ करोड विनियोजन गरिएको छ । सरकारले दशकअघि प्रत्येक प्रदेशमा सरकारी मेडिकल कलेज स्थापना गर्ने घोषणा गरे पनि न्यून बजेटका कारण योजना पूरा हुन सकेको छैन । चिकित्साशास्त्र, इन्जिनियरिङ, सूचना प्रविधि, नर्सिङलगायतका प्राविधिक विषयमा जनशक्तिको अभाव हुन नदिन विद्यामान मापदण्ड पुनरावलोकन गरी अध्ययन कोटा वृद्धि गरिने बजेटमा उल्लेख छ । प्रधानमन्त्री केपी शर्मा ओलीले निजी मेडिकल कलेज सञ्चालकसँग सिट वृद्धि गर्ने सहमति गरेका थिए । मापदण्डका आधारमा स्वचालित प्रक्रियाबाट हुने सिट निर्धारणमा सरकार र प्रधानमन्त्री तहबाट हस्तक्षेप हुने गरेको भन्दै आलोचना हुँदै आएको छ ।उच्च शिक्षा अध्ययन गर्न नसकेका करिब २७ हजार युवालाई छोटो अवधिको तालिम दिने र प्रत्येक प्रदेशमा नुमना प्राविधिक शिक्षालय सञ्चालन गर्ने घोषणा बजेटमार्फत गरिएको छ । सेवाको प्रकृतिका आधारमा सार्वजनिक निकायमा इन्टर्न परिचालन गरिने नीति तथा कार्यक्रमा उल्लेखित विषयले बजेटमा पनि प्राथमिकता पाएको छ । ‘उद्यमशीलतामैत्री शिक्षालाई प्रोत्साहन गर्न हप्तामा २० घण्टा कामको न्यूनतम ज्यालासहित कमाउँदै पढ्दै कार्यक्रम सञ्चालन गरिनेछ,’ अर्थमन्त्री पौडेलले भने ।बजेटका मुख्य विषय"
चिकित्सा शिक्षामा विद्यार्थी सिट संख्या बढाइने,"काठमाडौँ — सरकारले चिकित्सा शास्त्रलगायत इजिन्यिरिङ, सूचना प्रविधि र नर्सिङमा भर्ना हुने विद्यार्थीको सिट संख्या वृद्धि गर्ने जनाएको छ । बिहीबार संसद्‍मा आगामी आर्थिक वर्षको बजेट प्रस्तुत गर्दै अर्थमन्त्री विष्णु पौडेलले यी क्षेत्रमा विद्यार्थीको सिट संख्या बढाइने बताएका हुन् ।‘चिकित्सा, इन्जिनियरिङ, नर्सिङ, सूचना प्रविधिलगायतका विषयमा जनशक्ति अभाव हुन नदिन विद्यमान मापदण्ड पुनरावलकोन गरी अध्ययन कोटा वृद्धि गरिनेछ,’ अर्थमन्त्री पौडेलले भने । उच्चस्तरीय आर्थिक सुधार कार्यदलको सुधारअनुसार मेडिकल शिक्षामा प्रदान गरिँदै आएको छात्रवृत्तिलाई गरिब जेहेन्दार, अति दुर्गम क्षेत्रका विद्यार्थी लक्षित बनाइने बजेटमा उल्लेख छ ।बर्दिबास, बुटवल, सुर्खेत, डडेलधुरामा निर्माणधीन र प्रस्तावित मेडिकल कलेजको पूर्वाधार अघि बढाउन ५६ करोड विनियोजन गरिएको छ । मदन भण्डारी प्राविधिक, योगमाया आयुर्वेदिक विश्वविद्यालयको र पूर्वाधार निर्माण गरिने र सहिद दशरशचन्द्र चिकित्सा विश्वविद्यालय सञ्चालन गरिने सरकारले घोषणा गरेको छ ।"
विद्यालयमा मारवाडी युवा मञ्चको सहयोग,"जनकपुर — मारवाडी युवा मञ्च जनकपुरले गरिब, निम्नवर्ग तथा विपन्न विद्यार्थी अध्ययनरत धनुषाको एक विद्यालयमा बुधबार शैक्षिक र खेलकुद सामग्री वितरण गरेको छ ।मुखियापटी मुसर्निय गाउँपलिकको खतवैयास्थित विद्यालयमा अध्यनरत २५ जना विद्यार्थीलाई झोला, कापी, पेन्सिल लगायतका सामग्री वितरण गरिएको छ ।मारवाडी मञ्चका अध्यक्ष राहुल सिंघानियाका अनुसार विद्यार्थीलाई खेलकुद सामग्रीमा फुटबल, क्यारम बोर्ड, लुडो र ब्याडमिन्टनसमेत वितरण गरिएको छ ।विद्यालयकी शिक्षिका विमला साहले पढाउनका लागि मारवाडी युवा मञ्चले ह्वाइट बोर्ड, डस्टर र मार्करसमेत हस्तान्तरण गरेको बताइन् ।मञ्चका अध्यक्ष सिंघानियाले विद्यालयमा विद्यार्थीको लागि डेस्क बेन्च नहुँदा भुइँमा बसेर पढ्नुपर्ने बाध्यता रहेकाले बस्नका लागि त्रिपाल र वर्षाको सिजन भएकाले हरेक विद्यार्थीलाई छातासमेत वितरण गरिएको जानकारी दिए ।"
नेविसंघबाट निर्वाचित स्ववियु अध्यक्षसहितले गरे त्रिवि उपकुलपति कार्यकक्षमा तोडफोड [अपडेट],"काठमाडौँ — सत्तारुढ कांग्रेसनिकट नेविसंघबाट स्ववियुमा निर्वाचित अध्यक्षसहितका कार्यकर्ताले बुधबार  त्रिभुवन विश्वविद्यालय उपकुलपति कार्यालयमातोडफोड गरेका छन् । निमित्त उपकुलपति खड्ग केसी त्रिवि शिक्षण अस्पताल गएका बेला पुगेका विद्यार्थीको समूहले कार्यकक्ष तोडफोड गरी फर्केको कर्मचारीहरूले बताएका छन् ।विद्यार्थीहरूले तोडफोडपछि विज्ञप्तिसमेत टाँसेका छन् । जसमा पदमकन्या क्याम्पसमा नेविसंघका वागी उम्मेदवारका रूपमा विजयी स्ववियु अध्यक्ष भुपीश्वरी ऐर, पाटन क्याम्पसमा नेविसंघबाट निर्वाचित अध्यक्ष रोहित कपालीलगायतको नाम उल्लेख छ ।भक्तपुर क्याम्पसका स्ववियु सभापति पुकार पराजुली, शंकरदेव क्याम्पसका नेविसंघ कार्यकर्ता भुवन ओझा, पब्लिक युथका सन्तोष श्रेष्ठ, सरस्वती क्याम्पसका मुस्कानराज गौतम, मदनराज उपाध्याय, रोहित पराजुलीलगायत १५/२० जनाको समूहले तोडफोड गरेको उपकुलपति कार्यालयले जनाएको छ । उपकुलपति कार्यकक्षमा भएको तोडफोडबाट कुर्ची, टेबल, सिसालगायत सरसामानमा क्षति पुगेको कर्मचारीले बताए ।विद्यार्थीहरूले स्ववियु निर्वाचनका लागि गत फागुनमा रोकिएको स्नातक र स्नातकोत्तर तहको भर्ना खुलाउनुपर्ने माग राख्दै आएका छन् । भर्ना नखुलेको भन्दै असन्तुष्ट विद्यार्थीले तोडफोड गरेको त्रिवि स्रोतले जनाएको छ । विज्ञप्तिमा स्ववियु निर्वाचनपछि भर्ना हुने विद्यार्थीको अधिकार खोसिएको आरोप लगाएको छ । त्रिविले भने निर्वाचनका कारण भन्दा पनि शैक्षिक क्यालेन्डरअनुसार यस वर्षको भर्ना स्थगित गरिएको जनाएको छ ।उपकुलपति केसीले क्यालेन्डरअनुसार गत भदौदेखि भर्ना भएका विद्यार्थीले परीक्षा आवेदन फाराम समेत बुझाइसकेकाले यस वर्षका लागि पुनः भर्ना खोल्न नसकिने बताए । त्रिविले क्यालेन्डर जारी गर्दै तोकिएको समयमा मात्र भर्ना, पठनपाठन, परीक्षा सञ्चालन र नतिजा प्रकाशन गर्ने नीति तय गरेको छ । जतिबेला पनि विद्यार्थी भर्ना लिँदा समयमा परीक्षा र नतिजा प्रकाशन गर्न नसकिने पदाधिकारीहरूको भनाइ छ ।पद्यकन्या र पाटनका स्ववियु अध्यक्षले भने- ‘तोडफोडमा संलग्न छैन’पद्यकन्या र पाटन क्याम्पसका स्ववियु अध्यक्षले त्रिभुवन विश्वविद्यालय उपकुलपति कार्यालयमा बुधबार भएको तोडफोडमा आफ्नो संलग्नता रहेको बताएका छन् ।इकान्तिपुरसँग कुराकानी गर्दै पद्यकन्या क्याम्पसका स्ववियु अध्यक्ष भुमिश्वरी ऐर र पाटन क्याम्पसका अध्यक्ष रोहित कपालीले तोडफोड हुन थालेपछि असहमति जनाउँदै फर्केको बताए । ‘म तोडफोडको विपक्षमा छु । तोडफोड गर्न थालेपछि निस्किएको हो । चित्त बुझेन । हामी उपकुलपतिले भेट्न बोलाएपछि गएको हो । केही नेविसंघका विद्यार्थीले तोडफोड गर्न थालेपछि फर्कियौं,’ उनले भनिन् ।कपालीले पनि उपकुलपति खड्ग केसीलाई भेट्न गए पनि त्यसअघि नै तोडफोड हुन थालेपछि फर्किएको बताए । उनले भने, ‘तोडफोडमा मेरो संलग्नता छैन, आफ्नो माग राख्न गएको हो, नेविसंघबाट निर्वाचित अधिकांश स्ववियु अध्यक्षहरु गएका थियौं । विद्यार्थीहरुले तोडफोड गर्न थाले । त्यसमा हाम्रो सहमति छैन ।’"
दक्षिण कोरियाको अध्ययन अनुमति रोक्ने निर्णय कार्यान्वयन नगर्न सर्वोच्चको आदेश,"काठमाडौँ — सर्वोच्च अदालतले दक्षिण कोरियाको अध्ययन अनुमति रोक्ने सरकारको निर्णय तत्काल कार्यान्वयन नगर्न अन्तरिम आदेश गरेको छ । न्यायाधीश सुनिल पोखरेलको एकल इजलासले आज दक्षिण कोरियामा अध्ययन गर्न आवश्यक वैदेशिक अध्ययन अनुमति (एनओसी) रोक्ने सरकारको निर्णय तत्काल कार्यान्वयन नगर्न अन्तरिम आदेश गरेको हो ।आदेशमा भनिएको छ, “शैक्षिकसत्र प्रारम्भ भइसकेको अवस्थालाई विचारै नगरी दक्षिण कोरियामा अध्ययन गर्न जाने विद्यार्थीलाई अनुमति दिने कार्य स्थगित गरिएको भन्ने विपक्षी मन्त्रालयको मिति २०८२/१/२८ मा भएको निर्णय तथा सो निर्णयका आधारमा प्रकाशित मिति २०८२/१/३० को सूचना कार्यान्वयन नगर्नू ।”आदेशमा सम्पूर्ण प्रक्रिया पूरा गरी छात्रवृत्तिसमेत प्राप्त गरिसकेका विद्यार्थीहरूको अनुमति रोक्ने निर्णयले उनीहरूलाई अपूरणीय क्षति पुग्ने हुँदा रिट निवेदनको अन्तिम किनारा नलाग्दासम्म उक्त सूचना कार्यान्वयन नगर्न भनिएको छ ।सरकारको उक्त निर्णयविरुद्ध शिक्षा, विज्ञान तथा प्रविधि मन्त्रालयलाई विपक्षी बनाइ पीडित विद्यार्र्थी एलिजा पाण्डेसहितले दायर गरेको रिट निवेदनमाथि प्रारम्भिक सुनुवाइ गर्दै उक्त आदेश गरिएको हो ।आदेशमा १५ दिनभित्र कारणसहित लिखित जवाफ पेस गर्न भनिएको छ ।"
"उच्च शिक्षा बहसमा पूर्व उपकुलपतिहरूले भने, ‘हचुवामा विश्वविद्यालय खोल्न रोक्नुपर्छ’","काठमाडौँ — सत्तारुढ नेपाली कांग्रेसको शिक्षा विभागले गरेको उच्च शिक्षाका आयाम विषयक नीति बहसमा त्रिभुवन विश्वविद्यालयका पूर्व उपकुलपति लगायत विज्ञहरूले सरकारसँग उच्च शिक्षाको स्पष्ट खाका चाहिने बताएका छन् ।सोमबार काठमाडौँमा आयोजित बहसमा पूर्व उपकुलपति केदारभक्त माथेमाले सरकारले उच्च शिक्षा हचुवाको भरमा चलेको बताए । योजना र आवश्यकता बिनै विश्वविद्यालयहरूको संख्या थपिँदै गएको उनको भनाइ थियो।‘कहाँ, कति वटा, कस्तो विश्वविद्यालय स्थापना गर्ने पूर्व तयारी हुनुपर्छ,’ माथेमाले भने, ‘अहिले त राजनीतिक लबिङको आधारमा विश्वविद्यालय खुल्न थाले।’ राजनीतिक भनसुनकै भरमा विश्वविद्यालय स्थापना हुनु लोकतन्त्रका लागि खतरा हुने समेत उनले औँल्याए ।पूर्व प्रधानमन्त्री शेरबहादुर देउवा र शिक्षामन्त्री रघुजी पन्त सहभागी कार्यक्रममा उनले विश्वविद्यालयलाई बोर्ड अफ ट्रस्टी मोडलबाट सञ्चालन गर्न र त्रिभुवन विश्वविद्यालयलाई पुनः संरचना गर्न सुझाव समेत दिए ।‘२०४९ सालमा म उपकुलपति हुँदा त्रिविको ऐन बनेको हो । त्यति बेला बोर्ड अफ ट्रस्टी मोडल राख्न ध्यान पुगेन । अहिले पनि त्यही ऐनले चलेको छ । अब बोर्ड अफ ट्रस्टी मोडलमा लैजानुपर्छ,’ उनले भने, ‘त्रिवि धेरै ठुलो भयो । यसलाई कोल्टे फेर्न पनि १० औँ वर्ष लाग्ने जस्तो भत्ता भयो । पुनर्संरचना गरेर लैजानुपर्छ ।’विश्वविद्यालयलाई सरकार र राजनीतिबाट टाढा राख्न ट्रस्टीमा जानुपर्ने उनले तर्क गरे । ‘राजनीतिको गोलमालबाट विश्वविद्यालय टाढा हुनुपर्छ । सरकार र पार्टीको हस्तक्षेप हुनु हुन्न । विश्वविद्यालय त प्राज्ञहरूको गणतन्त्र हो,’ उनले भने ।विश्वविद्यालयको स्वामित्व विश्वविद्यालयकै प्राज्ञमा भए मात्रै सुधार र गुणस्तरीय शिक्षा सम्भव रहेको उनले सुनाए । ‘सरकारको काम विश्वविद्यालयमा लगानी मात्र गर्ने हो । त्यसलाई सञ्चालन गर्ने प्राज्ञहरूले नै हो,’ माथेमाले भने । विश्वविद्यालयले सम्बन्धन बाँड्ने प्रणाली पनि घातक रहेको टिप्पणी गरे । त्यसलाई रोक्नुपर्ने उनको सुझाव थियो ।सुदूरपश्चिम विश्वविद्यालयका पूर्व उपकुलपति अम्बराज जोशीले स्वायत्तता भने पनि सरकारले हस्तक्षेप गर्ने गरेको गुनासो गरे । ‘विश्वविद्यालयमाथि नियमन पनि कमजोर छ ।, सरकारबाट हस्तक्षेप रोकिनुपर्छ,’ उनले भने । सरकारको मात्रै भर पर्ने भन्दा पनि विश्वविद्यालयले लगानी जुटाउने तर्फ पनि ध्यान दिनुपर्ने जोशीले बताए ।‘आर्थिक रूपमा बलिया मुलुकका विश्वविद्यालयले आफैँ कमाएका छन् ।, कमजोर आर्थिक अवस्था भएका मुलुकले उच्चशिक्षामा रकम गुमाएका छन्,’ उनले भने । नेपाल जस्ता आर्थिक अवस्था कमजोर भएका मुलुकबाट उच्चशिक्षाका लागि विद्यार्थी बाहिर जाँदा रकम गुमाएको उनले बताए । नेपालका विश्वविद्यालयले शिक्षक, पाठ्यक्रम, पठन शैली, मुल्याङकन प्रणाली, शैक्षिक क्यालेन्डर, विद्यार्थी छनोट, डिग्री प्रदानको परिपार्टीका विषयमा पुनर्विचार गर्नुपर्ने उनको सुझाव छ ।त्यस्तै त्रिविका पूर्व उपकुलपति तीर्थ खनियाँले शिक्षा नीति अनुसार सरकार अघि नबढेको टिप्पणी गरे । २०७६ सालको शिक्षा नीति कार्यान्वयन नभएको उनको भनाई थियो । शिक्षा नीतिमा जथाभाबी विश्वविद्यालय स्थापना नगर्ने भनेपछि स्थापना भइरहेको उनले बताए ।‘हचुवामा विश्वविद्यालय खुलेका छन् ।विदेशी विश्वविद्यालयका सम्बन्धनमा निर्देशिकाका भरमा ३० वर्षदेखि कलेज चलेका छन् । अहिले सम्म ऐन पनि बन्न सकेको छैन,’ उनले भने । राजनीतिक नेतृत्वले नै मनोमानी गरेर उच्चशिक्षा र विश्वविद्यालय बिगारेको उनले आरोप लगाए ।राष्ट्रिय योजना आयोगका सदस्य आरपी विच्छाले सम्बन्धन बाँड्न र उपकुलपति लगायत पदाधिकारी बन्नका लागि मात्रै विश्वविद्यालय स्थापना हुने गरेको दाबी गरे । यस्तो प्रवृत्ति रोकिनुपर्ने उनको सुझाव छ । नीति बहस कार्यक्रममा उच्च शिक्षाको अवस्थाबारे शिक्षाविद्हरूले कार्यपत्र प्रस्तुत गरेका थिए । विज्ञको सुझाव समेटेर काँग्रेसले शिक्षा नीति तय गर्ने विभाग प्रमुख नैनसिंह महरले बताए।"
"शिक्षामा निजी क्षेत्रलाई नियमन गर्ने हो, बन्देज गर्नुहुँदैन : शिक्षामन्त्री पन्त","काठमाडौँ — शिक्षा, विज्ञान तथा प्रविधिमन्त्री रघुजी पन्तले विद्यालयदेखि उच्च शिक्षासम्म निजी क्षेत्रले लगानी गर्न पाउने वातावरण हुनुपर्ने बताए। उनले खुला समाजमा शिक्षामा लगानी गर्न पाउने व्यवस्था पनि खुला हुनुपर्ने जनाए।नेपाली कांग्रेसको शिक्षा विभागले सोमबार काठमाडौँमा आयोजना गरेको उच्च शिक्षाका आयाम विषयक नीति बहसमा उनले निजी लगानीमा सञ्चालित शिक्षण संस्थालाई नियमन गर्दै लगानी गर्ने व्यवस्था भने खुला नै राख्नु पर्ने बताए।अन्तर्राष्ट्रिय अभ्यास पनि त्यही रहेको शिक्षामन्त्री पन्तको भनाई थियो । ‘विद्यालयदेखि उच्च शिक्षासम्म निजी लगानी खुला गर्नुपर्छ,’ उनले भने, ‘निजी क्षेत्रलाई नियमन गदै लगानी गर्ने वातावरण बनाउनुपर्छ।’नेपाली युवा विद्यार्थीलाई स्वदेशमै कसरी टिकाउने भन्ने अहिलेको मुख्य चुनौती रहेको उनले बताए । विश्वस्तरमा प्रतिस्पर्धी विद्यार्थी तयार पार्न शिक्षण संस्थाले ध्यान दिनुपर्ने उनले जनाए । विदेशी विश्वविद्यालयसँग सहकार्य गरेर नेपालमै उच्चशिक्षाका कार्यक्रम सञ्चालन गर्ने विषयमा सुझाव दिन उनले प्राज्ञहरूलाई आग्रह गरे ।उनले विश्वविद्यालयमा आफूले हस्तक्षेप नगर्ने भन्दै प्राज्ञिक स्वायत्तता कायम राखिने प्रतिबद्धता समेत जनाए । ‘म शिक्षा क्षेत्रका विषयमा मन्त्री भएर आएपछि बुझ्दै छु ।, यस्तै गर्नु पर्छ भन्ने कुनै योजना बनाई सकेको छैन । अध्ययनका क्रममा नै छु,’ मन्त्री पन्तले भने, ‘म विश्वविद्यालयमा हस्तक्षेप चाहिँ गर्दिन ।, प्राज्ञिक स्वायत्तता हुनुपर्छ भन्ने पक्षमा छु ।’विश्वविद्यालय बनाउन र सुधार गर्न उपकुलपति लगायत पदाधिकारीले ध्यान दिनुपर्ने उनले जनाए । विश्वविद्यालयमा सरकारले नियमन भने गर्ने उनले बताए । ‘पश्चिममा विश्वविद्यालय खोलेर पूर्वमा सम्बन्धन बाँड्ने काम चाहिँ गर्नु हुदैंन,’ शिक्षामन्त्री पन्तले भने ।उनले मुलुकका लागि कम्तीमा १०/१५ वर्षका लागि काम लाग्ने खालेको शिक्षा नीति आवश्यक रहेको उनले औँल्याए । ‘अहिलेको शिक्षा नीति, ऐन नियमसँग बाझिएको छ ।, कांग्रेस, एमाले, माओवादी र अन्य पार्टीमा शिक्षा विभाग बसेर कस्तो शिक्षा नीति बनाउनुपर्छ ।, साझा धारणा बनाएर सुझाव दिनुस्,’ उनले भने ।"
विद्यालय शिक्षा ऐन कार्यान्वयनका लागि पर्याप्त बजेट विनियोजन गर्न माग,"काठमाडौँ — नेपाल विद्यार्थी संघ (नेविसंघ)ले विद्यालय शिक्षा ऐन कार्यान्वयनका लागि पर्याप्त बजेट विनियोजन गर्न माग गरेको छ।नेविसंघले शिक्षा क्षेत्रका समस्याप्रति संवेदनशील भएर समाधानको प्रष्ट योजनासहित कुल बजेटको न्यूनतम २० प्रतिशत रकम शिक्षा क्षेत्रमा विनियोजन गर्न सरकारको ध्यानाकर्षण गराएको हो।सोमबार नेविसंघका केन्द्रीय अध्यक्ष दुजाङ शेर्पा नेतृत्वको टोलीले उपप्रधान एवं अर्थमन्त्री विष्णु पौडेललाई ध्यानाकर्षण पत्र बुझाउँदै यस्तो माग गरेको हो। अर्थमन्त्री पौडेललाई २५ बुँदे ध्यानाकर्षण पत्र बुझाएको नेविसंघले विद्यार्थीमैत्री विद्यालय शिक्षा ऐन यसै आर्थिक वर्षदेखि प्रभावकारी रूपमा लागू हुनेगरी आवश्यक विनियोजन गर्न समेत माग गरेको छ।महँगी नियन्त्रणको नीति लागू गर्नुपर्ने, विद्यार्थीहरूको जनजीवनसँग प्रत्यक्ष सरोकार राख्ने बस्तुहरूमा सहुलियत प्रदान गर्ने नीति ल्याउनुपर्ने लगायतका विषयमा ध्यानाकर्षण गराएको नेविसंघका प्रवक्ता सुरज सेजुवालले जानकारी दिए।त्यस्तै, नेविसंघले वैदेशिक रोजगारका लागि जानुपर्ने अवस्थाको अन्त्य गर्न ४० वर्ष उमेर समूहका युवा लक्षित अनिवार्य प्राविधिक तालिम सम्बन्धी नीति तर्जुमा गर्दै देशभित्रै रोजगारीको अवसर सिर्जना गर्न सरकारको ध्यानाकर्षण गराएको छ ।"
नेपाललाई शिक्षाको हब बनाउनुपर्छ : सभापति देउवा,"काठमाडौँ — नेपाली कांग्रेसका सभापति शेरबहादुर देउवाले नेपाललाई शिक्षाको हब बनाउनुपर्ने बताएका छन् । सोमबार काठमाडौँमा पार्टीको शिक्षा विभागले आयोजना गरेको कार्यक्रमलाई सम्बोधन गर्दै उनले नेपालमा राम्रो शिक्षा नभएको भन्दै अभिभावकले विदेश पढ्न आफ्ना सन्तानहरू पठाउने गरेको भन्दै नेपालमै उच्च शिक्षा दिन सक्ने वातावरण बनाउन आग्रह गरे ।उनले नेपालमै राम्रो शिक्षा दिन सके विदेशी विद्यार्थी समेत नेपाल पढ्न आउने बताए । उनले अहिलेको समयमा शिक्षा महत्त्वपूर्ण रहेको र शिक्षालाई प्राथमिकता दिनुपर्ने बताए ।सभापति देउवाले भने, ‘नेपालमा राम्रो एजुकेसन छैन भन्ने हिसाबले होला, कतिपय आमा बुबाले छोराछोरी विदेश पढ्न पठाउँछन् । त्यस कारण नेपालमै राम्रो एजुकेसन दिने स्कुलदेखि लिएर युनिभर्सिटीसम्म हामीले बनाउन सक्यो भने हाम्रो देशको विद्यार्थी विदेश जानबाट रोकिन्छन् । हाम्रो देश सुन्दर छ । हावापानी सबैले । विदेशी पनि नेपालमा विद्यार्थी आउन सक्छन् । त्यसको लागि नेपाल शिक्षाको हब बन्न सक्छ । त्यस्तो किसिमको शिक्षा नेपालमा हामीले दिन सक्यौँ भने, त्यस्तो एजुकेसन दिन सक्यो भने नेपालमा विदेशी विद्यार्थी नेपाल आउन सक्छन् । नेपाल नै शिक्षाको हब बन्न सक्छ । अहिलेको बेला शिक्षा नै महत्त्वपूर्ण कुरा हो । शिक्षालाई प्राथमिकता दिनुपर्छ ।’सभापति देउवाले शिक्षा नेपालको लागि महत्त्वपूर्ण रहेको बताए । नेपालमा विदेशी विद्यार्थी आउने किसिमको आकर्षित वातावरण बनाउनुपर्नेमा जोड दिए ।"
