शीर्षक,विवरण
इम्पेरियल वर्ल्ड स्कुलमा 'कला र साहित्य महोत्सव',"काठमाडौँ काठमाडौंको बुढानीलकण्ठ नगरपालिकामा रहेको इम्पेरियल वर्ल्ड स्कुलमा दुई दिने काठमाडौं साहित्य महोत्सवको आयोजना गरिएको छ । महोत्सवको उद्घाटन कार्यक्रमका प्रमुख अतिथि वरिष्ठ हास्यव्यङ्ग्य कलाकार मदनकृष्ण श्रेष्ठले गरेका हुन् ।
साथै विद्यालयका बालबालिकाहरूले लेखेका नेपाली भाषाको कथासंग्रह 'परिवर्तनका आभाहरू' नामक पुस्तक र अङ्ग्रेजी भाषामा लेखिएको 'आई विल टेल यु अ स्टोरी' पुस्तक विमोचन पनि गरिएको छ । वरिष्ठ हास्यव्यङ्ग्य कलाकार मदनकृष्ण श्रेष्ठले आफ्नो अभिनय र गायन यात्राका सुरुवातका दिनहरूको स्मरण गर्दै बालबालिकालाई स्कुल पढ्दादेखि नै साहित्य, कलामा सिक्ने अवसर पाएको भन्दै सुवर्ण अवसरको सदुपयोग गर्न आग्रह गरे ।
उनले यस्तो महत्त्वपूर्ण महोत्सवले इम्पेरियल वर्ल्ड स्कुलका विद्यार्थीलाई सानै उमेरदेखि नाटक, कथा, कविता लेखन, चित्रकला र नाटकमा अभिनय गर्न प्रेरित गर्ने बताए । स्कुलका संस्थापक अध्यक्ष कुमार कार्कीले 'आजका विद्यार्थी भोलि देशका कर्णधार हुन्' भन्ने नारालाई साकार पार्न विद्यार्थीको सिर्जना तथा सीपयुक्त क्षमतालाई प्रस्फुटन गराउनका लागि विद्यार्थीहरूका रचनालाई पुस्तकका रूपमा प्रकाशित र लोकार्पण गरिएको बताए ।
त्यसैगरी स्कुलका प्रधानाध्यापक जुनीता शाही कार्कीले विद्यार्थीहरूलाई नेपालीअङ्ग्रेजी दुवै भाषामा कथा, गीत, कविता लेखन, नाटकमा अभिनय तथा चित्र बनाउने कलाको विकासमा निखारता ल्याउन सहज होस भन्ने उद्धेश्यले महोत्सवको आयोजना गरिएको बताइन । उनले यस विद्यालयका विद्यार्थीलाई गुणस्तरीय शिक्षा प्रदान गरी सक्षम नागरिक बनाउन सहयोग होस् भनेर हरेक वर्ष काठमाडौं साहित्य महोत्सवको आयोजना गर्दै आएको जानकारी दिइन् ।
सोमबार र मंगलबार गरी २ दिन चलेको साहित्य महोत्सवमा कला, भाषा,गीत, सङ्गीत तथा वाद्यवादन लगायतका विभिन्न क्षेत्रका २२ जना विज्ञले विद्यार्थीसँग सम्बन्धित विषयमा विशेष अन्तरक्रिया गरेका थिए । त्यस्तै विद्यार्थीहरूले बनाएका विभिन्न चित्रहरूको प्रदर्शनी र नेपाली, अङ्ग्रेजी भाषामा नाटक मञ्चन समेत गरिएको थियो । साथै नेपाली कला संस्कृति झल्किने सामाग्रीहरू, गणित विषयमा प्रयोग गरिने विधिहरूका सामाग्रीहरूका साथै विद्यार्थीहरूले बनाएका विभिन्न चित्रहरू प्रदर्शन गरिएको छ ।"
सन् १९९३ मा आजकै दिन : वर्ल्ड ट्रेड सेन्टर आक्रमण,"काठमाडौँ सन् १९९३ मा आजकै दिन (फेब्रुअरी २६) मा अमेरिकाको न्युयोर्कस्थित वर्ल्ड ट्रेड सेन्टरमा आतंककारी आक्रमण गरिएको थियो । ट्रेड सेन्टरको उत्तरी टावर ध्वस्त पार्ने उद्देश्यले भ्यान बम विस्फोट गराइएको थियो । बम विस्फोटका कारण ६ जनाको मृत्यु भएको थियो । हजारौं घाइते भएका थिए ।
राम्जी युसुफ, महमुद अबोउहालिमा, मोहम्मद ए सलमेह, निदाल अैयद, अब्दुल रहमान यासिन र अहमेद अजाजको आतंककारी समूहले आक्रमण गरेको अधिकारीहरूले जनाएका थिए । तीमध्ये ४ जना बम ओसारपसार, षड्यन्त्र र सम्पत्ति ध्वस्त पारेको आरोपमा १९९४ मा दोषी ठहर भएका थिए ।
आक्रमणका योजनाकार राम्जी युसुफ र भ्यान चालक इयाद स्मोइली १९९७ मा दोषी ठहर भएका थिए । राम्जीले त्यसअघि अफगानिस्तानस्थित आतंककारी संगठन अल कायदाको तालिम केन्द्रमा समय बिताएका थिए । उनका काका खालिद शेख मोहम्मद २००१ सेप्टेम्बर ११ मा अमेरिका गरिएको आतंककारी आक्रमणका मुख्य योजनाकार थिए ।
न्युयोर्कस्थित ट्वीन टावर र अमेरिकी रक्षा मन्त्रालय पेन्टागनमा गरिएको आक्रमणमा करिब तीन हजार मानिसले ज्यान गुमाएका थिए । आक्रमणकारीले चारवटा विमान अपहरण गरी दुई वटा वर्ल्ड ट्रेड सेन्टरका टावर र अर्को एक अमेरिकी रक्षा मन्त्रालय पेन्टागनमा ठोक्काएका थिए । अमेरिकी राष्ट्रपति कार्यालयलाई लक्षित गरिएको चौथो विमान भने पेन्सलभेनियास्थित जंगलमा दुर्घटना भएको थियो ।"
१० जना नोबेल विजेतासहित विश्वका नेता लुम्बिनी आएपछि अभूतपूर्व ब्रान्डिङ हुन्छ,"थारू कमैया, कम्लहरीको मुक्तिका साथै सामाजिक आन्दोलनबाट उदाएका दाङका डिल्ली चौधरी अहिले लुम्बिनी प्रदेशका मुख्यमन्त्री छन् । प्रौढ शिक्षादेखि शैक्षिक जागरण अभियान हुादै राजनीतिमा होमिएका उनले मुख्यमन्त्री भएलगत्तै नेपालमै एक अन्तर्राष्ट्रियस्तरको कार्यक्रम गर्ने घोषणा गरेका थिए । अन्तर्राष्ट्रिय बालबालिका, विकास र शान्तिका लागि चौथो लरिएट्स एन्ड लिडर्स शिखर सम्मेलन लुम्बिनीमा गर्ने निश्चित भइसकेको छ ।
जहाँ कम्तीमा १० जना नोबेल पुरस्कार विजेता सहभागी हुँदै छन् । कांग्रेसको महासमिति बैठकमा सहभागी हुन काठमाडौं आएका मुख्यमन्त्री डिल्ली चौधरीसँग सम्मेलन, प्रदेश सरकारका गतिविधि, विकास निर्माणका कार्यक्रम तथा कार्यान्वयन, गठबन्धन र संघीयताका मुद्दामा केन्द्रित रहेर कान्तिपुरका कृष्ण आचार्य र जगदीश्वर पाण्डेले गरेको कुराकानीको सम्पादित अंश :
आउँदो २८ र २९ गते लुम्बिनी सरकारले चौथो अन्तर्राष्ट्रिय लरिएट्स एन्ड लिडर्स शिखर सम्मेलन गर्दै छ । यो कार्यक्रम गर्नुको उद्देश्य के हो ?
हामी सबैलाई लुम्बिनी बुद्धको जन्मस्थल मात्रै हो भन्ने भयो । त्यसलाई कसरी ब्रान्डिङ गराउने भन्नेमा पर्याप्त भूमिका देखिएन । ब्रान्डिङको काम प्रदेश सरकारको प्राथमिकता हो । हामी संसारभरका बुद्धमार्गीका मात्र कुरा गर्छौं । बुद्धमार्गी मात्र होइन, संसारलाई शान्ति चाहिने, दया र करुणाको कुरा गर्ने मान्छेको उद्गम स्थान कहाँ हो भन्दा त्यो लुम्बिनी नै हो । यसैले लुम्बिनीलाई ब्राडिन्ङ गराएर संसारभरका मान्छेलाई थप चिनाउन सक्यौं भने लुम्बिनीको मात्रै होइन, नेपालकै आर्थिक अवस्था बदलिन सक्छ । नोबेल शान्ति विजेताहरू नै आएर यहाँको अवस्था बुझेर गए भने विश्वको आँखा यतातिर हुन्छ र संसारभर ठूलो सन्देश जान्छ ।
लुम्बिनीका मुख्यमन्त्री डिल्ली चौधरी । तस्बिरहरू : महेश प्रधानकान्तिपुर
म लामो समयदेखि कैलाश सत्यार्थी (भारतका नोबेल शान्ति पुरस्कार विजेता) सँग जोडिएको छु । उहाँले मलाई आफ्नै परिवारको सदस्य मान्नुहुन्छ । पहिलो लरिएट्स एन्ड लिडर्स कार्यक्रम भारतमा भएको थियो । प्रणव मुखर्जी राष्ट्रपति हुँदा उहाँले आयोजना गर्नुभएको थियो । त्यहाँ धेरै मुलुकबाट मानिस आएका थिए । दोस्रो संस्करण जोर्डनमा भयो भने तेस्रो संस्करण भर्चुअल भएको थियो । चौथो कार्यक्रमचाहिं हामीले नेपालमा गर्नुपर्छ भन्ने सोचेका थियौं । शेरबहादुर देउवा प्रधानमन्त्री हुँदा नै यस्तो सोच बनेको थियो । म मुख्यमन्त्री भएपछि प्रदेशका साथै बुद्ध जन्मस्थललाई ब्रान्डिङ गर्नुपर्यो भनेर कैलाशजीलाई प्रस्ताव राखें । उहाँले सबैलाई इमेल गर्नुभयो । उहाँहरूको नोबेल कमिटी छ, जहाँ स्विडेनका पूर्वप्रधानमन्त्रीदेखि जोर्डनका युवराज र विभिन्न मुलुकका उच्च पदाधिकारी हुनुहुन्छ । उहाँहरूले नै नेपालमा गर्ने निर्णय गर्नुभयो ।
यो सम्मेलनको तयारी कस्तो छ ? कोको सहभागी आउँदै छन् ?
१० जना नोबेल पुरस्कार विजेताले सम्मेलनमा सहभागिता जनाउँछौं भनेर प्रतिबद्धता जनाउनुभएको छ । विश्वका उच्च तहका नेताहरू पनि आउनुहुनेछ । भारतका पूर्वराष्ट्रपति रामनाथ कोविन्द, स्विडेनका पूर्वप्रधानमन्त्री, दक्षिण सुडानका राष्ट्रपति आउँदै हुनुहुन्छ । अन्तर्राष्ट्रिय आप्रवासन संगठनको कानुन बनाउने तथा ब्राजिलका न्यायाधीश पनि सहभागी हुनुहुनेछ । २० जना अति विशिष्ट व्यक्तिहरू हुनुहुन्छ । लगानी गर्न सक्नेहरू, धनाढ्य फाउन्डेसन र महत्त्वपूर्ण व्यक्तिसहित ८० जनालाई निमन्त्रणा पठाएका छौं । फागुन २८२९ मा हुने सम्मलेनमा बालबालिका, शान्ति र विकासका कुरा गर्छौं । यही अवसरमा बर्दियालाई ब्रान्डिङ गर्नुपर्छ भनेर उहाँहरूलाई जिप सफारी गराउने योजना छ । पाल्पालाई त्यहाँको खाना, संस्कृति र रानीमहल समेटेर हिल स्टेसनका रूपमा विकास गर्ने सोच छ ।
विदेशबाट विशिष्ट व्यक्तिहरू आउने भएपछि सुरक्षा संवेदनशीलताको सवाल पनि होला । केन्द्र सरकारसँग कस्तो समन्वय भएको छ ?
खास गरेर परराष्ट्र मन्त्रालयसँग समन्वय भएको छ । राष्ट्रपतिलाई निमन्त्रणाका लागि उहाँहरूले पत्राचार गरिदिनुभयो । विशिष्ट व्यक्तिलाई पनि पत्राचारमा सहयोग गर्नुभयो । साथै, कार्यक्रमका लागि प्रोटोकल अधिकृत पनि दिनुभएको छ । पोखरामा मैले प्रधानमन्त्री पुष्पकमल दाहाललाई भेटें र यसबारे लामो कुरा गरें । कैलाशजीसँग मेरो कम्तीमा पनि १० वटा कार्यक्रममा सहभागी हुने मौका मिलेको थियो । संयुक्त राष्ट्रसंघको कार्यक्रम या अन्य कार्यक्रममा म सँगै थिएँ । उहाँहरूले कार्यक्रम हुन सक्छ भनेपछि सम्मेलन गर्ने तय भएको हो । केन्द्रीय सरकारले सम्मेलनको सुरक्षाको जिम्मेवारी हामी गर्छौं भनेर मन्त्रिपरिषद् बैठकमार्फत प्रदेश सरकारलाई खबर पठाइसक्नुभएको छ ।
बिहान ८ बजेदेखि सबैलाई दुई घण्टा बुद्धजन्मभूमिमै लैजान्छौं र ध्यान गर्छौं । उद्घाटन लुम्बिनीकै ठूलो हलमा गर्छौं, त्यहाँ मुख्य वक्ताहरू बोल्नुहुन्छ । विभिन्न सांस्कृतिक झाँकी प्रस्तुत हुनेछन् । उद्घाटनपछि ५ तारे होटलमा सेसन हुनेछन् । सबै तयारी भइसकेको छ । अतिथिहरूलाई लुम्बिनी प्रदेशका विभिन्न स्थानमा घुमाउने कार्यक्रम पनि छ । समग्रमा तीनचार खालका फरक कार्यक्रम हुनेछन् । सांस्कृतिक कार्यक्रम, साँझका कार्यक्रम, नेपाली परिकारका स्टल राख्ने तयारी भएको छ । नेपाल झल्कने, प्रदेश झल्कने र ब्रान्ड झल्कने तीन विषयलाई फोकस गरेका छौं ।
बर्दिया राष्ट्रिय निकुञ्जमा बाघ देखाउन हेलिकोप्टरबाटै घुमाउन लैजान्छौं, त्यसपछि स्वर्गद्वारी लैजाने कार्यक्रम छ । पाल्पाको हिल स्टेसन पनि लैजान्छौं । नेपाल आउने पाहुनाहरू काठमाडौंमा पनि भेटवार्ता कार्यक्रममा हुनेछन् । उनीहरूले राष्ट्रपति, प्रधानमन्त्री र सभामुखलाई भेट्छु भनेका छन् । अमेरिकाका अर्थशास्त्री जेफ्री स्याक्स फागुन २६ मै काठमाडौंमा आउँछु र अर्थमन्त्रीलाई भेटेर आर्थिक विकासका कुरा गर्छु भन्नुभएको छ । अहिले कतार सरकारको आर्थिक सल्लाहकार पनि भएका नाताले उहाँले छलफल गर्न चाहनुभएको छ । पाहुनाहरूलाई चासो र चाहनाअनुसार भेटवार्ता र अन्य व्यवस्था मिलाउनेछौं । साथमा लुम्बिनी सरकारले आफ्ना कुरा सुनाउन कमिटीहरू पनि बनाएको छ । मेरो संयोजकत्वमा निर्देशक समिति बनेको छ । यसका धेरै पोजिसन पेपर बनाउने काम योजना आयोगले गरेको छ । साथै, केन्द्रमा परराष्ट्रमन्त्रीज्यूले पनि सहयोग गर्नुभएको छ । ककसलाई निम्तो गर्ने सम्बन्धमा परराष्ट्रका प्रतिनिधिसहित बनेर हामीले योजना बनाएका हौं ।
सम्मेलनको आर्थिक व्यवस्थापन कसरी गर्दै हुनुहुन्छ ? कति खर्च लाग्ने भएको छ, त्यो कसले व्यहोर्छ ?
आर्थिक व्यवस्थापनका केही कुरा प्रदेश सरकारले गरेको छ । हामीले साढे ६ करोड रुपैयाँ बजेटकै रातो किताबमा राखेर छुट्याएका थियौं । पहिले नीति तथा कार्यक्रम र त्यसपछि बजेटमै यो कार्यक्रम गर्नका लागि बजेट राखेका हौं । अहिले आएर त्यत्तिले नहुने देखिएको छ । बाहिरबाट आउने यातायात खर्चचाहिँ नोबेल कमिटीको सचिवालयलाई भन्यौं र केही आयोजक पनि खोज्यौं । आयोजकहरू थपिने क्रम जारी छ । मलाई लाग्छ, प्रदेश सरकारले बजेटमा छुट्याएको भन्दा आधा पैसा मात्र खर्च हुन्छ होला । परराष्ट्र मन्त्रालयले डिनर खुवाउँछु भनेको छ । प्रधानमन्त्रीज्यूलाई लन्चका लागि आग्रह गरेका छौं । हाम्रो सम्मेलनको सचिवालय बुटवलमा छ । लरिएट्स एन्ड लिडर्स फाउन्डेसनको सचिवालय अमेरिकामा छ । दुवै सचिवालयको समन्वयमा काम भइरहेको छ ।
नीति तथा कार्यक्रमदेखि बजेटमा रकम नै विनियोजन भइसकेको आधारमा लामै समयदेखिको गृहकार्य रहेछ । लुम्बिनीमै कार्यक्रम गर्ने भनेर कसरी सोच्नुभएको थियो ?
मुख्यमन्त्री हुने वा नहुनेभन्दा पनि लामो समयदेखि नै यो कार्यक्रमबबारे सोचेको थिएँ । मुख्यमन्त्री भएपछि त गर्नै भनेर लागिपरियो । यस्ता कार्यक्रम काठमाडौंबाहिर गर्नुपर्छ, लुम्बिनीलाई नै संसारभर देखाउनुपर्छ भनेर लागेको हो ।
संघीयता कार्यान्वयनको विषयतिर कुरा गरौं । संघीय, प्रदेश र स्थानीय सरकारबीचको समन्वयन कस्तो पाउनुभएको छ ?
पोखरामा मुख्यमन्त्रीहरूको एउटा बैठक बस्यो र त्यसमा संघीयतामा केके कमजोरी छ भन्ने कुरा भयो । त्यो बेला सम्माननीय प्रधानमन्त्रीज्यूले सबै कुरा भयो, सबै रोग पत्ता लाग्यो अब औषधि गर्न बाँकी छ भन्नुभएको थियो । त्यसलगत्तै हाम्रो ६ महिनाको कार्ययोजना बनेको थियो । तर, त्यो योजनाले काम गरेन । ठूलो सवालचाहिं कार्ययोजनाले काम गरेन भन्ने नै थियो । त्यसपछि हामीले हेटौंडामा बैठक गर्यौं । त्यहाँ बसेपछि हामी काठमाडौं आयौं । प्रधानमन्त्रीज्यूलाई भन्यौं, उहाँले म तुरुन्तै लागू गर्छु भन्नुभयो । अस्ति तेस्रो बैठकमा चाहिँ हामीले व्यापक छलफल गर्यौं । संघीय सरकारले संविधान फेल गराउन थालेको हो त ?
संघीय संसद्ले हामीलाई फेल गराउन थालेको हो त ? भन्ने कुरा उठायौं । कार्य विस्तृतीकरणचाहिँ चैतसम्ममा टुंग्याउने भन्ने सहमति भयो । तर त्यत्तिले मात्र पुग्दैन भनिसकेपछि प्रधानमन्त्रीज्यूले फेरि अहिले गठबन्धन दलका शीर्ष नेतालाई बोलाएर एउटा छलफल गराउनुभयो । छलफललगतै उहाँहरू सबैले संघीयता कार्यान्वयनका लागि प्रतिबद्धता जनाउनुभयो । तपार्इंहरूले हामीलाई ढाँट्ने तर हामी जनतालाई ढाँट्न सक्दैनौं भन्यौं । केन्द्रीय सरकारले गर्दा हामी सधैं गाली खान सक्दैनौं । हामी फेल भयौं भने संविधान त फेल हुन्छ, हुन्छ । साथमा देश पनि फेल हुन्छ भन्ने कुरा उठाऔं ।
त्यसपछि उहाँहरूबाट चैतसम्म सबै कानुन निर्माणका कुरा टुंग्याउने भन्ने कुरा भयो । त्यसपछि प्रधानमन्त्रीज्यूले क्याबिनेटको बैठक बोलाउनुभयो र मुख्यमन्त्रीसँग सबै मन्त्रीलाई राख्नुभयो । सिंहदरबारको बैठकमा हामीले सबै मन्त्रीलाई भन्यौं तपाईंहरू सफल हुने र हामी असफल हुने कुरा हुन सक्दैन । हामी पनि कुनै दिन संघीय सांसद र मन्त्री थियौं, माथि हुने बेला सबै सक्षम र तल हुने बेलामा सबै अक्षम कसरी हुन्छ ? तपाईंहरूले संघीयता लागू गर्न दिनुभएन भने तपाईंहरू पनि फेल हुनुहुन्छ । साथै, संविधानलाई नै फेल गराउनुहुन्छ । प्रधानमन्त्रीलाई संघीयता चाहिने, प्रदेशको मुख्यमन्त्रीलाई संघीयता चाहिने र तपाईं मन्त्रीहरूलाई चाहिँ संघीयता नचाहिने भन्ने हुन्छ ? यति कुरा गरिसकेपछि सबैको प्रतिबद्धता आएको हो । फागुनसम्ममा हामीले कार्य विस्तृतीकरण गर्ने र चैतसम्ममा त्यसलाई फाइनल गरेर पूर्ण रूपमा संघीयता लागू हुन्छ भन्ने प्रतिबद्धता छ ।
तपाईंहरू संघीयता कार्यान्वयनकै विषय उठाइरहनुहुन्छ । खासमा संघीयता कार्यान्वयनका मुद्दाचाहिँ कस्ता हुन् ?
हामीलाई काम गर्नका लागि जनशक्ति चाहियो । हाम्रोमा ८ जना उपसचिवको दरबन्दी छ, तर एक जना मात्र हुनुहुन्छ । यसरी कसरी संघीयता चल्छ ? कानुन त आउनुपर्यो नि । हामीले कर उठाउनुपर्ने हुन्छ । प्रदेश सरकारलाई शान्ति सुरक्षाको जिम्मेवारी संविधानले दिएको छ । तर हालसम्म उक्त जिम्मेवारी प्रदेश सरकारले प्राप्त गर्न सकेको छैन । कानुनहरू अड्किएका छन् । सबै वनहरू संघको भनेको छ । एउटा बाटो बनाउनुपर्यो भने केन्द्रमा चार महिनासम्म धाउनुपर्ने बाध्यता छ । जंगल हाम्रो तर रूख सबै केन्द्रीय सरकारको जस्तो छ । शान्ति सुरक्षाकै कुरामा अहिले जिल्लाले हेर्छ, जुन अहिले प्रदेश सरकारको हुनुपर्ने हो । संघीयताका तीन महत्वपूर्ण सवाल छन् । पहिलो, लिडरसिपमा प्रतिस्पर्धा हुनुपर्ने हो । भारतमा देख्नुहुन्छ, त्यहाँका मुख्यमन्त्रीबीच कसले राम्रो काम गर्ने भनेर प्रतिस्पर्धा हुन्छ । हाम्रोमा पनि प्रदेशका नेतृत्वकर्ताबीच त्यस्तै प्रतिस्पर्धा हुन जरुरी छ । लुम्बिनी प्रदेश र गण्डकी प्रदेशका मुख्यमन्त्रीबीच कसले राम्रो काम गर्यो भनेर प्रतिस्पर्धा होस् । कोशीका मुख्यमन्त्रीले राम्रो गरे कि सुदूरपश्चिमका मुख्यमन्त्रीले राम्रो गरे भन्ने चर्चा होस् ।
प्रदेशमा राम्रो गर्ने नेतृत्वकर्ता हिरो हुन्छ, काम गर्न नसक्ने जिरो भएर त्यहीं सकिन्छ । दोस्रो महत्त्वपूर्ण कुरा विकास हो । मैले गर्ने विकास र अरूले गर्ने विकासमा तुलना हुन सक्छ । हामी अहिले अन्तर्राष्ट्रिय सम्मेलन गर्न लागिपरेका छौं । यसमा लुम्बिनीको मात्र होइन स्थानीय उत्पादन रक्सीको ब्रान्डिङलगायतका कुरा गरिरहेका छौं । हामी बादी जातिलाई आर्थिक विकासको कुरा गरिरहेका छौं । दुई सय गन्धर्वलाई बाजाको प्रशिक्षण लिएर पठाउने योजना बनाइरहेका छौं । त्यो भनेको विकासमा प्रतिस्पर्धा हो । संघीयताको तेस्रो महत्त्वपूर्ण पक्ष भनेको जनतामा कसरी पुग्ने भन्ने हो । पासी, नटुवाहरूको आर्थिक विकास कसरी गर्ने भन्ने छ । सहरी गरिबी कसरी हटाउने, कृषिमा केके गर्ने भन्ने सवाल पनि छन् । यी सबै कुरा गर्दैगर्दा पनि अहिलेको संघीयताले कानुन दिएन भने केही गर्न सकिँदैन । लुम्बिनीका १२ वटै जिल्लामा हाम्रो आवश्यकता के छ ?
अहिलेसम्म हामीले दिएका तालिम कर्मकाण्डी भयो, चाहे त्यो केन्द्रीय सरकारले दिएको होस् या विदेशीले । बजेट पनि अब कर्मकाण्डी हुनुहुन्न । मैले एक करोड रुपैयाँ छुट्याउँछु भने त्यसले के फाइदा हुन्छ भन्ने हुनुपर्यो । अहिले तपाईंलाई श्रम मन्त्रालयले दिने तालिम होला, उद्योग मन्त्रालय वा महिला मन्त्रालयले दिने तालिम होला । ६ महिना तालिम दिने, काम पनि नगर्ने, त्यसको पैसा पनि प्रयोग नहुने, जति पनि काम भएको छ, अहिलेको बजेट बनाउने तरिका पूरै बदल्नुपर्छ । अहिलेको बजेट जनतालाई उपयोगी भयोभएन थाहा भएन, यति प्रतिशत बजेट खर्च भयो भनेर आइरहेको हुन्छ । त्यो खर्च हुनु ठूलो कुरा होइन, त्यसको उपलब्धि शून्य भयो । अहिलेको प्राथमिकता सेभ द कल्चर र सेल द कल्चर हो । यहाँका थारू, मगर र अन्य जातिको परिकार कसरी सेल गर्ने भन्ने हो ।
प्रदेश सरकारले दुई लाख जनतालाई रोजगारी दिने वाचालाई कसरी पूरा गर्नुहुन्छ ?
दुई लाखलाई रोजगारी दुई वर्षमा दिन्छौं भनेका छौं । तर यो एकदम सहज छ । हाम्रोमा महुवाको रक्सी उत्पादन गर्यो भने भइहाल्छ । कोदोको रक्सी उत्पादन गर्दा पनि हुन्छ । ५ प्रतिशतलाई रक्सीमा उत्पादन गर्न लगायो भने ७५ हजारले जागिर पाउँछन् । रक्सीबाटै एक अर्बको राजस्व उठ्न सक्छ । मदिरामात्र होइन, दूध उत्पादन र बिक्री गर्न सकिन्छ । रोल्पा र रुकुमको आलुलाई, नेपालगन्जको रावडीलाई ब्रान्डिङ गर्न सकिन्छ ।
नेपालगन्जलाई खानाको हब किन नबनाउने ? मसँग पाल्पाको करुवा छ, त्यसलाई पनि ब्रान्डिङ गर्ने हो । अहिले भारतको ढाका ल्याएर प्रगोग गरिन्छ भने आफ्नै पाल्पाको ढाका किन प्रयोग नगर्ने ? हामीसँग किबी फलदेखि पहाडको सबै क्षेत्रमा हुने तरकारी छन् । हामीसँग राम्रो सुन्तला हुन्छ, त्यसलाई किन ब्रान्डिङ नगर्ने ? मेरो प्रदेशमा असवरै अवसर छ । हामीसँग बुद्धको जन्मभूमि छँदै छ । दोब्बर बाघ भएको बर्दिया राष्ट्रिय निकुञ्ज छ । हामीसँग पाल्पालगायत थुप्रै पर्यटकीय ठाउँ छन् ।
अहिले हामी सबै योजनामा लागेका छौं । त्यहीअनुसार सबैभन्दा पहिले लुम्बिनी क्षेत्रलाई ब्रान्ड गरौं भन्ने हो । विश्वभरबाट आएका शान्ति पुरस्कार विजेता र अन्य अति विशिष्ट पाहुनाले यो क्षेत्रमा आफ्नै आँखाले देखेपछि विदेशमा गएर ब्रान्डिङ गरिदिनेछन् । उनीहरूले संसारभर शान्तिका बारेमा वकालत गर्नेछन् । मैले उत्तर प्रदेशका मुख्यमन्त्री योगी आदित्यनाथसँग पनि कुरा गरेको थिएँ । उहाँले हाम्रोमा २८ करोड जनसंख्या छ, तीमध्ये हजारौं लुम्बिनी, मुक्तिनाथ र पशुपतिनाथ जान चाहन्छन् । घोराहीको कोइलाबासका गुरु रत्ननाथजीसँग योगीजी नजिक हुनुहुन्छ । कोइलाबासको रुट र अन्य ५ नाकालाई राम्रोसँग खोल्ने कुरा भएका छन् ।
यसबाहेक प्रदेश सरकारका अन्य प्राथमिकता केके हुन् ?
लुम्बिनी प्रदेश सरकारका तीन प्राथमिकता छन् । पहिलो, सडक बन्यो भने सहज हुन्छ । हामीले आर्थिक करिडोर बनाउन चाहेका छौं । त्यो भएमा रोल्पाबाट तल बोर्डरसम्म खाद्य सामग्री कसरी ल्याउन सक्छौं । त्यहाँको आलु र अन्य परिकार ल्याउन सकिन्छ । वर्षामा भारतमा पूरै पानी जम्दा यहाँको आलु, बन्दा, काउलीजस्ता सबै तरकारी भारत जान सक्छ । त्यसपछि हामीले पर्यटन करिडोर भनेर सुरुआत गरेका छौं, जसबाट धेरै पर्यटक तान्न सकिन्छ । त्यसपछि हामी उद्योग करिडोर बनाउँछौं ।
सेरामिकका लागि सबैभन्दा राम्रो माटो देउखुरीमा पाउँछ । भक्तपुरमा यस्तै माटोबाट सेरामिक प्लेटलगायतका सामग्री बनाउन प्रयोग हुन्छ । आर्थिक विकासका हामीले सुन्तलाको ब्रान्डिङ गरेका छौं । हाइटेन्सन लाइनमा हल्दी लगाउनुहोस्, बँधिया भाले दाङको सान हो भने त्यसलाई मार्केटिङ गर्नुहोस् भनेका छौं । काठमाडौंका पाँचतारे होटलमा पनि त्यसको परिकार ब्रान्डिङ गर्न सकिन्छ । अरू कुखुरा दाङमा ८ सय किलो छ भने त्यो १३ सय किलो छ । हरेक ससाना कुराको ब्रान्डिङ र मार्केटिङमा लागेका छौं । हरेक किसानसम्म पुगेर आर्थिक रूपमा जोड्दै प्राविधिक सहयोग गर्दै छौं । तर हाम्रो विकासे मन्त्रालयमा त्यस्तो कुरा बुझ्ने जनशक्ति नै छैन ।
बंगलादेश र भारतको आआफ्नै मोडल छ । हामी पनि आफ्नै मोडल बनाउन सक्छौं । लुम्बिनीको पानी प्याकेजिङ गरेर संसारभर व्यापार गर्दा हुन्छ । लुम्बिनीका हरेक कुरा सोभिनियरमा बिक्छन् । लुम्बिनीको सानो डन्डी बिक्छ, पानीको सानो पाकेट बिक्छ । रुखका पातलाई पनि सोभिनियरमा परिणत गर्न सकिन्छ । किनकि यो बुद्ध जन्मेको स्थानको हो । हामीसँग यस्ता कुरा धेरै छन् । समस्या कहाँ छ भने हामी राजनीतिकर्मीले बाटो बन्नु नै विकास ठान्छौं तर आर्थिक विकासलाई मान्दैनौं । जसले गर्दा समस्या भएको हो । बजेटकै कुरा गरौं न । यति जनालाई तालिम दिने भनेको हुन्छ । त्यो तालिमको उपलब्धि के हो भन्ने छैन । मैले त प्रदेशमा अनुसन्धानको, प्राविधिकको, कार्यान्वयनको छुट्टाछुट्टै टोली राखेको छु । उद्योगको, कृषिको टोली पनि छुट्टाछुट्टै बनाएको छु । समग्रमा भन्दा संस्कृति, जाति र खाद्यलाई ब्रान्ड गर्ने हो । जसले गर्दा प्रदेश र देशकै विकासमा सहयोग पुग्छ ।
प्रदेश संसद् कसरी चलिरहेको छ, सरकारले बिजनेस दिन सकेन भन्ने छ नि ?
म आएपछि सबैभन्दा पहिलो प्राथमिकता कर्मचारी प्रशासनिक कानुन थियो, गत अधिवेशनमा हामीले त्यसलाई सर्वसम्मत रूपमा पास गरौं । हामी अब स्थानीय सरकार ऐन ल्याउँछौं, केन्द्रले ल्याओस् वा नल्याओस्, हामी ल्याउँछौं । बाझिएपछि बनाऔंला भनेर स्थानीय सरकार ऐनको मस्यौदा तयार गरेका छौं । नेपालगन्जमा स्टाफ कलेजजस्तै ठूलो प्रशिक्षण केन्द्र बनाउने कुरा गरेका छौं । जुन भारतका विभिन्न स्थानमा पनि छन् । त्यो निर्माण गर्ने सम्बन्धमा ऐन ल्याउँदै छौं । त्यस्ता थ्रुपै ऐन ल्याउँदै छौं । ७ वटा ऐनको मस्यौदा तयार भइसकेको छ । फागुन १८ गते लगातार रूपमा छलफलमा लैजान्छौं ।
लामो समयदेखि प्रदेशसभाका संसदीय सभापतिहरू चुनिन सकेका छैनन्, किन होला ?
यो गठबन्धनमा कसले कसलाई राख्ने भन्ने कुरा भएर हो । तर अहिले लगभग टुंगिसकेको छ । छिट्टै प्रदेशसभाका संसदीय समितिमा सभापतिले पूर्णता पाउँछ ।
प्रदेश सरकार विस्तारको काम पनि त पूर्ण हुन सकेको छैन नि ?
प्रदेश सरकार निर्माणको काम पूरा भइसकेको छ । अब मात्र एउटा मन्त्रालय बाँकी छ, जुन आफैंले राखेको छु । मन्त्रालय थप्यो, बढायो भन्नुहुन्छ । अहिले जुन अवस्थामा छ, यो ठीक छ । आफूसँग पनि एउटा मन्त्रालय राख्दा काम गर्न सहज नै भइरहेको छ ।
यो पृष्ठभूमिमा गठबन्धन सरकार त्यसमाथि मुख्यमन्त्री भएर चलाउनुमा कतिको सहजअहसज हुँदो रहेछ ?
एकलौटी सरकार चलाउनु र गठबन्धन सरकार चलाउनुमा धेरै फरक हुन्छ । म केन्द्रमा मन्त्री हुने बेला पनि गठबन्धनमै थियौं । केन्द्रमा शेरबहादुर देउवा प्रधानमन्त्री हुँदा म श्रममन्त्री थिए । त्यसपछि प्रदेश गएर पर्यटनमन्त्री भएँ, मुख्यमन्त्री कुलप्रसाद केसी हुनुहुन्थ्यो । उहाँ माओवादीबाट हुनुहुन्थ्यो । अहिलेको संवैधानिक बाध्यता, निर्वाचनले दिएको म्यान्डेटबाट भाग्न सकिन्न । त्यसलाई स्वीकार गरेर अगाडि बढ्ने हो । मैले राम्रो छ भन्नु पनि भएन, नराम्रो छ पनि भन्नु भएन । किनभने यो ५ वर्ष हामीले जनताको म्यान्डेटलाई आत्मसात् गरी त्यसैलाई अगाडि बढाउने हो ।
काम गर्दा अर्को समस्या राजनीतिकभन्दा पनि प्रशासनिक हो । कर्मचारीले प्राविधिक कुरा नबुझ्नु । कर्मचारीले कहिले काम नगर्ने प्रवृत्ति पनि छ । हाम्रो प्रदेश योजना आयोगले पनि त्यस सम्बन्धमा काम गरिरहेको छ । अन्तर्राष्ट्रिय विकास साझेदारसँग हामीलाई पैसा होइन, प्राविधिक टोली चाहियो भनेका छौं । हामीलाई आइडिया चाहियो, अनुसन्धान गरिदेओ, मोडल बनाइदेऊ, कस्ता प्राविधिक पक्षमा सहयोग गर्न सक्छौ, देऊ भनेका छौं । हामी प्राविधिक टोली बनाएर अघि बढ्छौं ।
भर्खरै कांग्रेसको महासमिति बैठक सकिएको छ । तपाईं पनि सहभागी हुनुभयो । महासमितिमा के पाउनुभयो ?
एक खालको जागरण आएको छ । के कुरा गर्ने वा नगर्ने भन्ने विषयमा सबै बसेर छलफल भएको छ । तर दुःखद साथ भन्नुपर्छ, अलिकति फ्याक्सन आएको मैले महसुस गरें । कोही गठबन्धन हुनुपर्छ भन्ने, कोही हुनु हुँदैन भन्ने । नीति तथा कार्यक्रमभन्दा बढ्दा त्यतातिर फोकस भएको लागेको छ ।
तपाईं जस्तैगरी अरूले पनि नेतानिकट भएर काम गरेका कारण गुटबन्दी भएको होइन र ?
प्रजातन्त्रमा कोही न कोही कुनै न कुनै नेतासँग निकट त भइहाल्छ । प्रजातन्त्रको सुन्दरता र राम्रो पक्ष त्यही हो । यसलाई राम्रो र नराम्रो दुवैतर्फबाट हेर्न सकिन्छ । त्यसैलाई एक ठाउँमा ल्याउन सक्नुभएन भने चाहिँ त्यो खतरनाक बन्छ । मैले गरेको काम चारतारे झन्डा र रूखको उन्नतिकै लागि हो । त्यसैले महासमितिमा मेरो प्रस्ट धारणा थियो, अहिले हामीले गठबन्धन गर्ने वा नगर्ने भन्नेमा लाग्ने होइन, हाम्रो काम सक्षम नेतृत्व चयन गर्ने हो ।
गठबन्धन गर्ने वा नगर्ने भन्ने कुरामा त्यही सक्षम नेतृत्वले हामीलाई डोर्याउनेछ । कुन बेलामा गठबन्धन चाहिन्छ, कुन बेला चाहिँदैन भन्ने २०८४ को कुरा अहिले गर्ने होइन । अहिले भोट हाल्ने बेला भएको छैन । त्यही बेलामा छलफल गर्ने हो । नेपाली कांग्रेसकै नेतृत्वमा संविधान बनेको थियो, त्यसलाई कार्यान्वयन गर्नका लागि काम गरौं । आर्थिक विकास र रोजगारी सिर्जनाका कुरा गरौं भन्ने नै हो ।"
विश्व युवा महोत्सवमा सहभागी हुने नेपालीलाई अभिमुखीकरण,"काठमाडौँ विश्व युवा महोत्सवमा सहभागी हुन जाने नेपाली युवाहरुका लागि अभिमुखीकरण गराइएको छ । महोत्सव आगामी मार्च १ देखि ८ तारिखसम्म रसियाको सोची सहरमा हुँदैछ ।
रसियन हासउमा भएको कार्यक्रममा नेपाल राष्ट्रिय तयारी समिति (एनपीसी) का अध्यक्ष सुदिप शर्माले विश्व युवा महोत्सवमा सहभागीलाई गर्न हुने र नहुने विषयमा जानकारी गराएका थिए । उक्त महोत्सवमा नेपालबाट १ सय २५ जना सहभागी हुने एनपीसीका अध्यक्ष शर्माले बताए ।
कार्यक्रममा नेपालस्थित रसियाका राजदूत अलिक्सइ नोभिकोपत्नी एरिना, रसियन हाउसका निर्देशक एन्टोन र रसियन दूतावासका प्रथम अधिृकत एलेक्जेन्डरले महोत्सवमा जाने युवाहरुलाई शुभकामना दिए । कार्यक्रममा नेकपा (एकीकृत समाजवादी)का युवा नेता सुदेश पराजुली, नेत्रविक्रम चन्द नेतृत्वको नेकपा निकट युवा नेता प्रकाश सी लगायतका युवा नेताहरुले शुभकामना मन्तव्य राखेका थिए । कार्यक्रममा विभिन्न राजनीतिक दलका नेता, विद्यार्थी, पत्रकार, इन्जिनियर लगायतको उपस्थिति थियो ।
१ सय ९० देशका २५ हजारभन्दा बढी युवा सहभागी हुने महोत्सवमा नवपर्वतन, युवाको नविनतम सोच र विश्वमा युवाको आगामी धारणाका सन्दर्भमा बहस हुनेछ । युवा महोत्सवलाई रुसी राष्ट्रपति भ्लादिमिर पुटिनले सम्बोधन गर्ने कार्यक्रम छ ।"
भोकमरीको विश्व चीत्कार,"एक वर्ष भयो । सहकर्मी ओमप्रकाश ठाकुर र म सर्लाहीको लालबन्दी बजारदेखि रानीगन्जबबरगन्ज रोड हुँदै दक्षिणतर्फको यात्रामा थियौं । १७५ किमि दक्षिण लागेपछि चन्द्रनगर नगरपालिकाको गरहाटोलमा रोकियौं । सडक छेवैको यो बस्तीमा ६५ परिवार मुसहर छन् ।
उनीहरू बिहानको ठिहिर्याउने चिसो सेक्न घुर तापिरहेका थिए । सामान्य परिचयपछि पुस्तौंदेखि जमिनदारकहाँ कृषि मजदुरी गरे पनि काम पाउन छाडेकाले गाँसकै अभाव हुन थालेको सुनाउन थाले ।
झट्ट सुन्दा मैले बुझिनँ । किनकि म जन्मेहुर्केको पूर्वी पहाडका गाउँमा काम गर्ने मान्छे नपाएर खेती गर्न गाह्रो भइरहेको थाहा थियो । मुसहर बस्तीका मान्छे खेतीपाती गर्ने काम नपाइएको दुखेसो सुनाइरहेका थिए । कुरा गर्दै जाँदा बुझियो जमिनदारहरूले खेतमा ट्र्याक्टरजस्ता अत्याधुनिक कृषि औजार प्रयोग गर्न थालेछन् ।
स्थानीय तहले अनुदान दिन थालेपछि धानखेती हुने जमिनमा माछाका पोखरी बढे । यसो भएपछि धान रोप्ने, गोड्ने, काट्ने, चुट्ने कामदारको माग घट्ने नै भयो । कामदारको माग घटेपछि उनीहरूको जीविकोपार्जन गर्ने मुख्य आधार कृषि मजदुरी संकटमा परेको रहेछ । झुप्राछाप्रामा ओत लागेका उनीहरूको आफ्नै स्वामित्वको जग्गाजमिन छैन । अनुदानका कृषि औजार र माछापोखरीको अवसर पहुँचभन्दा टाढा छ । गरहाटोलका मात्रै होइनन्, मूलतः खोलाकिनार, ऐलानी जग्गामा बसोबास गर्ने देशैभरिका ९० प्रतिशतभन्दा बढी मुसहर समुदाय सुकुम्बासी रहेको अध्ययनहरूले देखाएका छन् ।
आधुनिक कृषि प्रणालीले जमिनदारलाई कामदारमा लाग्ने खर्च त घटायो । मुसहरहरूले जानेको कृषि मजदुरीको माग नै घटेपछि आयआर्जनको बाटो बन्द भयो । न्यून साक्षरता प्रतिशत भएको मुसहर समुदायलाई अरू पेसा गर्ने विकल्प एकदमै कम छ । धनुषाका मुसहर र वनस्पति बारेको लेखोटअनुसार मुसहरहरू परम्परागत खेतीपातीको अलावा माछा, गंगटा, घोंघी, मुसा र चरा मारेर खान रुचाउँछन् । तर अहिले खोला र वनजंगलमा कम पाइन थालेको छ । पर्यावरणीय फेरबदल र पुजीँपतिले मात्रै पहुँच राख्न सक्ने आधुनिकीकरणले प्राकृतिक स्रोतमा आधारित भएर जीविका चलाउने सीमान्त वर्गमाथि नजानिँदो तरिकाले शोषण गरिरहेको छ । असमानताको खाडल झन्झन् बढ्दै छ ।
हालै काठमाडौंमा सम्पन्न विश्व सामाजिक मञ्चको १६ औं सम्मेलनमा खाद्य अभियन्ताको बहसले मलाई उही गरहाटोल पुर्यायो । खाद्य अधिकारकर्मी बंगलादेशी वक्ताले आफ्नो देशमा खोरिया खेती गर्नेलाई सरकारले कृषि गणनामा नसमेट्दा र अनुदान सुविधाबाट वञ्चित गर्दा खाद्य असुरक्षा र असमानता बढिरहेको चिन्ता व्यक्त गरेका थिए । गरहाटोलका मुसहर समुदायको यही नियति छ । उनीहरूमध्ये अधिकांशको खोरिया खेती छैन ।
९८ देशका नागरिक समाज, सामाजिक संघसंस्थाका प्रतिनिधि सहभागी सम्मेलनमा पुँजीवादले विश्वका गरिब, विपन्न, कमजोरमाथि आधिपत्य जमाइरहेको विषयमाथि बहस भए । कृषि तथा खाद्य सम्प्रभुता र प्राकृतिक स्रोत माथिको बहस, छलफल र अन्तरक्रियामा सर्लाहीको गरहाटोलको जस्तै विश्वभरिको भोकमरी चीत्कार थियो । खाद्य सुरक्षा, जलवायु परिवर्तन र यसको प्रभावसँग जुध्न सक्ने खेती, खाद्य सम्प्रभुता, कृषिखाद्य क्षेत्रका महिला कामदारको मातृत्व संरक्षण, कृषि सुधार र किसानको अधिकारसम्बन्धी दक्षिण एसियाली र विश्वस्तरीय छलफल र बहस भए ।
नो जेन्डर जस्टिस विदआउट फुड एन्ड क्लाइमेट जस्टिस अर्थात् खाद्य सुरक्षा र जलवायु न्यायबिना लैंगिक समानता सम्भव छैन । २१ औं शताब्दीमा हरेक मानिस भोकमरी मुक्त हुनुपर्ने दबाबमूलक सन्देश तुलब्यानरमा लेखिएका थिए । नेपालले खाद्य अधिकारलाई संविधानमै सुनिश्चित गरेको छ । खाद्य अधिकार तथा खाद्य सम्प्रभुतासम्बन्धी ऐन २०७५ ले प्रत्येक नागरिकलाई विनाभेदभाव पर्याप्त, पोषणयुक्त तथा गुणस्तरीय खाद्यमा नियमित पहुँच हुने, भोकबाट मुक्त हुने, खाद्यको अभावमा जीवन जोखिममा पर्ने अवस्थाबाट सुरक्षित रहने अधिकार दिएको छ । नेपालसहित संयुक्त राष्ट्रसंघका सबै सदस्य राष्ट्रले दिगो विकास लक्ष्यअन्तर्गत सन् २०३० को अन्त्यसम्म भोकमरी अन्त्य गर्ने, खाद्य सुरक्षा र पोषण सुधार गर्ने तथा दिगो कृषिको प्रवर्द्धन गर्ने प्रतिबद्धता गरेका छन् । राष्ट्रसंघमा विश्वका १९३ देश सदस्य छन् । सन् २०१५ मा उनीहरूले राखेको लक्ष्य पूरा गर्न अब ७ वर्ष मात्रै बाँकी छ ।
विश्वले जलवायु परिवर्तनको सामना गर्नुपरिरहेको छ । बढ्दो जनसंख्या र औद्योगिकीकरणले जलवायु परिवर्तनलाई अस्वाभाविक रूपमा बढाइरहेको छ । जलवायु संकटले बाली र जीविकोपार्जनमाथि नकारात्मक असर पारेको छ । सिँचाइ समस्याले कृषि उत्पादनमा गिरावट आएको छ । खाद्यान्न महँगो भएको छ । भोकमरी अझ बढ्ने देखिन्छ । विपद् जोखिम उच्च हुँदै गएको छ । बाढीपहिरोले पाकिस्तानमा ठूलो क्षति पुर्याएको छ । नेपालको पनि उही नियति छ । कृषियोग्य भूमिमा आवास क्षेत्र बनाउने काम बढेका छन् । भूमाफियाले खेतीयोग्य जमिन तथा प्राकृतिक स्रोत कब्जा गरिरहेका छन् । विकासका नाममा प्राकृतिक स्रोतमाथि दोहन बढिरहेको छ । जलविद्युत् आयोजनाका कारण पनि माछा मारेर जीविका चलाउने पेसा लोप हुँदै गइरहेको छ । यसले माझी समुदायको पुर्ख्यौली पेसा मात्रै संकटमा छैन, उनीहरूका स्कुले बालबालिकाको कापीकलम किन्ने आय पनि खोसिएको छ ।
राष्ट्रसंघको विश्व खाद्य कार्यक्रमले द्वन्द्व, आर्थिक संकट, जलवायु परिवर्तन, चरम मौसमी परिवर्तन, भारी वर्षा, चक्रवात, आँधीबेहरी, खडेरी र बढ्दो महँगीले खाद्य असुरक्षा निम्त्याइरहेको अध्ययनहरूमा उजागर गरेको छ । हाल विश्वभरका ७८ करोड ३० लाख मानिस गम्भीर प्रकृतिको भोकमरी सामना गरिरहेका छन् । उनीहरूलाई अर्को खाना कहाँबाट आउँदै छ भनेर थाहा छैन । भोकमरीले गर्दा महिला, बालबालिका, किशोरकिशोरी, गर्भवती र सुत्केरीमा कुपोषणको संकटको मात्रा ठूलो छ । विश्वव्यापी, क्षेत्रीय र राष्ट्रियस्तरमा भोकमरीको मूल्यांकन र निगरानी राख्ने विश्व भोकमरी सूचकांक प्रतिवेदन २०२३ अनुसार विश्वमा अघिल्ला वर्षभन्दा खाद्य तथा पोषणमा केही सुधार देखिए पनि ४३ देश अझै पनि गम्भीर खालको भोकमरीसँग जुधिरहेका छन् । सन् २०२४ जनवरीको अन्त्यतिर विश्व बैंकले खाद्यसम्बन्धी प्रकाशन गरेको अध्ययनले २०२५ सम्ममा विश्वभर गम्भीर खालको खाद्य असुरक्षाको सामना गर्ने मानिसको संख्या ९४ करोड ३० लाख पुग्ने अनुमान गरेको छ । यदि केन्द्रीय बैंकहरूले मुद्रास्फिती नियन्त्रणमा कडाइ नगर्ने हो भने सन् २०२८ सम्म विश्वभरिका ९५ करोड ६० लाख जनसंख्या गम्भीर खाद्य असुरक्षामा पुग्ने प्रक्षेपण छ ।
राष्ट्रसंघको विश्व खाद्य कार्यक्रमले बुर्किना फासो, माली, दक्षिण सुडानलगायतमा द्वन्द्वका कारण र दक्षिणपूर्वी एसिया, ल्याटिन अमेरिका, पूर्वी र दक्षिणी अफ्र्रिकामा जलवायु परिवर्तनका कारण भोकमरी उच्च हुने आकलन गरेको छ । यसैगरी अफगानिस्तान, पाकिस्तान, कंगो, इथियोपिया, हाइटी, सोमालिया, यमनलगायत देशमा खाद्य असुरक्षाको जोखिम छ । हालै (नोभेम्बर २०२३ देखि जनवरी २०२४ सम्म) मात्रै खैबर पख्तुनख्वा प्रान्तसहितका २२ लाख पाकिस्तानीले भोकमरी सामना गरे । गत मनसुनमा पख्तुनख्वासहित पाकिस्तानका विभिन्न भूभागमा भारी वर्षा, चट्याङ, हावाहुरीले क्षति पुर्याएको थियो ।
भोकमरी र मृत्युबाट बच्न अल्पकालीन रूपमा मानविय सहायता आवश्यक छन् । दिगो समाधानका खाद्य सुरक्षा र जलवायुजन्य जोखिम न्यूनीकरणका नीतिगत व्यवस्था लागू गर्नुपर्छ । हिंसात्मक गतिविधि र द्वन्द्व रोक्न जरुरी हुन्छ । प्रशासनिक, राजनीतिक बेतिथि अन्त्य हुनुपर्छ । जलवायु न्यायको हिसाबले सिमान्तकृत, अल्पसंख्यक, विपन्न, कमजोर, दलित, जनजाति, अपांगता भएका व्यक्ति, लैंगिक तथा यौनिक अल्पसंख्यक समुदायलाई प्राथमिकतामा राखेर राष्ट्रसंघका सदस्यले भोकमरी अन्त्य गर्ने लक्ष्यमा काम गर्नुपर्छ । कम विकसितदेखि विकासशील राष्ट्रका खाद्य अभियन्ताले काठमाडौंमा एकजुट भएर भनेझैं कुनै आमाले आफ्नो बच्चालाई भोकै सुत्न सिकाउनुपर्ने दिन आउनुहुँदैन ।"
रहेनन् विश्वकप विजेता ब्रेहमे,"काठमाडौँ सन् १९९० को विश्वकप फाइनलमा जर्मनीका लागि अर्जेन्टिनाविरुद्ध ८५ औं मिनेटमा पेनाल्टीबाट निर्णायक गोल गर्ने आन्द्रेस ब्रेहमेको मंगलबार राति निधन भएको छ । उनी ६३ वर्षका थिए ।
उनको पुरानो क्लब बायर्न म्युनिखले निधनबारे पुष्टि गरेको छ । बायर्नले भनेको छ, आन्द्रेस ब्रेहमेको निधनमा हामी स्तब्ध छौं । उनी हाम्रो मुटुमा रहने छन् । उनी विश्व च्याम्पियन हुन् । अझ उनी विशेष व्यक्ति हुन् ।
सन् १९८६८८ बीच दुई सिजन बायर्नमा बिताएका सदाबहार डिफेन्डर ब्रेहमेले सन् १९८७ मा जर्मन बुंडेसलिगा जिते । बायर्नसँगै काइजरस्लर्टन र इन्टर मिलानका लागि खेलेका ब्रेहमेले केही समय सारब्रेकन र रियल जारागोजामा पनि बिताए । उनको खेलजीवन भने ह्याम्बर्गस्थिति उनको घरेलु क्लब एचएसभी बारमबेकबाट सुरु भएको थियो । उनको खेलको सबैभन्दा ठूलो विशेषता भन्नु समान रूपमा दुवै खुट्टाले खेल्न सक्नु हो ।
इटलीमा छँदा उनले इन्टर मिलानका लागि आफ्नै देशका योर्गन क्लिन्समन र लोथर म्याथ्युजसँग बलियो साझेदारी गरेका थिए । इन्टरका लागि उनले इटालीको सिरी ए र यूईएफए कप पनि जिते ।
ब्रेहमेले सबैभन्दा बढी लामो समय १० वर्ष बिताएको भने काइजरर्स्लटनमै हो । पछि उनले प्रशिक्षकका रूपमा पनि क्लबको जिम्मेवारी सम्हाले । सन् १९९६ मा काइजरर्स्लटन रेलिगेसनमा परेको थियो र त्यसको दुई वर्षपछि ब्रेहमेकै कप्तानीमा टिम फेरि माथिल्लो डिभिजनमा उक्लेको थियो ।"
विश्वमा देखिएका जातीय तनाव र आतंकवादबाट शान्ति सैनिकले खतराको सामना गर्नुपरेको छ : प्रधानमन्त्री दाहाल,"काठमाडौँ प्रधानमन्त्री पुष्पकमल दाहालले वर्तमान विश्व देखिएका जातीय तनाव र आतंकवादका विभिन्न कारकहरूबाट सञ्चालित जटिल द्वन्द्वका कारण शान्ति स्थापनार्थ सैनिकहरूले खतराको सामना गर्नुपरेको बताएका छन् । चौथो शान्ति प्रयास अभ्यासको उद्घाटन गर्दै प्रधानमन्त्री दाहालले बहुस्तरीय प्रकृतिका द्वन्द्वका विषमा हामीहरू सचेत हुनुपर्ने बताए ।
शान्ति स्थापना कार्यहरू जटिल राजनीतिकसैन्यमानवीय प्रयासका रूपमा विकसित भएको उल्लेख गदै प्रधानमन्त्री दाहालले शान्ति सैनिकले अझ धेरै बुझ्नुपर्ने र तयारी गर्नुपर्ने अवस्था आएको बताए ।
'संयुक्त राष्ट्रको शान्ति स्थापना कार्यको विश्वास र वैधानिकता कायम राख्न नयाँ जटिल चुनौतिहरूका माझ विश्वमा कसरी शान्ति प्रदान गर्ने भनेर हामीले पुनः मूल्याङ्कन गर्नुपर्ने भएको छ,' प्रधानमन्त्री दाहालले भने । शान्ति स्थापनाको महत्त्वलाई अतिरञ्जित गर्न नहुने बताउँदै उनले त्यसका लागि मानवताको गहिरो भावना, प्रतिबद्धता र कमजोरलाई जोगाउने हस्तक्षेप गर्ने तत्परता आवश्यक पर्ने बताए ।
खतराको ठूलो सामना गरेर शान्ति सैनिकहरूले मानवताको गहिरो भावना र प्रतिबद्धतालाई मूर्त रूप दिइरहेको उल्लेख गर्दै प्रधानमन्त्री दाहालले शान्ति सैनिकले गरेको त्यस्ता प्रयासको गहिरो प्रभाव परेको बताए । 'यस अवसरमा म विश्वभर शान्तिको जोजीमा बलिदान दिने बहादुर शान्ति सैनिकहरूप्रति सम्मान एवं श्रद्धाञ्जली अर्पण गर्न चाहन्छु,' प्रधानमन्त्री दाहालले भने, 'उहाँहरूको निस्वार्थता र समर्पण हामी सबैको लागि प्रेरणको स्रोत हो । उहाँले कठिन चुनौतिको सामना गर्दै वीरता र करुणका साथ सेवा जारी राख्ने शान्ति सैनिकहरूप्रति प्रशंसा गर्नुभयो ।'
नेपालले हाल संयुक्त राष्ट्रसङ्घीय शान्ति मिसनमा सबैभन्दा धेरै सेना र प्रहरी खटाउने गरेको र थप दश हजारसम्म तालिमप्राप्त सेना परिचालन गर्ने वाचा गरेको तथ्यलाई जोड दिएकोप्रति गर्व महसुस भएको प्रधानमन्त्री दाहालले बताए ।"
विश्वकप क्रिकेट लिग : नेदरल्यान्ड्सको सानदार जित,"काठमाडौँ आइसिसी विश्वकप क्रिकेट लिग२ को त्रिकोणात्मक शृङ्खलाअन्तर्गत आज भएको खेलमा नेदरल्यान्ड्सले नामिबियालाई सात विकेटले पराजित गर्दै प्रतियोगितामा पहिलो जित दर्ता गराएको छ ।
कीर्तिपुरस्थित त्रिवि क्रिकेट मैदानमा आज भएको खेलमा नामिबियाले प्रस्तुत गरेको एक सय २४ रनको सामान्य लक्ष्य नेदरल्यान्ड्सले २७ दशमलव दुई ओरभमा तीन विकेट गुमाउँदै पूरा गर्यो । यस जितसँगै नेदरल्यान्ड्सले दुई खेलमा दुई अंक जोडेको छ । पहिलो खेलमा नेदरल्यान्ड्स नेपालसँग ९ विकेटले पराजित भएको थियो ।
समान दुई खेल नै खेलेको नामिबियाको पनि समान दुई अंक नै छ । पहिलो खेलमा नामिबियाले नेपाललाई चार विकेटले हराएको थियो ।
नेदरल्यान्ड्सको जितमा माइकल लेभिटले सर्वाधिक ५७ रनको योगदान दिए । उनले ८१ बल खेल्दै आठ चौका र दुई छक्का प्रहार गरे । त्यसैगरी म्याक्स ओडोउडले २८ रन बनाउदा बास डी लिडेले अविजित २१ रन बनाए ।
नामिबियाका लागि कप्तान जेर्रार्ड एरास्मसले तीन विकेट लिए ।
टस हारेर पहिले ब्याटिङको निम्तो पाएको नामिबियाले ३५ दशमलव एक ओभरमा सबै विकेट गुमाउँदै एक सय २३ रनको योगफल बनाएको थियो । नामिबियाका लागि जेजे स्मिथले २६, जान ग्रिनले १९, रुबेन ट्रम्पलम्यानले २०, निकोलस डाभिन र कप्तान जेर्रार्ड एरास्मसले समान १३१३ तथा वेर्नार्ड स्कोल्ट्जले १२ रन बनाए ।
नामिबियालाई सस्तैमा समेट्ने क्रममा नेदरल्यान्ड्सका आर्यन दत्त एक्लैले छ विकेट लिए भने कायल केलिनले दुई विकेट झारे । त्यस्तै रोलेफ भान डेर मार्वे र म्याक्स ओडोउडले समान एकएक विकेट झारे ।"
संसारको सर्वश्रेष्ठ शरण,"काठमाडौँ आनी छोइङ डोल्माले आमाहरूका नाममा गाएकी छन् मेरो भोक मेटाउन, माकुरी नै बन्छिन् उनीमेरो ख्याल गर्दागर्दै, आफैं बिलाउँछिन् उनी
उनकी आमाका दुई नाम थिए, एउटा आध्यात्मिक र अर्को सांसारिक । सांसारिक नाम बाबुआमाले दिएका थिए, कुन्जाङ । आध्यात्मिक नामचाहिँ गुरुले दिने बौद्ध परम्परा छ । त्यसअनुसार नाम राखिएको थियो यसी डोल्मा ।
संसारमा दुःखका स्रोत अनन्त छन् । आमा ती सबै दुःखको सीमाभन्दा पर हुन्छिन्, आनीलाई लाग्छ । त्यसैले, आनी छोइङको विचारमा आमा संसारको जलनमा शरण लिने उत्तम आरक्षण हो ।
अध्यात्मको संसारमा डुबुल्की मार्न सत्यको शरण लिनुपर्छ भन्ने बुद्धोपदेशमा आनीलाई कुनै दुविधा छैन । तर, सत्यको मार्गमा सबै हिँडिसकेका हुँदैनन् । त्यसैले, संसारको दौडधुपमा पाउने दुःखबाट बच्ने उत्तम शरणचाहिँ आमा नै हो भन्छिन् उनी । अति पीडा हुँदा मुखमा अनायासै मरें नि आमा त्यसैले निक्लेको हो भन्ने उनी ठान्छिन् ।
बढ्दो जाडोले ल्याएको ठिहीमा हालैको एक बिहान तातो पानी सुरुप्प पार्दै आनीले आफ्नी आमाको न्यायो स्नेह चिहाइन् । मेरो खुसीलाई हजार गुना बढाएर मलाई नै फिर्ता गर्ने कला आमामा थियो, मलाई लाग्छ, यस्तो कला आमाहरूमा जन्मजात हुन्छ आनीले अर्धमुदित नयनका साथ आमालाई सम्झिन्, अरूको हृदय तपाईंको खुसीमा ईर्ष्यालु हुन पुग्छ, आमाको भने तृप्त हुन्छ ।
आनीका शान्त आँखाले के पनि देखेका छन् भने आफूलाई दुःख पर्दा सांसारिक लेनदेनका मानिसलाई कुनै फरक पर्दैन । आमा भने झन् बढी दुःखी भइदिन्छिन् ।
मैले होस सम्हालेदेखि नै आमाका आँखामा आँसु मात्रै देखें, आनी भन्छिन्, आफ्नो जीवनको काल परिवेशका स्वास्नीमानिसले पाउने दुःख होइन, सायद औसतभन्दा अझै बढी दुःख मेरी आमाले पनि पाउनुभयो ।
आनीको प्राथमिक सम्झनाहरूमा बाबु छेगाले आमा यशीलाई गरेको कुटपिटका दृश्यहरू समावेश छन् । सन् १९६० को दशकमा तिब्बतमा पनि कम्युनिस्ट शासन सुरु भएपछि धेरै बौद्धालम्बीहरू भागेर नेपाल आए । तिनैमध्येका थिए आनीका बाबुआमा पनि । तर एक छोरीको जन्मपछि आमाको बिहे टुट्न पुग्यो । त्यसपछि आफूभन्दा २५ वर्ष जेठा छेगासँग बिहा गरेपछि बौद्धमा सन् १९७२ मा आनी र त्यसपछि दुई भाइको जन्म भयो ।
आमाको आँसु र कोमलता साथसाथै देखेकी उनले बाबुमा भने त्यो दुवै कहिल्यै महसुस गर्न पाइएकी थिइनन् । आफ्ना गुरु १६ औं कर्मापा रान्जुङ रिग्पे दोर्जे सन् १९८१ को हिउँदमा बित्दा भने उनका बाबु एकदमसँग रोए दिनभरि, रातभरि ।
उहाँको आँखामा आँसु देख्दा म चकित भएँ, बाबुको कठोरता पग्लिएको क्षण उनलाई लागेछ, आफूलाई रुवाउने मान्छे आफैं रोएको देख्दा कताकता मज्जा पनि आउँदोरहेछ ।
लोग्नेमान्छेको परिचय बोकेर कठोर र अक्कड हुने स्वभाव बाबुमा पूराकापुर थियो जसले गर्दा उनी छोरीको सम्झनामा एक रिसाहा मानिसका रूपमा अमिट छन् ।
उहाँको शब्दमा विनम्रता थिएन, क्रोधले फुलेर आमालाई र मलाई पिट्नु हुन्थ्यो, आनी भन्छिन्, त्यसैले हुनुपर्छ, लोग्नेमान्छेहरूप्रति आमालाई ठूलो वितृष्णा थियो ।
पहिलो लोग्नेबाट पाएको धोका र दोस्रोबाट पाएको अनन्त चोटहरूले हुनुपर्छ, उनकी आमाले सधैंजसो एउटा उपदेश दिने गर्थिन् छोरा मान्छेको विश्वासमा कहिल्यै नपरेस् है छोरी ।
आमाको यो उपदेश उनको हृदयमा ढुंगाको अक्षरझैं गढ्न पुग्यो । त्यसैले किशोर वय सुरु हुनुअघि दसै वर्षको उमेरमा उनलाई परिब्राजक जीवन सुरु गर्ने धुन चढ्यो । तिनताक उनी ब्रुस लीको ठूलो प्रशंसक थिइन् । ब्रुस लीले झैं कपाल काटेकी थिइन् । अनि ब्रुसलीले झैं टोलका केटाहरूलाई मुक्का पनि हान्ने गर्थिन् ।
सायद आमामाथि बाबुको अत्याचारले होला, मलाई पनि छोरा मान्छेदेखि वितृष्णा हुने गर्थ्यो, आनीले आत्मबल प्रदर्शन गर्दै भनिन्, एक दिन अचानक मैले आनी हुने निर्णय गरें र त्यो आमालाई सुनाएँ ।
अक्सर आमाहरू छोराछोरी संन्यासी वा भिक्षुभिक्षुणी भएको देख्न रुचाउँदैनन् । तर, यशीले भने उनको प्रस्तावलाई तुरुन्त समर्थन गरिन् । भिक्षुणी बन्ने उनको रायलाई उनका बाबुले पनि गलत भनेनन् । अझ, बाबुले त आनी भएर बस्नका लागि उपयुक्त ठाउँ कहाँ होला भनी खोजी पस्ने काम गरिदिए । बाबुका टाढाका काका पर्नेले सिफारिस गरे शिवपुरीको छातीमा स्थापित नागी गुम्बा । त्यही गुम्बा थियो जहाँ उर्गेन टुल्कु रिन्पोछेले आनीलाई बुद्ध, धर्म र संघको शरण दिए । उनै रिन्पोछेलाई भेटेपछि हो, नाच्न र गाउन उधुमै मन पर्ने एउटी चुलबुले केटीको कपाल मुण्डन भएको ।
कपाल खौरिएपछि मलाई सबै खालका दुःखहरू भुइँमा झरेजस्तो अनौठो किसिमका हलुंगोपनको बोध भयो, परिब्राजक जीवनको प्रथम क्षणबारे उनी बोलिन्, त्यसबेला मलाई के लाग्यो भने, मैले असली जीवन पाएँ ।
घरबाट हिँड्ने बेलामा आनी दुःखी थिइन्, आमा एक्लै हुने भइन् भनेर । आमाचाहिँ खुसी थिइन्, छोरीले पिटाइ खान छुट्ने भयो भनेर ।
गुरु टुल्कु उर्गेन उधुमै दयालु थिए जसको रेखदेखमा आनीले नागी गुम्बामा शान्त जीवनको त्यो ज्योति भेटिन् जसलाई उनले घरसंसारको तप्त परिवेशमा कहिल्यै देख्नै पाएकी थिइनन् ।
त्यहाँ पुगेपछि मैले कहिल्यै भाँडा माझ्न परेन, लुगा धुन परेन, पकाउन परेन, भाइहरू स्याहार्ने काम गर्न परेन र ठूलो कुरा त मैले कसैको चुटाइ खानुपरेन, उनले गुम्बामा भोग्न पाएको बालापनको स्वतन्त्रताको सम्झना यस्तो छ, मैले मन लागेजति खेल्न र कुद्न पाएँ, शान्तिले दिन र रातहरू गुजार्न पाएँ ।
घरेलु हिंसाले लुटेको बालापन उनले त्यहाँ फिर्ता पाइन् । अझ त्योभन्दा पनि ठूलो कुरा, उनले त्यहाँ नित्य ध्यान गराउने करुणामय गुरु र ध्यान गर्ने श्रद्धावनत संघसखीहरू पाइन् ।
दिनभरको लेखपढ र खेलकुद अनि रात्रिको विश्रामअघि उनका गुरुले संसारको कोलाहलबाट टाढा जंगलको बीचमा शान्तसँग उभिएको गुम्बामा शिष्यलाई नित्य ध्यान गराउँथे । त्यहाँ एक युवा तपस्वी काठमाडौंदेखि कहिले साथीहरू बोकेर त कहिले आफ्ना साना छोराहरूका साथ ध्यान गर्न नित्य रूपले आउँथे ।
आनी हरेक महिना घर आउँथिन् आमालाई भेट्न । यही उपक्रममा वर्षौं बित्यो । उनले जीवनको ठूलो परिधिमा आफूलाई विस्तार गर्दै लगिन् । संसार उनको आवाजले मग्न बन्यो र त्यो खबरले आमा झन् बढी मग्न भइन् ।
आफ्ना हरेक उपलब्धिहरू म दौडेर आमालाई सुनाउँथें र उहाँको आँखामा त्यसको चमक देखेर आनन्दित हुन्थें, आनी सुरुवाती सफलताका क्षणहरूतर्फ फर्केर टक्क अडिन्थिन्, आमाको त्यो खुसी देख्दा मलाई झन् बढी सफलता बटुलेर उहाँलाई झन् बढी खुसी पारौंजस्तो भइरहन्थ्यो ।
भिक्षुणी जीवनको सुरुवाती सफलता, पढाइ र ध्यानमा राम्रोसँग नभिज्दै उनका बाबुको देहान्त भइसकेको थियो । एक्ली आमालाई संसारको सारा खुसी दिन सक्ने गरी आनीको प्रसिद्धि चुलिँदै थियो । तर, अढाई दशकअघि डाक्टरले दिएको एउटा खबरले आनीलाई ठूलो आघात दियो तिम्री आमालाई मृगौलाको रोग लाग्यो ।
तिनताक नेपालमा मृगौला रोगीका लागि अहिलेजस्तो निःशुल्क डाइलाइसिस र प्रत्यारोपण कल्पना बाहिरको कुरा थियो । सातामा दुई पटक डाइलाइसिस गराउँदा ७० हजारजस्तो खर्च हुन्थ्यो, तर पनि पालो पाउन सहज थिएन । तर अनेक यत्नले आनीले डाइलाइसिसको व्यवस्था जुटाइरहिन् । प्रत्यारोपण नै अन्तिम चिकित्सा हो भन्ने निधो भएपछि आनीले आमालाई सुटुक्क दिल्ली लगेर आफ्नो मृगौला प्रत्यारोपण गर्ने व्यवस्था मिलाएकी थिइन्, तर आमाले मानिनन् ।
उपचारको अन्तिम क्षणमा आमाले यो थाहा पाउनु भएछ, उहाँले मेरो मृगौला लिनै मान्नु भएन आनी सम्झिन्छिन्, फेरि मैले आमालाई एक नातेदारको राजीखुसीमा उहाँलाई प्रत्यारोपणका लागि दक्षिण भारत लगें, त्यहाँ पनि उहाँले अरूलाई दुःख दिएर आफू निको हुन चाहन्न भनेर अडान लिनुभयो ।
अर्को एक पटक पनि आनीले यस्तै प्रयास गरिन्, तर प्रत्यारोपण हुन सकेन । अन्ततः सन् २००६ को डिसेम्बरमा आमाले चोला बदलिन् ।
आमा बितेपछि म एकदम रित्तोजस्तो भएँ, भन्छिन्, लेखपढ गर्न नजानेकी र आफ्नै उमेर पनि यति हो भनेर यकिन गर्न नसक्ने मेरी आमाको जीवन खासमा त्यस समयका आम स्वास्नी मानिसको जीवनको कथा हो जसको सुख पितृसत्ताको जन्जिरले कैद थियो ।
आमाको स्मृतिमा आनीले सन् २०१० मा आरोग्य प्रतिष्ठान स्थापना गरिन् जहाँ मृगौलाका रोगीले डाइलाइसिसको सुविधा लिन सक्छन् । आमाको सम्झनामा उनले गीतहरू गाइन् र आमा शीर्षकमै एल्बम पनि निकालिन् । आमाको सम्झनामा उनले अनेक दान पुण्य पनि गरिन् । र पनि, आनीलाई लाग्छ, आमाको ऋण तिर्न बाँकी छ ।
आनी जब उनी खुसी हुन्छिन्, आमाको यादले बिथोलिन्छिन् । देशविदेशको यात्राबाट घर फर्किंदा ढोकामा आमा देख्न खोज्छन् मेरा आँखाहरू आनीले आँखा चिम्लिन्, भोक लागेका बेला आमाको स्नेहले खुवाउने उनै आमालाई खोज्छ मनले ।
यसरी, हर मौसम र हर परिवेश आनीलाई आमाको याद आइरहन्छ । जीवनको यहाँसम्मको यात्रामा आनीलाई के बोध भएको छ भने, करुणा मनुष्यको सर्वाधिक बलियो शक्ति हो । किनभने, करुणाकै बलले सामान्य मानिसमा बुद्ध चेतना जागृत हुन्छ र ऊ दुःखदेखि मुक्त भई अरूलाई पनि दुःखबाट मुक्त पार्न तल्लीन हुन्छ । करुणाकै शून्यताले मानिसमा हिंसा र प्रतिहिंसा पैदा गर्छ र जीवन अनन्त दुःखको गर्तमा जाकिन्छ । फेरि, मानिसबाहेक अरू कुनै प्राणीमा पनि करुणा गर्न सक्ने खुबी छैन ।
आमाले पाएको कष्ट देखेर भिक्षुणी जीवन रोजेकी आनी सायद कहिल्यै आमा हुने छैनन् । यो अवसर गुमाएकामा के उनलाई छुकछुकी छ ? विलकुलै छैन आनी मुस्कुराइन्, किनभने, करुणा गर्न आफ्नै सन्तान जन्माइराख्न पर्दैन, जसलाई पनि करुणा गर्ने अवसर हामी सबलाई छ ।
उनको यो करुणापूर्ण दृष्टिले जीवनका पछिल्ला वर्षहरूमा के निचोड निकालेको छ भने, उनका रिसाहा बाबुलाई करुणाको सबभन्दा बढी खाँचो थियो । अहिले पो मैले बुझें, उहाँ बाइपोलार (खास कारणबिनै भावदशाविपरीत ध्रुवमा सरिरहने मनको ढाँचागत बिमारी) सिकार हुनुहुँदोरहेछ, आनीले विस्मयमा आँखा फारिन्, अहिलेजस्तो हुन्थ्यो भने मैले कति उपचार गराउँथें, कति माया अभिव्यक्त गर्थें ।
सानोमा आफ्ना सौतेनी बाबुबाट पाएको प्रताडनाका कारण बाबुमा त्यो कठोरताको विकास भएको रहेछ भन्ने पनि अहिले उनलाई थाहा भयो । अनि के पनि थाहा भयो भने, बाबुकै त्यो कठोर मिजासका कारण उनी आन्तरिक सुखहरूले भरिएको परिब्राजक जीवनमा लाग्न पुगिन् ।
कतिपय नराम्रा कुराहरू राम्रो आवरणमा आउँछन् र कतिपय राम्रो कुरा नराम्रो आवरणमा आउँछन्, आनीले गहिरो सास फेरिन्, उहाँमा त्यो कठोरता नआइदिएको भए मैले यति राम्रो जीवन देख्नै पाउन्नथें, बुबाको गाली र आखिरमा दुर्वचन नै मेरा लागि मार्गदर्शक बनेको रहेछ, यो थाहा पाएपछि म उहाँप्रति पनि ज्यादै कृतज्ञ छु ।
बाबु जीवितै छँदा उनलाई यो ज्ञान थिएन, त्यसैले आनीले कृतज्ञतापूर्ण व्यवहार प्रदर्शन गर्न सकिनन् । यही बोधका कारण उनी आफ्नो सम्पर्कमा आउनेहरूलाई के सुझाउँछिन् भने, कृतज्ञता व्यक्त गर्ने काममा ढिलाइ सर्वथा अनुचित छ ।
बितिसकेका बाबुआमाको सम्झनामा अनेक थोक गर्नुभन्दा जीवित छँदै तिनका प्रति प्रेम प्रकट गर्नु, समय दिनु र हेरचाह गर्नु करोडौं गुणा पुण्यदायक भन्ने आनीको निचोड छ । संसारमा बाबुआमाबाहेक सबै थोक भनेजति पाइन्छ भन्ने सामान्य लोकोक्तिमा किञ्चित् समय नफाली आफ्नो जीवनदाताप्रति प्रेम दर्शाउनुपर्छ भन्ने उही भाव लुकेको बोध उनलाई हुन्छ ।
आज मसँग नपुग्दो केही छैन, भन्छिन्, तर, उही माया गर्ने आमा छैनन्, गाली नै गरे पनि बाबु छैनन् ।"
