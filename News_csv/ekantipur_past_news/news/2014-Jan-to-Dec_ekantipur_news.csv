शीर्षक,विवरण
प्रगति र प्रजातन्त्रको प्रश्न,"काठमाडौ लोकतन्त्रले दलभित्रका गुट, दलहरूका गुट, गुटहरूको गठबन्धन बनाउने प्रयोग दिँदा नेपाली नेताहरू बल्ल वार्ता र संवाद गर्ने कलामा अभ्यस्त हुन थालेका छन् । यसअघि यसकै अभाव थियो ।
प्रजातन्त्र ल्याएको साढे छ दशक हुन लाग्दा पनि कस्तो प्रजातन्त्र भन्ने नेपालमा टुंगो लाग्न सकेको छैन । गणतन्त्र बरु आइसकेको छ । राजाको अभावमा 'प्रजा' हराएका छन् । लोक उदाएका छन् । त्यसकारण लोकतन्त्र भन्न थालिएको छ । लोकतान्त्रिक गणतन्त्र भन्ने औपचारिक राजनीतिक प्रणालीको प्रश्नछेऊ देश उभिएको छ । फाल्न सजिलो छ तर हुर्काउन कठिन । राजनीतिक प्रतिनिधिहरूले देशलाई दुःख दिने शक्ति भनेर राजसंस्था फाल्ने निर्णय गरे । देशलाई चाहिएको तन्त्र भने अझै पहिल्याउँदै छन् । बाँकी नै छ त्यो प्रश्न । जवाफ दिन नवनिर्वाचित दोस्रो संविधानसभा सुरु भएको छ । यो संविधानसभाले चाहिँ दशकौंदेखि भौंतारिरहेको देशलाई स्थायी बाटो देला त ? अर्थात् राजनीतिक स्थायित्व देला ? त्यस मानेमा एउटा स्थायी संविधान देला ? संविधान कस्तो बने स्थायी होला अर्थात् कसरी बने नेपालको राजनीतिक अस्थिरता र सदा संक्रमणको स्थायी निदान होला ?पहिलो संविधानसभाले दुइटा काम गर्यो । एउटा त, गणतन्त्र घोषणा गर्यो । अर्को, माओवादी लडाकुलाई निरस्त्र पार्यो । चारवर्षे अवधिको सुरुमा राजसंस्थालाई बिदाइ गर्यो, पुछारमा माओवादी लडाकु सेनालाई पनि बाईबाई गर्यो । अरूचाहिँ वाचाहरू गर्यो । एउटा वाचा, लोकतन्त्रात्मक मुलुक हुनेछ भन्यो । अनि त्यसैगरी भन्यो, संघीयतामा देश जानेछ ।कस्तो लोकतन्त्र र कस्तो संघीयता ? कसरी लोकतन्त्र र कसरी संघीयता ? छिनोफानो गर्नुपर्ने छ तर दिनदिनै समय सत्ताको झाडीतिर मात्र अल्झिरहेको छ । संविधान निर्माणलाई फेरि पनि सत्ता निर्माणसँग साटफेर गरिएको छ । जुन दिन संविधान बन्छ, त्यो दिन सरकार फेरिन्छ भन्ने सम्झौता मुख्य दलले गरेका छन् । संविधानका लागि गरिएको होइन । सत्ताको सुविधाका लागि । देशले सधैंको संक्रमणमा अल्झिँदा धेरै सकस पायो, संविधानको टुंगो लगाऊँ भन्ने आमअपेक्षा हो । तर नेताहरू हामीले धेरै दुःख बेहोर्यौं, हाम्रो सुख बाँडफाँडको प्रश्न सल्ट्याइहालौं भन्नेतिर फेरि पनि गए । नेपाल संसदीय व्यवस्थाभन्दा बेग्लै बाटो लाग्न भने सक्ने छैन । किनभने संसदीयभन्दा फरक राजनीतिक व्यवस्था भनेकै अधिनायकवादी हुन्छ भन्ने अनुभव पाएको छ । राणाशाही फाल्न २००७ सालको राजनीतिक आन्दोलन भएको थियो । आन्दोलनले राजालाई संवैधानिक मर्यादा र जनतालाई राजनीतिक स्वतन्त्रता दियो । तर राजाले जनताको भाग खोस्ने नियत राख्दा दस वर्ष संक्रमण लम्बियो । बल्लतल्ल भएको आमनिर्वाचनको परिणाम पनि मुस्किलले स्वीकारेका राजाले डेढ वर्षमै प्रजातन्त्रलाई राजतन्त्रमा गाभिदिए । संसदीय व्यवस्था अफापसिद्ध भयो भन्ने दुहाई दिएका राजाले नेपालको माटोमा नियन्त्रित प्रजातन्त्रमात्र टिक्न सक्छ भने । देशलाई मुठीमा कसे । राजनीतिक स्वतन्त्रताको आवाज दिनेहरूलाई 'मुठ्ठीभर'का 'अराष्ट्रिय तत्त्व' भन्न सक्ने नितान्त संकोची राज्य बनाए । 'एक भाषा, एक भेष'को नीति अख्तियार गरे । केन्द्र बलियो बनाए । ठूला छिमेकीको सैनिक युद्ध र शीतयुद्धको लाभ लिए । राजनीतिक दल प्रतिबन्धित गरे । तर निर्दलीय पञ्चायती व्यवस्थाभित्र जनवर्गीय संगठनको व्यवस्था गरेर सांगठनिक स्वतन्त्रताको भान दिन खोजे । निर्दलीय व्यवस्थालाई पनि प्रजातन्त्रका रूपमा परिभाषित गर्न छाडेनन् । विश्वलाई देखाउनका लागि प्रजातन्त्र भन्नुपरेकाले आफूलाई सुहाउने निर्दलीयता राजाहरूले अपनाए । नियन्त्रित प्रजातन्त्रविरुद्धको जनआन्दोलनले दलहरूमाथिको प्रतिबन्ध फुकुवा गर्यो । फेरि पनि राजालाई संवैधानिक मर्यादा र जनतालाई राजनीतिक स्वतन्त्रता दिने गरी प्रजातान्त्रिक संविधानको व्यवस्था गर्यो । त्यो भनेकै संसदीय व्यवस्था थियो । त्यसमा धेरै बहसै भएन । किनभने ००७ सालको आन्दोलनकारी पुस्ताले नै ०४७ सालको परिवर्तनको नेतृत्व गरेको थियो । त्यसको अभीष्ट नै ०१७ मा गुमेको प्रजातन्त्रको पुनर्बहाली थियो । पुनर्बहाली भएको प्रजातन्त्रलाई फेरि पनि राजाले आफूभित्र गाभिदिए । माओवादीको गुरिल्ला युद्धले जर्जर बनाएको समाजमा जस्तोसुकै अधिनायकवाद पनि प्रवेश गर्न सम्भव भयो । लोकतन्त्र गायब हुँदा उग्रतन्त्र उदाउन सक्छ भन्ने नेपालले आफैं अनुभव गर्यो । फेरि जनआन्दोलन भयो । कस्तो राजनीतिक व्यवस्था भन्नेतिर मुलुक जाँदै गएन । संसद् पुनर्बहालीको बाटो वैधानिक र अनुकूल हुने ठहर भयो । पछिल्लो जनआन्दोलनले पनि राजनीतिक प्रणाली पुनर्बहाली नै गरिदियो । ००७, ०३६, ०४६ र ०६४ का विशाल जनआन्दोलन सम्झौतामै टुंगिए र हरेक सम्झौताले प्रजातन्त्रलाई संसदीय व्यवस्थाका रूपमा आत्मसात् गर्यो । कारण पक्कै पनि इस्टइन्डिया कम्पनीको प्रभाव हो, किनभने भारतको स्वतन्त्रता आन्दोलनमा सहभागी भएका नेपाली युवाहरू नै समयक्रममा आधुनिक नेपालको राजनीतिका अगुवा भए । तिनले भारतका राजनीतिक नेताहरूको संसर्ग, संवाद र प्रेरणा नै ल्याए । साम्राज्यवादी शक्तिहरूमध्ये बेलायतीका पूर्वउपनिवेश मुलुकहरूमा प्रायः संसदीय प्रजातन्त्रले नै जरो गाडेको र त्यसका लागि बेलायतीले योगदान गरेको मानिन्छ । अरू साम्राज्यवादी शक्ति जस्तो फ्रेन्च, डच, पोर्चुगिजले शासन गरेका देशमा आफ्ना राजनीतिक प्रणाली जन्माउन, हुर्काउन दिएनन् वा सकेनन् वा चाहेनन् । कुनै बेला नेपाल अर्थात् काठमाडौं उपत्यकामा विदेशी भनेकै बेलायती प्रतिनिधिमात्र थिए । नेपालका प्रधानमन्त्रीका रूपमा पहिलो राजकीय विदेश भ्रमण गरेकै जंगबहादुर राणाले थियो र त्यो अन्त नभएर विश्वशक्ति बेलायत नै थियो । पहिलो र दोस्रो विश्वयुद्धमा मात्र होइन, भारतमा बेलायती शासकलाई नेपाली सेनामात्र होइन उनकै सेनामा भर्ती हुन पठाएर नेपाल एक प्रकारले बेलायती प्रभावको राज्य बनेको थियो । बेलायतीलाई खुसी पारेर आफू टिक्ने नीतिको नेपालको सत्ताले समयक्रममा बेलायती प्रभाव ल्याउन थाल्यो । वेस्टमिन्स्टर प्रणालीका नामले चिनिने बेलायती संसदीय व्यवस्थाको विकल्प के नेपालले खोज्न सक्छ ? भारत आफैं त्यही प्रणालीअन्तर्गत सप्रिँदै गएर विश्वको सबभन्दा ठूलो जनसंख्याको लोकतन्त्र भनेर चिनिन र गर्व गर्न समर्थ छ । त्यति धेरै गरिब जनता हुँदाहुँदै पनि भारतमा कसरी लोकतन्त्र टिक्न सक्यो भन्ने प्रश्न राजनीतिशास्त्रीहरू अरू देशका अभ्याससँग जोडेर विश्लेषण गरिरहन्छन् । भारतले संसदीय व्यवस्थाको विकल्प खोज्दैन, किनभने यसले जरा गाडिसकेको छ । गरिबी हटाउने, समानता बढाउने जस्ता मुद्दामात्र बढी छन् । आर्थिक उदारीकरणपछि उदाउँदो सहरी जनसंख्या र मध्यमवर्गको बोलवाला निर्णायक हुँदै गएको छ । त्यसले सत्ताको चरित्रमा बदलाव ल्याउन सक्ने छलफलमात्र चल्दै छ । नेपालमा भने कसैको कहिल्यै उपनिवेश हुनुपरेन भन्ने पाठको सहारा लिएर पहिले राणाहरूले र पछि राजाहरूले जनतालाई अधिकार दिएनन् । जनताले राजनीतिक अभ्यासमा खारिन पाएनन् । विचारका आधारमा जनताका संगठन खुल्न र फैलिन पाएनन् । अढाइ दशकदेखि बल्ल पार्टीहरू औपचारिक रूपमा स्थापित हुन संघर्षरत हुँदैछन् । ती आफैं लोकतान्त्रिक भइसकेका छैनन् । आन्तरिक संघर्षमै अल्झिने गरेका छन् । तिनको आपसी द्वन्द्वको सिकार राजनीतिक स्थायित्व हुने गरेको छ । अहिले नेपालमा अभ्यास भइरहेको लोकतन्त्रमा दलहरूको गठबन्धन छ । दलहरूको गठबन्धनभित्र गुटहरूको गठबन्धन छ । एउटै दलभित्र अनेक गुटहरू स्वाभाविक रूपमा सक्रिय हुन सकेका छन् । त्यो नेपालको यथार्थ हो । हरेक दलभित्र त्यस्तो हुन किन सम्भव छ भने नेपाली समाजको चरित्र नै गठबन्धनपूर्ण छ । यहाँ विभिन्न जातजाति, भाषाभाषी, भेषभूषाधारीको गठबन्धन छ । नेपाली समाजको प्रतिनिधित्व कुनै एउटै सैद्धान्तिक धारणा र वैचारिक धारले गर्न पनि सक्दैन । भौगोलिक रूपमा पनि नेपाल एक विशेष गठबन्धन हो । सबैको अस्तित्वमा मौलिकता छ । त्यो एउटासँग अर्को गाभिन सक्दैन । अन्तरिम संविधानले गठबन्धनलाई बढावा दिएको छ । त्यसले ल्याएको निर्वाचन प्रणालीलाई यसको जस जान्छ । वा अर्को अर्थमा अपजस । मिश्रति निर्वाचन प्रणालीले नेपाली समाजको विविधताको प्रतिनिधित्व गर्न खोजेको छ । जस्तो ०४७ सालको संविधानअन्तर्गतको चुनावले बनाएको प्रतिनिधिसभा समावेशी देखिएन । जनताको मत पनि सजिलै खेर जान्थ्यो । हुनतः पहिलो हुनेले जित्ने त्यो निर्वाचन प्रणालीले नै भारतको लोकतन्त्र धानेको छ । तर भारतभन्दा प्रगतिशील हुने क्रममा नेपालले उत्तर युरोपेली अभ्यास अवलम्बन गर्न थालेको छ । र भारतभन्दा सानो भए पनि बढी विविधतापूर्ण हुनाले नेपालका लागि यो स्वीकार्य पनि भएको छ । यस्तो लोकतन्त्रमा कोही पनि एक्लै चल्न सक्दैन । कसैले पनि एक्लै मुलुक सञ्चालन गर्न सक्दैन । कसैले पनि एक्लै जनताको प्रतिनिधित्व गर्न सक्दैन । नेपाली कांग्रेसले सबभन्दा धेरै मत ल्याएर के गर्नु ? सभापति सुशील कोइरालाले पार्टीलाई सफल बनाएरमात्र पुगेन । आफैं पनि पार्टीभित्र सबभन्दा बढी परीक्षित हुनुपर्यो । आफैंले मनोनीत गरेका उपसभापति रामचन्द्र पौडेलसँग केही बुँदाको अनौपचारिक सहमति गरेर गठबन्धन बनाउनुपर्यो । किनभने पौडेलले थोरै भए पनि सभासद्हरू आफ्नो पक्षमा राखेका थिए । त्यतिले पुगेन । संसदीय दलको नेता बन्न शेरबहादुर देउवासँग प्रतिस्पर्धा नै गर्नुपर्यो । मतान्तर धेरै पनि भएन । कोइरालालाई जित्न हम्मेहम्मे नै परिसकेको थियो । पार्टी संसदीय दलको नेता हुँदैमा कोही पनि प्रधानमन्त्री बन्न सक्दैन । अरू दलहरूसँग गठबन्धन बनाउनुपर्छ । दोस्रो ठूलो दलसँग गठबन्धन निर्माणको वार्ता कति नाटकीय भयो भन्ने वृत्तान्त मुलुकले अझै हरेक दिनजसो पात्रहरूका जीवन्त संवादमार्फत दैनिक नयाँ पर्दा खुलेको देख्न पाएको छ । कांग्रेस र एमालेको गठबन्धन एक वर्षका लागि गरिएको छ । किन एक वर्षका लागि ? किन चार वर्षका लागि गरिएन ? चार वर्षका लागि गरेको भए प्रधानमन्त्री जो हुन्छ, उसैले गृहमन्त्री आफूअनुकूल नियुक्त गर्छ भन्न सक्थ्यो । यहाँ त एक वर्षका लागि मात्र गठबन्धनको सम्झौता गरिएको छ, अर्को प्रधानमन्त्री कुन दलबाट बन्छ भन्ने निश्चित नहुँदा दोस्रो दललाई उपप्रधान तथा गृहमन्त्री अहिल्यै चाहिएको छ । गठबन्धन पनि म्यादी चरित्रको बनाउन खोज्नाले फेरि पनि सत्ताबन्धनको वार्ताले नेपाली लोकतन्त्र नेपाली नेताहरूलाई एकपछि अर्को परीक्षा लिन प्रेरित छ । मुलुक सोझै भिडन्तमा जान्थ्यो । एउटा दल र अर्कोबीच झैझगडा सुरु भइहाल्थ्यो । कुनै पनि पार्टी फुटिहाल्न सक्थ्यो । अब त पार्टी त्यसरी सजिलै फुट्ने होइन, वार्ताको यस्तै प्रक्रियामा पोख्त हुँदै गए भने नेताहरूले जुटाउने जुक्ति खोज्न सक्छन् । तर के नेपाली नेताहरूले नेपाली समाजको बदलिँदो चरित्र बुझेर, यसका छटपटी र आकांक्षाहरू आत्मसात् गरेर निकास दिने योग्यता राख्दैछन् ? मुलुक हाँक्ने नेताहरू घुमाउरो निर्वाचन प्रणाली, अनेक तहका सम्झौता र सहमति, गुटहरूको व्यवस्थापन गर्दै गठबन्धन बनाउने बोझिलो जिम्मेवारीबाट आफैं थल्थलिइरहेका छन् भने तिनले जनताका चामत्कारिक अपेक्षाहरू जादूगरले झैं पूरा गर्न सक्दैनन् । तर उनीहरूले गर्न सक्ने सजिलो उपाय भनेको प्रणाली दिने हो । आफ्ना दलहरूलाई जनताको सुनुवाइ गर्ने जवाफदेही बनाउने हो । दल आफैंमा लोकतान्त्रिक भए मात्र देशको लोकतन्त्र स्थायी हुन्छ । जनतालाईर् स्थानीय निकायको लोकतान्त्रिक अभ्यास दिए पो संघीयतातर्फ उक्लिने भर्याङ निर्माण हुन्छ । गरिबहरूको संगठन हुँदैन किनभने नेपाली गरिबहरू धेरै जातजाति तथा समुदायमा बाँडिएका छन् र ती एकीकृत पनि छैनन् । सडकमा ओर्लेर राजनीतिक आन्दोलन गर्न सक्ने लाखौं युवा बिदेसिएका छन् । अढाइ दशकको खुला नीतिअन्तर्गत निजी क्षेत्र बलियो भएर आएको छ । प्रगतिका पाइला भने शुष्क छन् । राजनीतिक व्यवस्था कस्तो भए प्रगति धेरै हुन्छ अथवा यस्तै राजनीतिक व्यवस्था भए पनि स्थायित्व कसरी दिने भन्ने विमर्श गर्ने संविधानसभा फेरि पनि सक्रिय हुन सकेको छैन । किनभने सत्ताको प्रश्न टुंगिएको छैन । टुंगिहाले पनि निश्चित म्यादसम्मका लागि मात्र टुंग्याउन खोजिएको छ । गुटहरू बन्ने र भत्किने भइरहनेछन् । त्यही अभ्यासमा नेपाली नेताहरूले नेपाली समाजका लागि चाहिने गठबन्धनपूर्ण लोकतन्त्र पहिल्याउनुपर्नेछ । (लेखक 'कान्तिपुर'का पूर्वसम्पादक हुन् ।)"
यसरी छानिए दश,"काठमाडौ 'कान्तिपुर वर्षका दस' फेसबुक मतदानबाट गत वर्षका चर्चित, प्रभावशाली र केही भिन्न काम गरेका व्यक्तिहरूको छनोट गर्नका लागि सुरु गरिएको हो । यो चयनका लागि हाम्रो समाजमा प्रभाव रहेका दशवटा क्षेत्र सबभन्दा पहिले छुट्याइयो ।
यसमा राजनीति, उद्योगव्यवसाय, पेसाकर्मी, प्रशासनसुरक्षा न्यायकूटनीतिसंवैधानिक अंग, लेखन, चलचित्र तथा संगीत, कला (रंगमञ्च चित्रकारिताफेसनमूर्तिकला), खेलकुद, समाजसेवाकल्याणकारी कार्यअभियानकर्ता र विज्ञानसूचना तथा प्रविधि थिए । यी दशवटै क्षेत्रका प्रभावशाली र चर्चित व्यक्तित्वको प्रारम्भिक छनोटका लागि प्रत्येक क्षेत्रमा दख्खल राख्ने ५५ लब्धप्रतिष्ठित व्यक्तित्वहरूको प्रारम्भिक निर्णायक मण्डल (जुरी) निर्माण गरियो (जुरीको नाम बक्समा हेर्नुस्) । प्रत्येक जुरी सदस्यलाई आआफ्नो क्षेत्रका पाँचजना प्रभावशाली व्यक्तित्वको प्राथमिकता क्रममा नाम र त्यसका आधारहरू प्रस्ताव गर्ने अधिकार दिइएको थियो । जुरीले प्रस्ताव गरेका व्यक्तित्वहरूलाई पहिलो नम्बरमा पर्ने ५, दोस्रोमा पर्नेको ४ हुँदै पाँचौं नम्बरमा पर्नेलाई १ अंकका आधारमा क्षेत्रगत रूपमा प्राथमिकता तोकियो । यही प्राथमिकताका आधारमा सबैभन्दा धेरै अंक प्राप्त गर्नेलाई सबैभन्दा अगाडि हुने गरी खुला मतदानका लागि अनलाइनमार्फत सार्वजनिक गरियो । जस्तै ः राजनीतिमा जुरीको सबैभन्दा बढी मत पाएकाले सुशील कोइरालाको नाम यो विधामा पहिलोमा राखिएको थियो । तर, फेसबुक मतदान सुरु भएपछि भने बढी लाइक पाउनेको नाम सबभन्दा अगाडि आउने व्यवस्था मिलाइएको थियो । सबै जुरी सदस्यले आफ्नो विधामा पाँचैजना प्रस्ताव गरेका थिएनन् । केही सदस्यहरूले दुई वा तीनजनालाई मात्र पनि मत दिएका थिए । त्यसैगरी, जुरी सदस्यहरूले मनोनीत गरेका नामहरू एकअर्कासँग कोही मिल्ने कोही नमिल्ने हुँदा विधागत रूपमा मतदानका लागि सार्वजनिक गरिएको व्यक्तित्वहरू संख्या बराबर भएन । खेलकुदका पारस खड्का, शरद भेषवाकर र विमल घर्तीमगरले मात्र सबै जुरी सदस्यको मत पाएका थिए । अरू कुनै पनि विधामा यस्तो भेटिएन । जुरीबाट दिइएको मतका आधारमा सबैभन्दा बढी व्यक्तित्व कला विधामा मनोनीत भए । यो विधामा जम्मा २२ जना मनोनीत थिए । सबभन्दा कम मनोनीतचाहिँ खेलकुदमा, ११ जना थिए । दशैवटा विधामा गरेर जम्मा १६९ जना मनोनीत भएका थिए ।मतदानका लागि फेसबुकको लाइक बटनलाई प्रयोगमा ल्याइएको थियो । यसले गर्दा फेसबुक प्रयोगकर्ताहरूले मात्र त्यसमा सहभागी हुन पाउँथ्यो । मतदानका लागि राखिएका व्यक्तित्वहरूको संक्षिप्त परिचय जुरी सदस्यहरूले दिएका छनोटको आधारलाई नै सामान्य भाषिक सम्पादन गरी राखिएको थियो । मतदानका लागि मिति २०७० माघ १९ गते मध्यरातदेखि २८ गते मध्यरातिसम्म दश दिनका लागि राखिएको थियो । यस क्रममा भोटिङको क्रममा केही विधामा उतारचढाव देखिएको थियो भने केहीमा सुरुदेखि नै एकै तरिकाको मत आएको देखिन्थ्यो । तर, भोटिङ प्रविधिमा आधारित भएकाले सुरुमै प्रविधिको दुरुपयोग गरिएको पाइएमा मतलाई बदर गरिने जानकारी गराइएको थियो । प्रविधिको दुरुपयोग भएनभएको व्यवस्थित प्रणालीबाट अनुगमन गरिएको थियो । मतदानबाट कुल ४ लाख १ हजार ६८४ वटा वास्तविक मत प्राप्त भएको छ । त्यसबाहेक केही मत प्रविधिको दुरुपयोगबाट प्राप्त भएको पाइएपछि त्यसलाई हटाइएको छ । जसले गर्दा खुला मतदानका लागि राखिएको अनलाइन पृष्ठमा देखिएको भन्दा वास्तविक मतको संख्या केही हेरफेर भएको छ । यस्तो प्रविधिको दुरुपयोग प्रतिस्पर्धामा रहेका व्यक्तित्वहरूबाटै भएको भन्ने अर्थ भने लाग्दैन । त्यही वास्तविक मतका आधारमा 'कान्तिपुर वर्षका दश' छानिएको हो । मनोनीतहरूमध्ये सबैभन्दा बढी मत अभिनेत्री रेखा थापाले पाइन् । चलचित्र तथा संगीत क्षेत्रमा सबैभन्दा बढी मत आएको देखियो । उद्योगपतिको सूचीमा मनोनीत विनोद चौधरीले आफ्नो नाम झिक्न लिखित आग्रह गरेपछि उनको नाम हटाइएको थियो । जम्मा मनोनीतमध्ये महिलाको संख्या बीस प्रतिशतभन्दा बढी थियो । प्रारम्भिक निर्णायक मण्डलराजनीति प्रा कृष्ण खनाल, राजनीतिशास्त्री नारायण वाग्ले, पत्रकारलेखक  कियोको ओगुरा, अध्येता विष्णु सापकोटा, विश्लेषक चन्द्रकिशोर, पत्रकारविश्लेषकउद्योगव्यावसायिक क्षेत्र रामेश्वर खनाल, पूर्वसचिव  प्रमिला आचार्य रिजाल, अध्यक्ष सार्क महिला उद्यमी परिषद् राजकुमार भट्टराई, अध्यक्ष नेपाल विज्ञापन संघ प्रा विश्वम्भर प्याकुरेल, अर्थशास्त्रीलेखक किरण नेपाल, पत्रकार पेसाकर्मी आशुतोष तिवारी, नेपाल प्रमुख वाटर एड अनिल चित्रकार, लेखकसामाजिक उत्प्रेरक डा दीपेन्द्रबहादुर क्षेत्री, पूर्वगभर्नर नेपाल राष्ट्र बैंक शिव गाउँले, अध्यक्ष नेपाल पत्रकार महासंघ डा जुगल भुर्तेल, विश्लेषकप्रशासनसुरक्षान्यायकूटनीतिसंवैधानिक अंग अनन्तबहादुर थेबे, पूर्वउपरथी नेपाली सेना  डाराजन भट्टराई, परराष्ट्रविद् बृन्दा हाडा, पूर्वसचिव डाविपीन अधिकारी, कानुन व्यवसायीलेखक  नवराज ढकाल, पूर्वएआईजी नेपाल प्रहरी लेखन डम्बर चेम्जोङ, मानवशास्त्री  केदार शर्मा, पत्रकार डासुरेश ढकाल, मानवशास्त्री प्रा सुधा त्रिपाठी वसन्त थापा, लेखकचलचित्र तथा संगीत दीपा गौतम, पत्रकार  भरत शाक्य, पत्रकार अनुप सुवेदी, समीक्षक विजयरत्न तुलाधर, चलचित्रकर्मी लोचन रिजाल, संगीत अध्येता कला (रंगमञ्चचित्रकलाफेसनमूर्तिकला) हरिहर शर्मा, रंगकर्मीकलाकार संगीता थापा, आर्ट क्युरेटर प्राअभि सुवेदी, लेखक कला सुब्बा, मोडलप्रस्तोता सुरेश मानन्धर, पत्रकार खेलकुद अजय फुँयाल, अध्यक्ष नेपाल खेलकुद पत्रकार मञ्च सञ्जीव शिल्पकार, पत्रकार संगीना वैद्य, खेलाडी रमेश खनाल, खेल मनोविज्ञ दीपक विष्ट, खेलाडी समाज सेवाकल्याणकारी कार्य राजेश हमाल, कलाकार शर्मिला कार्की, अध्यक्ष गैरसरकारी संस्था महासंघ  आरति चटौत, पत्रकार शारदा शर्मा, लेखक वीरेन्द्रबहादुर बस्नेत, उद्यमीप्रबन्ध निर्देशक बुद्ध एयरविज्ञानसूचना तथा प्रविधि प्राउदयराज खनाल  विमलकुमार शर्मा, पूर्वअध्यक्ष क्यान प्रादिनेशराज भुजू  गणेश साह, पूर्वविज्ञान मन्त्री  डा तीर्थबहादुर श्रेष्ठ, वनस्पतिविज्ञलेखक"
ओरालोमा उद्योग क्षेत्र,"काठमाडौ बैंकहरूले जहाँ लगानी गर्ने चाहना देखाए, त्यतैतिर उद्यमी तथा लगानीकर्ता पनि ओइरिए । उद्यमशील जमात जाँदासम्म त ठीक थियो, तर जब रातारात धनी हुने सपनासहित लगानीकर्ता ओइरिए त्यसपछि घरजग्गा विकास व्यवसाय संकटको संघारमा पुग्यो ।
तीनचार वर्षअघिसम्म कालो तुलमा 'बन्दहडताल छ, लोडसेडिङ छः उद्योगहरू आक्रान्त छन्' लेखिएका ब्यानर मुलुकका मुख्य औद्योगिक 'करिडर'हरूमा देखिन्थे । यस्तै रहे तालाचाबी सरकारलाई बुझाउँछौँ भन्थे, औद्योगिक जगतका नेताहरू । तर अहिले मौन छन् उनीहरू, निरन्तर बिरामीको हेरचाह गर्दागर्दा थकित परिवारजनहरू जस्तै !नेपालका उत्पादनमूलक उद्योगहरूको अवस्थाबारे चर्चा गर्दा रोगले थलिएर ओछ्यानमा पल्टिएका बिरामीको सम्झना आउँछ । उद्योगहरू रुग्ण हुँदै गए, पुनस्र्थापनाका लागि विशिष्ट नीति तथा सहुलियतयुक्त ऋणको प्रबन्ध हुनुपर्यो भन्ने उद्योगपतिहरूको धेरै अघिदेखिको माग हो ।केही गार्हस्थ्य औद्योगिक उत्पादनहरू समयक्रममा बिलाउँदै गए । २०६२ सालसम्म नेपालमा ब्याट्री उत्पादन भएको तथ्यांक भेटिन्छ । कृषप्रिधान मुलुकमा २०५४ सालसम्म जेनतेन केही हजार मेटि्रक टन कृषि उपकरण उत्पादन हुन्थ्यो । आर्थिक वर्ष २०४४४५ मा ३ सय ८९ मेटि्रक टन बराबर स्टिलका भाँडाबर्तन उत्पादन भएको थियो । त्यसपछि घट्दै गयो र अहिले यो यति नगण्य छ कि सरकारी निकायले तथ्यांक राख्नै छाडे ।सुती कपडा, प्लाइउड, स्ट्रबोर्ड, प्रशोधित छाला, कागज, सलाई क्रमशः पातलिँदै गएका उद्योगमा पर्छन् । यस्तै अवसानको संघारमा पुगेको छ, कुनै बेलाको चमकदमक रहेको वनस्पति घिउतेल उद्योग । समग्रमा खाद्य समूहका उद्योगहरूको अवस्था त्यति निराशाजनक त होइन, तर मैदा तथा वनस्पति उद्योगहरूको स्थिति त्यति राम्रो देखिंदैन ।फलाम तथा इस्पात, सिमेन्ट र इँटा उद्योगहरूको उत्पादन बढेको छ, यी वस्तु उत्पादनमा लगानी पनि बढेको छ तर उत्पादकत्व सन्तोषजनक छैन ।समय क्रममा केही उद्योगका उत्पादनहरू अप्रतिस्पर्धी बनेर वा वैकल्पिक प्रविधिबाट उत्पादित वस्तुहरूले ग्राहक तानेर परम्परागत उद्योगहरू विस्थापित हुनु स्वाभाविक हो । उद्योगहरूको पनि एउटा पुस्ताको अवसानसँगै अर्को सशक्त पुस्ता जन्मन्छ । कतिपय उद्योगहरू प्रयोजनहीन भएर पनि समाप्त हुन्छन् । महत्त्वपूर्ण कुरा समष्टिगत वृद्धि भयो वा भएन, कुल औद्योगिक उत्पादन बढ्यो वा बढेन भन्ने हो ।आर्थिक वर्ष २०४७४८ देखि २०४९५० सम्मको दुई वर्षमै उत्पादनमूलक उद्योगको कुल उत्पादन प्रचलित मूल्यमा दोब्बर भएको थियो । २०४९५० पछि उत्पादन दोब्बर हुन पाँच वर्षभन्दा बढी लाग्यो । त्यसपछि नौ वर्ष लाग्यो । २०५१५२ को स्थिर मूल्यका आधारमा आर्थिक वर्ष २०५७५८ पछि औद्योगिक उत्पादनको वृद्धिदर शून्यप्रायः छ ।औद्योगिक उत्पादनको सरदर वार्षिक वृद्धिदर एकदमै न्यून र खासगरी सेवा क्षेत्रको वृद्धिदर सामान्य छ । त्यसो हुँदा कुल गार्हस्थ्य उत्पादनमा उद्योगको अंश आर्थिक वर्ष २०५७५८ मा ९ प्रतिशत रहेकामा आर्थिक वर्ष २०६७६८ देखि ६२ प्रतिशतमा झरेको छ ।आर्थिक वर्ष २०६८६९ को मात्र स्थिति हेर्ने हो भने नयाँ स्थापना गर्ने स्वीकृति लिएका २ सय ७९ उद्योगहरूमध्ये ५९ वटामात्रै उत्पादनमूलक वर्गमा पर्छन् । उद्यमीहरूको प्राथमिकता सेवामूलक तथा पर्यटन उद्योगतर्फ देखिन्छ । २०६८६९ को चरित्र आर्थिक वर्ष २०५७५८ पछिका सबैजसो वर्षको प्रतिनिधिमूलक हो । यसको अर्को पाटोले अझै नराम्रो चित्र प्रस्तुत गर्छ । प्रत्येक वर्ष नयाँ उद्योगका लागि स्वीकृति लिनेमध्ये समयमै व्यावसायिक उत्पादन प्रारम्भ गर्नेहरूको संख्या कम छ । र, नयाँ उत्पादन गर्ने औद्योगिक इकाईहरूको संख्याभन्दा रुग्ण हुने वा बन्द हुनेहरू बढी छन् । उत्पादनमूलक उद्योगहरूको खुद संख्यामा सीमान्त वृद्धि भए पनि कुल उत्पादन नघट्नुपर्ने हो । तर उत्पादकत्वमा व्यापक ह्रासका कारण कुल उत्पादन वृद्धिदर शून्यप्रायः हुन पुग्यो । मदिरा, चुरोट र चाउचाउ उद्योगबाहेक अरू सबैले आफ्नो उत्पादन क्षमताको ६० प्रतिशतभन्दा बढी उपयोग गर्न सकेका छैनन् । त्यसैले पनि उत्पादनमूलक उद्योगहरूको समष्टिगत उत्पादन क्षमता उपयोग जम्मा ५८ प्रतिशतमात्र छ ।उत्पादनमूलक उद्योगहरूप्रति वाणिज्य बैंकहरूको धारणा राम्रो छैन । त्यसैले यो क्षेत्रमा कर्जा प्रवाह गर्न उनीहरू हिच्किचाउँछन् । लगानी गरिहाले पनि जोखिमबापत बढी ब्याजदर तोक्छन् । समुचित कर्जा नपाउँदा कतिपय उद्योगहरूले कच्चा पदार्थ खरिदको समयमा पर्याप्त तरलता नभएर आफ्नो उत्पादन क्षमताको पूर्ण प्रयोग गर्न सकेका छैनन् । कर्जा पाएमा व्यावसायिक चक्रको संकटबाट मुक्त हुने सम्भावना रहेको बेलामा पनि कर्जा नपाएको कारण कतिपय उद्योगहरू सदाका लागि धराशयी भएका छन् ।अन्य क्षेत्रको तुलनामा प्रतिइकाई लगानीमा बढी श्रममूलक रोजगारी सिर्जना गर्ने, कच्चा पदार्थको स्रोतदेखि उपभोक्ता बजारसम्मका अरू थुप्रै आर्थिक इकाईहरूलाई साथै लिएर जाने र तिनीहरूको आर्थिक वृद्धिको वातावरण बनाउन सक्ने उत्पादनमूलक उद्योगहरू आफैं रुग्ण भएका कारण बैंकहरूको ऋण लगानीको प्राथमिकतामा घरजग्गा विकास, शैक्षकि तथा स्वास्थ्य प्रतिष्ठान, यातायात र उपभोग्यप्रयोजन र व्यापारिक गतिविधि परेका छन् । बैंकहरूले जहाँ लगानी गर्ने चाहना देखाए, त्यतैतिर उद्यमी तथा लगानीकर्ता पनि ओइरिए । उद्यमशील जमात जाँदासम्म त ठीक थियो, तर जब रातारात धनी हुने सपनासहित लगानीकर्ता ओइरिए त्यसपछि घरजग्गा विकास व्यवसाय संकटको संघारमा पुग्यो । सामाजिक सेवाका दुवै क्षेत्र शिक्षा र स्वास्थ्यसेवा विकृत बन्न पुगे । सार्वजनिक यातायात र ढुवानी सेवा दुवैमा आवश्यकताभन्दा बढी लगानी प्रवाह हुँदा नाफा सुरक्षति गर्न व्यवसायीहरूले 'कार्टेलिङ' गरेका छन् । आवश्यकताभन्दा बढी लगानी हुँदाको दुष्परिणाम सबै क्षेत्रबाट उपभोक्ताकै थाप्लोमा परेको छ ।सशस्त्र द्वन्द्व र राजनीतिक अस्थिरताले उत्पादनमूलक क्षेत्रलाई जहरको काम गर्यो । अप्ठ्यारो पर्दा तुरुन्तै संकुचित हुन सक्ने र सजिलो बेलामा तुरुन्तै बढाउन सकिने अनि सामान्यतः सुरक्षति सहरी क्षेत्रमा अवस्थित व्यवसायहरूलाई द्वन्द्व र अस्थिरताले त्यति साह्रो असर गरेन । तर उत्पादनमूलक उद्योगहरूलाई त्यस्तो लचकता प्राप्त थिएन । त्यसैले त्यो जहरले यो क्षेत्र रन्थनियो ।त्यसपछि शृंखलाबद्ध रूपमा बन्द हडताल, राजनीतिक दलहरूद्वारा आफ्ना विरोधका कार्यक्रममा औद्योगिक प्रतिष्ठानका बेतनभोगी कामदारहरू परिचालन र अनियमित विद्युत् आपूर्तिका कारण रन्थनिएका धेरै औद्योगिक प्रतिष्ठानहरू थला परे । अहिले औद्योगिक प्रतिष्ठानहरू एउटा दुश्चक्रमा छन् । उत्पादकत्व कम छ । ऊर्जा आपूर्ति अनियमित छ र आफ्नै स्रोत खडा गर्ने हो भने लागत बढी हुन्छ । आपूर्तिजन्य अवरोध र कर्जा सुलभ नहुँदा चाहेका बेलामा र खोजेको परिणाममा कच्चा पदार्थ जगेर्ना गर्न सक्दैनन् । खानीजन्य कच्चा पदार्थ चाहिएका बेलामा निकाल्न पनि सामुदायिक तहबाट पटकपटक अवरोध भइरहन्छ । जसले गर्दा उत्पादकत्व वृद्धि गर्न सक्ने गुन्जायस पनि छैन ।उत्पादकत्व नबढी औद्योगिक प्रतिष्ठानहरू ज्याला बढाउन सक्दैनन् । ज्याला नबढ्दा भएका कामदारले पनि उत्पादकत्व बढाउन सहयोग गर्दैनन् । ज्यालादर कम भएकाले श्रमबजारका बढी सक्षम जनशक्तिलाई औद्योगिक प्रतिष्ठानले आकर्षित गर्न सकेनन् । कमसल श्रमशक्ति राखेर उत्पादकत्व बढ्दैन । यो उत्पादकत्व दुश्चक्र नतोडी औद्योगिक क्षेत्रको पुनरुत्थान असम्भवप्रायः छ ।श्रमिकका ट्रेड युनियन होइनन् कि राजनीतिक दलपिच्छेका ट्रेड युनियन प्रत्येक औद्योगिक प्रतिष्ठानमा रहने गरेकाले औद्योगिक प्रतिष्ठानहरूमा एक किसिमको स्थायी उत्पादकत्व कमी (पर्मानेन्ट डेफिसिएन्सी) छ । अर्थात, सयजना कामदार भएको प्रतिष्ठानमा आधाभन्दा बढी ट्रेड युनियनका पदाधिकारी भएर नियमित काम गर्नुपर्ने दायित्वबाट उन्मुक्ति खोज्छन् । जसको परिणाम बाँकी आधाले दोब्बर काम गरेमात्र सामान्य उत्पादकत्व हासिल हुन सक्छ । बढी ट्रेड युनियनको ठूलो सिकार सरकारी स्वामित्वका औद्योगिक प्रतिष्ठानहरू भए ।सरकारका तर्फबाट वाचा गरिएका मूलतः चार काम अझै हुन सकेनन् । सबैभन्दा सुरक्षा संकटमा परेका उत्पादनमूलक उद्योगहरूलाई लक्षति गरिएको औद्योगिक सुरक्षा बल अहिलेसम्म कारगर हुन सकेन । उद्योगका भौतिक सम्पत्ति तोडफोड गर्दासमेत सुरक्षा छैन । ऊर्जा आपूर्तिको सुनिश्चितताका लागि पटकपटक ऊर्जा संकट निवारण कार्ययोजना बने पनि भरपर्दो काम हुन सकेन । श्रमिकहरूको सामाजिक सुरक्षा प्रबन्धसहित औद्योगिक वातावरणअनुकूल श्रम ऐनमा परिमार्जन गर्ने कुरा त्यसै सेलाएको छ । अत्याधुनिक प्रविधिसहितका विदेशी लगानी आकर्षित गर्ने, स्वदेशी उद्योगीहरूलाई निर्यातमूलक उद्योग खोल्न सहज गराउने भनिएको विशेष आर्थिक क्षेत्र ऐन थन्किएको छ । थोरबहुत काम बाहेकका विशेष आर्थिक क्षेत्रका पूर्वाधार पनि उद्योगविहीन छन् । उद्योगी र उद्यमीहरूका कमजोरी पनि औद्योगिक क्षेत्रको गतिहीनताको एउटा प्रमुख कारण हो । श्रमसम्बन्धी समस्या र श्रम उत्पादकत्वमा कमीका कारण श्रमिक मात्र होइनन्, उद्योग व्यवस्थापन पनि हो । विगतमा भारतीय बजारमा निर्यात गर्ने वा भारतीय बजारबाट हुने आयात प्रतिस्थापन गर्ने उद्देश्यले खोलिएका कतिपय ठूला उद्योगहरूको आधारशीला नै शुल्क लाभबाट सिर्जित अवसरलाई प्रयोग गर्नु थियो । यो निश्चित रूपमा दीर्घकालीन सोच थिएन । जब भारतले कच्चा पदार्थमा लगाइरहेको भन्सार दर कम गर्यो वा तेस्रो मुलुकबाट आयात गर्ने उत्पादित समानको भन्सार दर घटायो, तब नेपाली उद्योगहरूका उत्पादनले मूल्य प्रतिस्पर्धा गर्न सकेनन् । यस्तो अवस्थामा स्वाभाविक बाटो बहिर्गमन नै हो । २०४८ देखि २०५६ सालसम्ममा उद्योगहरूले नकमाएका होइनन् । कमाएको बेलामा क्षमता विस्तार गरेर आकारको लाभ (इकोनोमी अफ स्केल) लिन, उन्नत प्रविधि अवलम्बन गर्न, नवीन यन्त्र उपकरण जडान गर्न पुनर्लगानीमा उद्योगीहरूको ध्यान पुगेन । जुन बेला अरू मुलुकका उद्योगहरूले आफ्ना औद्योगिक यन्त्र उपकरणलाई डिजिटल प्रविधिमा लगे, उत्पादन क्षति कम गर्ने प्रविधि अवलम्बन गरे र पुराना कारखाना विस्थापित गरे त्यो बेला नेपाली उद्योगहरू बीसौं शताब्दीको पूर्वार्द्धका प्रविधि लिएर बसे । अवनतिको पछाडिको एउटा कारण यो पनि हो । नेपाली औद्योगिक क्षेत्रले उत्पादनमा नवीनता (इनोभेसन) ल्याउन अनुसन्धान तथा विकासमा लगानी नै गरेन । सरकारी वित्त नीतिहरूले उद्योगलाई अनुकूल वातावरण नबनाइदिएको होइन । कतिपय अवस्थामा संरक्षणमुखी र उदार कर नीति छ । धेरै उद्योगले पूरै वा आंशिक करमुक्ति पाएका छन् । तर वित्त नीतिको एउटा त्रुटि के रह्यो भने यसले क्षमता विस्तार गर्न, उन्नत प्रविधि भित्र्याउन, नवीनता ल्याउन, अनुसन्धान र विकास गर्न औद्योगिक प्रतिष्ठानहरूलाई प्रेरित गर्न सकेन । कृषि र पर्यटनबाट प्राप्त हुन सक्ने भनिएको लाभ पूरै हासिल गर्न र क्षमताबमोजिमको जलविद्युत् देशभित्रै उपयोग गर्न औद्योगिकीकरणको नयाँ नीति ल्याउनु अनिवार्य छ । औद्योगिकीकरणले मात्रै रोजगारी अभावको वर्तमान समस्यालाई दिगो समाधान दिन सक्छ ।सानो मुलुक, सानो बजार, त्यसकारण विदेशी वस्तुसँग प्रतिस्पर्धा गर्न नसक्ने हुँदा नेपालमा औद्योगिकीकरणको सम्भावना छैन भन्ने निष्कर्ष तर्कसंगत छैन । कृषी, वन र खानी स्रोतबाट प्राप्त हुने कच्चा पदार्थमा आधारित र धेरै जनशक्ति तथा ऊर्जा चाहिने उद्योगहरूमा सही प्रविधि लिएर चल्ने हो भने नेपाली उद्योगहरूले अन्तर्राष्ट्रिय बजारमा प्रतिस्पर्धा गर्न कठिनाइ पर्दैन । अबका नीतिहरूले यसतर्फ ध्यान पुर्याउन आवश्यक छ । (लेखक पूर्वअर्थसचिव हुन् ।)"
प्रभावशाली पेसाकर्मी,"काठमाडौ प्रजातन्त्रको पुनस्र्थापनापछि नेपालमा फस्टाएको पेसाकर्म बिस्तारै समाजमा शक्तिशाली बन्दै गएको छ । पेसाकर्मीहरू आफ्नो पेसाको दायराबाट बाहिर निस्केर राजनीति र अन्य क्षेत्रलाई प्रभाव पार्न सक्ने बन्दै गएका छन् ।
नेपाली समाजमा 'प्रोफेसनल' हुनुको सान र मान बढ्दै छ । केही वर्षअघिसम्म पेसाकर्मी वा व्यावसायिक व्यक्ति भनेर चिनाउनै मुस्किल, चिनाउँदा पनि लम्मेतान व्याख्या गरेर बुझाउनुपर्ने । अहिले प्रोफेसनल भनेर चिन्न र चिनाउन सजिलो छ । लेखापरीक्षक होस् वा परामर्शदाता, उनीहरूको पेसागत र सामाजिक हैसियतले मान्यताप्राप्त गर्दै गएको छ । वकिल होस् वा पत्रकार, चिकित्सक वा इन्जिनियर, प्राध्यापक, शिक्षक, लेखक र कलाकार हुनु समाजको राम्रो पेसाकर्मी हुनु हो भन्ने भावना विकास भइरहेको छ । वर्षौंसम्म राजनीतिक अस्थिरताको मारमा परेको र राजनीतिबाहेक अरू सबै पक्ष गौण ठानिने नेपाली समाजले पेसाकर्मी र व्यावासायिक व्यक्तिलाई पनि अब राम्रो पहिचान दिन थालेको छ ।खिलराज रेग्मी अदालत र्फकनेनर्फकने द्विविधा सकिए पनि एउटा जिज्ञासा ज्यूँका त्यूँ छ । लामो समयसम्म मौन रहेका रेग्मीले सेवा निवृत्त हुन चार महिना अघिमात्रै एक्कासि किन अदालत नर्फकने निर्णय गरे ? 'समष्टिगत परिवेश र अवस्थालाई विचार गरी' आफूले राजीनामा दिएको उल्लेख गर्दै राजीनामापत्रमा रेग्मीले भनेका छन्, 'मलाई न्यायालय र्फकन कुनै कानुनले रोक्दैन ।' उनलाई न्यायालय प्रवेश गर्न रोक्ने कानुन नभए पनि त्यहाँ एउटा बलियो व्यावसायिक समूह अवरोधका रूपमा उपस्थित थियो । उनीनिकट केही व्यक्तिहरूका भनाइमा 'वकिलहरूको विरोधले सिर्जना गर्ने तनाव छल्न' उनी प्रधानन्यायाधीश पदबाट राजीनामा दिने निर्णयमा पुगेका थिए । एउटा व्यावसायिक क्षेत्रको अडानकै कारण मुलुकको प्रमुख कार्यकारी र न्यायालयको समेत प्रमुख रहेका व्यक्तिले आफ्नो निर्णय बदल्नु पर्यो । यो अवस्था सिर्जना हुनुको अर्थ हो मुलुकमा व्यावसायिक क्षेत्रहरूको प्रभाव बढ्दो छ । वरिष्ठदेखि भर्खरका नवप्रवेशीसम्म गरेर देशभरि १५ हजारको हाराहारीमा वकिलहरू छन् । यो संख्याले गुणस्तरमा पनि प्रतिस्पर्धा बढाउँदै लगेको छ । परिणाम व्यावसायिक स्वार्थको रक्षामा मात्रै होइन, राजनीतिक र संवैधानिक मामिलामा पनि उनीहरूको प्रभाव र पहुँच बढेको छ । डा बाबुराम भट्टराईको सरकारयताका दिनमा सरकारी कामकारबाहीमाथि न्यायालयमार्फत दिइएका चुनौतीहरू उल्लेख्य छन् । त्यसमा आएका अदालती आदेशहरूले के स्पष्ट गर्छन् भने नेपालमा पनि विधिशास्त्रीय मामिलामा सुझबुझ राखेर राज्यलाई पाइलापाइलामा चुनौती दिने व्यावसायिक कानुनविद्हरूको उपस्थिति बाक्लो हुँदै गएको छ ।सुशासन नभएर रक्षात्मक रहेको राज्य संरचनालाई हायलकायल पार्न एक्ला गोविन्द केसी पर्याप्त छन् । एउटै माग पूरा गर्न पटकपटक अनशन बस्ने यी डाक्टरको नैतिक शक्ति यति बलियो लाग्छ कि उनले जे माग राखे पनि त्यसमा समर्थन जुट्छ । उनले उठाएका मागहरूको गहिराइ नबुझेका मानिसहरूसमेत उनको अनशनको समर्थन गरिरहेका छन् । 'मेडिकल' र 'माफिया' दुई शब्दको आडमा मुलुकका सात हजार हाराहारी डाक्टरलाई आन्दोलित गर्ने केसी नेपालको व्यावसायिक क्षेत्रलाई बल दिने एउटा प्रतीक भएका छन् । गोविन्द केसीको अनशनस्थल वरपर टाँसिएका र सुनिएका नारा र आवाजले उनको अनशन डाक्टरहरूको पेसागत स्थार्थमा सीमित देखिन्न । त्यसभित्र निहित भावहरू समग्र मुलुकको सुशासन र विधि स्थापनाको उद्देश्यमा प्रेरित देखिन्छ । त्यसैले होला उनको समर्थनमा देशभरि चिकित्सकहरू अस्पताल कक्षबाहिर निस्किएका छन् । पछिल्लो समय मेडिकल 'प्रोफेसन' भित्र गुणस्तर र जिम्मेवारीबारे बहस सुरु भएको छ । डा केसीको आन्दोलनको समर्थन गरिरहेका नागरिकहरू डाक्टरहरूले अस्पतालमा सेवा बहिष्कार गर्दा त्यसको विरोध गरिरहेका छन् । अर्थात् आन्दोलनको उद्देश्य र त्यसको सीमाबारे अर्थपूर्ण बहसको थालनी भइरहेको छ । नेपाल मेडिकल एसोसिएसनका अध्यक्ष डा अञ्जनीकुमार झाको भनाइमा, 'मेडिकल क्षेत्रमा बढेको प्रतिस्पर्धाका कारण बिरामीहरूले गुणस्तरीय सेवा पाउने अवस्था सिर्जना हुँदैछ । अहिले देशमा रहेका करिब ७ हजार चिकित्सकले अढाइ करोड जनताको सेवा गर्नुपर्ने अवस्था छ । तर यही क्षेत्रमा माफियातन्त्र हाबी हुन खोज्दा चिकित्सकहरू आन्दोलित हुनुपरेको छ ।' मिडियाको भूमिकाको सार्वजनिक प्रशंसा यत्रतत्र देखिन्छ, सुनिन्छ । राजनीतिक दलका नेता, प्रधानमन्त्री, मन्त्रीहरूले अनौपचारिक छलफलमा भन्ने गरेको र अहिले भइरहेको मिडियाको विकास र बढ्दो प्रभाव 'नचाहिने प्रशंसा' मात्रै होइन । यसभित्र उनीहरूका आफ्ना कमजोरी छिपाउने वा स्वार्थमा प्रयोग गर्ने चाहना लुकेको हुन सक्छ । तर पनि नेपालमा मिडिया अस्वीकार गर्न नसकिने व्यावसायिक क्षेत्रका रूपमा स्थापित भइरहेको छ ।यसो हुनुका पछाडि तमाम कमी कमजोरीका बावजुत नेपाली आमसञ्चार क्षेत्रले निर्वाह गरेको भूमिका नै हो । राज्य र नागरिकबीचको सेतु, आवाजविहीनको आवाज, समाजलाई आफैंसँग संवाद गराउने माध्यम भनेजस्ता उपमाबमोजिम यसले दायित्व पूरा गर्न सक्योसकेन बहस हुन सक्ला । तर पनि समकालीन नेपालमा लोकतन्त्रका पक्षमा अविचलित रूपमा नागरिकसँगै हिंडिरहेको अर्को कुनै संस्थाभन्दा कमजोर भूमिकामा छैन मिडिया । मुलुकभरिका करिब नौ हजार हाराहारी संख्याका पत्रकारले निर्वाह गर्ने व्यावसायिक कर्तव्य नै नेपाली मिडियाको मूल्यांकनको आधार हो । संक्रमणकालीन अन्योल, न्यून लगानी, कमजोर व्यावसायिकस्तर, न्यून सेवा सुविधाजस्ता पक्षहरूले नेपालको पत्रकारिता क्षेत्रलाई गाँजेको छ । यसका बावजुत अहिलेसम्म सूचना प्रवाह र विचार निर्माणमा जेजति भएको छ, त्यसमा धेरै असन्तुष्ट हुनुपर्ने ठाउँ छैन । लोकतन्त्र र नागरिक अधिकारको रक्षाका लागि गाउँगाउँका रेडियोको भूमिका राम्रो छ भन्न कन्जुस्याइँ गरिरहनु पर्दैन । पछिल्लो दृष्टान्त मुलुकमा फौजदारी न्यायप्रणाली मर्न नदिन नेपालका पत्रकारहरूले देशव्यापी आन्दोलन गरेको एक वर्ष पनि नाघेको छैन ।कुनै बेला मुलुकका इन्जिनियरहरू एउटै व्यक्ति प्रधानन्यायाधीश र प्रधानमन्त्री बन्न मिल्दैन भनेर सडकमा निस्किएका थिए । खिलराज रेग्मीलाई मन्त्रिपरिषद् अध्यक्ष बनाउन मिल्छ कि मिल्दैन ? यसरी नियुक्ति गर्दा शक्ति सन्तुलनमा हेक्का राखियो कि राखिएन ? भन्ने बहसको अगुवाइ इन्जिनियरिङ क्षेत्रबाट भएको थियो । यसको अर्थ के हो भने नेपालको व्यावसायिक क्षेत्रमा परिआउँदा आफ्नो पेसागत हकहितको सीमाबाहिर निस्कने खुबी छ भन्ने हो ।मुलुकका ४० वटा कलेजबाट वाषिर्क रूपमा उत्पादन हुने ६ हजार हाराहारी इन्जिनियरहरू विकासका आधारशिला निर्माणमा तल्लीन छन् । आफ्नो पेसागत क्षेत्रको वृत्तिविकासको दायरा बढाउँदै समाजमा प्रभाव बलियो बनाउने काम यस क्षेत्रले गरिरहेको छ । यसैगरी शिक्षण क्षेत्रमा प्राध्यापक, शिक्षकहरूको बढ्दो संख्यात्मक उपस्थितिसँगै गुणस्तरीय शिक्षण र सामाजिक उत्तरदायित्व सम्बन्धी बहसहरूको थालनी हुनु सकारात्मक पक्ष हो । नेपालमा पेसाकर्मीहरूको क्षेत्र फराकिलो र आवाज बलियो बन्दै जानुमा ऐतिहासिक पृष्ठभूमिले पनि काम गरेको छ । पटकपटकका राजनीतिक परिवर्तनका क्रममा पनि नेपालका पेसाकर्मीहरू जोडिने गरेका छन् । ०४६ सालको आन्दोलनका क्रममा पेसाकर्मीहरूको भूमिका महत्त्वपूर्ण थियो । मुलुकमा 'बहुदलीय व्यवस्था चाहिन्छ' भनेर व्यावसायिक संस्थाहरूले आफ्ना सम्मेलनहरूमार्फत बोलेका थिए । सर्वोच्च अदालतमा मुखमा पट्टी बाँधेर विरोध गर्ने, अस्पतालअगाडि मौन धर्ना बस्ने कामले परिवर्तनको चाहना प्रतिविम्बित गथ्र्यो । यसैगरी लेखक, कवि, कलाकारले पनि आआफ्नो क्षेत्रबाट प्रजातन्त्र प्राप्तिमा योगदान पुर्याएको इतिहास छ । यही ऐतिहासिक पृष्ठभूमिका कारण पनि हुन सक्छ, नेपालको सानाठूला जुनसुकै परिवर्तनका आन्दोलनमा पेसाकर्मीहरू जोडिन पुग्छन् । २०६२६३ को आन्दोलनअघि नेपालमा 'गणतन्त्र चाहिन्छ' भनेर पहिलोपटक निर्णय गर्ने काम नेपाली पत्रकारहरूको साझा संस्थाले गरेको थियो । नेपालमा पेसाकर्मीहरू आफ्नै पेसा र भूमिकाका हिसाबले पनि प्रभावशाली बन्दै गएका छन् । राम्रो प्राध्यापक, योग्य डाक्टर, सक्षम पत्रकार, विज्ञ कानुन व्यवसायीलाई आफ्नो पेसा व्यवसायभित्र अघि बढ्न कुनै समस्या छैन । पेसा व्यवसायबाहिर पनि उनीहरू उत्तिकै हर्ताकर्ता हुनसक्ने वातावरण छ । २०४६ सालपछि बनेको उदार संविधानले ल्याएको प्रजातान्त्रिक सोच, प्रतिस्पर्धात्मक वातावरण र समाजले अंगीकार गर्दै गएका आधुनिक मान्यताहरूको एकमुष्ट परिणाम आज नेपालमा व्यावसायिक क्षेत्र एकपछि अर्को रूपमा मौलाउँदै गएको छ ।पेसाकर्मी र व्यावसायिक क्षेत्रको प्रभाव बढ्नुमा अरू केही कारण पनि छन् । अहिले जुनसुकै क्षेत्रमा पनि प्रतिस्पर्धा बढेको छ । एक दशकअघिसम्म मात्रै पनि स्नातकहरूका लागि जुनसुकै क्षेत्रमा पनि सेवा प्रवेश खासै गाह्रो विषय थिएन । अहिले प्रतिस्पर्धा यति चर्को भएको छ कि अब जुनसुकै क्षेत्रमा पनि नाम र दाम कमाउन प्रतिस्पर्धामा खरो उत्रनै पर्छ । इन्जिनियरिङ क्षेत्र यसको उदाहरण हुन सक्छ । नेपाल इन्जिनियर एसोसिएसनका महासचिव अनुराधा शर्माको भनाइमा, 'विद्युत्, दूरसञ्चार र लोकसेवामा हिजोभन्दा प्रतिस्पर्धा चार गुणासम्म बढी छ ।'प्रतिस्पर्धाको असर धेरैवटा पेसागत क्षेत्रमा सकारात्मक छ । यसले गुणस्तरमा सुधार ल्याएको छ । नेपाल बार एसोसिएसनका उपाध्यक्ष टीकाराम भट्टराई भन्छन्, 'कानुनी सेवामा प्रतिस्पर्धासँगै गुणस्तर पनि बढेको छ । निजी क्षेत्रका बैंक, वित्तीय क्षेत्र र फाइनान्स कम्पनीले कानुनी सल्लाहकार माग्दा नै स्नातकोत्तर माग्छन् । त्यसमा पनि विषयविज्ञ ।' यसले पेसाभित्र योग्यताको कदर हुने वातावरण निर्माण भइरहेको छ, यसको सकारात्मक प्रभाव पेसाबाहिर पनि पर्दै गएको छ ।यसबाहेक पेसाकर्मीहरूमा 'सार्वजनिक जिम्मेवारी' प्रति हेक्का राख्नुपर्छ भन्ने भावना विकास हुँदै गएको छ । गएको संविधानसभा निर्वाचनमा नेपालका पत्रकारहरूले निर्वाह गरेको भूमिकाबाट उनीहरू पेसागत धर्मप्रति संवेदनशील बन्दैछन् भन्ने स्पष्ट हुन्थ्यो । केही अपवादलाई छाडेर निर्वाचन मामिला 'कभरेज' गर्दा यस क्षेत्रले देखाएको होसियारी र पूरा गरेको जिम्मेवारी साँच्चै उदाहरणीय थियो । नेपालका टेलिभिजन र रेडियोहरूले त्यस क्षण नागरिकलाई गराएको 'अपडेट' प्रेस स्वतन्त्रताको लामो इतिहास भएका मुलुकहरूको अभ्यासभन्दा खासै भिन्न थिएन ।चुनौती पनि थपिँदै यद्यपि नेपालको पेसा व्यवसाय क्षेत्रमा उत्तिकै चुनौती पनि थपिँदै छन्, जसको उचित व्यवस्थापनको अभावमा यो क्षेत्रले समाजमा बनाएको स्थान जुनसुकै बेला धराशयी हुन सक्छ । यसमध्ये पेसागत आडमा गरिने गैरव्यावसायिक आचरण (कतिपय अवस्थामा अपराध नै) एक मुख्य समस्या हो । कुनै पनि पेसाको आडमा गरिने गैरव्यावसायिक आचरण समाजका लागि अन्य अपराधभन्दा धेरै हानिकारक हुन्छ । यस मामिलाका जानकार एक पूर्वप्रहरी अधिकारीको भनाइमा, 'एउटा डाक्टर, वकिल, पत्रकार, शिक्षकले आफ्नो पेसाका आडमा गर्ने अपराध अरू सामान्य अपराधभन्दा धेरै गुणा गम्भीर हुन्छ ।' उनका भनाइमा अप्रेसन नगर्नुपर्नेलाई गरिदिने र ज्यान धरापमा पार्ने डाक्टरको काम अरू अपराधभन्दा गम्भीर हो । त्यस्तै कानुनको गलत सल्लाह दिएर कसैको उठिबास लगाउने वकिल, सौदाबाजी गर्न गलत समाचार लेखेर कसैको चरित्रहत्या गर्ने पत्रकारको काम अरूले गरेभन्दा गम्भीर अपराध हो । त्यसैले पेसाका आडमा हुने अपराधलाई नियन्त्रण गर्न जरुरी छ । ती अधिकारीको भनाइमा यसका लागि छुट्टै कानुन नै चाहिन्छ ।चर्को दलीयता नेपाली पेसागत क्षेत्रको अर्को समस्या हो । एउटा पेसाकर्मीको राजनीतिक संलग्नताको सीमा परिभाषित नगरिएसम्म 'हरेक मान्छेको विचार हुन्छ' भनेर दलका सिकारु कार्यकर्ताले जुनसुकै पेसा व्यवसायभित्र हात हाल्ने मौका पाइरहन्छन् । त्यसैले एउटा पेसाकर्मीले निर्वाचनमा मत हाल्नेबाहेक कति परसम्म राजनीतिमा हात हाल्ने भन्नेबारे आआफ्नै पेसाभित्र बहस हुन जरुरी छ । (लेखक नेपाल पत्रकार महासंघका अध्यक्ष हुन् ।)"
बदलिँदा आयामहरू,"काठमाडौ धार्मिक कार्यका रूपमा समाजसेवालाई हेरिने विगत भएको समाजमा सेवा भावना र कर्मको अर्थ फेरिँदै गएको छ । यो सेवा मात्र नभएर अभियान बन्दै गएको छ ।
परम्परागत रूपमा धर्मले समाजसेवाको भावनालाई कुनै न कुनै रूपमा प्रेरित गरेको पाइन्छ । उदाहरणका रूपमा इस्लाम धर्मले आफ्नो कमाइको १० प्रतिशत गरिबहरूलाई देऊ भनेको छ, क्रिस्चियन धर्ममा 'च्यारिटी'का रूपमा अरूलाई केही न केही सहयोग गर्न भनिएको छ, हिन्दु धर्मको गीतामा आफ्नो उत्पादन जल र अग्निलाई दिएर बचेको हिस्सा लेऊ भनिएको छ । परम्परागत मान्यतामा समाजसेवा गर्नु भनेको धर्म कमाउनु हो । तर, पछिल्लो समयमा यो बहुआयामिक बनेको छ । समाजसेवा गरेबापत यही जुनीमा नाम, दाम र प्रसिद्धि खोज्ने प्रवृत्ति पछिल्लो समय हावी हुन थालेको छ । हिजोसम्म समाजसेवाबाटै टाढै रहेको र यसको महसुस नगरिएको क्षेत्रको संलग्नता बढ्नु यसको देखापरेको अर्को आयाम हो । सञ्चारमाध्यमहरूले सूचना र मनोरञ्जनलगायतका कार्यक्रमका साथै बाढीपहिरो जस्ता विपत्तिमा कोष नै खडा गरेर रकम संकलन गर्ने र पीडितलाई उपलब्ध गराउने जस्ता सकारात्मक पक्षहरू यसमा थपिएका छन् । समाजसेवामा लाग्दै गरेको मान्छेलाई प्रोत्साहनको जरुरत पर्दछ । थोरैमात्र प्रोत्साहन दिँदा पनि उसको जीवनमा त्यसले ठूलो ऊर्जा ल्याउँदो रहेछ र परिवर्तन गर्दो रहेको छ । त्यसमा सञ्चारमाध्यमको भूमिका झनै ठूलो हुन्छ । म मेरै कार्यक्रमको उदाहरण दिन चाहन्छु । दिलशोभा श्रेष्ठ । आज समाजसेवामा चिनिएको नाम । सबैभन्दा पहिला उनलाई संघर्ष कार्यक्रममार्फत सार्वजनिक गर्दा अवस्था फरक थियो । थोरै आमाहरूलाई आफ्नै खर्चले पालिरहेको कुरा मैले कतै सुनंे र हेर्न जाँदा निकै प्रभावित भएँ । आफ्नै आमालाई परित्याग गर्ने सन्तान थुप्रै छन् । तर, त्यस्ता आमाहरूलाई केही नभएकी दिलशोभाले उठाएर ल्याइन् र पालिन् । उनी आफैं छोरा नभएर श्रीमान्बाट त्यागिएकी महिला हुन् । मैले उनको कामबारे टेलिभिजनमा देखाएको एक वर्षभित्रै उनको जीवनमा धेरै परिवर्तन भयो । मन्त्रालयले खोजी गर्यो, उदाहरणीय व्यक्तित्व भनेर उनलाई विदेशसमेत पठायो । थाहा पाएपछि मान्छेहरूले तीजको दर र जन्मदिनमा गर्ने भोजको खर्च कटाएर उनको घरमा चामलको बोरादेखि अन्य सहयोग पुर्याउन थाले । अहिले उनले दुःख पाएका आमाबाहरूलाई सजिलै पालिरहेकी छन् । हिजो गाउँका हुनेखानेले पाटीपौवा बनाएर समाज सेवा गर्थे, अहिले आर्थिक रूपमा कमजोरहरूले पनि समाजसेवा गरिरहेका छन् । यसले समाजसेवा धनमात्रै होइन, अन्य उपायद्वारा पनि गर्न सकिन्छ भन्ने 'ट्रेन्ड' स्थापित गरेको छ । समग्रमा भन्नुपर्दा, धेरै क्षेत्र र फरक वर्गको संलग्नता र फरक क्षेत्रमा सेवाभाव रूपान्तरण हुनु यसका सकारात्मक पक्ष हुन् । यद्यपि विदेशी दाताबाट भए गरेका कामहरू र त्यसमा संलग्नहरूको कार्यलाई पूर्णरूपमा समाजसेवा भन्न सकिंदैन । त्यसलाई जागिरका रूपमा लिन सकिन्छ । त्यस्ता परियोजना समाजसेवासँग सम्बन्धित (जस्तैः छोरीलाई विद्यालय पठाउने वा गरिबी निवारणसम्बन्धी) होलान्, तर त्यस्ता कार्यमा संलग्नहरू जागिरे हुन् । त्यसको प्रभावलाई समाजसेवाका रूपमा लिन सकिए पनि संलग्न व्यक्ति आफैं समाजसेवी होइनन् । समाजसेवा भनेको व्यक्ति आफैं उत्प्रेरित भएर गर्ने काम हो । दाताको सहयोगबाट सञ्चालित कार्य समाजसेवा जस्तो देखिए पनि वास्तविकता त्यस्तो पाइँदैन । मैले टेलिभिजन कार्यक्रममा साक्षात्कार गरेका व्यक्तिहरूमा अधिकांश तल्लो तहमा रहेर समाजसेवामा संलग्नहरू छन् । ती पात्रहरूमध्ये ९९ प्रतिशत जातीय, भौगोलिक, लैंगिक र आर्थिक रूपले पछाडि परेका व्यक्ति थिए । तिनीहरूले गरेको सानो प्रयासले पनि समाजमा ठूलो परिवर्तन ल्याएको छ । उनीहरूले समाजमा जनचेतना जगाउने र आवश्यकतामा रहेका मानिसहरूलाई सानो स्तरको भए पनि सहयोग गरेर सामाजिक रूपमा बहिष्कृत समूहलाई माथि उठाउने प्रयास गरेका छन् । स्थानीय तहमा गृहणीहरू, आमा समूहका सदस्यहरू, शिक्षकहरू समाजसेवामा संलग्न भएको मैले पाएको छु । मजदुरी गर्ने र वादी समुदायका महिलाहरूमा मैले बाँच्नु र खानुमात्रै जिन्दगी होइन, केही गर्नुपर्छ भनेर लागेकाहरू भेटेको छु । उदाहरणका रूपमा बाजुराकी किशोरी हजारी वादीलाई लिन सकिन्छ । आफ्नै जीवन संघर्षमय हुँदाहुँदै समाजसेवा प्रतिको उनको समर्पण लोभलाग्दो छ । वादीको परम्परागत गीतलाई चेतनामूलक बनाएर गाउँगाउँमा सुनाउने मात्र गरेकी छैनन्, राजधानी आएर संकलन गरेका लत्ताकपडा र खाद्यान्न विपन्नहरूलाई बाँड्ने कामसमेत गरिरहेकी छन् । कार्यक्रम सञ्चालनकै दौरानमा साक्षात्कार गरेकी यौन व्यवसायी महिलाको समाजसेवाबाट पनि प्रभावित छु । सशस्त्र द्वन्द्वका कारण विस्थापित भई यौन व्यवसाय गर्न बाध्य महिलाले आफ्नो छोरामात्रै नभई गाउँका विपन्न छिमेकीको छोरीलाई समेत पढाइरहेको थाहा पाउँदा म आश्चर्यमा परेकी थिएँ । जस्तोसुकै दुःख पर्दा पनि ती बालिकाले भविष्यमा आफूले जस्तै देहव्यापार गर्नु नपरोस् भनेर पढाएको उनको अभिव्यक्ति सुन्दै गर्दा भावविह्वल भएकी थिएँ । यी उदाहरणहरूले 'हुँदा पनि नदिने के सम्पन्न, नभएर पनि दिने पो धनी' भन्ने उक्तिलाई पुष्टि गर्छ । वास्तविक रूपमा निःस्वार्थ समाजसेवा गर्नेहरू र थोरै काम गरेर धेरै चर्चा खोज्नेहरूबीच यहींनिर भिन्नता छ । यिनीहरूकै योगदानले समाजको तल्लो तहमा थुप्रै परिवर्तन भएका छन्, तर पनि उनीहरू खासै चर्चामा आउँदैनन् । आए पनि एकदमै कम । केही मान्छेहरू भने थोरै गरेर पनि धेरै चर्चामा छन् । जागिरको हिस्साका रूपमा गरेका कामलाई पनि समाजसेवा गरेको भन्दै नाम बनाएका छन्, थप दाम कमाएका छन् । समाजसेवामा लाग्नेको मूल सन्देश 'काम गर तर फलको आशा नगर' भन्ने नै हो । तर, हामी थोरै काम धेरै चर्चा र दाम कमाउन चाहिरहेका छौं । यस्तो प्रवृत्तिले समाजसेवालाई अन्ततः व्यापारमुखी बनाउँदै लगेको छ । समाजसेवाको नाममा महँगा गाडी चढ्ने, ठूला कार्यालय खोल्ने र सम्पन्न हुँदै जानेहरू हाम्रै वरिपरि छन् । यद्यपि यस्तो गर्नेहरूको संख्या थोरै होला । बिस्तारै समाजसेवा 'ग्ल्यामर' क्षेत्रका रूपमा परिणत हुँदैछ । आफ्नो पेसामा स्थापित वा नाम कमाएका व्यक्तिलाई समेत समाजसेवामार्फत थप 'ग्ल्यामर' बढाउने मोह देखिन्छ । सञ्चारमाध्यमले पनि त्यस्तालाई नै स्थान दिएर रातारात चर्चित बनाएका छन् । त्यसैको भरमा राजनीतिक नियुक्ति पाएका छन्, राष्ट्रियअन्तर्राष्ट्रिय पुरस्कार पाएका छन् । 'संस्थागत सामाजिक उत्तरदायित्व' पूरा गर्न समाजसेवामा बिस्तारै व्यावसायिक घरानाहरूको पनि प्रवेश बढ्दो छ । यसलाई सकारात्मक मान्नुपर्छ । सञ्चारमाध्यममा तिनको पहुँचले प्रचारप्रसार सजिलो बनाइदिएको छ । व्यावसायिक घराना, समाजसेवा र मिडियाको त्रिकोण बन्दै गएको पनि देख्न थालिएको छ । सामाजिक कार्यमा सहयोगले मात्र व्यावसायिक घरानाहरू सन्तुष्ट हुँदैनन्, उनीहरूले प्रचार खोज्छन्, यो समाजसेवामा देखिएको पछिल्लो आयाम हो । जेजस्ता पाटाहरू देखापरे पनि समग्रमा समाजसेवाले सकारात्मक सोचाइ वृद्धि गर्छ । आर्थिक, सामाजिक, राजनीतिक र मानसिक लगायत हरेक क्षेत्रमा यसले सकारात्मक सोचको विकास गराउँछ । मैले कसैप्रति राम्रो गर्छु भने त्यो व्यक्तिको मप्रतिको सोचाइ पनि सकारात्मक नै हुन्छ । यस प्रकारको सकारात्मक सोचले समाजमा हरेक मान्छेमा सेवाभाव उत्पन्न गराउँछ । सकारात्मक सोचले अन्ततः जनशक्ति विकासमा पनि योगदान दिन्छ । लामो सशस्त्र द्वन्द्व हुँदै संक्रमणकालमा गुजि्ररहेको हाम्रो समाजमा द्वन्द्वको रूपान्तरणका लागि पनि समाजसेवाले भूमिका खेलिरहेको छ । स्थानीय तहमा पछाडि पारिएका वर्गको उत्थानका लागि भनेर ल्याइएका सरकारका सामाजिक कार्यक्रमलाई स्वतःस्फूर्त रूपमा समाजसेवाप्रति प्रेरित मान्छेहरूको कामसँग जोडिदिने हो भने त्यसले उनीहरूलाई ऊर्जा दिन्छ । यसले स्थानीय आवश्यकता पनि परिपूर्ति हुनुका साथै देश विकासमा पनि सहयोग पुग्न सक्छ । सामाजिक कार्यमा संलग्न गैरसरकारी संस्थाहरूको प्रकृति हेर्दा एकै खाले धेरै खुलेका र काममा पनि दोहोरोपना (डुप्लिकेसन) देखिन्छ । उदाहरणका लागि प्रजा (चेपाङ) उत्थानका लागि भएका कार्यक्रमहरू नै हेरौं न । धेरै संस्था प्रजाको विकासका लागि भनेर खुलेका छन् । तिनको कामले ती समुदायको जीवनमा के परिवर्तन भयो भन्ने कुरा हेर्ने बेला आएको छ । राज्यले यस्ता क्षेत्रमा हस्तक्षेप गर्ने बेला भयो । समाजसेवामा पनि प्राथमिकताको क्षेत्र तोकिदिनुपर्छ । राज्यले अनुसन्धान गरेर प्राथमिकताका क्षेत्र तोकिदिँदा सहयोग गर्न चाहनेलाई पनि सजिलो हुन्छ । धेरै हुनेले थोरै दिँदा उसको जीवनमा केही फरक पर्दैन तर प्राप्त गर्ने मान्छेले संसारै पाए जस्तो हुन्छ, यो भावनालाई फैलाउन जरुरी छ । उदाहरणका लागि, भारतमा सन् १९५० को दशकमा आचार्य दिनोनाभावेले दान दिने अभियान थाले, जसमा मानिसहरूमा आफूसँग बढी भएको र नचाहिने चीजको दान गर्ने अभियान चल्यो । यसले यति ठूलो उत्प्रेरणा ल्यायो कि मान्छेले आफूसँग भएको जमिन पनि बाँड्न थाले । त्यसैबाट त्यो अभियानको नाम भूदान रहन गयो । अर्को उदाहरण बनारसस्थित सर्वेश्वरी समूहलाई लिन सकिन्छ । यो कुष्ठरोगीहरूलाई सहयोग गर्ने संस्था हो । कुष्ठरोगीको स्वास्थ्य उपचारलगायत उनीहरूको सरसफाइ र अन्य हेरचाहको सेवा थालेको यो समूहले कुनै संस्था वा नाम चलेका व्यक्तिबाट सहयोग लिएनन् । त्यहाँ सेवा लिन पुग्नेहरूले प्रभावित भएर स्वेच्छाले दान बाकसमा हालेको चन्दाको भरमा संस्था चलेको छ । समाजसेवालाई पाठ्यक्रमले समेटेको खण्डमा सैद्धान्तिक अवधारणा बुझाउने र व्यावहारिक रूपमा अभ्यास गराउन सकिन्छ, यसले मुलुकको विकासमा थप योगदान दिन सक्छ । अधिकांश विकसित मुलुकहरूमा यो अभ्यास प्रचलित छ । हाम्रै मुलुकमा पनि अमेरिकालगायतका विकसित देशबाट स्वयंसेवीका रूपमा विद्यार्थीहरू काम गर्न आइरहेका छन् । त्यसो गर्दा समाजसेवाप्रति नागरिकको लगाव सानैदेखि बढ्न थाल्छ । असल र आदर्श नागरिक बनाउने यो एउटा उपाय हुन सक्छ । (सञ्चारकर्मी चटौतसँग मैना धितालले गरेको कुराकानीमा आधारित)"
खाँचो सबल निकायको,"काठमाडौ नेपालले आधुनिक राज्यतर्फ पाइला चालेको छ दशकभन्दा बढी भइसक्यो । तर अहिलेसम्म हामीले एउटा स्वाधीन, आधुनिक र सबल राष्ट्रका रूपमा मुलुकलाई उभ्याउन सकेका छैनौ । अहिले पनि हाम्रा राज्यका निकायहरूको संस्थागत विकास हुन सकेको छैन ।
राष्ट्र कमजोर भयो भन्ने भनाइ हामीले बारम्बार सुन्दै आएका छौं । तर राष्ट्र भन्नाले के हो, यो के गर्दा वा कस्तो अवस्थामा बलियो भएको मानिन्छ र कस्तो अवस्था भएमा कमजोर भएको मानिन्छ, यतातर्फ भने त्यति धेरै छलफल र बहस भएको पाइँदैन । राष्ट्र आफैंमा एक अमूर्त चीज हो । कुनै पनि मुलुक बलियो हुन त्यहाँका नागरिक हरेक हिसाबले सक्षम हुनुपर्छ भनिन्छ । सबल र सक्षम नागरिक भएका मुलुकका राज्ययन्त्रहरू मात्र सक्षम र प्रभावकारी हुन सक्छन् । कमजोर राज्ययन्त्रको भूमिका र प्रभावकारिता पनि कमजोर हुन्छ, जसको प्रत्यक्ष असर आन्तरिक र बाह्य दुवै क्षेत्रमा पर्न जान्छ । आधुनिक राज्य भएर पनि जनताका न्यूनतम आवश्यकताहरू पूरा गर्न नसक्ने मुलुक आन्तरिक रूपमा मात्र होइन, अन्तर्राष्ट्रिय भूमिकामा पनि कमजोर र प्रभावहीन मानिन्छ । आजको भूमण्डलीकरण र फराकिलो अन्तर्राष्ट्रिय सञ्जालको जमानामा कुनै पनि मुलुकले आफूलाई विश्वसामु सक्षम र सबल रूपमा उभ्याउने अठोट लिन्छ भने उसले पहिले आफ्ना राज्यका अंगहरू र अन्य निकायहरूको विकास एवं सुदृढीकरणमा ध्यान दिनैपर्छ । तिनलाई सशक्त र आजको विश्व परिवेशअनुकूल प्रतिस्पर्धी बनाउनैपर्छ । यसै पनि आजको समयमा राज्यको शक्तिको मापदण्ड विगत शताब्दीको जस्तो सेना र हतियारजस्ता 'हार्ड पावर' लाई मात्र लिइने गरिंदैन । बरु आफूसँग भएका सफ्ट पावरका विभिन्न टुल्सहरू प्रयोगका माध्यमबाट राज्यले आफ्नो प्रभाव र भूमिकालाई विस्तार गरिरहेको पाइन्छ । नेपालले आधुनिक राज्यतर्फ पाइला चालेको ६ दशकभन्दा बढी भइसक्यो । तर अहिलेसम्म हामीले एउटा स्वाधीन, आधुनिक र सबल राष्ट्रका रूपमा मुलुकलाई उभ्याउन सकेका छैनौं । अहिले पनि हाम्रा राज्यका निकायहरूको संस्थागत विकास हुन सकेको छैन । राज्यका विभिन्न अंगहरू सक्षम, चुस्त र प्रभावकारी बन्न सकेका छैनन् । केही हदसम्म संस्थागत रूपमा विकास भएका निकायहरूले पनि राजनीतिक र आर्थिक समस्याका कारण आफ्नो भूमिका र प्रभावकारिता देखाउन सकेका छैनन् । यस अवस्थाका लागि सामान्यतः राजनीतिक व्यवस्था र त्यसको नेतृत्वलाई दोष दिइन्छ, जुन अन्यथा होइन । केही समययता नेपाल सबल र सक्षम बन्न नसक्नुका पछाडि राज्यले सबै क्षेत्र, भाषा, जात र जनजातिका नागरिकलाई अपनत्व दिलाउन नसक्नाले हो भन्ने डिस्कोर्स पनि अगाडि आएको छ । अर्थात् राज्य विभेदकारी रह्यो, परिणामतः राज्य कमजोर रहन गयो पनि भनिन्छ । एक हदसम्म उक्त भनाइ जायज रहे पनि आजको नेपाली राज्यका निकायहरू प्रभावहीन र तिनका भूमिका कमजोर हुनका पछाडि उल्लेखित समस्यामात्र कारक रहेको मान्न सकिन्न । मूलतः राजनीतिक कारण नै प्रमुख हो । ६३ वर्षको राजनीतिमा नेपालको कुनै एक प्रधानमन्त्रीले आफ्नो कार्यकाल पूर्ण समय व्यतीत गर्न सकेको छैन । राज्यका अंगहरूको संस्थागत विकासका लागि स्थिर राजनीति एक अपरिहार्य सर्त हो । राजनीतिक स्थिरताले मात्र राजनीतिक र प्रशासनिक नेतृत्वलाई काम गर्ने अवसर दिन्छ । राजनीतिक नेतृत्वको भिजन र मिसनलाई सफल बनाउन मद्दत पुर्याउँछ । यस अर्थमा, नेपाली राज्यका निकायहरूको संस्थागत विकास नहुनुमा अस्थिर राजनीति प्रमुख कारण हो भन्दा अत्युक्ति नहोला ।दोस्रो, राजनीतिक स्थिरता मात्र पनि भएर हुँदैन । सक्षम नेतृत्वको पनि उत्तिकै जरुरी रहन्छ । नेतृत्वमा पुगेर पनि मुलुकलाई दिशा दिन नसक्ने नेतृत्वका कारण पनि राज्यका अंगहरूले विकास गर्न नपाएका हुन् । निरंकुश व्यवस्था छाडेर खासगरी २०४६ सालयताको अवस्था हेर्यौं भने हामी त्यो पाउँछौं । राजनीतिक दलहरू लोकतान्त्रिक व्यवस्थाका खम्बा हुन् । उनीहरू सक्षम रहँदामात्र लोकतान्त्रिक व्यवस्था सक्षम हुन्छ । उनीहरू कमजोर भएको अवस्थामा वा उनीहरूको भूमिका र प्रभावकारिता कमजोर हुँदा त्यसको असर राज्यका निकायहरूमा पनि पर्न जान्छ । दुई दशकयताको नेपालको व्यवस्था नियाल्ने हो भने यही निष्कर्षमा पुगिन्छ । अर्थात्, दलहरूको संस्थागत विकास नहुनु, सरकारमा जाने नेतृत्वमा राज्यका अंगहरूको संस्थागत विकास र तिनको सञ्चालनमा पारदर्शिता, जवाफदेहिता, योग्यता र क्षमताअनुसार व्यवहार गर्न नसक्नाले आजपर्यन्त नेपाली राज्यका निकायहरूको विकास र स्तरोन्नति गर्न नसकिएको हो । भूमिका र प्रभावकारिता कमजोर हुँदै गएका राज्यका निकायहरूले योग्य र सक्षम नागरिकलाई आकर्षण गर्न सक्तैनन् । परिणामतः ती निकायहरू क्रमिक रूपमा अयोग्य र समाजमा अन्यत्र भूमिका नपाएका व्यक्तिहरूको जमघटको थलो बन्न पुग्छ । केही क्षेत्रलाई छाडेर हेर्ने हो भने नेपालका आजका प्रशासनिक, शिक्षा, स्वास्थ्य, सुरक्षा र कूटनीतिक क्षेत्र यो अवस्थाबाट मुक्त छैनन् भन्न सकिन्छ । यस अलावा अति राजनीतीकरण, अपारदर्शी निर्णय प्रक्रिया, व्याप्त भ्रष्टाचार अनि १० वर्षको हिंसात्मक राजनीतिले नेपाली राज्ययन्त्रका हरेक अंगहरू अलगअलग भएका छन् । योग्यता र क्षमताभन्दा भनसुन, नातागोता, सम्पर्क र सम्बन्धका आधारमा छानिने र तिनैका आधारमा जिम्मेवारी बााडफाँड गर्ने प्रवृत्तिले सक्षम र योग्यहरूको नैतिक बल घटेको मात्र छैन, उनीहरूको हैसियत र भूमिका पनि कमजोर हुन पुगेको छ । नियुक्ति, सरुवा, बढुवा, अध्ययन, भ्रमण जस्ता नियमित र नियमानुसार हुनुपर्ने कामहरू सम्पन्न गराउन पनि अतिरिक्त भनसुन र चलखेल गराउनुपर्ने अवस्था सबै क्षेत्रमा छ । जसले गर्दा व्यक्तिहरूमा आफ्नो योग्यता, क्षमता, कार्यकुशलतामा विश्वास गर्नुभन्दा चलखेलकै आधारमा सुविधा र स्रोतमा पहुँच पुर्याउन सकिन्छ भन्ने मनोवृत्ति विकास भएको छ । नियम र आचारसंहिता पालना नगर्ने प्रवृत्ति विकास भएको पाइन्छ । त्यस्तै उनीहरूको उत्पादकत्व क्षमतामा पनि ह्रास आउन थाल्छ । अर्को समस्या भनेको दण्ड र पुरस्कारको कमजोर व्यवस्था हुनु हो । यसले काम गरे पनि नगरे पनि हुने अवस्था उत्पन्न भएको छ । राम्रो काम गर्दा बढी सुविधा पाइन्छ भन्ने विश्वास भएन भने व्यक्तिको उत्पादन क्षमतामा ह्रास आउन थाल्छ । त्यस्तै गल्ती गर्नेलाई दण्ड र सजायको व्यवस्था नहुँदा गल्ती नगर्नेलाई पनि गर्न प्रोत्साहन दिएको मात्र ठहर्दैन, कानुनी राज्यको समेत उपहास हुन पुग्छ । जुन आज हामीले भोगिराखेका छौं । अर्कोतर्फ नागरिकमा राज्यका तर्फबाट कुनै काम लिनु छ भने अतिरिक्त लगानीबेगर प्राप्त गर्न सकिन्न भन्ने विश्वास बढ्दै गएको छ । यसले राज्य र जनताका बीचको सम्बन्धमा गहिरो खाडल उत्पन्न भइरहेको छ । जुन राष्ट्रका निमित्त एक खतरनाक संकेत हो । निर्वाचित नभई छानिएर आएका व्यक्तिहरू जो नीति निर्माणदेखि कार्यान्वयनसम्मको भूमिकामा स्थायी रूपमा रहन्छन्, यो स्थायी सरकार आज चौतर्फी समस्याबाट ग्रस्त छ । यसको सुधार पनि सामान्य किसिम वा कुनै एक क्षेत्रमा मात्र गरेर हुने देखिँदैन । आमरूपमा देखिएका यस किसिमका समस्याहरूको समाधान पनि गहिराइमा पुगेर व्यापक रूपमै गर्न सक्नुपर्छ । दुई दशकयता करिब आधा दर्जन सुधार सुझाव आयोगहरू बने, तिनले दिएका सुझावहरूलाई आंशिक रूपमा मात्र कार्यान्वयन गर्न सकेको अवस्थामा राज्यको प्रशासनिक निकायमा व्यापक सुधार ल्याउन सकिने अवस्था छ । तर प्रत्येक आयोगका सुझावहरू थन्किएर बसेका छन् । सुधार प्रभावकारी रूपमा लागू हुन नसक्नुमा पनि सशक्त, दूरदृष्टि र स्थायी किसिमको राजनीतिक नेतृत्वको अभाव नै हो । बारम्बारको सरकारको नेतृत्व परिवर्तनका कारण यसको कार्यान्वयनमा समस्या देखिएको छ । समृद्धिका लागि अपरिहार्य यस संवेदनशील विषयमा ध्यान नपुग्नु राजनीतिक नेतृत्वको अदूरदर्शिता हो । त्यसैगरी, सुधार गर्न नदिने अर्को पक्ष भनेको कर्मचारी स्वयं हुन् । कतिपयको भनाइमा राजनीतिक नेतृत्वभन्दा पनि सुधारको विपक्षमा कर्मचारी स्वयं छन्, त्यसैलेे यसलाई अगाडि बढाउन नसकिएको हो । सुधार प्रक्रियाले उनीहरूलाई व्यक्तिगत रूपमा फाइदा हुने अवस्था नदेख्दासम्म यसको कार्यान्वयन हुन नदिने प्रवृत्ति आमकर्मचारीमा छ । सामान्यतः कर्मचारीहरूमा यथास्थितिमा रमाउने प्रवृत्ति हुन्छ । परिवर्तन वा सुधारले गरिआएको कार्यमा थप चुनौती खडा गरिदिने र त्यसका लागि गरिआएको भन्दा नयाँ ज्ञान, अनुभव र सीप सिक्न अतिरिक्त समय, क्षमता र श्रम खर्चनुपर्ने भएकाले उनीहरू यसको विपक्षमा हुन्छन् । त्यसका लागि अतिरिक्त आम्दानी र फाइदा नदेखिँदा उनीहरू सुधार लागू गर्न तत्पर हुँदैनन् । यसर्थ बलियो राजनीतिक इच्छाशक्ति भएको राजनीतिक नेतृत्वले मात्र सुधार कार्य अगाडि बढाउन सक्छ । मुलुकको बिग्रँदो अवस्थाले अन्तर्राष्ट्रिय क्षेत्रमा समेत राष्ट्रको साख घटेको छ । नेपालको प्रतिनिधित्व गर्ने कूटनीतिक निकायहरू र त्यसका प्रतिनिधिहरूको चयन र उनीहरूको कार्यकुशलतामा मुलुकको अवस्थाले नकारात्मक असर पारेको छ । यस अर्थमा एउटा सबल राष्ट्रका लागि सक्षम र नियमसंगत चल्न सक्ने राज्ययन्त्रहरूले मात्र जनतालाई सुशासन अनुभूति दिन र अन्तर्राष्ट्रिय रूपमा मुलुकको प्रतिष्ठा माथि उठाउन सक्तछन् ।राज्यका संस्थाहरू कमजोर र प्रभावहीन हुँदै जानु भनेको नागरिकको राज्यप्रतिको विश्वासमा कमी आउनु हो । जसको असर कानुन व्यवस्था कायम राख्ने कुरामा प्रत्यक्ष रूपमा पर्न जान्छ । र, क्रमिक रूपमा कानुन उल्लंघन गर्नेहरूको संख्या बढ्न पुग्छ । राज्यले अन्त्यमा नागरिकप्रतिको आफ्नो 'अथोरिटी' नै गुमाउन सक्ने खतरा उत्पन्न हुन सक्तछ । राज्यले नागरिकका न्यूनतम आवश्यकता पूरा गर्न नसक्ने अवस्थाले नागरिकको राज्यप्रतिको 'लोयालिटी' र विश्वास डगमगाउन पुग्छ । यस्तो अवस्थामा पुग्नु भनेको अन्ततोगत्वा आजको अवस्थामा मुलुक असफल राष्ट्रतर्फ उन्मुख भएको ठानिन्छ । र, आन्तरिक असफलताले निम्त्याउन सक्ने बाह्य हस्तक्षेप के कस्तो हुन्छ भन्ने जान्न टाढा जानै पर्दैन, हाम्रै छिमेकी अफगानिस्तानलाई हेर्दा पर्याप्त हुन्छ । यस अवस्थामा राजनीतिक नेतृत्वको अलावा सम्बन्धित क्षेत्रका नेतृत्वका व्यक्तिहरूले माथिदेखि जरैसम्मको सुधारका लागि पहल गर्नुपर्ने देखिन्छ । क्षमता, योग्यता र कार्यकुशलताका आधारमा पारदर्शी हिसाबले नियुक्ति र अवसर बाँडफाँड गर्ने प्रणाली विकास गरिनुपर्छ । जसले गर्दा काम गर्ने र नगर्नेका बीचमा फरक देखिन सक्तछ । त्यस्तै राज्यले नागरिकलाई दिने सेवामा सुधार ल्याउन मद्दत पुर्याउँछ, जसका कारण नागरिकको राज्यप्रतिको लगाम बलियो बन्न पुग्छ । अर्कोतर्फ राज्यका अंगहरूमा भएका सुधारले तिनको संस्थागत क्षमतामा वृद्धि ल्याउँछ । (लेखक परराष्ट्रविद् हुन् ।)"
आगामी वर्षको वाङ्मय,"काठमाडौ समाजभित्र व्यक्ति बस्छ, व्यक्तिभित्र समाज । यसैले यिनलाई अलग गर्न सकिँदैन । लेखन पनि यो समाज र व्यक्तिबाट अलग छैन ।
मान्छेमनुवा हुनुको सार्थकता सामाजिकता र संस्कृतिको निर्माण अनि निरन्तरतामा सिद्ध हुन्छ । कुनै व्यक्ति आफ्नै समाजसंस्कृतिको विरोधमा उभिन सक्छ यदाकदा तर कसैलाई पनि समाजको निरपेक्षमा बुझ्न र अथ्र्याउन कदापि सकिँदैन । एउटा मनुवाको बाह्य वैयक्तिकताका विविध आयामहरू र ऊभित्रको सांसारिक झिलीमिलीपूर्ण भावहरू, माया, मोह, त्याग, कर्तव्यबोध, दुःखसुखका अनुभूति आदिको बुझाइ र व्याख्या सामाजिक परिप्रेक्ष्यमा मात्र हुन सक्छ । समाज भनेको व्यक्तिको आफ्नै परिवार, कुलकुटुम्ब, नातागोता, भाषा, रीतिथिति, श्ािक्षा व्यवस्था, अन्य समुदाय र सरकारसँगको सम्बन्ध आदिको समग्र स्वरूप हो । यसो हुँदा समाजभित्र व्यक्ति बस्छ, व्यक्तिभित्र समाज । रूख र जंगलबीचको जस्तो सम्बन्ध छ, करिब त्यहीखाले सम्बन्ध बुझ्न सकिन्छ व्यक्ति र समाजबीच पनि । चर्मचक्षुले व्यक्तिहरूबीचको क्रियाकलाप, अन्तरक्रियाहरू मात्र देख्छ भने अन्तरदृष्टिले मात्र बुझ्छ समाज । बेहुलाबेहुलीबीच स्वयम्बर, सम्धीहरू, सम्धिनीहरूबीच चिनजान ढोगभेट, भोजभतेर आदि देख्दछ चर्मचक्षुले भने अन्तरचक्षुले यसैलाई विवाह भनी बुझ्छ । त्यसैले व्यक्तिहरू नै समाजका श्वासप्रश्वास र धड्कन हुन् । समाज जीवित देखिन्छ व्यक्तिहरूको चलखेलमा । स्रष्टा वा सर्जकहरू पनि समाजनिर्मित नै हुन् त्यसैले स्रष्टाले समाज निरपेक्ष कुनै सिर्जना गर्दछ भन्ने लाग्दैन । यसरी साहित्य पनि समाजभन्दा धेरै टाढा र असम्बन्धित हुन सक्दैन । 'साहित्य समाजको ऐना हो ।' हामी आफूले भोगिरहेको, देखिरहेको समाजकै अनुहार झल्कन्छ साहित्यरूपी ऐनामा समेत । आगामी एक वर्षको नेपाली वाङ्मय वा नेपाली लेखन परम्परा वा नेपाली साहित्यले कुनै नितान्त नवीन मोड लिन्छ र नयाँ सन्दर्भ दिन्छ भन्ने मलाई लाग्दैन । वर्तमान नेपाली समाज(हरू) को स्वरूप, चरित्र, आनीबानी हेर्दा कुनै पनि क्षेत्रमा छलाङ्मयी परिवर्तन आउने सम्भावना छैन । त्यसैले पनि साहित्यका विविध विधाहरूमा जुन परम्परा छ त्यसले ठूलो फड्को हान्ने छैन । आआफ्नो विधाहरूमा कति फुटकर कृतिहरू थप होलान् ? उपन्यास, कथा, काव्य, खण्डकाव्य, महाकाव्य, नाटक, एकांकी, निबन्ध, प्रबन्ध कुन विधामा बढी सिर्जना होला ? कुन विधाले बढी साहित्यानुरागीहरूलाई आकषिर्त गर्ला ? भन्ने कुरा जोखाना हेरेर थाहा लाग्दैन । सायद यसो भन्न उपयुक्त होला आगामी एक वर्षको नेपाली वाङ्मय 'देश, काल, परिस्थिति' मुताविकको हुनेछ । यहाँ देश भनेको समाज हो । काल भनेको इतिहास वा ऐतिहासिकता हो र परिस्थिति भनेको समाजको समकालिक विशिष्ट राजनीतिक, आर्थिक, सांस्कृतिक आदि घटनाक्रमहरू हुन् । त्यस्ता घटनाक्रमहरूउपर प्रतिक्रिया स्वरूप सर्जकहरूमा उत्पन्न हुने विशिष्ट भाव लेखनका माध्यमले व्यक्त गर्दा साहित्य सिर्जना हुन्छ । हाम्रा सर्जकहरूले टिप्ने विषयवस्तु अनगिन्ती छन् तर ती सबको धरातल मूलतः यही समाज नै हो । क्रमशः संस्थागत भइरहेको भ्रष्टाचार, राजनीतिलाई कसिलो बेर्दै ल्याइरहेको सामूहिक पहिचानको मुद्दा, रोजगारीका निमित्त विदेश जानेको लर्को, विदेशबाट बाक्साबन्दी भएर घर फर्काउनुपर्ने बाध्यता 'मन्त्री नियुक्त हुनु कहिले कहिले, निवास बुकिङ पहिले' जस्तो राजनीति, यावत् कुराहरूबाट सिर्जना हुने त हो साहित्य । वर्षमा धेरैजसो तरुल कन्दमूलले छाक टार्नेहरूले समेत गरिबी महसुस नगरेको स्थिति अनि वर्षको एक दिन माघेसंक्रान्तिमा जातजातका तरुल खाने बन्दोबस्त गर्न नसकेकोमा मात्र पनि पैदा हुने 'गरिबी'को अनुभूति, यी सबै हुन सक्छन् साहित्य निर्माणका कच्चा पदार्थहरू । यस्ता खुद्रे चानचुने कुरा पनि हुन्छन् साहित्यको स्रोत ? खुद्रा जम्मा गरे बिटो होला, बिटोबाट गड्डी । साहित्य रचना पनि त्यस्तै हो । जीवनको एकक्षण एकपटक साहित्यरूपी ऐनामा देखाउनुपरे लघुकथाको रचना होला वा एउटा कविता वा मञ्चन गरिने भए होला एकांकी । मानव जीवनको एउटा पाटो देखाउनुपरे कथा, खण्डकाव्य रच्ाना होला । जीवनको सम्पूर्ण पक्षको वर्णन होला उपन्यासमा, महाकाव्यमा । आगामी एक वर्षमा साहित्यानुरागीहरूलाई आल्हादित पार्ने कुरा 'यी' 'ऊ' चिजबिजहरू पस्किएलान् भनेर अझ ठोस र सटीक रूपमा आँकलन गर्न सकिँदैन तर एउटा कुरा पक्का होः कुन साहित्यकार कति सफल होला भन्ने कुरा साहित्यानुरागीहरूको स्वादमा भर पर्नेछ । पाठकहरू आफ्नो 'स्वाद' अनुसारको रचना खपत गर्दछन् । यो फरकफरक 'स्वाद'को सवाल पनि सामाजिक, सांस्कृतिक, राजनीतिक संरचनाबाट नै निसि्रत हुन्छ । कुरा स्पष्ट छः राजन मुकारुङको 'हेत्छाकुप्पा' एउटा पाठकलाई महभन्दा मिठो लाग्छ, अर्को पाठकलाई खल्लो, अझ अर्कोलाई चुकझैं अमिलो । 'हेत्छाकुप्पा' जस्तो कृतिले उठाएको 'जातीय मुक्ति'को आवाजमा स्वर थप्न खोज्लान् कतिपय पाठकहरू तर कतिपय पाठकहरू भने उही कृतिले निचोरिएलान् कागतीझैं अमिलो मानेर, 'हेत्छाकुप्पाहरूले देश फुटाउने भो' ठानेर । जे जस्ता स्वादवाला भए पनि सबै साहित्यानुरागी हुन् । सबै आआफ्नो स्वादका पारखी हुन् । लेखन कलामा सिद्धहस्त र शिल्पयुक्त रचना हुँदैमा पाठक आल्हादित हुन्छ भन्न सकिन्न । साहित्यानुरागीको चित्त हरिनुपर्छ, स्वाद भरिनुपर्छ । यसैले साहित्यमा पनि 'स्वाद'को महिमा पनि ठूलै छ । के 'स्वाद' मात्र हो त साहित्यकार र साहित्यानुरागीबीच सम्बन्धको सेतु ? कुन पाठकहरू कस्ता स्वादे छन् भन्ने बुझेर वा हेक्का राखेर साहित्यकारले रचना गर्ने हुन् त ? साहित्यको प्रयोजन पाठकहरूको स्वाद भर्नु मात्र होइन । सर्जक र उपभोक्ता (पाठक) बीच अन्य धेरै सम्बन्धहरू छन् । साहित्य भनेकै 'हितकारी भावयुक्त सिर्जना' हो । संस्कृत साहित्याचार्य मम्मट साहित्य सिर्जनाको प्रयोजनबारे भन्छन् ः साहित्य पढेर पाठकहरू आल्हादित हुनु, उनीहरूलाई ज्ञान प्राप्ति हुनु भनेको उनीहरूको कल्याण हुनु हो । यसबाट साहित्यकारले धर्म कमाउँछन् । पाठकहरू सित्तैमा पढ्दैनन्, केही कुनै रूपमा सर्जकलाई समेत तिर्दछन् जसबाट साहित्यकारले केही अर्थोपार्जन पनि गर्दछ आफ्नो रचनाबाट । अर्थोपार्जन भएपछि साहित्यकारले आफ्नो भौतिक शारीरिक विलासिताका आवश्यकता केही भए त्यो पनि पूर्ण गर्न सक्ने भयो । जब धर्म गरियो, अर्थ कमाइयो, भोगविलास पनि केही भोगियो भने यति तीन कुरा पुगिसकेपछि कृतिले नै साहित्यकारको कीर्ति फैलाउँदछ र दुनियाँसँग प्रीति स्थापित हुन्छ । यतिका कुरा प्राप्तिपछि कोही पनि मोक्ष खोज्न अन्त जानै परेन । यसरी मम्मटका अनुसार 'उल्लेखित उपलब्धिहरू हासिल गराउन सक्नु नै साहित्यको प्रयोजन हो र त्यस्तो साहित्य विशिष्ट साहित्य हुन्छ ।' नेपाली साहित्यकारहरूको हकमा पनि मम्मटको उपरोक्त परिभाषा सान्दर्भिक भएझैं लाग्दछ भलै उनीहरूले लेख्ने बखत 'धर्म, अर्थ, काम, मोक्ष, कृति, प्रीतिबारे हेक्का राख्छन् नै भन्ने लाग्दैन । सर्जकहरू आफूलाई लागेको कुरा लेख्छन् । उदाहरण, महाकवि देवकोटा आफ्नो भावनाको मूल फुटेर बहेको रचनालाई वषर्ात्को भेलसँग तुलना गर्दछन् 'शाकुन्तल' महाकाव्यमा माटो हो हुनता तथापि गहिरा आँखा हुने सज्जन । दाना सुन्दर स्वर्णका झलझली देख्लान् गुडेका कण ।। जो आयो तर वषिर्ई घनघटा कालोनीलोबाट यो । जो जो ल्याउँछ सो बिनी बिनी लिने सौजन्यको सौख हो ।।महाकविलाई लाग्छ कि उनको सिर्जना कतिपयलाई माटोजस्तै लाग्ला तर यदि कुनै सज्जनको दृष्टि गहिरो छ भने यस रचनाभित्र सुनका कनिकाहरू भेट्नेछन् । वषर्ात्को भेलजस्तै भावनाबाट उर्लेर आउँदा यो रचनाले केके बगाइल्याउँछ केके । ती सबबाट सज्जनहरूले आआफ्नो स्वाद, रुचि अनुसार छानीछानी जे मन पर्छ त्यो लिऊन् भन्ने चाहना छ यहाँ । साहित्य सिर्जना अर्काको 'स्वाद'का आधारमा वा मम्मटले भनेजस्तो यसका विविध प्रयोजन पूर्ण गर्नका लागि मात्र पनि हुँदैन । समाजको वृहत्तम उपरी संरचना र मूलतः समष्टिगत ऐतिहासिक वास्तविकताले पनि साहित्यको धार र मोडहरू निर्धारण गर्दछन् किनकि व्यक्तिसर्जकहरूलाई त उनीहरूभन्दा माथिको विशिष्ट ऐतिहासिक सामाजिक संरचनाले कज्याएर राखेको हुन्छ । नेपाली साहित्यको पुरानो परम्परालाई हेर्दा यो प्रस्ट हुन्छ । गोख्राली सेनाहरूले जताततै युद्ध जित्दै राज्य विस्तार गरिरहेका बेलाका साहित्य वीर रस प्रधान थिए 'फिरङ्गी हराई लुटीपिटी चाँडो,  पुगी पखाल्नु छ खाँडो' जस्ता कविता सिर्जना हुन्थे । सुगौली सन्धिपछिका अवस्थामा यस्तो रचना घटेर गएको प्रतीत हुन्छ र क्रमशः राजा सामन्तहरूको भक्ति गाउने, शक्तिको पूजाअर्चना गर्नेखाले भावका साहित्य सिर्जना हुने गरेको देखिन्छ । राणाकालीन साहित्य सिर्जना यस्तै देख्ािन्छ । नेपाल एकखाले विशिष्ट राजनीतिबाट गुजि्ररहेको बेला शंृगार रसमय साहित्य प्रमुख धारझैं भएको पनि देखिन्छ । जब नेपाली राजनीतिमा माक्र्सवाद हाबी हुने क्रम र त्यसमाथि विश्वास बढ्यो, 'आशमाया' (डीपी अधिकारी), 'चेतनाको पहिलो डाक' (खगेन्द्र संग्रौला) जस्ता उपन्यासहरू लेखिए । वर्तमान नेपालको अवस्था भनेको 'नेपाली समाज' मात्र भन्न मिल्ने खाले होइन । अब 'नेपाली समाजहरू' भनियो भने मात्र राजनीतिक रूपमा सही हुन्छ । साहित्यकार तथा साहित्यानुरागी दुवै पक्षमा बहुसंस्कृतिवाद र बहुलराष्ट्रवादप्रति सचेत जमात बढिरहेको छ र हिजोको एकात्मक राज्यले आन्तरिक सांस्कृतिक, भाषिक, धार्मिक उपनिवेश विस्तार गरेकै हो भन्ने बुझाइ विस्तृत हुँदै गएको छ । मूलतः सबैखाले जातीय पहिचानहरू उत्तिकै महत्त्वपूर्ण र महानतापूर्ण हुन्छन् भन्ने सन्देश दिने साहित्य पनि आगामी वर्षमा सशक्त धारको रूपमा विकसित हुँदै जानेछ भन्ने लाग्छ । जातीय पहिचानवादी साहित्य सिर्जना वा त्यसलाई परिभाषित गर्ने सवालमा आजभन्दा ८० वर्ष अघि नै रूपनारायण सिंहले उनको कृति 'जातीय जीवनमा साहित्यको स्थान' (सन् १९३४) मा भन्नुभएको कुरालाई इन्द्रबहादुर राईले 'नेपाली उपन्यासका आधारहरू' मा उद्धृत गर्नुभएको छः 'साहित्य हो जीवनको पथप्रदर्शक । साहित्यले अगुवा भएर हामीलाई लैजान्छ कर्तव्य औ विचारका सर्वोच्च टाकुरामा । साहित्यले हामीलाई पुर्खाहरूका कीर्ति र यशको याद गराउँदै जातिको पृष्ठपोषण गर्छ, जातिलाई जात्याभिमानी, दृढ औ सुसंगठित तुल्याउँछ । साहित्यले हामीलाई स्वदेशको महिमा जनाएर, देशका चराचुरुङ्गी, फलफूल, लतावृक्ष, हावापानी आदिमा हाम्रो प्रेम उमारेर जातिलाई स्वदेशाभिमानी, देशभक्त औ कर्मनिष्ठ बनाउँछ ।' नेपालको वर्तमान राजनीतिक र सामाजिक संकथन पनि संघीयतामा जातीय पहिचान नभई नहुने र संघीयतामा जातीय पहिचान हुनेनहुनेबीच धु्रवीकृत छ । आगामी एक वर्षको नेपाली वाङ्मयमा पनि यो ध्रुवीकरणको झलक देखिनेछ । (लेखक मानवशास्त्री हुन् ।)"
खोजी नयाँ बाटोको,"काठमाडौ सामाजिक सञ्जालले मानिसहरूलाई जोडिरहेको अहिलेको बेलामा फिल्म र संगीतको सफलता पनि यसमा धेरै हदसम्म जोडिन थालेको छ । तर, सफलताका लागि आफ्नै नयाँ बाटोको खोजी हुनु आवश्यक छ ।
वर्षको उत्तरार्द्धमा प्रदर्शनमा आएको 'छ एकान छ'को व्यवसायको चर्चाले चलचित्र क्षेत्रलाई छोपेको छ । यही बेला लघु चलचित्र 'बाँसुली' (२०१२) बनाएर चर्चामा आएका मीन भामले पटकथाको प्रतिस्पर्धाबाट 'कालो पोथी' चलचित्र निर्माणको लागि अन्तर्राटि्रयस्तरको पुरस्कार जितेका छन् । नेपालको चलचित्र क्षेत्रका यी दुई सफलताले चलचित्र क्षेत्रको भविष्यबारे केही संकेतहरू दिएका छन् । दुई वर्ष अगाडि प्रदर्शनमा आएको 'चपली हाइट' पछि 'छ एकान छ'ले व्यावसायिक सफलता पाएपछि त्यसको चर्चा चुलिएको हो । गत वर्ष यस्तै बेला १ सय नेपाली चलचित्र प्रदर्शनमा आएकामध्ये एउटाले पनि व्यावसायिक सफलता पाउन नसकेको चर्चाले पत्रपत्रिकामा स्थान पाएको थियो । यो वर्ष पनि व्यावसायिक सफलता पाउन नसकेका चलचित्रको संख्या १ सयको हाराहारी पुगेको छ । तर 'छ एकान छ'को व्यवसायको चर्चाले चलचित्र क्षेत्रलाई छोपेको छ । चलचित्रको सेन्सर र प्रदर्शन राज्यको महत्त्वपूर्ण निकायबाट भएको हस्तक्षेप र त्यसको विवादबाट नेपाली चलचित्रको यो वर्ष सुरुआत भएको थियो । मनोज पण्डितको 'वधशाला'को सेन्सरमा नेपाली सेनाको हस्तक्षेपले त्यो विवाद सिर्जना गरेको थियो । विवादलाई अगाडि बढायो चलचित्र विकास बोर्डले धरानमा गरेको 'राष्ट्रिय चलचित्र महोत्सव'ले । महोत्सवमा व्यवस्थापनमा भएका कमी कमजोरीले सञ्चारमाध्यममा स्थान पायो । चलचित्र विकास बोर्डले १ सय ५० भन्दा बढी चलचित्रकर्मीलाई काठमाडौंदेखि धरान पुर्याएर आयोजना गरेको त्यो महोत्सवले चलचित्र क्षेत्रलाई के उपलब्धि दियोदिन्छ भन्नेबारेमा भने चर्चा पनि भएन । व्यावसायिक हिसाबले चलचित्र 'फ्लप'को मानक निर्माण भइरहेको समयमा बोर्डले महोत्सवको नाममा गरेको खर्च, त्यसबाट हुने उपलब्धिको लेखाजोखा र त्यस्ता कार्यक्रमको औचित्यका बारेमा बहसको आवश्यकता थियो । त्यो विवाद यस्तो बहसतिर अगाडि बढेन ।राष्ट्रिय चलचित्र महोत्सव, धरान तयारीकै समयमा सरकारले राष्ट्रिय चलचित्र नीति मस्यौदा गर्न एउटा समिति बनायो । सरकारले त्यो समिति मूलधारको भनिने चलचित्र क्षेत्रका संघसंस्थाको प्रतिनिधि समावेश गरेर बनाएको थियो । राज्यको नीति निर्माण गर्ने समिति पनि सरकारले समावेशी नबनाएको हुनाले आदिवासी जनजाति चलचित्रकर्मीहरू लघु चलचित्र, गैरआख्यान चलचित्रकर्मीहरूले विरोध गरेपछि सरकारले ती क्षेत्रका चलचित्रकर्मीको प्रतिनिधित्व पनि सो समितिमा गरायो । मस्यौदा गरिएको 'राष्ट्रिय चलचित्र नीति' लागू गर्न समय अभाव हुने भन्दै व्यापक छलफल र नीतिको परिमार्जन पनि नगरी समितिले सरकारलाई बुझाएको सो मस्यौदा त्यतिकै थन्किएको छ ।नेपाल अन्तर्राष्ट्रिय आदिवासी जानजाति चलचित्र महोत्सव, फिल्म साउथ एसिया, काठमाडौं अन्तर्राष्ट्रिय पर्वतीय चलचित्र महोत्सव जस्ता आयोजनाले चलचित्र क्षेत्रमा फरक स्वाद, भिन्न विषय र शैलीको विभिन्नता र अलग खालका चलचित्रलाई प्रोत्साहित गरे । यी महोत्सवले चलचित्र हलमा प्रदर्शन हुन नपाउने विभिन्न चलचित्रलाई दर्शकमा पुर्याउने वातावरण दिँदै आएका छन् । यो वातावरणले व्यवसाय, नाफाभन्दा अलग रहेर मौलिक चलचित्र निर्माणलाई प्रवर्द्धन गरेका छन् ।यो अवधिमा नेपाली चलचित्रका पोस्टर र होर्डिङ बोर्डहरू सडक किनारका पर्खालहरूमा छिटोछिटो परिवर्तन हुँदै रहे । यो गतिले चलचित्र घरहरूमा प्रदर्शनमा आएका नेपाली चलचित्रको फेरिने गति देखाउँथ्यो । यसले नेपाली चलचिको व्यवसायको अवस्था पनि बयान गर्छ । तर यही सेरोफेरोमा प्रदर्शनमा आएका हिन्दी चलचित्र 'चेन्नाई एक्सप्रेस', 'क्रिस् ३', 'धुम ३'ले नेपालमा पनि राम्रै व्यवसाय गरेका रिपोर्टले नेपाली चलचित्रको संकट अझै बढायो । यसले नेपालमा भारतीय सञ्चारमाध्यमको प्रभावलाई पनि देखाउँछ । भारतीय सञ्चारमाध्यमकै प्रभावले हिन्दी चलचित्रको प्रचार नेपालमा सजिलै हुन सकेको छ । नेपाली दर्शकलाई पनि निर्माण हुँदै गरेको हिन्दी फिल्मको प्रदर्शन तालिका केही महिना पहिले नै थाह भइसक्छ । तर नेपाली चलचित्र त्यस्तै सूचना भने दर्शकमा पुग्न सक्दैन ।अर्कोतर्फ नेपाली चलचित्रले प्रचारबाट दर्शकमा निर्माण गरेको आकांक्षालाई चलचित्रले पूरा गर्न नसक्दा त्यसको बढी नकारात्मक असर पर्ने गरेको छ । चलचित्रको प्रचारमा 'फेसबुक', 'टि्वटर' जस्ता सामाजिक सञ्जालको महत्त्वपूर्ण भूमिका रहन थालेको छ । यी सामाजिक सञ्जालको प्रभाव चलचित्रमा दर्शकलाई आकषिर्त गर्ने सामथ्र्य हुँदा सकारात्मक हुन्छ भने चलचित्रमा त्यो सामथ्र्य भएन भने यिनको प्रभाव नकारात्मक हुन्छ । नेपाली चलचित्रमा यसको राम्रो उदाहरण 'छड्के' (निगम श्रेष्ठ, २०६९) हो । नेपाली चलचित्रकर्मीलाई सामाजिक सञ्जालले गर्दा आफ्नो चलचित्रको नकारात्मक प्रचार छिटो भएर चलचित्रको व्यवसायमा नै धक्का लागेको महसुस भए पनि संगीतमा भने सकारात्मक प्रभाव नै देखिन्छ । गत वर्ष दक्षिण कोरियाको गीत 'गङनम स्टाइल'ले प्रसिद्धि पाएकै शैलीमा नेपाली माझ 'सन्डे मर्निङ लभ यु' गीतले प्रसिद्धि पायो । सामाजिक सञ्जालले गर्दा नै यो गीतका गायक भीम निरौला 'सेलिबे्रटी' बने । सामाजिक सञ्जालको प्रभावले सेलिब्रेटी बन्ने लिस्टमा याम बुद्धको नाम थपिएको छ । याम बुद्ध संगीतमा प्रभाव बढाउँदै गरेको 'र्यापरिङ'का एक्पर्ट हुन् । 'र्यापरिङ', 'बिबोइङ' नृत्य र 'विटबक्सिङ' नेपाली संगीतका पछिल्ला 'फेनोमेना' हुन् । संगीतका नयाँनयाँ शैली भित्र्याउन र त्यसलाई व्यापक बनाउन सामाजिक सञ्जालको महत्त्वपूर्ण योगदान रहेको छ । सामाजिक सञ्जालको प्रयोगले परम्परागत रूपमा चल्दै आएका संगीतका विभिन्न विधाको विकासमा पनि सहयोग पुगेको छ । यसको उदाहरण शास्त्रीय संगीत र लोक गीतको बढ्दो लोकप्रियता हो । पशुपति क्षेत्रको किरातेश्वरमा हुने गरेको पाक्षिक शास्त्रीय संगीत 'संगत' जस्तै गरी विभिन्न स्थानमा नियमित रूपमा हुने शास्त्रीय संगीत 'संगत'हरू बढेका छन् । शास्त्रीय संगीतलाई अलिकति भिन्न र 'इन्स्ट्रुमेन्टल' प्रस्तुति गर्ने सुकर्म र नेवारी र परम्परागत बाजालाई 'फ्युजन' बनाएर प्रस्तुति गर्ने कुटुम्बले आफ्ना छुट्टै पहिचान बनाएका छन् । यातायातका साधन, चोक, गल्ली र मोबाइलका रिङ टोनमा सुनिने पशुपति शर्माको 'मलाई अमेरिका यै' गीतको लोकप्रियताले लोकगीतको भविष्य बताउँछ । बढ्दो वैदेशिक रोजगार, समाजसँगको निकट सम्पर्क, विदेशमा हुने कार्यक्रमले लोक गीतलाई जीवन्त राख्न सघाएको छ । यही कुरा सुगम संगीत तथा 'रक' संगीतमा भने हुन सकेको छैन । कुनै बेला लोकप्रियताको शिखरमा भएका गायकहरूको चर्चा अहिले घट्दै गएको छ । नेपालमा विभिन्न रक ब्यान्डहरू सक्रिय छन् । रहरबाट सुरु भएर वषौर्ंको मिहिनेतबाट अब्बल बनेका 'रक' ब्यान्डहरू राम्रा हुँदाहुँदै पनि टिक्न गाह्रो परेको देखिन्छ । सुगम संगीत तथा 'रक' ब्यान्डलाई लोकप्रिय बनाउन सामाजिक सञ्जालको प्रभावले कुनै मद्दत पुगेको छैन । के कुराले संगीतका यी विभिन्न विधाहरूको प्रभाव समाजमा फरक फरक भएको होला ? यसको जवाफ ती विधाका गीतसंगीले दिन्छन् । विचारको स्वतन्त्रता, शिक्षाको विस्तार, आर्थिक उदारीकरण र आमसञ्चारको विकास र विस्तारले सामाजिक जीवनका सबै पक्षमा व्यापक प्रभाव पार्यो । यसले नेपालको राजनीतिक, सामाजिक, आर्थिक जीवनमा व्यापक फेरबदल ल्यायो । यसलाई महसुस गरी यो परिवर्तनबाट सृजित मनस्थितिलाई प्रतिनिधित्व गर्ने गीतसंगीत समाजमा लोकप्रिय बने । यसको उदाहरण याम बुद्धको 'र्यापरिङ' वा पशुपति शर्माको 'अमेरिका यै' गीत सुन्दा नै महसुस हुन्छ । तर सुगम गीतसंगीतमा अधिकांश स्त्रीपुरुषका प्रेमका विभिन्न रूपलाई समेटिएका हुन्छन् भने 'रक' गीत निश्चित उमेर समूहका किशोर र युवा समेटिने खालका छन् । यसले श्रोतालाई ती गीतबाट टाढा राख्छ । नेपाली संगीतका विभिन्न विधाले समाजको प्रतिविम्बन कसरी गर्छन् भन्ने कुरामा उनीहरूको भविष्य जोडिएको छ । समाजको यथार्थसँग जोड्न सक्दा आफ्नै पहिचानसहितको 'फ्युजन' संगीतले अलग बाटो बनाउन सक्छ । समाजमा आएको यो परिवर्तनको स्पन्दनलाई नेपाली चलचित्रले चित्रण गर्न नसक्दा नेपाली चलचित्रबाट दर्शक टाढिँदै गइरहेको देखिन्छ । दर्शकश्रोताले आफूले हेर्ने चलचित्र वा सुन्ने संगीतमा आफ्नो मनस्थितिको प्रतिविम्बन खोज्छन् । उनीहरूको मनस्थितिको प्रतिविम्बनले उनीहरूलाई अकषिर्त गर्छ भने त्यसो नहुँदा विकर्षण गर्छ । मानिसको मनस्थितिको निर्माण त समाजको यथार्थले नै गर्छ । समाजको यथार्थ र त्यसले निर्माण गर्ने मनस्थितिसँगको नेपाली चलचित्रको निकटता त्यसको व्यवसायको अवस्थाले बताइरहेको छ । यो वर्ष नेपाली चलचित्रमा केही नयाँ प्रयत्नहरू भए, छिरिङ रितार शेर्पाको 'उमा', साहारा शर्माको 'इन्द्रेणीको खोजी', अनुप बरालको 'फिटकिरी', निश्चल बस्नेतको 'टलकजङ भर्सेज टुल्के', भाष्कर ढुंगानाको 'सुन्तली' आदि । यी चलचित्रमध्ये 'उमा' सार्वजनिक प्रदर्शनमा आयो । काठमाडौं अन्तर्राष्ट्रिय पर्वतीय चलचित्र महोत्सवमा नेपाली पानोरामा जितेको 'इन्द्रणीको खोजी'ले कसरी सामान्य खालको कथालाई सरल र मौलिक तरिकाले भन्न सकिन्छ भन्ने देखाएको छ । 'फिटकिरी', 'टलकजङ भर्सेज टुल्के', 'इन्द्रणीको खोजी', 'सुन्तली' लगायतका चलचित्र प्रदर्शनमा आउने तयारीमा छन् । यी चलचित्रको प्रभाव र सफलताले नेपाली चलचित्रको आगामी बाटो कोर्ने छन् । नेपाली चलचित्रको भविष्यलाई सबभन्दा बढी प्रभाव सरकारले लिने नीतिले पार्नेछ । 'राष्ट्रिय सञ्चार सेवा योजना २०२८' ले चलचित्रलाई 'जनसाधारणका लागि मनोरञ्जनको साधनको रूपमा विकास गर्ने' उद्देश्य राखेको थियो र अहिलेसम्म पनि सरकारले चलचित्रलाई जनसाधारणका लागि मनोरञ्जनको साधन ठानेकाले नै चलचित्र क्षेत्रले महत्त्व पाएको छैन । (लेखक चलचित्र समीक्षक हुन् ।)"
नेपाली रंग,"काठमाडौ नेपाली कलाजगत्मा एक किसिमको उत्साहको बहार आएको छ । फेसनदेखि रंगमञ्च र चित्रकलासम्ममा नयाँ प्रतिभाहरू देखिएका छन् ।
सत्यमोहन जोशीले नेपालभाषा (नेवार भाषा) मा लेख्नुभएको नाटक 'बाघ भैरव' नेपालीमा अनुवाद हुँदै थियो । छिटो सकाउनुपर्ने भएकाले त्यसको एक अंश मैले पनि भ्याइदिनुपर्ने भयो । अनुवाद गर्दा म सोच्दै थिएँ, यस्तो नाटक गुरुकुलले कसरी देखाउने होला ? गलत नाटक चुनिएछ । तर नाटक तयार भइसकेपछि जब हेर्न गयौं, हामी तीनछक्क पर्यौं । त्यो हेरिसकेपछि हामीलाई पूरा विश्वास भयो, नेपाली नाटक पुरानो मोडलाई पूरै काटेर धेरै अगाडि दौडिसकेको रहेछ । त्यसो त नेपालमा नाटक मञ्चन धेरै पुरानो विधा हो । तत्कालीन मल्ल राजाहरू आफैं नाटक लेखेर महिनौंसम्म देखाउने गर्दथे । तीमध्ये एउटा मल्लकालीन नाटक 'कात्तिप्याखं' अहिलेसम्म पनि ललितपुरको कात्ति डबलीमा बर्सेनि देखाइँदै आइरहेको छ । मल्ल राजा सिद्धिनरसिंह मल्लद्वारा करिब ३६० वर्ष पहिले लेखिएको भनिएको उक्त नाटकलाई नेपाली नाट्य परम्पराको जीवित अवयवका रूपमा लिन सकिन्छ । त्यतिबेला नाटक भनेकै नृत्य शैलीमा देखाइने गरिन्थ्यो । त्यही भएर नेपालभाषामा अहिले पनि नृत्य र नाटक दुवैलाई 'प्याखं' शब्दले सम्बोधन गरिन्छ, जब कि यी दुवै अहिले छुट्टाछुट्टै विधाका रूपमा आइसकेको छ । त्यो बेलाको सार्वजनिक 'दबू'देखि अहिले सुनील पोखरेलको 'ब्ल्याक बक्स थिएटर' सम्मको नाटकलाई हेर्ने हो भने हामी बिनाकुनै व्याख्या भन्न सक्छौं, नेपाली नाट्य परम्परा छलाङमाथि छलाङ लगाउँदै अघि बढिरहेको छ ।बानेश्वर हाइटबाट झरेपछि अहिले गुरुकुल कुनै 'हाइट' मा छैन । तथापि उसले नेपाली नाटकलाई जुन 'हाइट' दिएको हो, त्यो भने अझै चुलिँदो छ । गुरुकुलकै 'प्रोडक्ट'का रूपमा उदाएका नाट्यकर्मी राजन खतिवडाको समूह मण्डला थिएटर चलाउँछ भने घिमिरे युवराजको समूह 'शिल्पी' नामले अर्को थिएटर बनाउँदै छ । अनुप बरालको 'एक्टर स्टुडियो'ले आफ्नै थिएटर बनाउन नसके पनि नाटक बनाउन भने छाडेको छैन । यता नारायणहिटीको उत्तर ढोकामा रहेको 'थिएटर भिलेज' पनि अहिले व्यस्त हुन थालेको छ । अशेष मल्लको 'सर्वनाम नाट्यघर' अर्को केन्द्र छँदै छ ।१३० देखि २०० सिटसम्मको क्षमता भएका यी थिएटरहरूमा दुई सय रुपैयाँको टिकट काटेर नाटक हेर्न आउने दर्शकहरूको घुइँचोले नाटकलाई व्यावसायिक रूपले पनि सफल बनाउँदै लगेको स्पष्ट छनक दिन्छ । दुईदेखि पाँच लाखसम्ममा तयार गरिने त्यस्ता नाटकहरूले केही हप्तामै लगानी उठ्ने अनुभवसमेत नाट्यकर्मीहरू व्यक्त गर्छन् । भन्छन् नेपालमा नाटक हेर्ने दर्शक पहिलेदेखि नै थिए, उनीहरूलाई धेरै समयपछि पुनः नाटकघरतिर तान्ने काम अहिले भएको हो । पहिलेका दर्शक बाध्यताले पनि नाटक हेर्न पुग्थे, किनभने त्यतिबेला मनोरञ्जनका साधन सीमित थिए । अहिले टेलिभिजन, फिल्मजस्ता शक्तिशाली साधनहरूको कडा उपस्थिति छ । यस्तो बेला पनि दर्शकलाई नाटकघरसम्म तान्न सक्नु पहिलेभन्दा अवश्य पनि चुनौतीपूर्ण रहेको मान्छन् थिएटर भिलेजआबद्ध नाट्यप्रेमी दीपेन्द्र बज्राचार्य । काठमाडौंबाहिर धरानको 'अनाम' र जनकपुरको 'मिनाप' पनि यति बेला उत्तिकै सक्रिय छन् । पहिलेका नाटकघरहरू राष्ट्रिय नाचघर, प्रज्ञा प्रतिष्ठान, राष्ट्रिय सभागृह भने अहिले सभासमारोह र गोष्ठीमा संकुचित भइरहेका छन् । कुनै बेला काठमाडौंमा नेपालभाषाका एकांकी र पूर्णाङ्की नाटकहरू यति लोकप्रिय थिए कि नाटक मात्रै देखाउन नेपालभाषा मंकाः खलःले दबूछेँ (नाटकघर) बनाउन घरघरमा चन्दा माग्न थालेको थियो । नेपालमा सडक नाटक आरम्भ गर्ने श्रेय पाएका सर्वनाममुखिया अशेष मल्ल यति बेला कवितालाई समेत मञ्चन गर्ने नयाँ प्रयोगमा व्यस्त छन् । उनी नाटकलाई कला मात्र होइन, साहित्य पनि मान्छन् । अतः उनी नाटक मात्र होइन, साहित्यका अरू विधालाई पनि मञ्चन गर्ने प्रयासमा छन् ।नाट्यकर्मी अनुप बरालको आगमनपछि नेपाली नाटकले अर्को उचाइ हासिल गरेको मानिन्छ । उनले नाटकमा आफू जम्न मात्रै होइन, नाटकलाई जनताबीच जमाउन पनि भूमिका निर्वाह गरेका छन् । पछिल्लो समय उनले नेपाली सिनेमाका सुपरस्टार राजेश हमाललाई नाटक (कोर्ट मार्सल) मा उतारेर दर्शकलाई बेचैन बनाइदिएका थिए । कला र प्रविधिको संयोगबाट बिर्सनै नसकिने छाप छोड्न उनीजत्तिको माहिर निर्देशक अर्को आएको छैन भन्दा हुन्छ ।नाटकको यो व्यावसायिक तथा प्रयोगात्मक यात्रामा सबैजसो नाटककारहरूको समस्या भने उस्तै छ राम्रा नाटक नलेखिनु, आफ्नै स्थायी नाटकघर नहुनु । यद्यपि नाटक निर्माणमा अहिले चलिरहेको यो वेग नटुट्ने हो भने हो भने भोलि नेपाली रंगमञ्चका यी समस्याहरू पनि समाधान हुँदै जाने विश्वास गर्न सकिन्छ । उता नाटकजस्तै रंग कला पनि यति बेला नयाँनयाँ प्रयोगका साथ अघि बढिरहेको छ । नेपाली कलाका वर्तमान प्रथम पुस्ता शशि शाह, कृष्ण मानन्धर, वत्सगोपाल वैद्य, किरण मानन्धर आदिले नेपालमा मोर्डन आर्ट सुरु गरेका थिए । त्यसपछिको नयाँ पुस्ताले कलालाई त्यो युगबाट मात्र होइन, क्यानभासबाटै बाहिर ल्याई नयाँ प्रयोगहरू गरिरहेका छन् । जस्तो कि अहिलेको कला क्यानभासमा मात्र सीमित नरही परर्फमेन्स आर्ट, इन्स्टलेसन आर्ट, भिडियो आर्ट आदिमा पनि अभिव्यक्त भइरहेका छन् । कलाका यी नयाँ विधाहरू व्यावसायिक रूपमा उति सफल भई नसके पनि कलाकारहरूले हार भने मानेका छैनन् । अस्मिना रञ्जित, सुजन चित्रकार, सुनील सिग्देल, सरोज बज्राचार्य, एरिना ताम्राकार, आशा डंगोलजस्ता जुझारु युवाहरू यतातिर लाग्यालाग्यै छन् । नाम अझ लामो हुन सक्छ । कलाको मात्रै कुरा गर्ने हो भने नेपालमा यसको इतिहास हजारौं वर्ष पुरानो छ । तर, आधुनिक कला भित्रिएको भने त्यति धेरै भएको छैन । राणा प्रधानमन्त्री जंगबहादुर बेलायत जाँदा उनले कलाकार भाजुमान चित्रकारलाई पनि सँगै लगेका थिए । त्यहाँ भाजुमानले बेलायती शैलीको चित्रकला सिकेर नेपालमा प्रयोग गरेका थिए । त्यसपश्चात् चन्द्रमानसिंह मास्केको नेतृत्वमा आधुनिक कला आरम्भ भएको मान्न सकिन्छ । मास्केले सुरु गर्नुभएको आधुनिक कलाले अहिले उत्तर आधुनिक युगसम्म आइपुग्दा ठूलै छलाङ लगाएको पाउँछौं । पहिले वस्तु हेरिसकेपछि विषय तयार गरिन्थे, अहिले विषय कल्पना गरिसकेपछि वस्तुको खोजी गरिन्छ । सिर्जनाको तरिका नै फरक भइसक्यो । तर कलाको माध्यम र शैली फरक भई अहिले 'न्यु मिडिया आर्ट' सम्म आइपुग्दा पनि त्यसले नेपालीपन देखाउन भने नछोडेको तर्क कला समीक्षक एवं कलाकार सरोज वज्राचार्य राख्छन् । नेपालमा प्रचलित धार्मिक, सांस्कृतिक मिथहरू कल्पनाका अनुपम उदाहरण हुन् । तिनको प्रयोगले आजको कलालाई समेत उतिकै ऊर्जा दिइरहेको छ । त्यसैले विश्वको कला क्षेत्रमा नेपाली कलाको छुट्टै पहिचान पाइन्छ । नेपाली कलाकारका सिर्जनाहरू विश्व बजारमा पनि प्रिय छन् ।त्यसो त कलाको बजार नेपालमै पनि फैलँदो छ । ठूला बैंक, होटल, नयाँनयाँ हाउजिङ बनाउने वास्तुविद्हरू अहिले आधुनिक पेन्टिङद्वारा भवन सजाउनुलाई अनिवार्यजस्तै ठान्न थालेका छन् । यो क्षेत्रको विकासले कलाको व्यावसायिक विकासलाई पनि सँगसँगै डोर्याउने आशा गर्न सकिन्छ । तर कलाको व्यापारबारे कुरा गर्दा हाम्रोमा मूल्यको अराजकता रहेको कुरामा भने कला समीक्षकहरू सन्तुष्ट छैनन् । कुन कलाकारले सिर्जना गरेको कलाको मूल्य कति ? यसको निर्धारण कसले गर्ने ? मूल्य निर्धारणमा कलाकारको मनखुसी छ । विदेशतिर यसको निर्धारण ग्यालरीहरूले गरिदिने चलन छ । तर नेपालमा यस्तो काम गर्ने संस्थाको अभाव छ । कला सिर्जना गर्न नेपाली कलाकारहरू सक्षम रहे पनि त्यसको प्रचार र बजार खोज्ने व्यवस्थापनको भने ठूलै कमी रहेको यथार्थ हामीसामु विद्यमान छ । यद्यपि पछिल्लो समय नेपाल कला प्रतिष्ठान स्थापना भएको छ । त्रिवि, कावि आदिले कला पढाइरहेका छन् । विजेश्वरी कलेज, कलालय आदि कला सिकाउने संस्थाहरू खुलिरहेका छन् । यी संस्थाहरूको जोडबलले कला क्षेत्रमा रहेको यो कमजोरीमाथि पनि चिन्तन गर्न सके थोरै भए पनि निकास पाउन सकिन्थ्यो ।नेपालमा ठूलो सम्भावना बोकेर सुरु भएको अर्को रंग क्षेत्र हो फेसन डिजाइनिङ । यो कलाको अर्को रूप हो । तर नेपालको लागि यो सबैभन्दा कान्छो कलाभन्दा फरक नपर्ला । नेपालमा फेसन डिजाइनिङले छुट्टै विषयको रूपमा प्रवेश पाएको दुई दशक पनि भएको छैन । अहिले यसले सुस्तरी गति समातेको देखिन्छ ।नेपालमा अरूका तुलनामा जनसंख्या नै कम छ । त्यसमा पनि फेसनप्रति सचेत जनसंख्या झनै कम छन् । ती सीमित जनसंख्याको विषय भएको कारणले पनि होला, फेसन डिजाइनिङको गति नेपालमा अलि सुस्त छ । हाल नेपालको फेसन क्षेत्रलाई शैलजा पाण्डे, ज्ञानीशोभा तुलाधर, शुभेच्छा भडेल, तेन्जिङ भुटिया, निलिमा शर्मा, विश्व गौतम, शमा बानु लगायतले हाँकिरहेको पाइन्छ । नेपालीमूलका डिजाइनरहरू प्रवल गुरुङ, संयुक्ता श्रेष्ठ आदिले विदेशमा समेत फेसन क्षेत्रमा पहिचान बनाइरहेको देखिन्छ । त्यहाँ उनीहरूले गर्ने कामको हैसियत व्यक्तिगत नै भए पनि त्यसले फेसन कलामा नेपाली पनि कम छैनन् भन्ने सन्देश राम्ररी नै दिन सकेको छ । यत्रतत्र पाइने बुटिकहरूले फेसनलाई स्थानीय स्तरसम्म पुर्याउन सहयोग गरिरहेका छन् भने केही बुटिकहरू व्यक्तिगत सम्पर्कका आधारमा विश्व बजारसम्मै पहुँच राख्न पनि सक्षम छन् । ज्ञानीशोभा तुलाधरको नमुना कलेजले बर्सेनी ५० जनाको हाराहारीमा फेसन डिजाइनरहरू उत्पादन गरिरहेको छ । नेपाल फेसन, विश्व क्रिएसन आदि कम्पनीले विदेशमा नेपाली उत्पादन निर्यात गरी विदेशी मुद्रा आर्जन गरिरहेका छन् । हाल चर्को रूपमा आयोजना भइरहने विभिन्न ब्युटी प्याजेन्टहरूले फेसनको सृजनात्मक पक्षलाई अझ सशक्त बनाउने अनुभव नमुना कलेजका भाइस प्रेसिडेन्ट जीवेश्वरलाल श्रेष्ठको छ । फेसनलाई प्रवर्द्धन गर्ने अर्को एउटा महत्त्वपूर्ण क्षेत्र फिल्म भए पनि नेपाली फिल्म निर्माताहरू भेषभूषाका लागि बजेट छुट्टयाउन भने हिच्किचाउँछन् । यद्यपि फिल्ममा काम गर्ने कलाकारहरू भने सार्वजनिक रूपमा हिँड्दा फेसनलाई बेवास्ता गर्दैनन् । रंग कलाका यी सबै विधाहरू अहिले देशको राजनीति जस्तै नयाँ युगमा प्रवेश गर्ने अवसर पर्खिरहेका छन् । यी क्षेत्रमा अहिले जे भइरहेका छन्, प्रायः ती सबैको हैसियत व्यक्तिगत मात्रै हुन् । त्यसमा थोरै मात्र संस्थागत व्यवस्थापनलाई जोड्ने हो भने यी सबै क्षेत्रहरूले अरू क्षेत्रले भन्दा छिटो र सशक्त ढंगले नेपाली पहिचान फैलाउने विश्वास गर्न सकिन्छ । (लेखक नेपालभाषा दैनिक 'सन्ध्या टाइम्स'का सम्पादक हुन् ।)"
देशको ग्ल्यामर,"काठमाडौ नेपाल जस्तो देशका लागि खुसी हुने एउटा बहाना चाहिन्छ र त्यो अरू केही नभएर खेलकुदबाट पाउन सकिन्छ । विदेशी भूमिमा प्राप्त हुने सफलतापछि खुसीको आँसु बग्छ । अनि तत्काल लाग्छ, खेलकुदभन्दा ठूलो त अरू केही नहुने रहेछ ।
'आठौं साफ च्याम्पियनसिप फुटबल' यस वर्षको नेपाली खेलकुदको एउटा ठूलो अवसर थियो । धेरैले त्यसलाई नेपालले भारतलाई हराएको कारणले सम्झिनेछन् । त्यो जितले नेपालीमाझ यति धेरै खुसी र उत्साह ल्याएको थियो कि, त्यो अरू केहीसँग तुलना गर्नै सकिन्न । त्यो खेलले सकारात्मक सन्देश दिन खोजेको थियो । खेलकुदले दिने यस्ता सकारात्मक पक्ष धेरै छन् । विदेशी भूमिमा प्राप्त हुने सफलतापछि खुसीको आँसु बग्छ । अनि तत्काल लाग्छ, खेलकुदभन्दा ठूलो त अरू केही नहुने रहेछ । हो, खेलकुदले सकारात्मक धारणा विकास गर्न मदत गर्छ । उत्साह सञ्चार गर्छ । त्यही धारणा र उत्साह समग्र देश विकासका लागि आवश्यक हुन्छ । प्रश्न उठ्ने गरेको छ, के नेपाल जस्तो गरिब देशले खेलकुदमा लगानी गर्नुपर्छ र ? तर होइन, लगानी चाहिन्छ । खेलकुद मानव जीवनको अभिन्न अंग हो । नेपाल जस्तो देशका लागि खुसी हुने एउटा बहाना चाहिन्छ र त्यो अरू केही नभएर खेलकुदबाट पाउन सकिन्छ । देशलाई एकसूत्रमा बाँध्न खेलकुद चाहिन्छ । खेलकुदले विभाजन रोक्छ । नेपालभन्दा धेरै साना र आर्थिक रूपमा कमजोर राष्ट्रमा पनि खेलकुदलाई विशेष महत्त्व दिएको पाइन्छ । खेलकुदमा लगानी गरेर चीनले आफूलाई धेरै परिवर्तन गर्न सक्यो । ओलम्पिक र एसियाली खेलकुदको सफल आयोजना गरेर उसले आफूलाई प्रमाणित गरिसकेको छ । यस्ता आयोजनाले पनि आर्थिक समृद्धिमा सघाउँछ । देशको ग्ल्यामरका लागि पनि खेलकुद चाहिन्छ । कूटनीति सम्बन्ध विस्तार गर्न र आर्थिक समृद्धिका लागि पनि यो चाहिन्छ । अमेरिका र चीनबीचको लामो विवाद सुल्झाउन टेबलटेनिसलाई माध्यम बनाएपछि 'पिङपङ कूटनीति' चर्चामा आएको हो । देशको प्रतिष्ठाका लागि त झनै खेलकुद चाहिन्छ । व्यावसायिक खेलाडीबाहेक पनि प्रत्येक मानिसलाई खेलकुद चाहिन्छ, शारीरिक रूपमा स्वस्थ रहन । यस्तो पनि भनिन्छ, सरकारले अस्पताल बनाउनमात्र खर्च गर्नुहुन्न । अस्पताल जाने वातावरण रोक्नु नै उत्तम हो । यसका लागि खेलकुद अचुक उपाय हो । नेपाली खेलकुदमा ०७० सालको सबैभन्दा ठूलो सफलता हो, बंगलादेशमा हुने आईसीसी ट्वान्टीट्वान्टी विश्वकपमा छनोट । यो नेपाली खेलकुद इतिहासमै ठूलो सफलतासमेत हो । भलै, त्यसको केही दिनपछि नेपाली क्रिकेटले आईसीसी वानडे विश्वकप छनोटमा खराब प्रदर्शनको नतिजा बेहोर्यो । अन्तर्राष्ट्रिय क्रिकेटमा नेपालको प्रचुर सम्भावना छ । सरकारले लगानी गर्न सके यसले प्रतिफल देखाउनेछ । फुटबल र क्रिकेट टिम खेल हुन् । यसका लागि ठूलो लगानी चाहिन्छ । क्रिकेटमा भौतिक पूर्वाधारको पनि ठूलै कमी देखिन्छ । उमेर समूहका प्रतियोगिता फुटबलमा जति हुने गर्छ, क्रिकेटमा त्यसको अभाव छ । आधार बलियो भएमात्र माथिल्लो तह बलियो हुन्छ । त्यसैले 'ग्रास रुट' देखि नै विकासका लागि लाग्नुपर्छ । क्रिकेटमा स्तरीय प्रतियोगिताको पनि कमी छ । नेपालमा लोकप्रिय र व्यापक खेलिने खेल भलिबल हो । तेक्वान्दो र कराँते जस्ता व्यक्तिगत खेलकुदमा पनि नेपालको सम्भावना छ । यसमा धेरै खेलाडी सहभागी छन् । कम भौतिक पूर्वाधारमा पनि यसलाई सञ्चालन गर्न सकिन्छ । यसतर्फ पनि उत्तिकै ध्यान दिनुपर्छ । अन्तर्राष्ट्रियस्तरमा नेपाललाई ठूला सफलता दिलाउने खेल फेरि यिनै हुन् । नेपाल खेलकुद अहिले कहाँ छ त ? यसको उत्तर हो अहिले समथर बिन्दुमा छ । प्रत्येकको जीवनमा यस्तो स्थिति आउँछ । यो एक प्रकारले जीवनको चक्र जस्तै हो । नेपाली खेलकुद पनि यस्तै स्थितिबाट गुजि्ररहेको छ । यसले एक बिन्दु त छोइसकेको छ, तर अगाडि बढ्न सकिरहेको छैन । वैकुण्ठ मानन्धरले म्याराथनमा कायम गरेको २ घन्टा १५ मिनेट ३ सेकेन्डको कीर्तिमान अझै कायमै छ, हामीले त्यसलाई उछिन्न सकेका छैनौं । त्यस हिसाबले नेपाली खेलकुद वास्तवमै अगाडि बढ्न सकेको छैन, उही बिन्दुमा अड्किरहेको छ । डर के छ भने यो बिन्दुबाट अझ तल र्झन पनि सक्छ । यस्तोमा बुझ्नुपर्छ, नेपाली खेलकुदमा केही न केही समस्या छ, कुनै न कुनै प्रकारको कमी छ । यसका धेरै कारण हुन सक्छन्, राष्ट्रियस्तरमा विशेषज्ञहरू राखेर बहस गर्न आवश्यक छ । नेपालमा अहिले खेलकुद 'मार्केटिङ' को कमी देखिन्छ । निजी क्षेत्रलाई खेलकुदमा सहभागी गराउन सकिएको छैन । किन खेलकुदमा लगानी गर्ने, यसो गरेमा उनीहरूलाई किन फाइदा हुन्छ भन्नेबारे बुझाउन सकिएको छैन । खेलकुदको राम्रो मार्केटिङ गर्न सकियो भने सरकारी लगानी धेरै आवश्यक पनि पर्दैन । उदाहरण खोज्न धेरै टाढा जानु पर्दैन । हङकङलाई हेरे पुग्छ । हङकङले धेरै र ठूला प्रतियोगिताहरू निजी क्षेत्रको संलग्नतामा सम्पन्न गरेको पाइन्छ । त्यस्तो देशमा खेलकुदमा सरकारको लगानी न्यून देखिन्छ, तर हाम्रोमा सरकारले दिए दियो नदिए छैन जस्तो हुन्छ । नेपालमा यति धेरै खेलका संघ छन् कि ती आवश्यकै छैनन् । छन् भने पनि तिनलाई समूहसमूहमा छुट्याउन सक्नुपर्छ । नेपाली खेलकुदको सबैभन्दा ठूलो समस्या हो, राजनीति । देशको संक्रमणकालीन राजनीतिले खेलकुदलाई पनि कमजोर बनाएको छ । आर्थिक रूपमा समृद्ध देशले खेलकुदमा राजनीति घुसाएका हुँदैनन् । यो तथ्यलाई हामीले बहादुरीपूर्वक स्वीकार्नुपर्छ । हामीलाई फरकफरक पार्टीको खेलकुद चाहिन्न । कांग्रेस, एमाले र माओवादीको खेलकुद हामीलाई चाहिन्न नै । पार्टीहरू युवा वर्गको तल्लो तहसम्म पुग्न खेलकुदलाई प्रयोग गर्ने मानसिकता राख्छन् । यसको अर्थ खेलकुद राजनीतिबाट टाढा पनि रहन सक्दैन । हाम्रो जस्तो कम विकसित देशमा राजनीतिबिनाको खेलकुदको कल्पना गर्न गाह्रो हुन्छ । तर राजनीति खेलकुदको विकासको स्वार्थका लागि हुनुपर्छ । हाम्रोमा राजनीतिक नेतृत्व परिवर्तनसँगै खेलकुद नेतृत्वको पनि परिवर्तन गरिन्छ । यसले गर्दा पनि गाह्रो हुने गरेको छ । नेपाली खेलकुदले बौद्धिक वर्गको अभाव पनि बेहोरिरहेको छ । चिन्तनको अभाव । सबैले बुझ्नुपर्छ, खेलकुद पनि विज्ञान हो, यो हल्का हेलचेक्र्याइँ गर्ने विषय होइन । किन हो, अहिलेसम्म नेपाली खेलकुदमा बौद्धिक पक्ष तयार पार्ने कोसिस नै भएन । पढाइमा ध्यान दिन नचाहने वा काम नभएकाको मात्र रुचिको विषयका रूपमा पनि खेलकुदलाई लिइने गरिएको छ । वास्तवमा खेलकुद र शिक्षा सँगसँगै जानुपर्छ । विकसित देशमा यस्तै छ । खेलकुद बौद्धिक बहसकै विषय हो । हाम्रो देशमा स्कुल, कलेज र विश्वविद्यालयमा खेलकुदको सोच र संरचनाको ठूलो अभाव छ । धेरै टाढा जानु पर्दैन, भारतमै पनि शिक्षा र खेलकुद सँगसँगै गइरहेका छन् । पढाइमा अब्बल विद्यार्थी खेलकुदमा पनि सफल हुन सक्छन् । अझ खेलकुदले विद्यार्थीलाई तेज र सफल बनाउन मदत गर्छ । सबैभन्दा ठूलो खेलकुदले हार स्वीकार्न सिकाउँछ । तत्काल नेपाली खेलकुदलाई हाँक्ने एउटा सबल नेतृत्वको आवश्यकता छ । एकपल्ट नेपालमा कर्पोरेट खेलकुद पुनर्उठान गर्नुपर्छ । जसले खेलाडीलाई रोजगारी सिर्जना गरोस् । अझ कर्पोरेट क्षेत्रमा 'टिम गेम' हरूलाई उकास्न सक्यौं भने धेरैभन्दा धेरै खेलाडीको जीवनयापन सहज हुन्छ । पुरस्कारलाई पनि निरन्तरता दिइनुपर्छ । ओलम्पिक र एसियाली खेलकुदलाई ध्यानमा राखेर विशेष प्याकेज ल्याउन सक्नुपर्छ । अभ्यास र प्रशिक्षण अन्तर्राष्ट्रियस्तरको हुनुपर्छ । भौतिक पूर्वाधारको निर्माण बढाउन सक्नुपर्छ । (खेल मनोविज्ञ तथा विश्लेषक खनालसँग गरिएको कुराकानीमा आधारित)"
गल्तीबाट सिक्नु विज्ञान,"काठमाडौ हाम्रो देशमा विज्ञान प्रविधिको अवस्था पक्कै निकै कमजोर छ । यो क्षेत्रलाई उन्नयनमा लान जिम्मेवार सरकारी निकाय, विश्वविद्यालयहरू सबै तदर्थवाद र परमुखी प्रवृत्तिमा अल्झेका छन् ।
हाम्रो देश किन विज्ञान प्रविधिको क्षेत्रमा पछाडि पर्यो भन्ने कुरा चल्दा म कसोकसो १९८९ को घटना सम्झन्छु । नोबेल पुरस्कार विजेता विश्वविख्यात भौतिकशास्त्री अब्दुल सलाम नेपाल आएका थिए । पाकिस्तानी मूलका उनलाई नेपाल मन पर्यो । यहाँका विद्यार्थीअध्येताहरूसँग अन्तक्रिर्या गरे, सरकारी अधिकारीहरूसँग भेटे । त्यतिबेलै नेपालमा पनि केही गरौं भन्ने उनको मनमा आएछ । तत्कालीन राजा वीरेन्द्रद्वारा भएको उद्घाटनपछिको सार्वजनिक सम्बोधनमा, नेपालमा एउटा उच्चस्तरीय प्रविधि विकास केन्द्र खोल्नका लागि प्रस्ताव गर्दै त्यसका लागि अनुकूल अन्तर्राष्ट्रिय वातावरण बनाउन सहयोग गर्ने प्रतिबद्धता देखाए । सलाम गए, नेपालमा काम होला त नि भनेर । यता सरकारले चाहिँ एउटा कमिटी बनायो । तर के राय दियो, त्यो प्रस्ताव अघि बढेन । त्यसको एक महिनापछि सलाम निर्देशक रहेको इटालीस्थित अन्तर्राष्ट्रिय सैद्धान्तिक भौतिकशास्त्र केन्द्रमा जाने मौका मलाई मिल्यो । पुगिसकेपछि उनलाई भेट्न मन लाग्यो । समय लिएर उनको कार्यालय पुगें । गरिब राष्ट्रबाट आएका जोसुकैलाई उनी स्नेह गर्थे । अशक्त शरीरलाई घस्ट्याउँदै मलाई स्वागत गर्न ढोकैसम्म आए । सलामले मलाई गरेको पहिलो प्रश्न थियो 'नेपालमा हामीले गर्न खोजेको काम के भइरहेको छ ?' 'कमिटी बनाएका छन्, यसको सम्भाव्यताबारे बुझ्न,' मैले सहजतापूर्वक भनें । 'ल, अब छोडिदिनोस्, त्यो काम हुँदैन, नगर्ने नै भए,' उनको मुहार मलिन भयो । नभन्दै, त्यही भयो । कमिटी त्यत्तिकै थन्कियो । मेरो बुझाइमा केही यहाँकै, केही विदेशी अनुदानमा चलेका तत्त्वहरू सलामको प्रस्तावसँग खुसी थिएनन् । अरूको हातबाट राम्रो काम भएमा आफ्नो भाग खोसिन्छ भन्ने निम्नकोटिको सोच खोई हाम्रो देशमा कहिलेसम्म रहला !अहिले त्यो प्रकरण सम्झँदा मलाई हामीले दैलामै आएको ठूलो मौका गुमाएछौं जस्तो लाग्छ । सलामले त्यो 'हाई टेक्नोलोजी सेन्टर'मा नेपालमा मुख्यतः सूचना विज्ञान (इन्फर्मेसन्स साइन्स), जैविक प्रविधि (बायोटेक्नोलोजी) र पदार्थ विज्ञान (मेटिरियल साइन्स) मा अध्ययनअनुसन्धान अगाडि बढाउने सोच राखेका थिए । दक्षिण एसिया, त्यो पनि पाकिस्तानजस्तो अविकसित मुलुकको वैज्ञानिकले नोबेल पुरस्कार पाएपछि उनले निकै खिसिटिउरी बेहोरेका थिए । तर उनले आफ्नो मूल कहिल्यै बिर्सेनन् । यो क्षेत्रको गरिबीसँग उनको मन सधैं दुखिरह्यो । विज्ञान प्रविधिबाटै यो क्षेत्रलाई अगाडि बढाउन उनले नेपाललाई तटस्थ र उपयुक्त भूमि सम्झेको भन्ने मलाई यतिबेला लाग्छ । त्यो समय त्यस्तो केन्द्र भारत वा पाकिस्तानमै राखेको भए राजनीतिक तुषका कारण त्यो स्वीकार्य नहुन सक्थ्यो । हामीलाई भाग्यले साथ नदिएको होइन । तर, हामीले क्षेत्रीय विज्ञान प्रविधि केन्द्र र त्यसबाट मिल्ने दीर्घकालीन लाभहरू गुमायौं । हामी चुक्यौं त, अरू पनि त्यस्तै हुन्छन् भन्नै छैन । भारतकै कुरा गरौं । नब्बेको दशक सुरु हुँदाहुँदै तत्कालीन प्रधानमन्त्री राजीव गान्धीले बैंग्लोर र हैदराबादलाई केन्द्र बनाएर सूचना प्रविधि र जेनेटिक साइन्समाथि खोज अनुसन्धान अगाडि बढाए । आज ती दुवै सहरले विज्ञान प्रविधिबाटै आफूलाई विकसित बनाउनुका साथै देशैको आर्थिक प्रगतिमा महत्त्वपूर्ण योगदान पुर्याएका छन् । यो प्रसंगलाई यहाँ महत्त्वपूर्वक वर्णन गर्नुको एउटै उद्देश्य हाम्रो विगतको सान्दर्भिक सिंहावलोकनमात्रै हो । पछि पर्यौं भन्नुको मतलब अब हामी कहिल्यै अगाडि बढ्न सक्दैनौं भन्ने होइन । अब पनि हाम्रो विकास उच्चस्तरीय विज्ञान प्रविधिबाट मात्र सम्भव छ । विज्ञानबिनाको विकास दिगो हुन सक्दैन । एकथरीको मान्यता छ, विज्ञान महँगो छ, त्यसमा लागि रहनु बुद्धिमत्ता होइन । उनीहरूको धारणामा अरूले सिद्ध गरेको कुरा नक्कल गरेरै काम चलाउनु श्रेयस्कर छ । तर त्यो परनिर्भरता हो । परनिर्भरताले हामीलाई कुनचाहिँ क्षेत्रमा अगाडि लग्यो र ?हाम्रो देशमा विज्ञान प्रविधिको अवस्था निकै कमजोर छ । यो क्षेत्रलाई उन्नयनमा लान जिम्मेवार सरकारी निकाय, विश्वविद्यालयहरू सबै तदर्थवाद र परमुखी प्रवृत्तिमा अल्झेका छन् । राज्यको प्राथमिकता र लगानी छैन । मुख्यतः सोच छैन । पछिल्लो समय जीवविज्ञान र रसायन विज्ञानका क्षेत्रमा निजी क्षेत्रबाट केही प्रयास भएका छन् । खासगरी जडीबुटी औषधिसम्बन्धी खोज अनुसन्धानका लागि । तर भएका ती थोरबहुत कामले पनि अन्तर्राष्ट्रिय मान्यता पाएका छैनन् । तिनै कुरा बाहिरबाट भएर आए भने वाहीवाही हुन्छ । यहाँ त हामीले आफ्नै बारीमा फल्ने बेसारका असाध्य औषधीय गुणहरूको वैज्ञानिक अनुसन्धान र बजारीकरण गर्न सक्नुपर्ने हो । क्यान्सरजस्ता घातक रोगहरूको निर्दिष्ट औषधि (टार्जेटेड मेडिसिन) हामीसँगै भएका जैविक चीजहरूबाट बन्ने देखिन्छ । हामी वनस्पति, पर्यावरण र आनुवंशिक विज्ञानका क्षेत्रमा उपयोगी उपलब्धिहरू हासिल गर्न सक्छौं । संसार क्रमशः भोकको चपेटामा पर्दैछ । जनसंख्या र उपभोग बढ्दो छ । साधनस्रोत त बढ्दैन । यतिबेला 'मोलिक्युलर बायोलोजी'को ठूलो सम्भावना छ । गएको शताब्दीमा संसारलाई भौतिक विज्ञानले निकै अगाडि बढायो । एसियाका सिंगापुर, ताइवान, कोरिया, जापानजस्ता मुलुक विद्युतीय क्रान्तिबाट उन्नति गर्न सफल भए । अब सम्भावना जीवविज्ञानतिर गएजस्तो लाग्छ । हरित उद्योगको माग हुने देखिन्छ । खाद्यान्नदेखि ओखतीमूलोका क्षेत्रमा 'बायो मोलिक्युलर' आधारित खोजी र बुझाइ बढिरहेको छ । अमेरिकाले अब भौतिक विज्ञानको सामथ्र्यलाई पनि जैविक क्ष्ाेत्रमा प्रयोग गर्न थालेको छ । अफगानी पहाडहरूमा तालिवान खोज्न उडाइने ड्रोनहरू ठूल्ठूला खेतीमाथि उडाइन थालेका छन्, कहाँ के भइरहेको छ भनेर सूचना लिन । हामीकहाँ समस्या ज्ञान, विज्ञानकै हो । परम्परागत कृषि गरे उल्टै भोकै परिने स्थिति आइसक्यो । पहिलेको अन्नभण्डार तराईमा मान्छेहरू कृषिभन्दा ज्यालादारी वा वैदेशिक रोजगारीमा लागेका छन् । हामीले आफ्नो स्थानीय सामथ्र्यमा आधारित वैज्ञानिक प्रविधिगत विकास नगरेसम्म उँभो लाग्न सकिँदैन । कुनै बेलाको गरिब मुलुक नर्वेले परम्परागत पानीघट्टहरूमा डायनामो जोडेर ऊर्जा क्रान्ति गरेको इतिहास हाम्रा लागि अनुकरणीय छ । हामी पनि जुम्लाको कालिमार्सी धानको आनुवंशिक अध्ययन गरेर उच्च उत्पादन गर्न मिल्ने बीउहरू निकाल्न सक्छौं । संसारमा त्यति धेरै उचाइमा धान फल्नु अचम्मैको कुरा हो । अमेरिकाले बासमतीको 'पेटेन्ट राइट' दर्ता गर्न खोज्दा भारतले हंगामा गर्यो । हामी आफ्नो कालिमार्सी किन छाड्ने ? विडम्बना भनौं, कृषिप्रधान देशमा यस्तो वैज्ञानिक उपागम लत्याएर हामी आफ्ना किसानहरूलाई 'टर्मिनेटर जिन' युक्त बीज प्रयोग गर्न बाध्य पार्दैछौं । बोट हल्केर घोगा नलाग्ने त्यस्तो जातको बीउले हाम्रा किसानहरूको मनोबल के भयो होला ?हामीले जलस्रोतको गीत मात्र गायौं । यसको प्रविधिगत विकासमा केही गर्न सकेका छैनौं । बरु अब विकसित देशहरूले सौर्य ऊर्जालाई यति सहज र सरल बनाइसके कि खर्चका हिसाबले जलऊर्जासरह नै भइसक्यो र चाँडै झन् सस्तो हुँदै छ । संसारलाई ढपक्कै पारेको सूचना प्रविधिका क्षेत्रमा व्यक्तिगत स्तरबाट केही राम्रा काम भएका छन् । ती संस्थागत हुन सकेका छैनन् । राज्यले त्यसमा ध्यान दिनुपर्छ । भौतिक विज्ञानको अवस्था एकदमै दयनीय छ । संसारमै विद्यार्थीहरू गाह्रो लागेर कक्षाकोठाबाट भाग्ने पढाइ हो भौतिक विज्ञान । यहाँ त्रिभुवन विश्वविद्यालय केन्द्रीय क्याम्पसमा बर्सेनि १ सय २० जना विद्यार्थी भर्ना हुन्छन् । तीमध्ये साला नै ५०६० जनाले विदेशमा पीएचडी गर्ने मौका पाउँछन् । विदेशमा गएर नयाँ प्रविधिमा समाहित हुँदै आफ्नो क्षमता बढाएर राम्रो काम पाइरहेका छन् । मेरा एक विद्यार्थीले त विश्वप्रसिद्ध इन्टेल कम्पनीमा माइक्रोप्रोसेसरसम्बन्धी अनुसन्धानको प्रमुखकै रूपमा काम गरिरहेका छन् । विदेश जाने त उम्किहाले, नजानेनपाउनेहरूको यहाँ बिजोग हुन्छ । उनीहरूलाई कक्षा १११२ मा पढाएर गु्जारा गर्न पनि मुस्किल छ । मुलुकले उनीहरूको प्रतिभाको उपयोग गर्न सकेको छैन । मैले भन्दा मान्छेहरू रिसाउने गर्छन्, फेरि पनि रिसाउलान् । तर कटुसत्य के हो भने अन्य सबै क्षेत्रमा जस्तै नेपालको विज्ञानले पनि सक्षम नेतृत्व पाउन सकेको छैन । राजनीति छिरेको छ । सलामले भनेको सम्झन्छु ः 'विज्ञान प्रविधि क्षेत्रको नेतृत्व क्रियाशील वैज्ञानिक (वर्किङ साइन्टिस्ट) ले नै गर्नुपर्छ ।' हात मैलो होला भन्ने मानिस वैज्ञानिक हुन सक्दैन । उसले त सधैं प्रयोगशालामा चलिरहनुपर्छ । नेतृत्व गर्नेले त्यसैगरी अरूलाई पनि गराउन सक्नुपर्छ । टेबल कुरेर, फाइलमा घोरिएर हुन्न । नेतृत्वको कुरा गर्दा महान् भारतीय वैज्ञानिक मेघनाथ शाहको कुरा आउँछ । दिल्ली विश्वविद्यालयमा म आफ्नो पीएचडीको शोध प्रतिरक्षा गर्न जाँदा त्यहाँका प्राध्यापकहरूले भनेका थिए, 'हामीकहाँ पनि शाहकै कारणले मात्र विज्ञान यो अवस्थामा छ ।' शाह त्यस्ता वैज्ञानिक हुन् जो बंगालबाट चुनाव लडेर सभासद बने, अनि संसद्मा पुगेर देशका लागि आवश्यक विज्ञान प्रविधिसम्बन्धी नीति पास गराए । विसं २०४७ तिर जर्मन सरकारले नेपालमा विज्ञान क्षेत्रमा ठोस परियोजनाका लागि रामै्रै पैसा दिने मनसाय बनाएछ । त्यसका लागि एउटा टोली आएर यहाँ अन्तर्क्रिया गरे, विश्वविद्यालयका विभागमा, मन्त्रालय, प्रज्ञाप्रतिष्ठानहरूमा । कतै, विज्ञानको विकास तल्लो कक्षाको पढाइबाटै सुधार गरेरमात्र सम्भव छ भन्ने, अर्कातिर अनुसन्धानले मात्र भन्ने जस्ता कुरा गरेपछि विश्वविद्यालयको विज्ञानको सुधार गर्नै मूल उद्देश्य लिएर आएको त्यो टोली अलमलिएर फक्र्यो । यस्तो सोच, अस्पष्टताले सम्भावना र अवसर मात्र गुम्छ । विज्ञान प्रविधिका क्षेत्रमा हाम्रो सोचै पुग्न नसकेकै हो । दुनियाँले हाम्रो भूगोललाई प्रयोगशाला बनाएर त्यहाँबाट निस्केको डाटाबाट हजारौं पीएचडी निकालिसके । हामीचाहिँ पुरानै ढर्रामा छौं । हामीले तुलनात्मक फाइदाका क्षेत्रमा पनि विज्ञानलाई उपयोग गर्न सकेका छैनौं । विज्ञानका महत्त्वाकांक्षा त हाम्रा लागि अहिले सपनासरह छन् । भारतले अन्तरिक्षमा यान पठाउँदा करोडौं भोको पेटमा लात्ती हानेको भनेर आलोचना भयो । तर म के सोच्छु भने त्यो कामले भारतलाई धेरै राम्रो गरेको छ, विश्वसँग प्रतिस्पर्धा गर्न सक्ने नयाँ उद्योगहरू फस्टाउन थालेका छन्, विज्ञान प्रविधितर्फ आममानसमा विश्वास बढेको छ । हामीकहाँ विज्ञानका मुद्दामा कसैले विश्वास गर्दैन । विज्ञान मन्त्रालयमा कसैलाई आकर्षण छैन । नेतृत्वमा विज्ञानबारे बेखबर मान्छे जान्छ । सही मान्छेले अवसर पाउँदैन । विज्ञानका सभासम्मेलन हाम्रा मान्छेहरूलाई विदेश भ्रमणको अर्थमा मात्र सीमित छन् । नेपाल विज्ञान तथा प्रविधि प्रतिष्ठानको गठनसगै, छलफलका लागि वितरित पुस्तिकामा पनि, नेपाल सानो बजार भएको हुनाले विकसित विज्ञान (एडभान्स्ड साइन्स) का अभ्यासलाई प्राथमिकता दिन उपयुक्त नहुने र संसारमा भए, गरेका अभ्यास ल्याए पुग्ने विचार प्रकट गरिएको थियो । यस्ता मानसिकता नै विज्ञानको विकासमा तगारो बनेको छ ।हामीकहाँ विभाग, इकाइहरू टुक्र्याएर, धेरै साइनबोर्ड झुन्ड्याएर विज्ञानमा केके न काम गर्न खोजेको जस्तो देखाउने चलन छ । एउटा नयाँ मान्छे विदेशको पीएचडी बोकेर आउँछ, उसलाई नयाँ विभाग नै चाहियो । विज्ञानले निरन्तर र व्यापक अन्तक्रिर्या र अभ्यास खोज्छ । विसं २०४७४८ सालतिर अमेरिकाको कोरनेल युनिभर्सिटीका भौतिकशास्त्री साल पिटर नेपाल आएका थिए । उनले हाम्रा विभागहरूको वर्गीकरणबारे चासो राखेछन् । उनले सुन्नेबित्तिकै भने, 'हामीले २० वर्षअघि जे गल्ती गरेथ्यौं, तिमीहरू अहिले त्यही गर्दैछौं । टुक्राएर सबै साधनस्रोत पातलिन्छ, जोडेचाहिँ अन्तरक्रिया पनि बढ्छ र स्रोत पनि जुट्छ ।' पूर्वी जर्मनीका एकल प्रयोगशालालाई विश्वविद्यालयहरूमा गाभियो । भारतमा पनि, मेघनाद शाहले विरोध गर्दागर्दै खोलिएको राष्ट्रिय प्रयोगशालाहरूमा पनि अनुसन्धानकर्ता एक्लिएर उत्पादकत्व निकै घटेको अनुभव भएको छ । कक्षा १११२ मा अपूर्व प्रतिभा भएका विद्यार्थीहरू भेट्छु म । उनीहरूले मौका पाउने हो भने भविष्य उज्ज्वल छ । तर तिनीहरू पनि एउटा अवस्थामा गएर निराश हुन्छन् । म वैज्ञानिक प्रयोगका नाममा जिज्ञासा राख्नेहरूलाई प्रोत्साहित गर्छु तर उनीहरूलाई पढाइ नछोड्न मेरो अनुरोध हुने गर्छ । त्यस्ता प्रतिभाहरू 'गाइडेड' हुनुपर्छ । हामीले विज्ञान नै बुझ्न नसकेका हौं । विज्ञान भनेको 'ट्रायल एन्ड इरर'कै प्रक्रिया हो । गल्तीबाट सिक्नु विज्ञान हो, त्यस्तै गल्ती बारम्बार गर्नु अविज्ञान हो । हामी वैज्ञानिक शिक्षा, भूमिसुधार, के के भन्छौं । तर यसले, विज्ञान नै नगरी कसरी वैज्ञानिक हुन्छ, मलाई अचम्म लाग्छ । यावत् समस्या, अन्तरविरोध, विडम्बना हुँदाहुँदै कसरी अगाडि बढ्ने त ? यो प्रश्नमा मलाई विख्यात अर्थशास्त्री अमत्र्य सेनको धारणा ठीक लाग्छ । उनले राजनीतिक खेलवाडले भोकमरी र पिछडापनले मरेका दक्षिण एसियाली मुलुकहरूको सन्दर्भमा अब विकासका लागि मानवीय पुँजी (ह्युमन क्यापिटल) मा जोड दिनुपर्ने भनेका छन् । हामीले पनि आफ्नो मुलुकमा अब विज्ञान शिक्षाका माध्यमबाट विकासको बाटो पहिल्याउनुपर्छ । त्यसका लागि विद्यालय तहदेखि नै विज्ञान र सीपलाई जोड दिनुपर्छ । उच्च शिक्षामा पुग्दापुग्दै सीपको विज्ञानतिर लाग्ने, छुट्टिने शैक्षिक व्यवस्था विकास गर्नुपर्छ । यससँगै सरकारले मात्रै नभएर निजी क्षेत्रलाई पनि योजनाबद्ध रूपमा विज्ञानको शिक्षा र अनुसन्धानमा सामेल गराउनुपर्छ । यी सबै कुराले वैज्ञानिक शिक्षा र विकासको बिस्तारै प्रत्याभूति हुन्छ । (भौतिकशास्त्री खनालसँग सुन्दर खनाल र अतुल मिश्रले गरेको कुराकानीमा आधारित)"
नायकको खोजीमा समाज,"काठमाडौ अहिले नेपाली समाजले 'नेता' खोजिरहेको छ । त्यस्तो नयाँ र सक्षम नेतृत्व राजनीतिमा मात्र होइन, सबै क्षेत्रमा चाहिएको छ ।
हामी हाम्रो प्रकाशन गृहको वाषिर्कोत्सवका अवसरमा हरेक पटक परिशिष्टांक निकाल्ने गर्छौं । तपाईंको हातमा रहेको यो सामग्री पनि त्यसैको निरन्तरता हो, जो नेपाली समाजका विविध १० क्षेत्रमा अगुवा भूमिका खेलिरहेका प्रतिनिधि पात्रहरूमा केन्दि्रत छ । सामान्यतः यस्ता परिशिष्टांकहरू घटनाप्रवृत्तिमा समाजले त्यस्ता अगुवाहरू खोजिरहेको छ, जसले आमनिराशालाई चिर्दै आशाको किरण देखाउन, उत्प्रेरणा जगाउन र समाजलाई अगाडि बढाउन नेतृत्वदायी भूमिका खेल्न सकून् । निश्चय पनि एक्लो व्यक्तिले मात्र समाज परिवर्तन गर्न सक्ने होइन । तर, परिवर्तनको परिकल्पना गर्ने र त्यसका लागि जनसमूहलाई आकषिर्त गरेर चलाइने अभियानको अगुवाइ गर्ने काम कुनै व्यक्तिविशेषबाटै सम्भव हुन्छ । या त्यसका निम्ति उस्तै सोच भएका केही दूरद्रष्टाहरूको सामूहिक प्रयत्न चाहिन्छ । चौतर्फी समस्यामा जेलिएको तर नेतृत्वको खडेरी परिरहेको कारण हामी अहिले पनि बेलाबखत विगततर्फ फर्केर हेर्छौं । बीपीलाई बारम्बार सम्झन्छौं । मदन भण्डारीको असामयिक निधनबाट राष्ट्रलाई क्षति पुगेको लेखाजोखा गर्छौं । केहीको स्मरणमा राजा महेन्द्र पनि आउने गर्छन् । वर्तमानमा पनि व्यक्तिसँग जोडिएका आशा र निराशा चर्चामा आइरहन्छन् । पुष्पकमल दाहालको आरोह र अवरोहलाई लिएर हामी टिप्पणी गर्छौं । आस गरिएको प्रधानमन्त्री मानिएका बाबुराम भट्टराईले गर्न नसकेका कामहरूको फेहरिस्त बयान गछौं । छिमेक भारतमा दिल्लीको मुख्यमन्त्रीमा आँधीझैं आएर गएका अरविन्द केजरीवालजस्ता 'आम आदमी' नेता नेपालमा पनि खोज्छौं । 'नेता' खोज्नेक्रम राजनीतिमा मात्र सीमित छैन । प्रा गोविन्द केसी यसको पछिल्लो दृष्टान्त हुन् । उनको आमरण अनशनले त्रिभुवन विश्वविद्यालय र सरकारलाई त झुकायो नै, मेडिकल क्षेत्रमा हाबी भएको माफियातन्त्रलाई पनि एक हदसम्म सार्वजनिक गर्यो । उनको अनशनले आमसमर्थन किन पायो भने उनी असत्यविरुद्ध लडिरहेका थिए । नेपाली समाजले नायक खोजिरहेको थियो, त्यहींनेर गोविन्द केसी देखापरे । त्यसैले एउटा क्षेत्रविशेषको मुद्दा उठाएर पनि उनी एकाएक राष्ट्रिय 'हिरो' बन्न पुगे ।किन रमेश खरेल मिडियामा छाइरहन्छन् ? के नेपाल प्रहरीमा उनी एकजना मात्र योग्य अधिकृत हुन् ? निश्चय पनि होइन, अरू पनि छन् तर सीमित संख्यामा । त्यसैले खरेलले आफूलाई दिइएको नियमित कार्य राम्रोसँग सम्पादन गर्दासमेत चर्चामा आइहाल्छन् । मिडियाले उनलाई प्रहरीको 'रोल मोडल'का रूपमा प्रस्तुत गर्छ । उनमा आधारित भएर फिल्मसमेत बन्छ । किनभने समाजमा आशा जगाउने 'हिरो' को खोजी भइरहेको बेला हो यो । त्यसैले थोरै मात्र भिन्न काम गर्नासाथ जोकोही चर्चाको राडारमा आइहाल्छन् । अनुराधा कोइराला हुन् या पुष्पा बस्नेत, गगन थापा हुन् या बाबुराम भट्टराई समाजले सदैव नायक खोजिरहेको छ । कोही कसैले फरक काम गरेर या आशा जगाएर धेरथोर चर्चामा आउनासाथ आमजनताको अपेक्षा ह्वात्तै बढिहाल्छ । सम्बन्धित पात्रले वाचा गरेको सपना पूरा गर्न नसकेपछि अर्थात् एउटा हिरोको उत्थान पतनमा पुगेर टुंगियो भने फेरि अर्को हिरोको खोजी सुरु भइहाल्छ । किनभने, अहिले सुशील शर्माले सुरु गरेको बहसझैं 'नेपाल बन्नै सकेको छैन' । नेपाली समाजको आर्थिकराजनीतिक प्रगति जहाँको त्यहीं छ । त्यसैले यसले पो पार लगाइदेला कि त्यसले, भन्ने अपेक्षा एकपटक मरेर पनि बारम्बार पलाइरहन्छ । नेपाली समाज आशामै बाँचिरहेको छ र पटकपटक नायकको खोजी गरिरहन्छ । अर्थात् यसलाई यसरी पनि भन्न सकिन्छ कोही नायक आइदिन्छ भन्ने आशा छ र त्यसैमा नेपाली समाज निराशाको खाडलमा जाकिनबाट जोगिएको छ ।यसपटक हामीले नेपाली नायकहरूकै खोजी गर्न चाहेको होइन । मूलतः गएको वर्षलाई आधार मान्दै विभिन्न क्षेत्रमा उल्लेख्य कार्य गरेका, समाजमा योगदान पुर्याएका र विविध कारणले चर्चामा आएका पात्रहरू कोको रहेछन् भनेर पहिल्याउन खोजेका हौं । तर, यसका लागि गरिएको छनोट प्रक्रियामा हामी प्रत्यक्ष सहभागी भएका थिएनौं । 'कान्तिपुर वर्षका दश' छान्नका निम्ति सुरुमा हामीले विभिन्न क्षेत्रमा आआफ्नो कामबाट पहिचान बनाएका ५० व्यक्तित्वहरूलाई अनुरोध गरेका थियौं । त्यसअनुसार आएका नामहरूबाट १० जना छनोट गर्नका लागि हामीले आमपाठकहरूलाई आह्वान गरेका थियौं । अनलाइन भोट संकलनका लागि 'फेसबुक लाइक'लाई तुलनात्मक रूपमा भरपर्दो मानिन्छ । त्यसैअनुसार हामीले २० लाखभन्दा बढी नेपालीले प्रयोग गरिरहेको फेसबुकलाई नै यो छनोटको माध्यम बनायौं । परिणाम यहाँ प्रस्तुत छ । निश्चय पनि उक्त छनोट प्रक्रियाबाट आएका नामहरू मात्र नेपालमा आशाभरोसा राख्न सकिने आदर्श मानिसहरू हुन् भन्ने हाम्रो दाबी होइन । अरू धेरैले धेरै क्षेत्रबाट समाजको हित र समुन्नतिका खातिर काम गरिरहेका होलान्छन् । यहाँ हाम्रो छनोट विधिअन्तर्गत आएका केही प्रतिनिधि नामहरू मात्र प्रस्तुत गरिएका हुन् । यी नामहरूबारे तपाइर्ंहाम्रा धारणा पनि फरकफरक हुन सक्छन् । आगामी दिनमा बढीभन्दा बढी सकारात्मक पात्रहरूलाई कसरी पहिचान गर्ने र सार्वजनिक जानकारीमा ल्याउने भन्ने हाम्रो प्रयास हुनेछ । 'कान्तिपुर वर्षका दश'का लागि नामहरू संकलन गर्ने क्रममा हामीले गजब भन्ठानेका कतिपय नामहरू प्रारम्भिक छनोटकर्ता (जुरी) हरूबाटै आएनन् । आएकामध्ये केही अपेक्षित मानिएका नामहरू फेसबुक मतदानका क्रममा अस्वीकृत भए । अनि केही अनपेक्षित अनुहारहरू पनि अगाडि आए । आममतदानमा जाँदा यो अनिवार्य थियो । चार लाखभन्दा बढीको सहभागिता रहेको यो प्रक्रियालाई हामीले सकारात्मक सुरुवातका रूपमा लिएका छौं र आगामी दिनमा यसलाई अझ विस्तारितवैज्ञानिक बनाउनुपर्ने सुझावहरू पाएका छौं । यसपालि छानिएका अनुहारहरू हेर्दा नेपाली समाजको सबभन्दा लोकप्रिय क्षेत्र चलचित्र रहेछ, जहाँबाट अभिनेत्री रेखा थापाले अरू सबैको भन्दा बढी (२६,९३६) मत ल्याइन् । अनि लोकप्रियताको दोस्रो नम्बर (२०,३२१ मत) मा आए युवा राजनीतिज्ञ गगन थापा, जसले सुशील कोइराला, रामवरण यादव, पुष्पकमल दाहाल, कमल थापा, मोहन वैद्य लगायतका हस्तीहरूलाई पछाडि पारे । थापापछाडि बाबुराम भट्टराई देखिए, जसको प्रधानमन्त्री कार्यकालपछि छवि बिगि्रएको ठानिए पनि परिणाम धेरै नकारात्मक देखिएन । विज्ञान, सूचना तथा प्रविधिमा महावीर पुन आए भने कला क्षेत्रबाट हरिवंश आचार्य । आचार्य यसै वर्ष प्रकाशित आफ्नो आत्मकथाका कारण लेखन विधामा पनि दोस्रो नम्बरमा देखिए । उनीभन्दा अगाडिचाहिँ झमक घिमिरे परिन्, जसले शारीरिक अशक्तताका बाबजुद गरिरहेको मिहिनेतलाई पाठकहरूले सम्मान गरेका छन् । लेखक घिमिरे कान्तिपुरकी स्तम्भकार पनि हुन् । खेलकुदमा पारस खड्काले पाएको पहिचान उति अनपेक्षित थिएन । समाजसेवा र पेसाकर्ममा चाहिँ एकै व्यक्ति आए प्रागोविन्द केसी । त्यसैले 'कान्तिपुर वर्षका दश' भनिए पनि नौ व्यक्तिहरू मात्र छनोट भएका हुन् । खासगरी कल्याणकारी कार्य गरेर समाजमा योगदान पुर्याउनेहरूको संख्या कति उत्साहजनक ढंगबाट बढिरहेको रहेछ भन्ने यसपटकको प्रतिस्पर्धी सूचीले देखायो । यो विधामा उत्तम सञ्जेल, दिलशोभा श्रेष्ठ, पुष्पा बस्नेत, रवीन्द्र मिश्र, जसमाया पुन, फकला थारूलगायत थुप्रैको नाम आएको छ । राज्य प्रशासनका क्षेत्रबाट पनि खिलराज रेग्मी, नीलकण्ठ उप्रेती, युवराज खतिवडा, प्रद्युम्न कार्कीलगायत धेरैको नाम थियो । तर, अगाडि आए अख्तियार दुरुपयोग अनुसन्धान आयोगका प्रमुख आयुक्त लोकमानसिंह कार्की । उक्त क्षेत्रबाट संयुक्त रूपमा आएका दुई नामहरूचाहिँ बेग्लै किसिमका थिए बाराका प्रहरी असई मातृका ठाकुर र जवान शेख सब्जान, जसले गत पुसमा आफूलाई गोली लाग्दा पनि अपराधीलाई भाग्न नदिई पछ्याउँदै पक्रेर बहादुरी देखाएका थिए । उल्लेख्य मत ल्याए पनि उनीहरू दोस्रो नम्बरमा रहे । उद्योगव्यवसाय क्षेत्रबाट भने धेरैलाई उछिनेर बैंकर चन्द्र ढकाल आए, जसले विदेशबाट रकम पठाउन विश्वासिलो माध्यम 'आईएमई' स्थापना गरेर 'रेमिट्यान्स'लाई संस्थागत गर्ने कार्यमा अग्रणी भूमिका खेलेका छन् । हामी यो परिशिष्टांकका लागि पात्र चयन गर्न नामहरू प्रस्ताव गर्ने प्रारम्भिक छनोटकर्ता (जुरी) लगायत फेसबुक मतदानका सबै सहभागीहरूप्रति हार्दिक आभार प्रकट गर्दछौं । यहाँ 'वर्षका दश' सँगै हरेक विधाको पाँचपाँचजनाको जुरीमा रहेका एकएकजनाले सम्बन्धित विषयमा लेखेको टिप्पणी पनि समावेश गरिएको छ । माथि भनिएझैं, हाम्रो यो प्रयास सुरुवात मात्र हो । यहाँ आएका नामहरू प्रतिनिधि पात्र मात्र हुन् । जहाँसम्म नेपाली समाजमा नायकको खोजी हो, त्यो भने जारी नै छ ।"
महावीर पुन,"काठमाडौ बेतारे इन्टरनेटबाट दूरदराजका गाउँहरू जोड्ने महावीर पुन अहिले यसको चिकित्सकीय प्रयोगमा केन्द्रित छन् ।
तपाईं कान्तिपुर वर्षका दश मा छानिनुभएको छ । कहाँ हुनुहुन्छ कुरा गर्नुपर्ने भयो । मेरो इमेलको जवाफमा उनले लेखे, म अहिले ३ हजार ३ सय मिटर उचाइको पहाडमा हिंडिरहेको छु । मोबाइल टिप्दैन । बरु साँझखेर स्काइपमा कुरा गरौंला नि, हिँउ परेन भने । उनको मोबाइलचाहिं चल्दैन, स्काइपमा भिडियो कल गरौंला भन्ने कुराले मेरो दिमाग एकछिन् चकरायो । हो, त उनी यस्तै काम गर्छन् । उनको अभियान नै हो, बेतारे इन्टरनेटले दूरदराजका गाउँहरू जोड्नु । उनी हुन्, महावीर पुन । गाउँ म्याग्दीको नागी । मानिसले रुचाए, दृढ इच्छाशक्ति राखे जे पनि सम्भव छ । यसको सशक्त हस्ताक्षर हुन् पुन । आफूलाई आफ्नै नजरले एकहोरो मान्छेको रूपमा देख्ने गरेका पुनले आफू हालको स्थितिमा आउनुमा आफ्नो एकहोरोपन नै काम गरेको ठान्छन् । जति पनि, जे पनि गरे, सम्मान सफलता म एकहोरो मान्छे भएकोले नै भएको हो, पुन भन्छन्, कुनै काममा लागेपछि लागेको लाग्यै हुन्छु, सफलता प्राप्त नभएसम्म कुनै पनि हालतमा छोडदिनँ ।यो एकहोरोपनाले गर्दा उनका धेरै साथीभाइले गाली समेत गर्छन् । तर उनले आफ्नो सुरमा काम गर्ने बानीमा कुनै सुधार ल्याएका छैनन् । काममा असफल भयो भने पनि म छोड्ने हैन, पुनः पुनः र पुनः म प्रयासरत रहन्छु लक्ष्य प्राप्त नहोउन्जेल, पुन भन्छन् । उनको नराम्रो पक्षसमेत छ । आफ्ना साथीभाइहरूलाई कुनै विषयमा धेरैपटक सम्झाउँदासमेत बुझेनन् भने उनी झनक्क रिसाउँछन् । यस्तो प्रसंगमा उनलाई ज्यादै रिस उठ्छ । उनी कसैको निर्देशनमा बसेर काम गर्न रुचाउँदैनन् । आफ्नै सोचलाई सफल बनाउन आफैंद्वारा निर्धारित काममा होमिन्छन् । उनी केही नयाँ, अर्थात् यस्तो काम गर्ने प्रयास गर्छन् जसले आमनेपालीको स्थिति उकास्न सहयोग गरोस् । यसैले अमेरिकामा पढाइ सकेपछि उनी उतै बसेनन् । त्यो आनन्दको जीवन छोडेर म्याग्दीको नागी फर्किए । र, संसारलाई केही चमत्कार गरेर देखाए । जसबापत उनले एसियाको नोबल भनिने रोमन म्यागसेसे पुरस्कार पनि पाए । अमेरिकामा आफूले गर्न रुचाएको काम गर्न सकिन्न, म अरूको निर्देशनमा बसेर काम गर्न सक्दिनँ, उनी भन्छन्, यसैले मुलुक फर्केर यहाँको गाउँघरमा केही गर्ने प्रयास गरें । उनी आफूले कुनै चिज पाइएला भन्ने आशले काम नगरेको बताउँछन् । यसैले कुनै जागिर वा चाकरीमा लागिनँ भन्छन् । गाउँमा बसेर साधारण काम गर्दा जुन पहिचान पाएँ त्यो खोजेको पनि होइन, पुन भन्छन्, कसैले मन परेर दिन्छ भने त्यो स्विकार गर्न सकिन्छ तर कसैको स्वीकृति वा सम्मानले मेरो जीवन परिवर्तित गर्दैन, म यसलाई वास्ता गर्दिनँ । उनी पहिचान, स्वीकृति वा सम्मानले भविष्यमा काम गर्न सहज हुन्छ भन्नेसम्म मान्छन् । खानपानमा समेत पुनको खासै ध्यान छैन । जे पायो, जहाँ पायो त्यो खायो उनको मान्यता हो । लुगाफाटोमा पनि खासै मतलब गर्दैनन् । उनी आफूले धेरै वर्षदेखि लुगाफाटो नकिनेको समेत सम्झन्छन् । साथीभाइहरू दिन्छन्, जे पायो त्यही लगाउने हो, पुन थप्छन्, सानो छँदा लुगाफाटो लगाउनै पाइएन । उनी राजनीति र नेताहरूका बारे कुनै टिप्पणी गर्न रुचाउँदैनन् । तर नेपालका राजनेताहरूले राजनीति गर्न नजानेको उनको बुझाइ छ । राजनीतिक संस्कृतिसमेत विकसित हुन नसकेजस्तो उनलाई लाग्छ । उनलाई लाग्छ, नेताहरूले जानेर अहिलेको जस्तो राजनीति गरिरहेका होइनन् । बिस्तारै सिक्दै जानुहोला, उनी भन्छन् । पुन आफूले गरेको समुदाय विकाससम्बन्धी कामबाट सन्तुष्ट छन् । भविष्यमा मुलुकको प्रतिभाहरूलाई देशमै रोक्न, काम दिन नेपाल राष्ट्रिय अविष्कार केन्द्रसमेत दर्ता गरेका छन । यो केन्द्र आफंै धानिन सक्ने गरी बनाइएको हो । मौलिक विचार राख्नेहरूलाई सहयोग गरेर मुलुकमै उनीहरूको क्षमता उपयोग गर्ने मनसायले उक्त केन्द्र स्थापना गरिएको हो । उनको सोचाइ छ विदेशमा आफ्नो उच्च क्षमता प्रदर्शन गरिरहेका नेपाली प्रतिभाहरूलाई देशमा फिर्ता गरी यतै काम गर्ने उपयुक्त वातावरण बनाउन पहल गर्ने । विदेश जाँदा ठूलाठूला नेपाली वैज्ञानिक भेटिने तर देशमै भने यस्ता प्रतिभा टिक्नै नसक्ने कुराले उनलाई पिरोल्छ । मौलिक काम गर्ने प्रतिभाशाली नेपालीहरू मुलुकबाट पलायन हुने विदेशीका लागि आफ्नो क्षमता दक्षताको प्रयोग गरिरहेको देख्दा उनी असन्तुष्ट छन् । प्रतिभा पलायनलाई नरोकेसम्म मुलुकको कहिले विकास हुँदैन, पुन भन्छन्, रेमिट्यान्सको भरमा नेपाललाई कहिल्यै विकसित देश बनाउन सकिंदैन ।पुनले सूचना, शिक्षा र आय आर्जनलाई ग्रामीण स्तरसम्म सशक्त रूपमा लग्न सकिने प्रमाणित गरेर देखाएका छन् । उनी दशकौंदेखि दुर्गम पहाडी क्षेत्रको वायरलेस इन्टरनेट र आयमुलक सीप विकास र विस्तारका लागि जुटेका छन् । वायरलेस प्रविधिबाट दुर्गम हिमाली गाउँहरूमा इन्टरनेट पुर्याउने काम उनले पाएको ठूलो उपलब्धि हो । म्याग्दी जिल्लाको दुर्गम गाउँ नागीमा विसं २०११ साल माघ ९ गते जन्मिएका उनले सात कक्षामा पढ्दाताका मात्र सिसाकलमले कागतमा लेख्ने मौका पाए । आठ कक्षामा पुगेपछि पहिलोपटक पाठ्यपुस्तक देखे । त्यसअघि उनी र उनका स्कुलका सबै विद्यार्थी कालोपाटीमा खरिढुंगाले लेखेर पढ्थे । महावीरको बाल्यकाल हजुरबुबासँग भेंडाबाख्रा चराउँदै, साथीसँग खेल्दै, वनपाखामा डुल्दै आनन्दसँग गुज्रिएको थियो । उनको बुबा दूरदर्शी नभएका भए महावीर सायद यस्तै रमाइलोमा हराइरहन सक्थे । वा अशिक्षित नै रहन पनि सक्थे । ब्रिटिस आर्मीका अवकाशप्राप्त सैनिक बुबाले उनलाई गाउँकै स्कुलमा भर्ना गरे । त्यसताका उनको गाउँमा पढे लेखेका मान्छे कोही थिएनन् । किन पढ्ने ? पढेर के हुन्छ भन्नेजस्ता कुरामा धेरैको ध्यान थिएन । तर, महावीरका बुबालाई लाग्यो छोराको दिमाग तेज छ, सुनेको कुरा राम्ररी टिप्न सक्छ । यसैले उनले छोरालाई स्कुल पुर्याए । कालान्तरमा छोराले बुबाको त्यो अनुमान र विश्वासलाई सही सावित गरिदिए । उनको निम्नमाध्यमिक र विद्यालय तहको पठाइ गाउँमै भयो । पछि बुबाले चितवन बसाई सरेपछि महावीरले चितवनबाटै एसएलसी पास गरे । काठमाडौं आएर अमृत साइन्स कलेजबाट आईएस्सी सकाए । सामान्य लेखपढ गर्न सक्ने बाबुलाई उनी दूरदर्शी मान्दछन् । यी दूरदर्शी पिताले छोराको पढाइका लागि आफ्नो थोरै जग्गा मात्र राखेर अरू सम्पत्ति सिध्याए । तर, बुबाको मात्र कमाइले उनको सबै पढाइ पूरा हुन्थेन । यसैले आईएस्सी सकाएपछि १२ वर्षसम्म महावीरले पढाउने काम गरे । पढाएर पाउने पैसा उनले भाइबहिनीको पढाइमा समेत खर्च गरे । पछि छात्रवृत्ति पाएपछि बल्ल उनी उच्च शिक्षाका लागि अमेरिका जान सके । अमेरिका जानु उनको जीवनको एउटा महत्वपूर्ण मोड थियो । पुनकै शब्दमा यो मौका भगवान्को योजना हो, एउटा चमत्कार हो । अमेरिकाको नेव्रास्का विश्वविद्यालयबाट शिक्षा विषयमा स्नातक गरेर सन् १९९२ तिर पुन आफ्नो पैतृक गाउँ फर्किए । पछि उनले त्यही विश्वविद्यालयबाट स्नातकोत्तर गरे । उनले सन् १९९३ तिर गाउँमै माध्यमिक विद्यालय खोले । यसको करिब तीन वर्षपछि पुनः अमेरिका गएर उनले गाउँका बारेमा इन्टरनेटमा वेबसाइट बनाए । त्यसताका नेपालमा मर्कन्टाइलबाहेक कसैको वेबसाइट थिएन । उनले बनाएको वेबसाइटका कारण उनको गाउँमा विदेशी स्वयंसेवकहरू घुम्न र काम गर्न आउन थाले । करिब एक लाख रुपैयाँ पर्ने कम्प्युटर उनले गाउँमा पुर्याए । नेपाल आउने स्वयंसेवकलाई उनी पुराना कम्प्युटरका पार्टपुर्जा लिएर आउन आग्रह गर्थे । काठमाडौंका एउटा होटलमा उनीहरूले कम्प्युटरका पुराना सामान ल्याएर छोडिदिन्थे । उनी काठको बाकसमा सबै पार्टपुर्जा जोडेर कम्प्युटर बनाउँथे । डेढ दशकअघि मुलुकमा डायलअप इन्टरनेट थियो । यसका लागि टेलिफोन लाइन चाहिन्थ्यो । महावीरको गाउँमा टेलिफोन थिएन । तर, उनी इन्टरनेट चाहन्थे । उनले दूरसञ्चारमा टेलिफोन लाइन पाइन्छ कि भनेर प्रयास गरे । तर, त्यो द्वन्द्वको बेला भएका लाइन पनि काटिएका थिए, उनले पाउने कुरै थिएन । उनले अर्को उपाय खोजे । बीबीसीसँग सहरबाट टाढा एउटा गाउँमा इन्टरनेट पुर्याउन सक्ने कोही मानिस छ भने सम्पर्क गराउन आग्रह गरे । बीबीसीले उनले काठको बाकसमा बनाएको कम्प्युटर र इन्टरनेट जोड्ने प्रयासका बारे लेख्यो । यसको प्रभाव के भयो भने, युरोपअमेरिकाका धेरै विद्यार्थी पुनको सम्पर्कमा आए । त्यसताका नेपालमा वाईफाई उपकरण प्रतिबन्धित थियो, कतै पाइन्थेन । त्यसताका पाइने वाईफाई उपकरण त्यति बलियो नभएर घरभित्र मात्र चल्ने खालका थिए । उनको खोजी लङ रेन्जमा चल्नेको थियो । करिब डेढ वर्षसम्म उनी लङ रेन्जमा कसरी इन्टरनेट पुर्याउने भन्ने प्रयोगमा लागे । यसअन्तर्गत विभिन्न लिंक बनाएर, विभिन्न प्रकारको एन्टेनाको मोडेल विकास गरेर आफ्नो लक्ष्य प्राप्त गर्ने प्रयासमा लागे । उनको यो प्रयासबारे टेलिकमका इन्जिनियरहरूले पत्याएनन् । सुरुमा उनको उद्देश्य बेतारको सञ्चारको विविध उपयोगमा केन्द्रित हुने थियो । द्वन्द्व सकिएपछि गाउँ गाउँमा मोबाइल उपयोग हुन थाल्यो । यसपछि उनले आफूलाई प्राविधिक शिक्षा, स्थानीय ईकमर्सतर्फ केन्द्रित गरे । ५० हजार डलरको म्यागासेसे अवार्ड पाउने उनी चौथो नेपाली हुन् । यस्ता थुप्रै सम्मान उनले पाएका छन् । यस्तो लाग्छ, महावीर पुन आफ्नो कामको पछाडि दौडिइरहेका छन् र सम्मान उनको पछिपछि दौडिइरहेको छ । अहिले उनी डिजिटल साक्षरताको क्षेत्रमा पनि प्रयासरत छन् । गाउँघरका स्कुलका विद्यार्थीहरूलाई कम्प्युटरबाट कसरी इन्टरनेट चलाउने, टेली मेडिसिनको उपयोग गर्दै गाउको एउटा स्वास्थ्य केन्द्रबाट कसरी काठमाडौंका चिकित्सकसँग सम्पर्क गर्ने भन्ने सवालमा उनी अध्ययन अनुसन्धान गरिरहेका छन् । उनकै अग्रसरतामा अहिले अन्नपूर्ण क्षेत्रका पर्यटकलाई लक्षित गरेर टुरिस्ट ट्र्याकिङ सिस्टम समेत जडान गरिएको छ । ट्रेकिङ गएका विदेशी पर्यटक हराउने समस्याबाट मुक्ति पाउन यो उपाय अपनाइएको हो । यसले हराएका पर्यटकको तत्काल खोजी गरी उद्धार गर्न मद्दत पुर्याउने अपेक्षा गरिएको छ ।"
पारस खड्का,"काठमाडौ सुरुआती दिनमा पारस खड्का फुटबलका राम्रा खेलाडी थिए । उनले के मात्र खेलेनन् ? बास्केटबलदेखि टेबलटेनिससम्म । फुटबलले गुमाएका यी औसतभन्दा राम्रा खेलाडी धेरै हदसम्म क्रिकेटकै लागि जन्मेका थिए ।
भनिन्छ, सफल नेतृत्व गर्नेहरू कुनै कारखानामा बन्दैनन्, उनीहरू नेताकै रूपमा जन्मिन्छन् । यसको राम्रो उदाहरण हुन् नेपाली क्रिकेटका वर्तमान कप्तान पारस खड्का । उनको नेतृत्वमा नेपाली क्रिकेटले एकपछि अर्को सफलता हात पारेको छ । पछिल्लो सफलता हो, ट्वान्टीट्वान्टी विश्वकपमा छनोट । जुन, समग्र नेपाली खेलकुद इतिहासमै ठूलो कोसेढुंगा हो ।पारसकै नेतृत्वमा नेपालले वानडे विश्वकपको छनोटमा भने राम्रो गर्न सकेन । न्युजिल्यान्डमा भएको छनोटका सबै खेल पारसले चोटका कारण खेल्न सकेनन् । त्यो असफलताको एउटा ठूलो कारण, पारसको शतप्रतिशत उपस्थिति नहुनु थियो । क्रिकेट यस्तो खेल हो, जहा कप्तानको निकै ठूलो भूमिका हुन्छ । प्रशिक्षकको भन्दा पनि ठूलो । मैदानभित्र मात्र होइन, बाहिर पनि कप्तानको बोली चल्ने गर्छ । यो अन्तर्राष्ट्रिय क्रिकेटको संस्कार हो, पारसले यसलाई नेपाली क्रिकेटको परिपे्रक्ष्यमा पनि राम्रोसग निभाएका छन् । ननिभाऊन् पनि किन, पारस नेतृत्व गर्नै जन्मेका हुन् । मीठो संयोग मान्नुपर्छ, पारसले सिनियरस्तरमा क्रिकेट खेल्न थालेको एक दशक भयो । उनको औपचारिक क्रिकेट यात्राले भने १२ वर्ष छोएको छ । यसबीच नेपाली क्रिकेटले अनेक उतारचढाव भोग्यो । सफलता र असफलताको स्वाद चाख्यो । उनी त्यसको प्रत्यक्ष साक्षी बने । अनि, त्यसको राम्रो, नराम्रोको भागीदार पनि । सायद सानै उमेरमा मेरोमा नेतृत्वको गुण थियो कि ? पारस मान्छन्, सुरुआती दिनमा त्यो घरका सानातिना कामका लागि आपू अगाडि बढ्ने प्रवृत्ति होस् अथवा स्कुलमा हाउसको क्याप्टेनका रूपमै सही । मलाई लाग्थ्यो, म यो काम गर्न सक्छु, त्यसका लागि म अगाडि आउनुपर्छ र नेतृत्व लिनुपर्छ ।सुरुआती दिनमा पारस फुटबलका राम्रा खेलाडी थिए । उनले के मात्र खेलेनन् ? बास्केटबलदेखि टेबलटेनिससम्म । फुटबलले गुमाएका यी औसतभन्दा राम्रा खेलाडी धेरै हदसम्म क्रिकेटकै लागि जन्मेका थिए । सन् २००२ ताका पारस स्कुले विद्यार्थी नै थिए, साउथ प्वाइन्टमा पढ्थे । स्कुल घरनजिक थियो । पढाइमा पनि उनी अब्बल थिए, मेधावी छात्रको परिचय बनाएका थिए । उनकै नेतृत्वमा साउथ प्वाइन्टले एउटा क्रिकेट प्रतियोगिता खेल्यो र जित्यो पनि । त्यसपछि त पारसको खेलजीवनमा नया मोड आयो । स्कुलमा पाएको सफलतासँगै पारसले काठमाडौं जिल्ला टिममा मौका पाए । लगत्तै क्षेत्रीय प्रतियोगिता खेल्न वीरगन्ज पुगे ।त्यसै प्रतियोगिताले उनलाई यू१५ राष्ट्रिय टिममा स्थान दिलायो । त्यो उनको पहिलो अन्तर्राष्ट्रिय प्रतियोगिता थियो, जुन यूएईमा भएको थियो । कस्तो संयोग, पारस त्यस टिमका उपकप्तान थिए । सानोमा कसैले क्रिकेट खेल्न नसिकाए पनि वरिपरिको वातावरणले उनलाई प्रेरित गरेको थियो । उनी भन्छन्, वीरगन्जमा खेल्न जान अगाडिसम्म घरमा म क्रिकेट खेल्छु भन्ने थाहा थिएन । त्यसयता परिवारको पनि रुचि बढ्यो । यूएईबाट सुरु उनको निरन्तर यात्रा टुटेन, १६ वर्षको उमेरमा उनी यू१९ टिममा छनोट भए । छनोट मात्र भएनन्, नेतृत्व पनि पाए । र, त्यो टिम यू१९ विश्वकपका लागि छनोट पनि भयो । यू१९ खेलेपछि उनले यू१७ पनि खेले । यूएई गएको टिमका कप्तान थिए, राज श्रेष्ठ । यस्तोमा राज पारसका पहिलो कप्तान हुन् । स्कुल क्रिकेटका दिनमा उनी साउथ प्वाइन्टबाट खेल्थे भने म ल्याबबाट । हामी सँगै यूएई गयौं । सुरुदेखि नै उनले बलिङ र ब्याटिङमा राम्रो गरेका थिए, अलराउन्डर बन्ने लक्षण देखाएका थिए, राज भन्छन् । राज मान्छन्, पारसको व्यक्तित्व कुल छ । अहिलेको राष्ट्रिय टिममा पारस जत्तिको क्षमतावान् अरू एकदुईजना भएको भए, नेपाल वानडे विश्वकपमा छनोट हुने थियो, राज भन्छन् । औपचारिक क्रिकेट खेलेको दुई वर्षमै पारसको खेल यात्राले नया मोड लियो । सन् २००४ मा काठमाडौंमा नेपालले मलेसियासँग थ्रीडे खेल खेलेको थियो । त्यसमा उनले मौका पाए । राष्ट्रिय टिमबाट खेल्दा उनका कप्तान थिए, राजु खड्का । राजुको बर्हिगमनपछि उनको स्थान अरू कोही होइन, पारसले नै लिए । कम बोल्ने केटो, तर अन्यन्त अनुशासित, राजु सम्झिन्छन्, सुरुका दिनमा पारसलाई सुरुआती ११ खेलाडीमा पर्न गाह्रो थियो, तर जति मौका पाउँथे, त्यसमा आफूलाई प्रमाणित गर्थे । सन् २००९ मा पारसले राष्ट्रिय टिमको जिम्मेवारी पाउँदा अरुण अर्याल नेतृत्वको छनोट समितिका एक सदस्यमा राजु पनि थिए । राजुले नै कप्तानीका लागि पारसको नाम सुझाएका थिए । नयाँ कप्तानको खोजी भइरहेको थियो । पारसको नाम अगाडि सार्दा सबैको केहीमा आपत्ति थियो भने त्यो उनको उमेरमा थियो, राजु सम्झिन्छन्, कम उमेरको प्रसंग चलेपछि मैले भनेको थिएँ, पारसले दुई वर्षमा आफूलाई प्रमाणित गर्नेछन् । उनलाई दुई वर्ष पनि लागेन, छ महिनाभित्र आफूलाई सिद्ध गरे । २७ वर्षका पारस अहिले सम्झन्छन्, त्यसबेला राष्ट्रिय टिममा पर्छु भन्ने थिएन । अहिले राष्ट्रिय टिमबाट खेलेको पनि एक दशक भएको छ । यसबीच नेपालले आईसीसीको डिभिजन फाइभ देखि टु सम्मको यात्रा तय गर्यो । एसीसी एलिट ट्रफीमा संयुक्त विजेता पनि बन्यो । म अहिले जे छु, जहा छु, त्यो सबै क्रिकेटले गर्दा नै हो । मैले अझै नेपाली क्रिकेटलाई धेरै दिन बाँकी छ । म नेपाली क्रिकेटसँग कुनै न कुनै रूपमा जोडिरहने नै छु, उनी सुनाउछन् ।पारस एपीएफका पनि कप्तान हुन् । उनको नेतृत्वमा एपीएफले राष्ट्रिय प्रतियोगितामा सफलताको धेरै स्वाद चाखेको छ । दस वर्षको यात्रामा धेरै परिवर्तन भए पनि उनले नेपाली घरेलु क्रिकेटको स्वरूप भने उस्तै रहेको पाएका छन् । क्रिकेटको घरेलु संरचनामा परिवर्तन गर्नुपर्छ भन्ने आवाज मैले यू१९ कप्तान हुँदादेखि उठाएको हुँ, तर केही भएको छैन, उनी भन्छन् । सबैले परिवर्तन गर्छु भन्छन्, तर व्यवहारमा देखियोस् भन्ने हो, अब पनि भएन भने केही हुँदैन, उनको गुनासो छ । कप्तानका रूपमा आफ्नो माग पूरा नभएकामा पारसको दुःखेसो छ । उनी नेपाल क्रिकेट संघ (क्यान) विरुद्ध आवाज उठाउन पनि पछि परेका छैनन् । नेपाल किन पछि पर्यो भन्नेले क्यानको उदाहरण हेरे पुग्छ, संघ र यसका पदाधिकारीले ध्यान नदिएकामा उनी व्यंग्य गर्छन् । उनी व्यक्तिविरुद्ध नभएर कार्यशैलीप्रति असन्तोष रहेको बताउँछन् । पछिल्लो समय क्रिकेटले पाएको सफलतासँगै सरकारको चासो यसमा बढेको छ, अनि लगानी पनि । कीर्तिपुरमा इन्डोर सुविधा सुरु भएको छ । यसबाट आशावादी देखिएका उनी अब भने केही हुने विश्वास व्यक्त गर्छन् । खेलाडीको सफलताको पछाडि प्रशिक्षकको महत्वपूर्ण भूमिका हुन्छ । प्रशिक्षकको प्रयासमै खेलाडीले वास्तविक प्रदर्शन गर्न थालेको हुन्छ । पारस आफ्नो करिअरमा नेपाली प्रशिक्षकहरूको साथमा दुई विदेशी प्रशिक्षक रोय डायस र पुबुदु दसानायकेको योगदान रहेको बताउँछन् । नेपाली टिमको आधार डायसले तयार गरेको र एक्सपोजको मौका पुबुदुले दिएको उनी बताउँछन् । पहिलेको प्रशिक्षकले खेल्न सिकाएको र अहिलेको प्रशिक्षकले जित्न सिकाएको उनको भनाइ छ । धेरै नजिकबाट नियालिरहेका नेपाली प्रशिक्षक जगत टमाटा पारसलाई टेस्ट मान्यता नपाएका राष्ट्रका कप्तानमध्ये उत्कृष्टको संज्ञा दिन्छन् । पारस राम्रो नेतृत्वकर्ता हो, उमेर समूह होस् अथवा राष्ट्रिय टिम सबैमा उसले राम्रो गरेको छ, जगत भन्छन्, खेलको माध्यमबाट पनि उसले त्यसलाई पुष्टि गरेको छ । अलराउन्डर पारसले नेपाललाई धेरै खेलमा जिताएको उल्लेख गर्दै जगत उनलाई कामप्रति अनुशासित रहेको बताउँछन् । उसले तुरुन्त आफूलाई गेमभित्र ढाल्न सक्छ, कुन अवस्थामा कसरी खेल्नुपर्छ भन्ने बुझ्न सक्छ, जगतको मूल्यांकन छ । लामो क्रिकेट करिअर र व्यक्तिगत रूपमा पारसले पछिल्ला दुई महिनामा सबैभन्दा खुसी र नरमाइलो क्षण बेहोरे । यूएईमा भएको छनोटमा हङकङलाई हराउँदै ट्वान्टीट्वान्टी विश्वकपमा छनोट हुनु उनको जीवनकै सबैभन्दा खुसीको क्षण हो । एक ओभरको खेल बाँकी रहँदा रनआउट भएका उनी अन्तिम क्षणसम्म प्रार्थना गरिरहेका थिए । शरद भेषवाकरले विजयी रन बनाएपछि उनीसँग बोल्ने शब्दै थिएन । लगत्तै तत्कालीन सरकार प्रमुख खिलराज रेग्मी र गृहमन्त्री माधव घिमिरेले फोन गरेर बधाई दिएपछि त्यो खुसी अझ बढेको थियो । तर, न्युजिल्यान्डमा भएको वानडे छनोटमा भएको खराब प्रदर्शन उनका लागि सबैभन्दा निराशाको क्षण थियो । हामीले जति खेल्नुपर्ने थियो त्यति खेल्न सकेनौं, पारस भन्छन्, हामी त्यो लेभलका लागि तयारै थिएनौं कि वा चाँडो रिजल्टको आशा गर्यौं कि, उनले भने, सुपर सिक्समा पुग्ने क्षमता हामीसँग थियो । हारले टिमलाई धेरै सिकाएको उल्लेख गर्दै पारस अहिले राष्ट्रिय टिम दह्रो भए पनि जग कमजोर रहेको बताउँछन् । अब मौका छ, केही गर्ने हो भने अर्को चार वर्षमा केही हुन्छ कि ? उनी आशा व्यक्त गर्छन्, सधैं खेलाडीको क्षमतामा भर परेरमात्र हुँदैन, राज्यको पनि लगानी चाहिन्छ । पारसका हजुरबुवा प्रेमबहादुर नातिले खेलेका अधिकांश खेल हेर्न पुगेका हुन्छन् भने बुवा मोहन पनि खुसीमा साथ दिइरहेका हुन्छन् । तर उनको घरमा क्रिकेटबारे खासै चर्चा हुँदैन । रिजल्ट ओरिएन्टेड चर्चामात्र हुन्छ, उनी भन्छन् । उनले अघिल्लो साल प्राप्ति राज्यलक्ष्मी राणासँग इन्गेजमेन्ट गरिसकेका छन् । तर कहिले वैवाहिक बन्धनमा बाँधिने निश्चित गरेका छैनन् । विगत आठ वर्षदेखि उनलाई नजिकबाट चिन्ने प्राप्ति पारसले खेलमा सफलता पाएको ठाउँमा कमै देखिन्छिन् । पारस क्रिकेट मैदानमा जस्तो देखिन्छन् साथीहरूको बीचमा त्यस्ता छैनन् । स्कुल तहदेखिका साथीहरूसँग बोलेर नथाक्ने पारस उनीहरूसँग बास्केटबलमा रमाउने गर्छन् । कसैलाई गाली गर्न नसक्नु पारसको कमजोरी हो । उनी गाली गर्नुभन्दा सम्झाउन खोज्छन् । तर गाली पनि आवश्यक रहेको उनको विश्वास छ । कसैको मसँग समस्या छ भने सीधा कुरा गर्न रुचाउँछु, उनी भन्छन्, मेरो टिमका साथीबाट मेरो स्वस्थ आलोचना होस् भन्ने चाहन्छु, यसले मलाई सहयोगै गर्नेछ । र, पारसलाई के पनि राम्रोसँग थाहा छ भने कुनै दिन त्यस्तो पनि आउनेछ, जतिबेला उनी खेलाडी रहने छैनन् । मैले नेपाली क्रिकेटबाट धेरै पाएको छ, त्यसैले मैले नेपाली क्रिकेटलाई धेरै दिनु पनि छ । पारस नेपाली राष्ट्रिय टिममात्र के र, समग्र नेपाली क्रिकेटकै नेतृत्व लिन पनि तयार छन् । मलाई पूरा विश्वास छ, त्यतिबेला मैले धेरै राम्रो गर्ने छु, उनी दाबी गर्छन् । किनभने पारस नेतृत्वका पर्याय हुन् ।"
हरिवंश आचार्य,"काठमाडौ हरिवंश आचार्य एउटै विधामा सीमित छैनन् । अभिनयमा मात्रै पनि उनले धेरै चरित्रलाई स्मरणीय बनाइदिएका छन् ।
टेलिसिरियल मदनबहादुर हरिबहादुरको पात्र हरिबहादुर खासमा खलनायक थियो । अनुहारमा एउटा ठूलो कोठी भएको यो तिखो बोली भएको पात्र छुल्याइ र दुस्ट्याइले भरिएको थियो । देख्नेबित्तिकै चिमोटुजस्तो लाग्नुपर्ने यो पात्रलाई सबैले मन पराए, हालै हरिवंश आचार्य उर्फ हरिबहादुरले भने । यसको कारण के थियो भने यो पात्र फिल्मी पात्रजस्तो पूरै खलनायक थिएन । पात्रको भाषा, लवज र भेषभूषासम्ममा कलात्मकताको खोजी गरिएको थियो । योभन्दा ठूलो कारण थियो, यो चरित्रमा नेपाली कला रंगमञ्चका भर्सटाइल अभिनेता हरिवंश आचार्यले अभिनय गरेका थिए । नेपाली रंगमञ्च र टेलिभिजनमा मदनकृष्ण श्रेष्ठसग मिलेर हरिवंशले निर्माण गरेको उचाइ सायदै कसैले पाएको छ । मह जोडीले पाएको सफलता र लोकप्रियताबाट यो कुरा थाहा हुन्छ । हरिवंश आचार्य नेपाली रजतपटका यस्ता कलाकार हुन्, जसको परिचय एउटै विधामा सीमित छैन । उनले यति धेरै भूमिकामा छाप छोडेका छन्, तपाईं आफ्नो स्वाद र इच्छा अनुसारको पात्र सम्झिएर हाँस्न सक्नुहुन्छ । हास्यव्यंग्य संसारभरि नै लोकप्रिय विधा हो । तर, यसमा लामो सयमसम्म टिक्ने कलाकारको संख्या भने धेरै हुँदैन । दुईटा जोकले मात्र कसैलाई ठूलो कलाकार बनाउँदैन । यसका लागि चाहिन्छ प्रतिभा, लगनशीलता र मिहिनेत । अझै हरिवंशजस्तो बहुरूपी कलाकार हुनलाई त अझै धेरै कथा र अनुभूतिको पनि संग्रह हुनुपर्छ, सायद । २०१४ साल कात्तिक २७ मा हरिवंश जन्मिंदा उनका पिताको उमेर ७३ वर्ष थियो । वृद्ध मातापिताका पाच छोरीहरूपछि जन्मिएका हरिवंशको बाल्यकालमै धेरै रंगको मिश्रण थियो । सबैको प्यारो भएर हुर्किइरहेका हरिवंशले सानैमा पितालाई गुमाए । त्यसको केही वर्षमा नै आमालाई पनि गुमाएपछि हरिवंशको जीवनको रंगमा वियोगको छाया थपियो । जीवनको मध्यतिर पत्नी वियोग परेपछि हरिवंश आफ्नै कथा लेख्न तम्सिए । हरिवंशले स्कुले जीवनको सुरुतिरै धेरै अनुभव बटुले । पढाइ छोडेर रत्नपार्कमा भेटिनु, जुवाडेका पैसा लिएर भाग्नु वा आधा रातमा उठेर भाले बास्नेदेखि कुकुर कराउनेसम्मका हर्कत हरिवंशका लागि सामान्य थिए । साथी थिए त्यस्तै । अहिलेको कलाकार हरिवंशको जग त्यसैबेलादेखि बन्दै गइरहेको थियो । अभिनयको मेरो यात्रा थाहै नपाई सुरु भइसकेको रहेछ, अहिले आएर हरिवंश सम्झन्छन्, त्यसबेलै साथीहरूलाई उनीहरूका आमाबाबु कसरी बोल्छन् भनेर क्यारिकेचर गरी सुनाइदिन्थे । साथीहरू मरिमरि हास्थे । उनका लागि त्यतिबेलै क्यारिकेचर गाह्रो काम थिएन । एकछिन् ध्यान दिएर हेरेपछि टिपिहाल्ने, विलक्षण । बरु उनलाई अहिले आएर धेरै मिहिनेत गर्नुपर्छ रे, स्तर खस्केला कि भन्ने डरले । हरिवंशको रंगमञ्चको विधिवत् यात्रा पनि कुकुरको अभिनयबाटै भएको हो । आफू पढ्ने पद्मोदय हाईस्कुलको रजत जयन्तीमा सिनियरहरू एकलव्य नाटक गर्दै थिए । आठ कक्षामा पढ्ने हरिवंशले भाग्यले एउटा चरित्र पाए, कुकुर कराउने । धनुषकाँड लागेको कुकुर कुइँकुइँ कराउँदै भाग्नुपर्ने भूमिका पाएका हरिवंशले पर्दा पछाडि बसेर जीवनको पहिलो अभिनय गरे । त्यसपछि नाटक गरेबापत प्रमाणपत्र पाए । म टोलाए । साथीभाइमाझ गर्दै आएको चीज त रंगमञ्चमा पो गर्न मिल्दो रहेछ, छोरालाई धुरन्धर पण्डित बनाउने आमाबाको सपनामा पानी खन्याएर क्लास बंक गर्दै हिड्ने हरिवंशले अभिनयलाई भने कहिल्यै बंक गरेनन् । हरिवंशका सहयात्री मदनकृष्ण श्रेष्ठ भन्छन्, ऊ समयको ख्याल गर्ने, ठीक समयमा काममा आउने एकदमै मिहिनेती छ । समयलाई चिन्न सक्ने खुबी भएको मान्छे हो हरिवंश ।मदनकृष्ण श्रेष्ठ उपत्यकाका नेवारी समुदायमा टोलटोलमा दबूप्याखं भन्ने सांस्कृतिक कार्यक्रमको लोकप्रिय कलाकार भइसकेका थिए । त्यस्तैमा, हरिवंशले पनि यसलाई आफ्नो कलाकारिताको प्लेटफर्म बनाए । यो बेला यी दुईको चिनाजान भइसकेको थिएन । रोईकराई गरेरै भए पनि नेवारी कार्यक्रममा सरिक हुन थालेपछि हरिवंश पनि टोले सेलिब्रेटी बने ।हरिवंशले ६ वर्षको हुँदा बाबु र ११ वर्षमा आमा गुमाउँदाको पीडा र सास्ती दुवै खेपे । अबोध हरिवंशले दिदीहरूको पनि सहारा बन्नुपर्यो । १४१५ को छँदै एउटाले घर खाइदिएपछि आचार्य परिवार घरबारविहीन बन्यो । त्यसपछि ममा उदण्डता आयो । डर नलाग्ने, जे पनि गर्न सक्छु जस्तो लाग्न थाल्यो । म टोले दादाहरूसँग नजिक हुन थालें, त्यसबेला चार दिदीको बिहेबारी भइसकेकाले हरिवंश कान्छी दिदीसग बस्थे । उनको संगत ड्रग्स खाने साथीहरूसँग पनि हुन थाल्यो । तीनचारजना मिल्ने साथीहरू त ड्रग्स खाएरै मरे । तर त्यो बेलामा पनि ममा बिग्रनु हुन्न भन्ने चेतना चाहिँ थियो । दिदीको मायाले बिग्रन दिएन, उनी फ्ल्याब्याकमा फर्कन्छन्, १५१६ वर्षको छँदै एक दिन रक्सी खाएर गएँ । दिदीले थाहा पाइन्, चित्त दुखाएर साह्रै रोइन् । खासमा त्यो घरमा मेरो सहारा दिदी र दिदीको मै मात्र थिएँ । मैले उनलाई रुवाउनु हुन्न भन्ने लाग्यो । ड्रग्स कहिल्यै मुखमा हालिन । रंगमञ्चका कारण बनेको टोले सेलिब्रेटी को छविले पनि उनलाई बिग्रन दिएन । १७ वर्षको उमेरमा त उनले कुमारी फिल्म खेलेर टोलमा सान थप बढाएका थिए । २०३३ सालमा उनी पहिलोपटक गाईजात्रा महोत्सव हेर्न प्रज्ञा भवन छिरे । त्यसताक मदनकृष्ण श्रेष्ठ, गोपालराज मैनाली, यादव खरेल, लक्ष्मण लोहनी, राजपाल हाडाको स्टेजमा वर्चस्व थियो । सबै दर्शक उनीहरूको प्रस्तुतिमा पेट मिचीमिची हाँसिरहेका थिए । तर, हरिवंशलाई हाँसो नै लागेन । बरु मनमा एकखाले हुन्डरी चल्यो, यत्तिको त म पनि गर्न सक्छु नि । त्यो पटकको गाईजात्रा महोत्सवले उनलाई अर्कोपालि आफैंले प्रस्तुति देखाउने दम दियो । अर्को वर्ष हरिवंशले भाग मात्रै लिएनन्, राजारानीले हेर्ने विशेष शोमा नै छनोट हुन पाए । आधुनिक श्राद्ध नामक प्रहसनमा चार भूमिकालाई एक्लैले निप्ट्याइदिएका हरिवंशको प्रस्तुतिले सबैलाई मोहित पार्यो । उनी आफैं भने भोलिपल्टको गोरखापत्रमा नाम छापिएपछि दंग परे । आफ्नो नाम गोरखापत्रमा छापिएको देखेपछि त्यो रात पत्रिका नै छातीमा टाँसेर सुतेको थिएँ, खुसीले । त्यसमा सहित हरिवंशले लगातार चार गाईजात्रा महोत्सवमा गोल्ड मेडल नै जिते । पढाइमा लद्दु हरिवंश नाटकप्रहसनको स्क्रिप्ट लेखनमा भने सधैं फस्ट भए । त्यसबेला हरिवंश हितैषी राजु मानन्धरलाई बाटो बाटोमा स्क्रिप्ट पढेर सुनाउँथे, उनी पनि हिँड्दाहिंड्दै टिप्पणी गर्थे । मदनकृष्णलाई पनि हरिवंशको स्क्रिप्ट लेखन फास्ट लाग्छ । भन्छन्, ऊ भर्सटायल एक्टर त हो नै, स्क्रिप्टिङ पनि फास्ट छ । तत्काल निर्णय गर्न सक्ने क्षमता छ ।बिहे अघिसम्म हरिवंशलाई पारिवारिक वातावरणले कहिल्यै साथ दिएन । तर परिस्थितिसँग हार पनि मानेनन् । अभिनयलाई कहिल्यै छोडेनन् । बरु दर्शकलाई हँसाएरै आफ्नो पीडा बिर्सिए । त्यसैले त उनी चार्ली च्याप्लिनलाई आफ्नो गुरुजस्तै मान्छन् । मनलाई स्वतन्त्र हुन दिनुपर्छ भन्ने सोचका हरिवंश कहिल्यै परिस्थितिको पराधीन भएनन् । संस्कृत पढाइ बंक गरेर हिड्दा पनि मनले कहिल्यै गल्ती मानेन । उनी भन्छन्, त्यसबेला पण्डित, पुरोहित भनेको उडाउने पात्र थिए । मलाई पनि त्यो पेसा मन पर्दैनथ्यो । आफूले पढेको संस्कृतले पनि बनाउने त्यही हो भन्ने थाहा पाएपछि स्कुल भागेर बाआमाको सपना पूरा गर्न नसक्दा गल्ती गरेको महसुस भएन, त्यो बेला संस्कृत स्कुल जानेमा टोलका उनी एक्ला थिए । संस्कृतले नै साथीभाइबाट छुट्टाएको जस्तो लाग्थ्यो उनलाई ।हरिवंशले आमाबासग भन्दा बढी समय पत्नी मीरा आचार्यसँग बिताए । मीराले पनि उनलाई २७ वर्षभन्दा बढी साथ दिन सकिनन् तर मह जोडीका मदनकृष्ण श्रेष्ठले ३४ वर्षदेखि निरन्तर साथ दिंदै आएका छन् । लामो यात्राका सारथिबारे मदनकृष्ण बोले, हरिवंश भनेको मदनकृष्णको साथी हो । भाइ पनि हो । छोरा बराबर पनि हो अनि अभिभावक पनि हो । अथवा, सबै कुरा हो । मैले आफ्नी पत्नीसँग भन्दा बढी ऊसँग समय बिताएको छु । यी दुईको पहिलो सहकार्य २०३७ सालको नेपाल राष्ट्र बैंकको रजत जयन्ती प्रहसनमा भयो । पहिले छुट्टाछुट्टै प्रहसन गर्ने पूर्वनिर्धारित तालिका थियो । तर दर्शकको रूपमा आउने तत्कालीन राजाको समयाभावले गर्दा कार्यक्रममा हेरफेर आयो । अब दुवैले साझा प्रस्तुति दिएर राजालाई देखाउनुपर्ने भयो । त्यो जोडीको प्रस्तुतिमा राजा कति खुसी भए कुन्नि तर हतारो र बाध्यतामा बाँधिएको उक्त जोडीलाई भने करिअरकै नयाँ मोड दिलायो । अन्ततः रंगमञ्चमा दिनरात घोटिएका दुई माहुरी मदनकृष्ण र हरिवंशले अब भने एउटै चाकाका लागि मह बनाउने भए । उनीहरूले मह जोडी को नयाँ परिचय पाए । दुई पपुलर मान्छे एकसाथ कार्यक्रम गर्ने भनेपछि अर्कै महत्व भयो, मह बनिसकेपछिको फाइदाबारे हरिवंश बोले, अनि हामीले कार्यक्रमको अडियो क्यासेट पनि निकाल्न थाल्यौं । त्यसपछि नचिताएको रेस्पोन्स पायौं । त्यो हाम्रो स्वर्णकाल नै भयो । त्यसपछि जोडीले व्यावसायिक कलाकारिताको सुरुआत गर्यो । जुन मह बाट अहिलेसम्म पनि हास्यव्यंग्य क्षेत्र पोसिएको छ । अहिले यिनीहरूको आफ्नै मह सञ्चार छ ।हरिवंश मह बिना दुवै अपूर्ण हुने मान्छन् । भन्छन्, मदनदाइ बिनाको यात्रा कल्पनै गर्दिनँ । दाइसँगको सहकार्य नभएको भए मेरो आफ्नै सानो अस्तित्व हुन्थ्यो होला तर अहिलेको जत्रो ठूलो हुने थिएन । व्यावसायिक कलाकारितामा हामी दुईजना नजोडिईकन हुँदै हुँदैन । मदनकृष्ण पनि लामो सहकार्यको जस हरिवंशलाई दिन्छन्, ऊ पनि इमानदार नभएको भए सहकार्यको ३४ वर्ष हिंड्न सजिलो थिएन । हामी बेग्लै प्रकृतिका भए पनि दुवै लोकतन्त्रमा विश्वास राख्छौं । दुईका दुईथरी विचारधारा भएको भए काम अघि बढ्न सक्थेन होला ।एउटा कार्यक्रम लेख्न दुई महिनासम्म पनि लगाउने उनीहरू आफैंलाई नहँसाएसम्म मञ्चन गर्दैनन् । लेख्दा कुनै कुरा आयो र आफ्नो मन हाँस्यो भने त्यो पक्का दर्शकले रुचाउँछन् । कार्यक्रम राम्रो हुन्छहुँदैन भन्ने पहिल्यै थाहा हुन्छ, आफूहरूको काम गर्ने तरिकाबारे उनले भने । महका कार्यक्रम किन मन पराइन्छ भन्नेमा उनले हालैको उदाहरण दिए अस्ति भर्खरै हामीले अस्ट्रेलिया जाँदाखेरी नेवारबहादुर बाहुनबहादुर र म डन स्टुडियो बनायौं । १५२० दिन लगाएर अर्को पनि बनाएका थियौं, च्यातिदियौं । लेख्यौं, करेक्सनका लागि राख्यौं पनि । पछि पढेको चित्त बुझेन । अनि यो प्रोग्राम नै नगरौं भनेर च्यातेर फाल्यौं । त्यसैले त हरिवंशलाई अभिनयको स्कुल नै मान्ने हाँस्यकलाकार दीपकराज गिरी भन्छन्, अतुलनीय अभिनयको अपार भण्डार छ उहाँमा । जुन सहज हिसाबले पोख्न सक्नुहुन्छ । सृजनशीलता बिनाको अभिनय धेरै समय टिक्दैन । तर उहाँमा त्यो प्रचूर मात्रामा पाइन्छ । दीपक पनि हरिवंशलाई भर्सटाइल एक्टर मान्दै यही खुबीले उहाँलाई विशेष र प्रशंसा गर्न लायक बनाएको टिप्पणी गर्छन् । थप्छन्, पछिल्लो समयमा त सामाजिक रूपमा पनि हरिवंश आचार्य ठूलो स्टार हो । हास्यव्यंग्यको कलाकार मात्रै नभई एक परिवर्तनको वाहक पनि हो ।अहिलेका व्यंग्य हरिवंशलाई बढी ठाडो लाग्छन् । नग्नता पनि त्यस्तै । यस्तो व्यंग्य गर्नुभन्दा त बरु नगर्न सुझाव दिन्छन् उनी । जो व्यक्तिमाथि व्यंग्य गरिन्छ, त्यो पनि हाँसोस् न । बाटोमा हिंड्दा त्यसलाई लाज नहोस् तर मनमनै काउकुती लागोस्, मैले गर्न नहुने काम गरेछु है भनेर । चित्त दुःखाएर गयो भने हास्यव्यंग्य फेल हुन्छ । त्यो हास्यव्यंग्य नभई व्यंग्य मात्रै हो, हरिवंशले अहिलेको व्यंग्य क्षेत्रको समीक्षा गर्दै भने । यसमा अझै थपे, व्यावसायिकताका नाममा स्तर खस्कियो । मेरो सिरियल यति भाग भयो भनेर गन्ने प्रवृत्ति बढ्यो । तर वर्षौंपछि हेर्दा पनि त्यसमा दर्शक हाँसोस् न, अहिलेका हास्यव्यंग्य पत्रिकामा जे छ त्यही हुन्छ । सिर्जना केही पनि छैन । दीपकराजले हरिवंशबाट बुझेको के हो भने कुनै पनि सन्देश दिनुछ भने हास्यको चास्नीमा चोबेर दिनुपर्छ । यस्तो सन्देशलाई दर्शकले सहज स्वीकार गर्छन्, नत्र त्यो भाषणजस्तो मात्रै हुन्छ ।दुवैका पारिवारिक कारणले गर्दा महले गएको दुईतीन वर्ष रंगमञ्चमा खासै उत्रन पाएनन् । भनेजस्तो कार्यक्रम गर्न सकेनन् । पत्नी वियोगमा विक्षिप्त हरिवंशले एकल महिलाकै जीवन बिताइरहेकी रमिला पाठकलाई बाँकी जीवनका लागि साथी पाए । अहिले भन्छन्, बिहे नगरेको भए मात्रै होइन, उनीसगको सम्बन्ध सहज नभएको भए पनि म रंगमञ्चमा फर्किन सक्ने थिइनँ । अबको यात्राको जस हरिवंशले पत्नी रमिलालाई नै दिन्छन् । रमिला पनि डेढ वर्षको सहकार्यको समीक्षा गर्दै भन्छिन्, विवाहका सुरुआती दिनमा डर पनि थियो, बिहे गरेर कतै गलत गरियो कि भनेर । तर परिवारले गरेको निर्णय सही रहेछ । उहाँकै साथले फेरि जिन्दगी जिउन पाएकी छु, गर्व लागिरहेको छ । यतिबेला महलाई देशमा रंगमञ्चको कार्यक्रम कम भएको महसुस भइरहेको छ । हरिवंश बोले, अब यसरी हुँदैन, जाग्नुपर्छ भन्ने मनमा लागिरहेको छ । अहिलेको शिथिलताबाट छलाङ मार्ने कोसिस गर्दै छौं । तीन घन्टाको मह यात्रा नामक हास्यव्यंग्यकै कार्यक्रमलाई काठमाडौंदेखि देशका ठुल्ठूला सहरमा गर्नेबारेमा मिटिङ भइरहेको छ । सम्भवतः जेठतिर हुनेछ । त्यसो त यतिबेला हरिवंश फिल्म लेखनमा पनि व्यस्त भइरहेका छन् । मह यात्रालगत्तै सुटिङमा जाने तयारी गरिरहेको मह सञ्चारले फिल्म पूर्णत ः मनोरञ्जनात्मक हुने बताएको छ ।"
रेखा थापा,"काठमाडौ हिरोको मात्र स्टरडम भएको नेपाली फिल्म उद्योगमा रेखा थापा आफै हिरो बनेजस्तै छिन् । एक दशकमा सयभन्दा बढी फिल्म खेलेकी उनी नेपाली समाजमा उर्लिइरहेको महिला सशक्तीकरणको एउटा उदाहरणका रूपमा उदाएकी छन् ।
त्यो रातो घाँघर मोरङको इन्द्रपुर गाउँ । लिचीको झ्याम्मिएको रूखछेउ ठिङ्ग उभिएको एउटा घरमा प्रेमकुमार र सरस्वतीबीच बेलाबेला छोरीको विषयलाई लिएर घरझगडा जस्तै हुन्थ्यो । स्वास्थ्य कार्यकर्तासमेत रहेकी सरस्वती हमेसा औषधि र नर्सले घेरिएर बिरामीको सेवा गर्ने डाक्टरको करिअरप्रति लोभिएकी थिइन् । दुई छोरा र तीन छोरीमध्ये उनी कम्तीमा पनि कान्छीचाहिं डाक्टर बनेको हेर्न चाहिन्थन् । प्रेमकुमार अलिक रसिक । कला, साहित्य र फिल्ममा रुचि राख्ने । उनी आफ्नी छोरी तिनताक नाम चलेकी नायिका जल शाहजस्तो बनेको हेर्न चाहन्थे । जित प्रेमकुमार थापाकै भयो । चलचित्र स्वर्गको छोरी मलाई भागी भागी नसताऊ गीतमा ईश्वरी प्रधान नाचेको देखेपछि कान्छी छोरीले एक दिन ईश्वरीकै जस्तो घाँघर डिमान्ड गरिन् बुबासँग । छोरी अलिक काली भएकीले प्रेमकुमारले कलर म्याचिङलाई ख्याल राखेर रातो घाघर सिलाउन लाए । त्यो घाघर अहिलेसम्म पनि प्रेमपूर्वक राखेकी छु, झन्डै साढे दुई दशकपछि अभिनेत्री रेखा थापाले गौशालास्थित क्याफे काल्दीमा पुराना दिन सम्झिइन्, त्यो गीतको नृत्यबाट म यति मोहित भएको थिएँ कि मलाई घाँघर तुरुन्तै चाहिएको थियो । न्यानो रातो विन्टर टिसर्ट र टाइट ट्राउजरमा खुलेकी उनले बोल्दै गर्दा तुरुन्तै शब्दमा बढी स्ट्रेस दिइन् । यो उनको स्वभावगत कार्यव्यवहार पनि थियो सायद । रेखाकै आत्ममूल्यांकनमा उनी बच्चैदेखि जिद्दी, हिम्मती र विद्रोही थिइन् । इन्द्रपुर सर्नुअघि मोरङकै महादेवा बस्थे सरस्वती र प्रेमकुमार । ठ्टयौला स्वभावका प्रेमकुमार घर नजिकैको न्यौपाने थरको एक बूढामान्छेलाई जिस्काएर सधैं ज्वाइसाप भन्ने गर्थे । रेखा तीन या चार वर्षकी थिइन्, एक दिन न्यौपाने बूढोकोमा गएर भनिन्, ओई ज्वाइसाप, के छ हाल खबर ? सानी रेखा त झन्डै झगडाको मानसिकतामा पो थिइन्, आमा सरस्वतीले समातेर ल्याइन् । न्यौपाने बूढा तिनछक्क । साह्रै आटिली थिइन्, आमा सरस्वती सम्झिन्छिन् अहिले । यस्तै हिम्मत र दृढताका साथ एक दिन रेखा विराटनगरस्थित एउटा ब्युटी पेजेन्ट अर्गनाइजरको अफिसमा उभिइन् । बुबाको सिरानीमुनिबाट सुटुक्क ३ सय रुपैया झिकेर उनी मिस कोसीमा भाग लिन गएकी थिइन् । उमेर १४ वर्ष, भर्खरै दस कक्षा पढ्दै । यति सानी मान्छेको अचम्मलाग्दो हिम्मत देखेर आयोजकले उनलाई मिस कोसी प्रतियोगितामा भाग लिन दियो । बेस्ट क्याट्वाक सबटाइटल अवार्डसहित उनी सेकेन्ड रनरअप भइन् । जुरीमा थिए नीर शाह, करिश्मा मानन्धर, राजेश हमाल, झरना वज्राचार्य र सुरज वैद्य । तिम्रो आखामै सफलता झल्किएको छ, सुरजले अन्तिम प्रश्न सोध्नुअघि भने, म आफैं पनि नर्भस छु । त्यही साल उनी काठमाडौंको मिस नेपाल प्रतियोगितामा क्याट्वाक गरिरहेकी थिइन् । दुई वर्ष उमेर बढाएको नागरिकता प्रमाणपत्र देखाएर प्रतियोगितामा सामेल भएकी उनका चमकदार आँखामा यसपटक भने आँसु छचल्कियो । टप टेनबाटै बाहिरिइन् उनी । त्यो दिन निकै रोएँ, तर मलाई दुई दिनमै एउटा सत्यबोध भयो, क्याफेको रातो सोफामा ढल्किंदै रेखा केही भावुक बनिन्, मान्छेले जिन्दगीमा सकेको जति मात्रै भारी बोक्नुपर्ने रहेछ । ताज नजिते पनि त्यो काठमाडौं यात्रा रेखालाई फाप्यो । टर्निङ प्वाइन्ट नै थियो त्यो । मिस नेपाल जित्ने सपना पोको पारेर विराटनगरबाट काठमाडौं उत्रेकी एक जिद्दी किशोरीका लागि त्यही यात्राले फिल्मी ढोका खोलिदियो, जसभित्र पसेपछि उनी नायिका रेखा थापाको छवि बोकेर निस्किइन् । मिस नेपाल प्रतियोगिताबारे कान्तिपुर दैनिकमा छापिएको एउटा समाचारमा रेखाको तस्बिर थियो, त्यो देखेर मोहित बनेका निर्देशक नरेश पौडेल र निर्माता छवि ओझाले रेखाका बुबा प्रेमकुमारको फोन नम्बर पत्ता लाए । तिनताक डेरा थियो सिनामंगलमा । फोनबाटै फिल्मको प्रस्ताव आयो । उहाँहरूले नयाँ फिल्म हिरो बनाउँदै हुनुहुँदो रहेछ, रेखा भोलिपल्टै बानेश्वरस्थित नमस्ते नेपालको अफिसमा पुगेकी थिइन्, अनि म फिल्ममा यसरी आएँ । खासमा ईश्वरी प्रधानको जस्तै घाँघर सिलाउदा रेखाले फिल्ममा आउनेबारे चाहिं सोचेकी थिइनन् । बालसुलभ रेखा घाँघर लाएर ईश्वरीजस्तै नाच्न मात्रै चाहन्थिन् । पछि विस्तारै सांस्कृतिक कार्यक्रम, नाचगानतिर उनको मोह बढ्दै गयो, ४ कक्षासम्म फस्टसेकेन्ड हुने रेखामा अब फिल्मी मोह पनि बढ्दै गइरहेको थियो । पढाइमा सामान्य बन्दै गइन् । फिल्ममा एक दशक मिस कोसीको फाइनल राउन्डमै जुरी सदस्यहरूले रेखालाई तिमी हिरोइन हुनै जन्मेको भन्दै फुर्काएका थिए । नीर शाहले त्यतिबेलै फिल्ममा अफर गरेका पनि थिए । तर मचाहि केही सिकेर मात्रै फिल्ममा आउन चाहन्थें, ब्ल्याक कफीको पहिलो सिप लिदै रेखाले भनिन्, अलिक छिट्टै र अनौठोसग हिरोबाट यात्रा सुरु भयो । हिरो बाट फिल्मी यात्रा मात्रै हैन, चुलबुले, आत्मविश्वासी र एउटी महत्वाकांक्षी किशोरी रेखाको जीवनको निजी यात्रा सुरु भयो । हिरो फिल्मकै निर्माता छविराज ओझासँग उनको बिहे भयो, बाह्र वर्ष उनीहरू सँगै बसे । हिरो खेलेपछि म एसएलसी दिन इन्द्रपुर गए, रेखाले अनुहारको भाव केही नोस्टाल्जिक बनाइन्, यो २०५७ तिरको कुरो हो । ठूलो दाइ आर्मीमा जागिरे भइसक्नुभएको थियो, घरमा माइलो दाइ र दिदीहरू हुनुहुन्थ्यो । बुबाले काठमाडौंमा वकालत थालिसक्नुभएको थियो । कम्तीमा मैले पढाइचाहि छोड्नुहुन्न भन्ने सबैको चिन्ता थियो । दुई वर्ष ग्याप । यसपछि रेखा कस्तो साइनो मा देखिइन् । त्यतिबेला जल शाह, निरुता सिंह र विपना थापाहरूको जमाना थियो । साडी र भद्रा पोसाकवाला नारी चरित्रको स्थापित भइरहेको बेला स्कर्ट लाएर फिल्मी क्षेत्र प्रवेश गरिन् रेखा । तर उनी यतिन्जेल लिडिङ रोलमा आइसकेकी थिइनन् । अशोक शर्माको मितिनी खेलेपछि भने उनले कहिल्यै पछाडि फर्केर हेर्नु परेन । टिल नाउ सोफामा अदबका साथ बसेकी रेखाले आत्मविश्वासी लवजमा बोलिन्, लगातार फिल्मका फिल्म । ओभरलोडेड नि । १ सय ५० भन्दा बढीमा खेले हुँला ।"
झमक घिमिरे,"काठमाडौ के हुन्छ झमकको कृतिमा ? प्रश्न गर्दा उनका बायाँ गोडाले कलम समाते र, लेखे मेरो कृतिमा जीवन हुन्छ । विचार हुन्छ, कला हुन्छ ।
मस्तिष्कको आदेश नसाहरूमा दौडन्छ, अनि अंगहरू काम गर्छन् । हात चलाउनु । गोडा चलाउनु । मुख बाउनु अनि मुखमण्डलले भाव व्यक्त गर्नु मस्तिष्ककै आदेश हो । जब मस्तिष्कको आदेश मान्न सक्ने अंगले काम गर्दैन, त्यसबेला डाक्टरहरू भन्छन् सेरेब्रल पल्सी अर्थात् मस्तिष्क पक्षाघातको अवस्था हो । फिजियोथेरापी गर्नुपर्छ । फिजियोथेरापीले सुधार हुनुनहुनुमा रोग र शारीरिक अवस्थामा निर्भर हुन्छ । सुधार हुन पनि सक्छ । नहुने सम्भावना पनि हुन्छ ।यही नहुने सम्भावनालाई जितेर उभिएको नाम हो झमक घिमिरे ।धनकुटा हुलाकका कर्मचारी कृष्णबहादुर घिमिरेले बिहे गर्दा पत्नी आशादेवी १४ वर्षकी थिइन् । चार वर्षपछि उनीहरूले छोरी जन्माए, २०३७ असार २१ गते । डेढ वर्षपछि मात्र हामीले चाल पायौं, छोरीका हातगोडा नचल्ने रहेछन्, आमा आशादेवी भन्छिन्, पाँच सन्तानमध्ये जेठी छोरी हो झमक । सानोमा झमक अलि मोटी थिइन् रे । त्यसबेला धनकुटा जिल्ला अस्पताल बनिसकेको थिएन । विदेशी चिकित्सकको सानो मिसन थियो, जहाँ उपचार सेवा दिइन्थ्यो । डाक्टरले एक्सरेपछि हाड लुलो छ, अरू केही समस्या छैन भने । आशादेवी भन्छिन्, त्यसपछि हामीले धेरै ठाउमा देखायौं । धामीझाक्री लायौं । वराहक्षेत्र लगेर कोसीको पानीमा चोपल्नेदेखि छिन्ताङदेवीको मन्दिरसम्म पनि पुर्यायौं । नाम अनुरूपकी आमा आशादेवीले अरू दुई सन्तान जन्मिएपछि पनि झमक निको होलिन् भन्ने आश मारिनन् । हजुरआमा अप्सरादेवीले डालोमा राखेर उभ्याउदा ठीक होलिन् भनेर अनेक सीप लाइन् । तर, झमकका आदेश हातगोडाले त्यसरी मानिदिएनन्, जसरी उनलाई सामान्यसरह जीवनका लागि आवश्यक थियो ।२०५७ यता ११ वटा साहित्यिक कृति सिर्जना गरिसकेकी झमक सुन्छिन् तर लेखेर बोल्छिन् । उनले भाइबहिनी जसरी स्कुल जान पाइनन् । घरैमा धुलोमा गोडा चलाएर लेख्ने कला आफैंले आफूमा भरिन् । आत्मकथालाई उनले जीवन काडा कि फूल कृतिमा पस्केकी छन् । २०६७ सालको चर्चित यो कृतिभित्र उनले आफू जीवित हुनुका कारक त खोतलेकी छन् नै, असमान्यबाट सामान्यतर्फको जीवनको आरोहअवरोहलाई पनि खोतलेकी छन् । २०५३ तिर धनकुटा क्याम्पसका विद्यार्थी विनय पोखरेलले रेडियो कार्यक्रम घटना र विचारलाई झमकका बारेमा लेखिपठाएका थिए । त्यसबेला झमक आफ्नो देब्रे गोडाले लेख्न जान्ने हुन थालेकी थिइन् । रेडियोले उनका बारेमा बोलिदिएपछि झमकको लेखनमाथिको रुचि समाचारहरू बन्न थाले । साहित्यिक कृति पढ्ने र लेख्ने गर्दागर्दै उनको पहिलो कविता संग्रह संकल्प २०५५ मा विराटनगरका भीम कोइरालाले प्रकाशित गर्न मद्दत गरे । पहिलो संग्रहको ख्यातिलाई उनले लेखनऊर्जाका रूपमा लिइन् । साहित्यमा उनलाई हौसला दिने कार्यक्रम हुन थाले । २०५७ मा उनका चारवटा कृति प्रकाशित भए कविता संग्रह आफ्नै चिता अग्निशिखातिर र मान्छेभित्रका योद्धाहरू, क्वाटी संग्रह अवसानपछिको आगमन र लेखसंग्रह सम्झनाको बाछिटाहरू । कविता संग्रह नौलो प्रतिविम्ब (२०६०), कथा संग्रह पर्दा, समय र मान्छेहरू (२०६२), निबन्ध संग्रह बेमौसमका आस्थाहरू (२०६३), झमक घिमिरेका कविताहरू (२०६५), लेखसंग्रह रात र भूतप्रेतहरूको सन्त्रास (२०६७) उनका अन्य प्रकाशित कृति हुन् ।धनकुटाको सल्लेरी वन छिचोलेर कान्लाको टाँडेघरमा पुग्दा भुइ तलाको पहिलो कोठाभित्र लेखिका झमक भेटिइन् । कोठाका भित्ता प्रमाणपत्र र ती ग्रहण गर्दाताकाका तस्बिरले भरिएका थिए । र्याकभरि साहित्यिक कृतिहरू मिलाएर राखिएका रहेछन् । दक्षिण फर्किएको ढोकाबाट पसेपछि पश्चिमतर्फ पलङमा उनी केही लेखिरहेकी थिइन् । सबेरै उठेर चिया खाने, अनि पत्रपत्रिका पढ्ने उनको दैनिकी हो । यतिखेर उनी विशिष्ट नरनारीका ओजश्वी चिन्तनको संगालो दिस आई विलिभको नेपाली रूपान्तर मेरो विश्वासमेरा मान्यता नामक पुस्तक पढिरहेकी छन् । विशिष्ट क्षमताकी धनी झमकलाई आमाको सहारा छ । नेपाली साहित्यको भण्डारका लागि ठूलो भर बनेकी झमक अहिले आफ्नै घरपरिवारका लागि पनि ठूलो सहारा भएकी छन् । उनका लागि विशेष प्रकारको शौचालय बनाइएको रहेछ । हिंड्नका लागि गोडाले रिमोट नियन्त्रण गर्न मिल्ने ह्विलचियर पनि उनलाई प्राप्त भएको छ । यद्यपि उनका घरबाहिर ह्विलचियर गुडाउन मिल्ने बाटो अझै बनिसकेको छैन । त्यसैले विशेष सुविधायुक्त यो ह्विलचियर थन्किएको छ ।राजधानीमा उनको नाममा प्रतिष्ठान कार्यालय खोलिएको छ । भक्तपुरको बालकोटस्थित उक्त प्रतिष्ठान रहेको डेरामा बेलाबेलामा झमक लामै समय बस्छिन् । राजधानीका साहित्यिक कार्यक्रममा सहभागी हुनुपर्दा र उपचार गराउन आउनुपर्दा त्यो एउटा बास बस्ने सहज थलो भएको छ उनलाई । राजधानीको त्रिवि शिक्षण अस्पताल र मोडेल हस्पिटलका केही चिकित्सकले उनलाई उपचारमा सघाएका छन् । डा वसन्त पन्त र डा जगदीशप्रसाद अग्रवालको छुट्टाछुट्टै टिमले उनका बारेमा परिवारका सदस्यलाई सल्लाह दिने गरेका छन् । उपचारमा सघाउने गरेको छ । दुई वर्षअघि उनी निकै बिरामी परेकी थिइन् । त्यसबेला चलाइएको औषधि उनले जीवनभर दिनहु खानुपर्ने छ । परिवारका अनुसार उनले पाएका पुरस्कारका राशि उनकै बैंक खातामा जम्मा गरिन्छ । इटहरीमा उनको नाममा सात धुर जग्गा जोडिएको छ । आफ्नै नामको ख्यातिले यात्रा गर्दा पछिल्ला वर्षहरूमा केही सहज भएको छ । तैपनि घरबाट विराटनगर विमानस्थलसम्म गाडीको यात्रा सकसपूर्ण रहँदै आएको छ । उनी बाहिरका खानेकुरा हम्मेसी खान्नन् । लुगाफाटा र चाहिने सामान उनका लागि बेग्लै बोक्नुपर्छ । यी सबै जिम्मा आमाका काँधमा छन् । पानी खान उनलाई सजिलो हुने गिलासदेखि अन्य सामान ख्याल गरेर बोकिन्छ ।छोरी, त्यसमाथि असामान्य क्षमताकी । कुनै बेला परिवारका जिम्मेवार सदस्यको हेयको सिकार बनेकी उनी आफ्नै पौरखले अवस्थालाई आफू अनुकूल बनाउन निकै हदसम्म सफल भएकी छन् । कुरा काट्नेहरूलाई अहिले झमकसँगको आफ्नो नाता र सम्झना सुनाउन पाउँदा गर्व लाग्छ । परिवारको आर्थिकस्तर उकास्न उनकै साहित्यिक लगावले मद्दत पुर्याएको छ । २०५५ मा कविताराम बालसाहित्य पुरस्कारबाट सुरु भएको उनको हौसला बढाउने अभियान जारी छ । उनले मदन पुरस्कार लगायत दुई दर्जनभन्दा बढी पुरस्कार र सम्मान पाएकी छन् ।झमक कुनै बेला चित्र कोर्थिन् । कुची खेलाउन मन लाग्ने उनलाई ढाडको समस्या हुने देखिएपछि चिकित्सकले त्यसो नगर्नू भने । चित्रकारिता बन्द छ । लेखन सुचारु छ । भन्छिन्, कहिलेकाहीं मान्छेलाई यस्तो पनि हुन्छ, कुनै कुरा शब्दले व्यक्त गर्न सकिंदैन । त्यो व्यक्त गर्ने वातावरण हुंदैन । मलाई त्यतिबेला कुची, रंग, ब्रस समात्दा र रंगहरूसँग खेल्दा आनन्द लाग्छ । उनको ख्याति पूर्वी पहाडको धनकुटाबाट सुरु भएर निकै फराकिलो बनेको छ । सबैजसो साहित्यिक कृति पढ्न रमाउने बानीसँगै लेख्ने बानी नियमित छ । कविता र अन्य विधा कसरी लेखिन्छ भन्ने सोधाइमा उनले भनिन्, कविता लेख्न मुड चाहिन्छ । अरू लेख्छु भनेर बसेपछि लेखिन्छ ।"
लोकमानसिंह कार्की,"काठमाडौ सधैं शक्तिमा रहे, लोकमानसिंह कार्की । सत्तालाई उनी चाहिएको हो वा उनलाई शक्ति, त्यो खुट्याउन गाह्रो छ । परिवर्तन अघि र पछिका व्यवस्थामा उनी बराबरी शक्तिशाली रहन्छन् । शाही कालमा मुख्य सचिव रहेका उनी विवादमा परे । तर, त्यसले उनलाई छेकेन । लोकतन्त्र आएपछि उनी शक्तिशाली अख्तियार दुरुपयोग अनुसन्धान आयोगका प्रमुख आयुक्त बनेका छन् ।
तपाईंले मेरा बारेमा गरिएका नकारात्मक पक्षको त राम्रो अध्ययन गर्नुभएको रहेछ तर यथार्थको अध्ययन गर्नुभएको रहेनछझैं लाग्यो, गत साताको एक भेटमा अख्तियार दुरुपयोग अनुसन्धान आयोगका प्रमुख आयुक्त लोकमानसिंह कार्कीले भने । विवादका बीच २०७० वैशाख २५ गते अख्तियार प्रमुखको पदभार सम्हालेका कार्की कान्तिपुर वर्षका दशमा राज्यप्रशासन क्षेत्रबाट पहिलो नम्बरमा आएको सन्दर्भमा गरिएको लामो कुराकानीमा उनले आफूलाई विवादित भनिएकोमा पनि चर्को असहमति जनाए । विवादित भनेको के हो ? केही व्यक्तिले मेरो विरोध गर्दै आएका छन्, उनको भनाइ थियो, मप्रतिको सोच र धारणा केही व्यक्तिहरूले यस रूपमा प्रस्तुत गरिदिएका छन् कि मैले जे गरे पनि नराम्रा कुरा खोज्ने प्रवृत्ति हाबी भएको छ ।अग्लो, मोटो जीउडाल । रबाफिलो बोली । कार्कीसँग पहिलोपटक भेट्ने त खुलेर बोल्नै हच्किन सक्छन् । कार्कीको अर्को रूप पनि छ, ओशो संन्यासी । नाम हो, स्वामी आनन्द चैतन्य । साढे २ वर्ष भयो उनले यो उपाधि पाएको । यो दोस्रो पक्षमा प्रवेश गर्दा भने उनी निकै सहज र हसमुख बन्छन् । परमात्माको परम बखान गर्छन् । आफू निमित्त भएको र सबै कुरा परमात्माले गर्ने बताउँछन् । वर्षका दश हुनुमा पनि उनी आफ्नो संन्यासी छविको समेत भूमिका रहेको मान्छन् । ओशो तपोवनका स्वामी आनन्द अरुण लगायत थुप्रैले उनका पक्षमा मत मागे । उनी त अख्तियार प्रमुखमा आफ्नो नियुक्तिमा समेत संन्यासी बन्ने प्रक्रियामा गरेको संगत, कमाएका गुरु लगायत सबैको साथ, आशीर्वाद रहेको ठान्छन् । र, विश्वस्त देखिन्छन्, यी सबको पछाडि परमात्माको हात छ । चार राजनीतिक शक्तिले उनलाई किन रोजे ? उनीहरूलाई नै सोध्नुपर्ने बताउँछन् उनी । नियुक्ति गर्नेका बारेमा कोही नबोल्ने, नियुक्त भएको आफूलाई विवादमा मुछिएकोमा आजित छन् उनी । नेपालको महत्वपूर्ण निकायमा नियुक्तिका लागि बाह्य शक्ति, खासगरी दक्षिणको विश्वास आवश्यक छ भन्ने चर्चा हुन्छ नि ? भन्ने प्रश्नको उत्तरमा उनले थपे, दक्षिण, उत्तर, पूर्व, पश्चिम हरेक दिशा ईश्वरकै सृष्टि हो । परमात्माको कृपाले म यो पदमा आसीन छु । तपाईंकै शब्द अनुसार विवादका बाबजुत पनि म भइछाडें । परमात्मा दाहिने भएपछि सबै दाहिने हुन्छ । आन्तरिक, बाह्य, नवग्रह, अन्तरिक्ष, पृथ्वी, पाताल सबै कुराको चाँजोपाँजो परमात्माले मिलाउनुहुन्छ । जब कसैलाई केही दिनुपर्नेगराउनुपर्ने हुन्छ परमात्माले कुनै न कुनै व्यक्तिलाई माध्यम बनाउनुहुन्छ । भगवान् आफैंले मानव चोला लिएर आएर गर्ने त होइन । आर्थिक अनियमितताका केही अभियोग पनि लागे उनीमाथि । तर त्यसमा अदालतबाट सफाइ पाइसकेका छन् । पूर्वन्यायाधीश कृष्णजंग रायमाझीको अध्यक्ष रहेको दोस्रो जनआन्दोलनमा भएका दमनको छानविन गर्न गठित उच्च स्तरीय जाँचबुझ आयोगको प्रतिवेदनले किटान गरेको उनका दोषबारेको सार्वजनिक बहस भने अन्त्य भइसकेको छैन । जनआन्दोलन दबाउन भूमिका खेलेको, सञ्चारमाध्यममाथि हस्तक्षेप गरेको जस्ता थुप्रै आरोप छन्, उनीमाथि । तर उनी भने रायमाझी आयोगको प्रतिवेदन पूर्वाग्रही रहेको बताउँछन् । हत्यारालाई फाँसी दिंदा पनि अन्तिम भनाइ सोधिन्छ । कुनै मानिसलाई फसाउने उद्देश्यले प्रश्नहरू तयार गर्ने र त्यसै आधारमा दोषी बनाउने पनि आयोग हुन्छ ? जनआन्दोलन दबाउन के म सेना, प्रहरी, बन्दुक बोक्ने व्यक्ति, गृहसचिव, रक्षासचिव हुँ ? मैदानमा गएर लड्ने सबैले सफाइ पाउने । भूमिका नै नभएकालाई फसाउने ? उनको प्रष्टीकरण छ । शाही शासनको पृष्ठपोषण गरेको सन्दर्भमा उनको पूरक प्रष्टीकरण छ, मैले जोसँग काम गरे पदीय जिम्मेवारी अनुरूप निष्ठापूर्वक नै गरें । अख्तियार प्रमुखका रूपमा शपथ लिंद यो व्यवस्थाप्रति प्रतिबद्धता जनाएको उनले बताए । विगतमा पञ्चायत र शाहीकालमा पनि आफू प्रजातन्त्र चाहिन्छ भन्ने पक्षमा रहेको उनको दाबी छ । पारिवारिक पृष्ठभूमि केलाउँदै आफ्नो दाबीलाई उनले यसरी प्रस्ट्याए, मेरो बुबा राजसभा सभापति हुँदा बीपी र राजाबीचको संवाद र पुलको काम गर्नुहुन्थ्यो । उहाँ झन्डा हल्लाएरै बीपीको घरमा जानुहुन्थ्यो । प्रजातन्त्र चाहिन्छ भन्ने परिवारकै व्यक्ति हुँ । प्रमुख आयुक्त बनेपछि उनको नेतृत्वमा अख्तियारबाट भएका कतिपय कामले सकारात्मक प्रभाव छाडेका छन् । शिक्षा, स्वास्थ्य, वैदेशिक रोजगार, अध्यागमन, पर्यटन, जलस्रोतका क्षेत्रमा अख्तियारले आफ्नो निगरानी बढाएको छ । झोले विद्यालयका नाममा करोडौं, अर्बांै सरकारी लगानी दुरुपयोग भएकोमा चासो दिएर काम गरेको उनले बताए । स्वास्थ्य क्षेत्र सेवा भावनाभन्दा व्यापार केन्द्रित भएको र रातारात करोडपति बन्ने प्रवृत्ति बढेकोमा पनि उनको सरोकार छ । विद्युत् प्राधिकरणको ट्रान्सफर्मर खरिद प्रकरण र वैदेशिक रोजगारीका विकृतिमाथि अख्तियारको कामकारबाही प्रशंसनीय बनेको छ । झोलामा रहेका जलविद्युत् आयोजना, मुलुकमा भएका ५७ प्रकारका खनिज उत्पादनको अनुमति लिएर काम नगर्नेमाथि विस्तृत छानविन गरिरहेको उनले जानकारी दिए । कर छली गर्ने ३ हजारभन्दा बढी व्यवसायीमाथि कारबाही भइसकेको छ । हामी अख्तियारमा आउँदासम्म त्यो संख्या ५ सयको हाराहारीमा थियो । थप २३ हजारमाथि छानविन भइरहेको छ, कार्कीले भने । यी सबका कारण समाजमा एउटा सन्देशचाहिँ गएको छ, अनियमितता गर्ने निकाय र व्यक्तिसम्म अख्तियार पुग्न सक्छ । नियुक्तिमा विरोध खेपे पनि उनी प्रमुख आयुक्त बनिसकेपछि धेरैलाई लागेको थियो, अब लोकमानले कसैलाई छाड्दैनन् । अर्थात्, उनीबाट ठूला कारबाही हुने अपेक्षा थियो । प्रतिफल त्यस्तो देखिएन । अख्तियारको कारबाही साना र तल्लो तहका कर्मचारीमै सीमित छ । भ्रष्टाचार निवारणको क्षेत्रमा क्रियाशील ट्रान्सपरेन्सी इन्टरनेसनलका नेपाल अध्यक्ष विष्णुबहादुर केसी भन्छन्, अख्तियार कहाँकहाँ भ्रष्टाचार भएको छ, त्यहाँ पुग्नुपर्छ । र, त्यसको सुरुवात माथिबाटै हुनुपर्छ । नियत सही छ भने अख्तियारको पछिल्लो सक्रियता सराहनीय रहेको उनले बताए । प्रमुख आयुक्त कार्की स्वयं नीतिगत र जागरणको तहमा केही सकारात्मक काम भए पनि जनअपेक्षा अनुसार काम अघि नबढिसकेको स्वीकार्छन् । अहिलेका कारबाहीलाई हल्काफुल्का को संज्ञा दिन्छन् उनी । तत्काल जनतालाई अनुभूत गराउने खालको कारबाहीचाहिं हुन नसकेको होला । मैले आएर कुनै भयंकर ठूलो काम गरेको छैन । अब भ्रष्टाचार बढी हुने ठाउँमा अझ बढी र कडा कारबाही भइदेओस् भन्ने जनचाहना सम्बोधन गर्छौं, उनले भने । सही सूचना आए उच्च ओहोदाका मानिसमाथि पनि छानविन हुने उनले बताए । अहिले पनि तल्लो र मध्यम तहको सञ्जालबाट माथिल्लो तहमा पुग्न प्रयासरत रहेको उनले बताए । यतिखेर करिब एक हजारभन्दा बढीको सम्पत्ति छानविन भइरहेको विवरण प्रस्तुत गरे उनले । सुशासनको प्रमुख दायित्व सरकारको हो, हामी त वाचडग मात्र हो, उनले भने । केसी पनि एउटा निकायलाई भ्रष्टाचार छानविनको जिम्मा दिएर नहुने बताउँछन् । भ्रष्टाचार नियन्त्रण र सुशासनको पहिलो दायित्व सरकार र राजनीतिक दलको भएको उनको भनाइ छ । थप तीनजना आयुक्त नियुक्त गरी अख्तियारलाई पूर्णता दिनुपर्ने उल्लेख गर्दै उनले भने, त्यसपछि मात्रै एकअर्कालाई सुझाव दिने, चेक एन्ड ब्यालेन्स गर्ने काम हुन्छ । यसतर्फ सरकार र राजनीतिक दल उदासिन देखिन्छन् । अख्तियारको निकट रहेर काम गरेका जानकार कार्कीबारे क्षेत्राधिकार नाघेको र छाया सरकारजस्तो निर्देशन दिंदै हिंडेको भनेर टिप्पणी गर्छन् । तर कार्की भने सरकारी स्वामित्व वा हिस्सेदारी भएको बैंक, वित्तीय संस्था लगायतमा मात्र आफूहरू प्रवेश गरेको बताउछन् । क्षेत्रीय कार्यालय उद्घाटनका क्रममा मतहत र सम्बद्धलाई दिएका निर्देशन छाया सरकारको अभ्यास भन्न नमिल्ने उनको भनाइ छ । पाचै विकास क्षेत्रमा खुलेका कार्यालयबाट अझ बढी काम गर्न सकिने कार्कीको विश्वास छ । क्षेत्रीय कार्यालयमार्फत स्थानीय तहमा विकासका काम अघि नबढेको वा अनियमित हिसाबले भएका छन् कि भन्ने सूक्ष्म निगरानी गर्छौं, उनले भने । बैंक र वित्तीय संस्था अख्तियारले हेर्न पाउनुपर्छ भनेर सरकारसंग माग गरेको उनले उल्लेख गरे । पिता भूपालमान र आमा दुर्गा कुमारीका चार छोरा, चार छोरीमध्ये छोरातर्फ साहिला हुन्, उनी । जन्म २०१३ वैशाख २२ । मानार्थ जर्नेल पिता काठमाडौंको पहिलो कमिस्नर हुँदा यहीं जन्मिए उनी । पुख्र्याैली घर धनकुटा, फलाटे भए पनि पुग्न पाएका छैनन् । धनकुटासम्म चाहिं पुगेका छन् रे । आफू जन्मिएको त्रिपुरेश्वरकै भवनमा पछि उनी भन्सार विभागको महानिर्देशकको रूपमा काम गर्न पुगे । त्यो एउटा सुखद संयोग थियो, उनले भने । अनि दुःखद् नि ? म ७ वर्षको हुँदा आमाको देहान्त भयो । त्यसबेला केटाकेटी नै भएकाले धेरै स्मरण भएन । तर अहिले आएर सम्झिंदाचाहिं अत्यन्त भावुक हुन्छु । जीवनको अत्यन्तै दुःखद् घटना त्यही हो, उनी मलिन देखिए । बाल्यकाल विराटनगरमै बित्यो उनको । बालककालमा पूर्वअर्थमन्त्री महेश आचार्यसँगै पढेको र उनी मिल्ने साथी भएको कार्की सम्झन्छन् । एउटा समय थियो साथीभाइसँग भेट नहुँदा केही नभएजस्तो खल्लो लाग्थ्यो, उनले विगत सम्झे, समयसँगै प्राथमिकता र रुचि फेरिने रहेछ । बाल्यकालमा खेलकुदमा असाध्यै रुचि थियो उनको । अञ्चल स्तरसम्मका फुटबल, ब्याडमिन्टन, भलिबल, चेस प्रतियोगितामा सहभागी भएको उनी बताउँछन् । पिता मन्त्री थिए । २०१५ सालमा चुनाव गराएर सरकार प्रथम जननिर्वाचित प्रधानमन्त्री बीपी कोइरालालाई सुम्पिने काम भयो । त्यसपछि अवकाशप्राप्त जीवन बिताउने हिसाबले भूपालमान विराटनगर झरेका रहेछन् । २००७ सालतिर उनका पिता विराटनगरका पहिलो बडाहाकिम बनेका थिए, त्यस अड्डाको क्षेत्राधिकारभित्र मेची, कोसी, सगरमाथा अञ्चलका जिल्ला पर्थे । त्यसैले उनका पिता विराटनगर झरेका रहेछन् । घरकै छेउकै राधाकृष्ण विद्यालयबाट प्रवेशिका उत्तीर्ण गरे उनले । दुईदुईपटक कक्षा फड्किएकाले २०२५ सालमा साढे १२ वर्षको उमेरमै प्रवेशिका उत्तीर्ण गरेको उनी बताउँछन् । महेन्द्र मोरङ क्याम्पसबाट व्यवस्थापन संकायमा प्रवीणता प्रमाणपत्र र स्नातक गरे । परिस्थितिले फेरि उनलाई काठमाडौं डोर्यायो । उनका पिता ०३४ सालमा राजसभा स्थायी समितिको सभापतिमा नियुक्ति भए । त्यही वर्षदेखि पितासँगै काठमाडौं आए उनी । कीर्तिपुरबाट अर्थशास्त्रमा स्नातकोत्तर गरे । त्यसयता यतै छन् । यतिखेर उनी कान्छी आमा भुमा, जसलाई उनी कर्ममाता भन्छन्, श्रीमती सुनीतासहितको परिवारमा बस्छन् । दुई छोरी र एक छोरा छन् उनका । जेठी आध्याश्री मणिपाल मेडिकल कलेजमा एमडी मेडिसिन पढ्दै छिन् भने कान्छी आकृति अस्ट्रेलियामा एमबीए पढ्दै छिन् । छोरा अभ्युदयमानचाहि सेन्ट जेभियर्समा बीबीएस पढ्दै छन् । पिता मन्त्री र राजसभा सभापति भए पनि राजनीतिमा आफ्नो रुचि कहिल्यै नभएको उनी बताउँछन् । पावर पोलिटिक्स (शक्तिको राजनीति) मा त माहिर हुनुहुन्छ भन्छन् नि ? भन्ने प्रश्नको उत्तरमा उनले भने, मैले विगतमा पनि राजनीति गरिनँ, भविष्यमा पनि गर्दिनँ । म एक व्यावसायिक राष्ट्रसेवक कर्मचारीका रूपमा चिनिन चाहन्छु । पढाइ सकेर केही समय कन्सलट्यान्सी गरे उनले । र, २०४१ साउनमा राजाको हुकुम प्रमांगीबाट राजसभामा सीधै उपसचिवका रूपमा काम थाले ।"
डा गोविन्द केसी,"काठमाडौ सबैतिर बेथिति, भ्रष्टाचार र स्वार्थले राज गरिरहेका बेला डा गोविन्द केसीले त्यसविरुद्ध निरन्तर आफ्नो पाइला अघि बढाए । आफ्नो कर्मक्षेत्रलाई माफियातन्त्र र भ्रष्टहरूको जालोले थला पारिरहेको टुलुटुलु हेरिरहन सकेनन् । त्यसविरुद्ध आमरण अनशन बसे, एकचोटि होइन, चारचोटि ।
हाडजोर्नीमा विशेषज्ञता हासिल गरेका डा गोविन्द केसीले हजारौंको टुटेफुटेका हड्डी जोडे । झन्डै तीन दशक लामो पेसागत यात्रामा उनी सहर पसे, गाउँ घुमे । कुनाकन्दरा चहारे । जहाँ खाँचो पर्यो त्यहीं पुगे । स्वदेश भनेनन्, विदेश भनेनन् । आफ्नै खर्चमा हजारौं मानिसका टुटेका अंगहरू जोडिरहे । तर, त्यही बेला उनको कर्मक्षेत्रलाई भने माफियातन्त्र र भ्रष्टहरूको जालोले थला पारिसकेको थियो । जब यो रोगले आफ्नो कर्मक्षेत्र जर्जर बनाइसकेको उनले थाहा पाए, उनले त्यो जालो तोड्ने कसम खाए । आफ्नो प्राणलाई दाउमा राखे र आमरण अनशन सुरु गरे । एकचोटि होइन, उनले चारचोटि आमरण अनशन बसेका छन् । यो पंक्ति लेखिरहँदा पनि उनी त्रिभुवन विश्वविद्यालय (त्रिवि) र चिकित्साशास्त्र अध्ययन संस्थान (आईओएम) लगायत समग्र स्वास्थ्य क्षेत्रमा देखिएको त्यो रोगको उपचार खोज्न आमरण अनशनमा थिए । संक्रमण यति धेरै फैलिसकेको थियो कि उनको प्रयासले राजनीतिक हस्तक्षेप, भ्रष्टाचार र माफियातन्त्रको रोगको निदान गाह्रो भयो । अन्ततः सिंगो भौतिक शरीरलाई त्याग गर्नेसम्मको सोच बनाएर धेरैले नरुचाएको विकल्प रोजे आमरण अनशन । शिक्षण अस्पतालमा उनको शृखंलाबद्ध अनशन त्यही माफिया रोग उपचारको स्थायी उपचार खोज्ने प्रयास थियो । सतहमा बाहिर सरकार देखिन्छ तर भित्री रूपमा देश माफियाले चलाइरहेका छन्, समाजसेवा र पेसागत दुवै श्रेणीमा जनता र जुरीका रोजाइमा पर्दै कान्तिपुर वर्ष व्यक्तिमा छानिएका डा केसीले शिक्षण अस्पतालको अनशन शय्याबाटै निष्कर्ष निकाले । यसै वर्षमात्र उनले दुइटा अनशन गरे । सुधारका लागि उनले थालेको यो शान्तिपूर्ण आन्दोलनले चिकित्सा क्षेत्रका विकृतिहरूलाई उदांगो पारिदिएको छ । चिकित्सा शिक्षा र सेवालाई खुला बहसमा ल्याइदिएको छ । डा केसीले माफियातन्त्र, व्यापारीकरण र राजनीतिक हस्तक्षेपविरुद्घ छेडेको जेहादले राजनीतिक भागबन्डा र व्यापारिक शिक्षा प्रणालीमा सुधारको सम्भावना देखाएको छ । डा केसीले त्रिविलाई राजनीतिक हस्तक्षेप मुक्त संस्थाका रूपमा स्थापित गर्नुपर्ने नारा अघि सारे । उनले क्षमताभन्दा बढी र गुणस्तरबिनाका मेडिकल कलेजहरू खोल्न नदिने आवाज उठाए । शक्तिको बलमा जबरजस्ती गर्न खोज्नेहरूलाई उनको आवाजले हच्काइदिएको छ । पेसागत रूपमा उनलाई चिनाउने दुई परिचय हुन् चिकित्सक र प्राध्यापक । तर, उनलाई चिनाउन प्रा वा डा झुन्ड्याइरहनु पर्दैन । किनकि दुनियाले सजिलै चिनेको उनको परिचय हो समाजसेवी गोविन्द केसी । बेथिति, भ्रष्टाचार र स्वार्थले राज गरिरहेका बेला उनले त्यसविरुद्घ निरन्तर आफ्नो पाइला अघि बढाए । संस्थाभन्दा ठूलो जीवन होइन, एउटा पद्धति बसाउन सकियो भने त्यो नै ठूलो कुरा हो, म भएर वा नभएर केही फरक पर्दैन, उनी भन्छन् । त्यसैले त उनी आममानिसका आदर्श पात्र बनेका छन् । उनका लागि निष्ठाको पेसा जीवनभन्दा प्यारो छ । किनकि त्यसैमा समाजसेवा जोडिएको छ । त्यसैमा उनले आफ्नो जीवनका सबै समय खर्चेका छन् । सरकारी अस्पतालमा काम गर्ने अधिकांश डाक्टर निजी अस्पताल र क्लिनिकको काममै बढी व्यस्त हुन्छन् । तर केसीले अहिलेसम्म अतिरिक्त कमाइका लागि निजी अस्पताल र क्लिनिकमा काम गरेका छैनन् । उनलाई पैसाभन्दा सेवा ठूलो लाग्छ । अस्पतालले दिने नियमित तलबलाई आफ्नो दैनिक गुजारामा सीमित गर्दैनन् । देश र विदेशमा पुगेर निःशुल्क स्वास्थ्यलगायत मानवीय सेवामा खर्चिन्छन् । दुर्गमका बिरामीहरू डाक्टर भेट्न राजधानीका अस्पताल आउँछन् । तर, यी डाक्टर आफैं दूरदराजका बिरामी खोज्दै कहिले जुम्ला त कहिले जाजरकोट धाइरहेका भेटिन्छन् । उपचार नपाएर मृत्यु भएको खबर आउँदा वा प्राकृतिक विपत्ति पर्दा केसीको मन थामिंदैन । झोलामा औषधि र लत्ताकपडा बोकेर बाटो लागिहाल्छन् । उनलाई लाग्छ विपत्तिमा मानिसलाई सेवाको जरुरत हुन्छ र त्यो सेवा दिन भूगोल बाधक बन्दैन । उनले मुलुकका ७५ वटै जिल्ला पुगेर स्वास्थ्यसेवा दिइसकेका छन् । वर्षमा कम्तीमा दुईपटक दुर्गम क्षेत्रमा निःशुल्क सेवा दिन हिंड्छन् । विपत्ति परेको सुने विदेश पनि पुग्छन् । सन् २००१ मा भारतको गुजरातमा ठूलो भूकम्प गयो, जसले झन्डै ४० हजार मानिसको ज्यान लियो । हजारौं घाइते भए । उनले त्यहाँ तीन साता तीनै घाइतेहरूको उपचारमा बिताए । सन् २००५ मा पाकिस्तान शासित कश्मीरमा पनि ठूलो भूकम्प आयो । झन्डै ७८ हजार मरे, लाख घाइते भए । त्यस्तो बेला उनी चुपचाप के बस्न सक्थे, पाकिस्तान पुगिहाले । त्यहाँ झन्डै तीन साता पीडितहरूको सेवामा खटिए । सन् २००८ मा बर्मामा ठूलो समुद्री तुफान आयो । उनी त्यहाँको गाउँगाउँ पुगेर उपचारलगायत प्राकृतिक प्रकोप व्यवस्थापन तालिम दिन थाले । सन् २०१० मा हाइटीमा महाभूकम्प जाँदा अढाइ लाख मान्छे मरे र ३ लाख जति घाइते भए । तीनको सेवामा अढाइ साता बिताए उनले । सन् २०११ मा पाकिस्तानमा ठूलो बाढी आयो । झन्डै १५ लाख घरमा क्षति पुर्यायो । औषधि लिएर गएका उनले त्यहाँ १२ दिन सेवा गरे । सन् २०१३ मा भारतको उत्तराखण्डमा बाढीले ठूलो धनजन क्षति गर्यो । सात समुद्र तरेर उपचार गर्न तम्सिने डा केसी साँध जोडिएको छिमेकमा त्यो विपत्तिटुलुटुलु हेरेर कसरी बस्न सक्ने कुरै भएन । उनी हुइंकिए उत्तराखण्ड र दुई साता बिताए पीडितको सेवामा । हालै तेस्रो पटकको अनशन बस्नुअघि पनि उनी फिलिपिन्समा आएको ठूलो तुफानबाट प्रभावितहरूलाई उपचार गर्न पुगे । केलाउदै जाने हो भने यस्तो फेहरिस्त लामो छ । उपचारका लागि देशविदेशको यात्रामा पैसा चाहिन्छ नै । सबैजसो खर्च मैले नै गर्छु, खर्च व्यवस्थापनबारे उनी सुनाउछन्, डाक्टरको तलब ठीकै हुन्छ, त्यसमाथि एक्लो छु, आवश्यकता पनि खासै नभएकाले आफ्ना लागि खर्च कमै हुन्छ । कहिलेकाहीं नेपाली औषधि कम्पनीहरूले औषधि दिएर उनको मानवीय सेवामा योगदान दिन्छन् । जाडोमा शीतलहरका बेला शिविर चलाउँदा सँगै न्यानो कपडा पनि बाँड्छन् उनी । त्यस्तो बेला मेरा भाइ र साथीहरूले पनि सहयोग गर्छन् न्यानो कम्बललगायत कपडा दिएर, उनी भन्छन्, धेरै परिमाणमा चाहिं म आफैंले किनेर लान्छु । शिक्षण अस्पतालमै कार्यरत उनका सहकर्मी तथा नजिकका साथी डा द्वारिका श्रेष्ठ त्यागी भावनाले ओतप्रोत भएको व्यक्ति ठान्छन् केसीलाई । जो गरिब छ, जसलाई आवश्यक छ, दूरदराजमा गएर त्यस्ता व्यक्तिहरूलाई सेवा दिएका छन्, डा श्रेष्ठ भन्दै थिए, हाम्रो पनि मनमा सहयोग गर्ने इच्छा त हुन्छ, तर हामी उनको जस्तो गर्न सक्दैनौं ।सर्वत्र बेथिति र अनैतिकताको हालिमुहाली चलिरहेको निराशाजनक वर्तमान अवस्थामा निष्ठा, सरल जीवन, परोपकारी भावना एवं लोककल्याणका लागि जीवन समर्पित गर्ने डा केसी आशाको किरण बनेर छाएका छन् जनमानसमा । जुनसुकै शक्तिविरुद्ध पनि अहिंसा र नैतिकताको हतियार प्रभावशाली हुन्छ भन्ने प्रमाणित उनले अनशनबाट पनि गरेका छन् । त्यसकारण उनी आदर्श व्यक्ति बनेका छन् आममानिसको नजरमा । बिग्रेको देश बनाउन गाह्रो छ भन्ने प्रवृत्ति ममा थियो, तर उनी जहिले पनि बनाउनुपर्छ र बन्छ भन्छन्, डा श्रेष्ठले भने, त्यो अनुसार धेरै कुरामा उनले नेतृत्व पनि लिए । प्राध्यापकका रूपमा उनी विद्यार्थीमाझ उत्तिकै लोकप्रिय छन् । प्रा डा गोविन्द, सदाचार, निष्ठा तथा सेवाभावको एउटा प्रतिमूर्ति हुन्, अनशन शøयामा बसेका केसीका समर्थनमा उनका विद्यार्थीले शिक्षण अस्पतालको भित्तामा पोतेका छन््, प्राडा गोविन्द भ्रष्टाचार र राजनीतिक कुसंस्कारविरुद्घ लड्ने एक संघर्ष योद्घा हुन् ।"
चन्द्र ढकाल,"काठमाडौ राष्ट्रिय वाणिज्य बैंकको खरिददारका रूपमा बैंकमा काम थालेका चन्द्र ढकाल अहिले आफैं बैंक मालिक बनेका छन् । ४८ वर्षीय व्यवसायीको कथा ।
मुलुकको पहिलो राष्ट्रपति चुनिएलगत्तै रामवरण यादव धापासीको एक घरमा बस्न गए । सरकारले छुट्टै निवासको चाजोपाजो नमिलाउन्जेलसम्म ९ महिना उनी त्यहा बसे । जनताको छोरो राष्ट्रप्रमुख बनेपछि बसेको उक्त घर त्यतिबेला धेरैका लागि चासोको विषय बन्यो । त्यो घर थियो, पछिल्लो समय तीव्रगतिमा व्यवसाय फैलाइरहेका चन्द्र ढकालको ।व्यावसायिक क्षेत्रमा राम्रै नाम कमाइसकेका ढकाल त्यसपछि सर्वसाधारणबीच पनि चिनिए । त्यसो त, उनलाई व्यवसायमा फड्को मार्न सबैभन्दा सहयोगी बनेको इन्टरनेसनल मनी एक्सप्रेस (आईएमई) झन्डै आधा नेपालीको घरसँग कुनै न कुनै रूपमा जोडिइसकेको थियो । रेमिट्यान्सलाई आईएमई भनेरै ब्रान्डिङ गर्न सक्ने ढकाल राजनीतिक पहुँचमा पनि गतिलो थियोछ । त्यसकै उदारहरण हो, राष्ट्रपति उनको घरमा भित्रनु । त्यसमा उनका भाइ हेमराज ढकाल (रामु) का ससुरा राष्ट्रपति कार्यालयका तत्कालीन सचिव रामहरि अर्यालको पनि भूमिका थियो । नेपालीहरू विदेशिने क्रम बढेसँगै इन्टरनेसनल मनी एक्सप्रेस (आईएमई) नामक कम्पनी खोलेर औपचारिक माध्यमबाट देशभित्र रकम ल्याउन थालेका ढकालको आम्दानीसँगै पहुँच पनि बढ्दै गएको छ । राष्ट्रपतिज्यूका लागि हेरिएका घरमध्ये मेरो पनि थियो, उनी भन्छन्, सुविधा र सुरक्षाका हिसाब पनि सही भएकाले छनोटमा परेको हो, जोडबलले होइन ।तर ढकाललाई नजिकबाट चिन्नेहरूका अनुसार तिनै अर्याल सेवा निवृत्त भएपछि राष्ट्र बैंक सञ्चालक समिति सदस्य बनाउन उनले निकै दौडधुप गरेका थिए । त्यसमा उनी सफल पनि भए । तर यसलाई उनी लबिङ का रूपमा नबुझिदिन आग्रह गर्छन् । कोही चिनेको मानिस राम्रो ठाउँमा होस् भन्ने चाहना राख्नु सामान्य हो तर यसका लागि मैले लबिङ गरेको भन्ने सही होइन, उनी थप्छन् । नाम र आम्दानी बढ्दै गएपछि ढकाल बैंकिङ क्षेत्रमा प्रभावशाली बनेका हुन् । खुलेको दोस्रो वर्षदेखि नै राम्रोसँग चल्न नसकेको वाणिज्य बैंक कमर्ज एन्ड ट्रस्टलाई समेत निक्कै कम मूल्यमा ग्लोबल आईएमईमा गाभ्न सक्नु उनको सफलता हो । कमर्जसँगै उनको ग्लोबलमा गाभिनेको संख्या ६ पुगेको छ । अति सामान्य पृष्ठभूमिका बाबजुद ढकालले पाएको सफलताले उनी नेपाली समाजमा उदाहरणीय बन्न सफल छन्, कान्तिपुर वर्षका १० अन्तर्गत उद्योगीव्यवसायी क्षेत्रका जुरीका रूपमा रहेका पत्रकार किरण नेपाल भन्छन् । नेपालको बुझाइमा ढकालले नयाँ व्यवसाय थाले र त्यसबाट पैसा पनि कमाउन सफल भए । पैसा शक्तिको स्रोत हो तर ढकालको मिजासिलो र सरल व्यवहारले उनलाई सबैमा थप प्रिय बनायो, नेपाल भन्छन् । बाग्लुङको अमालचौर गाविसमा अति सामान्य परिवारमा जन्मेका ढकाल अहिले वित्तीय क्षेत्रमा मात्रै छैनन् । रेमिट्यान्स कम्पनीबाट उदाएका उनको सञ्जाल ८ क्षेत्रमा पुगिसकेको छ । जुन आईएमई ग्रुप भनेर चिनिन्छ । आईएमईको वेभसाइटका अनुसार उनका व्यवसाय रेमिट्यान्स क्षेत्रसँगसँगै सवारीसाधन बिक्री, जलविद्युत् उत्पादन, ट्राभल एन्ड टुर्स, बैंक, औषधि, सूचना प्रविधि र व्यापारसम्म फैलिएका छन् । ट्राभल र कार्गो उनको रेमिट्यान्स कम्पनीभन्दा पुरानो काम हो । वैदेशिक रोजगारीमा जापान गएर फर्किनु अघिदेखि नै उनी कार्गो व्यापारमा लागिसकेका थिए । राष्ट्रिय वाणिज्य बैंक विशालनगर शाखामा खरिदार सरहको जागिर खाने एक ठिटो २० वर्षमै ७१ शाखा भएको निजी वाणिज्य बैंकको मालिक बनुन्जेलसम्मको कहानी रोचक छ । बैंकको जागिरसँगै ठमेलमा कार्गो र मनी एक्सचेन्ज खोलेका थिए ढकालले । वैदेशिक रोजगारीको अनुभव भएका उनले त्यसअघि बैंकहरूले मात्र फाट्टफुट्ट सुरु गरेको रकम आप्रवाहमा पहिलो मनी एक्सचेन्ज कम्पनी खोलेका हुन् । कार्गो व्यापारका सिलसिलामा अमेरिका हिंडेका ढकाल जापान पुग्दा केही समय त्यहीं अल्मलिए । करिब १० महिना उनले त्यहाँ काम गरे । हामी किताबलाई गमले टाँस्ने काम गथ्र्यौ, उनी सम्झन्छन् । जापानबाट फर्केपछि ढकाल मनी ट्रान्सफरमा लागेका हुन् । व्यवस्थापनमा स्नातक यिनको भाग्योदय मनी ट्रान्सफरबाटै भएको हो । जसबाट उनले आयआर्जनमा निकै ठूलो फड्को मारे । पछि एक्सचेन्जलाई एक्सप्रेस बनाएर खोलिएको आईएमई मुलुककै पहिलो रेमिट्यान्स कम्पनी बन्न पुगेको हो ।धेरै मिहिनेत र थोरै भाग्यले साथ दिएपछि उदाएका ढकालले आफ्नो उन्नतिमा एकजना रवि पण्डित नामका भारतीयको योगदान उल्लेखनीय रहेको बताउछन् । ठमेलको मनि एक्सचेन्जको सजावट कलात्मक थियो, एक दिन यूएई मनी एक्सप्रेसका रवि पण्डित त्यहाँ पुगेछन् र आफ्नो कार्ड दिएर सञ्चालकलाई सम्पर्क गर्न त्यहाँका कर्मचारीलाई भनेछन्, आईएमईको सुरुआत सम्झँदै ढकाल भन्छन्, त्यसपछि उनलाई सम्पर्क गर्यौ र पहिले उक्त एक्सप्रेसको एजेन्टका रूपमा काम थाल्यौं ।यही बीचमा उनलाई केही रकम आवश्यक पर्यो । अधिकृतभन्दा तल्लो तहकाले वाणिज्य बैंकबाट ऋण लिन पाइन्थ्यो । उनले पनि आवेदन दिए । तर मलाई ऋण लिने भए जागिर छाड्न दबाब दिइयो, उनी सम्झिन्छन्, व्यापार राम्रै चले पनि सानो खरिदार सरहको जागिर छाड्न पनि मलाई निक्कै गाह्रो भयो । तर उद्यमशील ढकालले अन्ततः जागिर छाड्ने नै निर्णय गरे र पूर्ण रूपमा व्यवसायमा होमिए । ७८ महिना यूएई एक्सप्रेसको एजेन्टका रूपमा काम थालेपछि उनले आफ्नै कम्पनी खोल्ने योजना बनाए । र, राष्ट्र बैंकमा निवेदन हाले । यो २०५६ सालतिरको कुरा हो । उनले पहिलो यस्तो कम्पनी सुरु गरिछाडे, जहा दुई खाले जोखिम थियो । पहिलो एक्सचेन्ज दरमा हुने उतारचढाव र दोस्रो हुन्डिवालाहरूको आँखाको कसिङ्गर । मार्छु नै भनेर पनि लागेका थिए तर हिम्मत हारिएन र गर्न सकियो, उनी भन्छन् । विदेशमा पैसा बुझाएको केही समयमै आफन्तले पाउने द्रूत सेवा नै उनको व्यवसाय विस्तारको अस्त्र बन्यो । पहिले पनि रेमिट्यान्स सेवा केही बैंक र अन्तर्राष्ट्रिय मनी ट्रान्सफर कम्पनीले दिइरहेकै थिए । तत्काल रकम दिन उनले थालेको कम्पनीलाई विदेशी विनिमयमा हुने उतारचढावको जोखिम थियो । त्यो जोखिम बहन गर्न सक्नु पनि उनी टिकिरहनु र अगाडि बढन सक्नुको कारण हो, राष्ट्र बैंकका एक पूर्व अधिकारीको भनाइ छ ।रेमिट्यान्स भनेकै आईएमई भनेर ब्रान्डिङ गर्न भ्याएका ढकाल कम्पनी सुरु गर्दाका दिनताका कहिले मलेसिया त कहिले गाउँ डुलिरहेका भेटिन्थ्ये । देशैभरि नेटवर्क बनाउन सुरुका दिनमा कठिन थियो । जुन अहिले सम्भव भइसकेको छ । अहिले उनको कम्पनीको सञ्जाल नेपाली पुगेका प्रायः सबै देशमा छ । यति मात्रै होइन, मलेसियाबाट बंगलादेश, इन्डोनेसिया, फिलिपिन्सजस्ता देशमा पनि त्यहाँको आईएमईबाट रकम पठाउने सेवा दिइएको छ । गत वर्षकै नेपालमा बैंकिङ माध्यमबाट ४ खर्ब ३४ अर्ब रुपैयाँ रेमिट्यान्स भित्रियो । राष्ट्र बैंकका सम्बन्धित अधिकारीका अनुसार कुल रकमको करिब ३० प्रतिशत रकम आईएमईमार्फत् आउँछ । यसमा कमिसनको सोझो हिसाब गरेर आम्दानी देखाउन नमिल्ने ढकाल बताउँछन् । सँगसँगै उनी आफ्नो समूहको आम्दानी पनि सार्वजनिक गर्न पनि तयार भएनन् । समूहमा प्राइभेट लिमिटेड कम्पनीसमेत भएकाले पनि सार्वजनिक गर्नु बाध्यकारी पनि छैन । क्षेत्रीय स्तरको ग्लोबल बैंक खोलेर २०६३ मा उनी वाणिज्य बैंक सञ्चालकका रूपमा पनि अगाडि आए । पछि त्यसलाई उनले राष्ट्रियस्तरको मात्रै बनाएनन्, त्यसमा सबैभन्दा बढी वित्तीय संस्था गाभ्ने कम्पनीका रूपमा उभ्याए । आईएमई फाइनान्स पनि ढकालले नै खोलेका थिए । तर राष्ट्र बैंकले एकै समूहको धेरै संस्था नखोल्न अनौपचारिक आग्रह गरेपछि गाभेर ग्लोबल आईएमई बैंक बनाए । राष्ट्र बैंकको उक्त आग्रह माने पनि केन्द्रीय बैंकमा सबैभन्दा धेरै प्रभाव पार्न सक्ने बैंकर पनि उनै हुन । नजिकबाट चिन्नेहरूका अनुसार उनी काम अनुसार रहेक दिन बिहान सबैतिर फोन गर्न भ्याउँछन् । ४८ वर्षे ढकाल प्रगति गर्दै गए पनि साधारण व्यवहारका र आफूलाई सहयोग गर्नेलाई नबिर्सने स्वभावका छन् । कान्तिपुर वर्षका दश अन्तर्गत उद्योगी व्यवसायीमध्ये सबैभन्दा बढी मन पराइएका व्यक्ति बनेपछि उनलाई भेट्न झन्डै ४ वर्षपछि यो पंक्तिकार उनको कार्यालय पुग्दा उनी उत्साहित थिए । आईएमई समूहको नया भवन थपिएको रहेछ । जमलको सानो कार्यालयबाट सुरु भएको आईएमई कम्पनीका संस्थापकको ग्रुपको भव्य भवनमा पुगे पनि उनलाई भेट्न त्यति कठिन देखिंदैन । म परिवर्तन भएको छैन, उनी आफूलाई सम्झिन्छन, तर सुरुमा काठमाडौंमा मलाई साइकल चढेर हिडेको देख्नेहरूले गाडी चढेको देख्दा नकारात्मक प्रतिक्रिया दिन सक्छन र म जस्ताको त्यस्तै छु । वाणिज्य बैंकमा जागिरेबाट क वर्गकै निजी वाणिज्य बैंकको अध्यक्षसम्मको उनको यात्रा तय गर्दा सुरुका दिनमा तत्कालीन राष्ट्र बैंकका गभर्नर तिलक रावलको सहयोग रह्यो । आईएमईको उद्घाटनमा त रावलले केही समय अरू कम्पनी आउन नहुनेसम्मको सार्वजनिक अभिव्यक्ति नै दिएका थिए । हुन पनि, ढकालको भाग्य हो वा अरू केही, नेपालमा नरोकिए पनि मलेसियाको केन्द्रीय बैंकले त्यहाँबाट नेपाल रेमिट्यान्स पठाउन ५ वर्षसम्म अन्यलाई अनुमति नै दिएन । रावल गभर्नर हुँदै आईएमईले सञ्चालन अनुमति पाएको हो । रावल गभर्नरबाट अवकाश भए । ढकालले ग्लोबल बैंक खोले । जसमा रावलले छोराको नाममा लगानी गरेका छन् । उहाँको छोराको नाममा लगानी छ, तर त्यसलाई फाइदा लिएको भनेर पटक्कै बुझ्न मिल्दैन, ढकाल भन्छन् ।प्रभाव बढ्दै गएपछि नेपाली व्यवसायीमा फेसन र प्रतिष्ठाका रूपमा बढ्दै गएको महावाणिज्य दूत बन्ने होडमा पनि ढकाल पछि छैनन् । उनी इन्डोनेसियाका नेपालका लागि अवैतनिक वाणिज्यदूत हुन् । उनी सहायक हुदा जुन व्यवसायीका लागि फाइल बोक्दै हिड्थे अहिले तिनैका समकक्षी बन्न उनी सफल भएका छन् । सुरुआती दिनमा उनलाई व्यवसायीको समूहमा अटाउन स्थापितहरूले मानेका थिएनन् । विशेष गरी व्यवसायीका भोजभतेर र औपचारिक कार्यक्रममा त्यस्तो देख्न सकिन्थ्यो । दुई छोरा र एक छोरीका पिता ढकालको उन्नतिमा उनका भाइ रामुको योगदान छ । अहिले धेरैजसो मलेसियामै बस्ने रामु सुरुआती दिनमा दाजुसँगै देखिन्थ्ये । छोरी लन्डनमा व्यवस्थापन पढिरहेको र छोराहरू भारतको प्रतिष्ठित पाथवे विद्यालयमा अध्ययनरत रहेको उनी बताउँछन् । उनी मात्रै होइन उनको परिवार नै अहिले सफल र स्थापित व्यवसायीको समकक्षमा राम्रैसँग उभिन सकेको छ । यसपटक सरकारले प्रदान गरेको महत्वपूर्ण व्यावसायिक व्यक्तित्व (सीआईपी) सम्मान पाए । रेमिट्यान्सलाई संस्थागत गर्न उनले पुर्याएको योगदानको कदर गरिएको भन्ने उनलाई सम्मान दिनको कारणमा सरकारले भनेको छ । यसैगरी २ वर्षअघि गठन भएको लगानी बोर्डमा पनि उनी सदस्य छन् । उद्योग वाणिज्य महासंघमा लगानी प्रवद्र्धन मञ्चका उनी संयोजक र कार्यकारी सदस्य हुन् । नेपाल मलेसिया चेम्बर अफ कमर्सका अध्यक्षसमेत रहेका उनी इन्टरनेसनल चेम्बर अफ कमर्स नेपालका उपाध्यक्ष हुन् । नेपाल जर्मन चेम्बर अफ कमर्सको सदस्यका रूपमा पनि उनी कार्यरत छन् । व्यापार विस्तारसँगै व्यावसायिक राजनीतिमा पनि लागेका ढकाल केही समय आफ्नै काममा लाग्ने बताउँछन् ।"
गगन थापा,"काठमाडौ गणतन्त्रवादी युवा नेताका रुपमा लोकप्रिय भएका गगन थापा परीक्षणकालमै छन् । उनी आफ्नो परीक्षणमा छन्, जनता उनको परीक्षणमा ।
दुई दशकअघिको एउटा समय यस्तो थियो, जुन बखत गगन थापा त्रिचन्द्र क्याम्पसको उत्तर कुनामा रहेको बास्केटबल कोर्टभित्रै रमाउँथे । तिनताका किशोरवयका गगन साथीभाइमाझ राम्रो स्कोर गर्ने खेलाडीका रूपमा परिचित थिए । दुई दशकपछि उनको परिचयले बास्केटबल कोर्टको घेरो नाघेर राष्ट्रिय छवि निर्माण गरेको छ । उनी गतिलो सम्भावना बोकेका राजनीतिक नेताका रूपमा दरिएका छन् । भविष्यको आँकलनसम्म गर्न सकिन्छ, ठोकुवा गर्न सकिँदैन । गगनको राजनीतिक जीवन पनि कसरी अगाडि बढ्छ, त्यो भविष्यमै थाहा होला । वर्तमानको कुरा गर्दा चाहिं भन्न सकिन्छ, उनी औधि चर्चा, आकर्षण र सम्भावना बोकेका राजनीतिज्ञ हुन् । कान्तिपुर वर्षका दश मा गगन थापालाई मनोनयन गर्दै एकजना मनोनयनकर्ता (जुरी) राजनीतिशास्त्रका प्राध्यापक कृष्ण खनालले लेखेका थिए, गगनलाई रोज्नुमा उनले बनाएको छवि र सुरक्षित राख्न सकेको जनविश्वास हो । गत संविधानसभामा उनले पाएको मत यसको आधार हो । साथै, यो अभिमत भविष्यको भरोसातर्फ पनि लक्षित देखिन्छ ।गत मंसिर ४ गते सम्पन्न दोस्रो संविधानसभा निर्वाचनमा प्रतिद्वन्द्वी एमाओवादी उम्मेदवार नन्दकिशोर पुन पासाङ लाई निकै मतान्तरले पराजित गर्दै काठमाडौंको क्षेत्र नं ४ बाट सभासद चुनिएका गगन यतिखेर प्रा खनालले ठम्याएजस्तै आशा र भरोसाका पात्र बनेका छन् । नेपाली राजनीतिमा कुशल नेतृत्वको खडेरी परेको र आशामुखी नजरले हेरिएका कतिपय शीर्ष पुस्ताका नेताहरूको छवि स्खलित भइरहँदा थापा नयाँ पुस्ताका एक प्रतिनिधिका रूपमा उदाउदै गरेका छन् । नेपाली राजनीतिको केन्द्रीय नेतृत्वमा यतिबेला ६० वर्षको हाराहारी र त्यसमाथिकै पुस्ताको हालीमुहाली छ । राजनीतिका अनेक अनुभव भएका र धेरै भोटा फटाएकाहरू सत्ता राजनीतिमा प्रभावी छन् । संगठन र राज्यसत्तामा बलियो पकड जमाउने नेताहरूको सूचीमा गगन सायदै पर्लान् तर जनसाधारणको एउटा ठूलो तप्का उनको कुरा सुन्न चाहन्छ । आमनिराशाबीच केही हुन्छ कि भन्ने अपेक्षा पनि राख्छ । आखिर उनले आफूप्रति यो विश्वास र आकर्षण कसरी पैदा गर्न सके ? उनमा त्यस्तो के खुबी छ, जसकारण अग्रज र समकालीनलाई छायामा पार्दै उनी अगाडि निस्कन सके ? नेता बन्न अरूले जस्तो उसले परम्परागत मान्यता अँगालेन, सबैखाले परम्परागत प्रवृत्तिविरुद्ध उभियो र सबै मञ्चहरूमा आफूलाई पृथक् देखाउने खोज्यो, जसले उसको पहिचान पनि भिन्न बनायो, उनैका एक समकालीन नेविसंघका पूर्वअध्यक्ष प्रदीप पौडेल भन्छन्, समयलाई चिन्न सक्ने, गरेको कामको जस लिन जान्ने, प्रस्ट र रणनीतिमूलक ढंगले चल्न सक्ने भएकाले गगन आज यो ठाउँमा आइपुगेको हो । लिड गर्ने क्षमता त ऊ सानैदेखि राख्थ्यो ।प्रदीप पौडेल र गगन थापाबीच औपचारिक चिनजान भएको २०४६ सालको जनआन्दोलनका बेला हो, जतिखेर यी दुवै बालाजुस्थित सिद्धार्थ वनस्थली स्कुलमा पढ्थे । प्रदीप कक्षा १० मा पढ्थे भने गगन ९ मा । वनस्थलीका नेविसंघ इकाई सभापति प्रदीपसगै गगन पनि आन्दोलनमा उत्रिए । त्यो आन्दोलनले गगनमा राजनीतिक चेत जगाएको थियो । उनका बुवा सरकारी जागिरे (इन्जिनियर) भए पनि कांग्रेस समर्थक थिए । गगन र प्रदीपबीच दोस्रो भेट भयो, अमृत साइन्स कलेज (अस्कल) मा । ०४८ सालमा गगन आईएस्सी पहिलो वर्ष पढ्न अस्कल पुगेका थिए । स्ववियु चुनावका बेला कुन कक्षाका कुन विद्यार्थीलाई हात लिने भनेर बुझ्दै गर्दा आईएस्सी फस्ट इयरमा गगन भन्ने बडो तेज केटा आएको छ भनेर हामीबीच कुराकानी भएको म अहिले पनि सम्झन्छु, उसबेला आईएस्सी दोस्रो वर्षमा पढ्दै गरेका प्रदीप स्मरण गर्छन् । अस्कलमा गगन नेविसंघका गतिविधिमा सक्रिय त भए तर उनमा राजनीति नै गरेर नेता बन्ने सोच आइसकेको थिएन । स्कुलदेखि नै राम्रो विद्यार्थीको श्रेणीमा परेका उनको प्रस्ट लक्ष्य थियो, आईएस्सीमा राम्रो नम्बर ल्याउने, त्यसपछि मेडिसिन वा इन्जिनियरिङ पढ्ने । उनको परिवार, खासगरी बुवा पनि त्यही चाहन्थे । एसएलसीमा ८० प्रतिशत नम्बर ल्याएर आईएस्सी भर्ना भएका गगनले पहिलो वर्षको परीक्षामा राम्रो गर्न सकेनन् । र, ड्रप गरेर पुनः पहिलो वर्षबाटै पढ्ने विचार गरे । त्यो बेला पहिलो वर्ष राम्रो नहुँदा ड्रप गर्ने चलन थियो । मैले पनि ड्रप गरें, उनी भन्छन्, तर घरमा बुवाले छोरो बरालियो भनेर चिन्ता गर्नुभयो र अब इन्जिनियरिङतिर जानुपर्छ भन्दै पुल्चोक इन्जिनियरिङ कलेजमा भर्नाको फर्म भरिदिनुभयो । इन्जिनियरिङ कलेजमा उनले प्रवेश परीक्षा दिएर दोस्रो नम्बरमा नाम पनि निकाले । तर, उनलाई पुल्चोकमा पढ्ने रत्तिभर मन थिएन । उनी त्रिचन्द्रमा आईएस्सी दोहोर्याउन चाहन्थे । त्यो बेला पुल्चोक क्याम्पसको इन्ट्रान्समा उत्कृष्ट अंक ल्याउने पाँच जनासम्मलाई छात्रवृत्ति दिन्थ्यो । मेरो दुई नम्बरमा नाम निस्केकाले मैले पनि पाएको थिएँ, उनी थप्छन्, त्यही छात्रवृत्तिको रकमले मैले बुवालाई नभनी २०४९ मा त्रिचन्द्र क्याम्पसमा आईएस्सी पनि भर्ना भएँ ।दुवैतिर भर्ना भएको कुरा केही दिनभित्रै घरमा थाहा भयो । त्यसपछि बुबाले नै छोराको रुचिअनुसार त्रिचन्द्रमै पढ्न सुझाए । उनी दोहोर्याएर आईएस्सी पढ्न थाले । पहिलो वर्षमा राम्रो अंक आयो तर ०५१ मा दोस्रो वर्ष पढ्दै गर्दा फेरि विद्यार्थी राजनीतितिरै ध्यान तानिन थाल्यो । ०५१ सालमा एउटा संयोगले नेविसंघबाट म स्ववियु सदस्यको निर्वाचन लड्न पुगे जहा राम्रो मत ल्याएर चुनाव जितें, उनी भन्छन् ।त्यो निर्वाचनको परिणामले गगनको इन्जिनियर बन्ने लक्ष्य मोडिदियो । उनी नजानिँदो हिसाबले राजनीतितर्फ आकृष्ट हुँदै गए । स्ववियु सदस्य भएर काम गर्न थालेपछि उनको सक्रियता स्ववियुका गतिविधिमा बढ्न थाल्यो । स्ववियु सदस्य भएर काम गर्दैगर्दा ०५३ सालमा अर्को स्ववियु निर्वाचन आइपुगेछ, जहाँ मलाई स्ववियुको सचिवमा चुनाव लड्ने प्रस्ताव आयो, उनी भन्छन्, तर त्यहाँ लामो समयदेखि स्ववियु गतिविधिमा लागेका सचिवमा काम गरेका हरि आचार्यमाथि अन्याय हुँदै गरेको देखेर मैले त्यसको विरोध गरें र आधिकारिक रूपमा आएको सचिवको प्रस्ताव अस्वीकार गरें । आधिकारिक उम्मेदवारको प्रस्ताव छाडेर आचार्यको बागी प्यानलबाट सचिव लडेका उनले अत्यधिक मत ल्याएर जिते । ०५५ मा पुग्दा तिनै बागीहरू उनीविरुद्ध उत्रिए । त्यो बेलाको नेविसंघ केन्द्र गगनलाई सभापतिको आधिकारिक उम्मेदवार बनाउन चाहन्थ्यो तर नेविसंघका पूर्वसभापतिहरू उनको पक्षमा थिएनन् । त्यसैले उनीविरुद्ध बागी उठाइयो । अघिल्लोपटक बागी बनेर सचिव जितेका गगनले यसपटक नेविसंघको आधिकारिक उम्मेदवार भएर लडे र पुनः जिते । गगनलाई जित्ने आदत लाग्दै थियो । सायद त्रिचन्द्रको चौघेरामा मात्रै सीमित हुन उनलाई मञ्जुर थिएन । ०५७ मा चितवनमा नेविसंघको राष्ट्रिय अधिवेशनमा भाग लिन गएका गगनले त्यहाँ उपाध्यक्षको चुनाव लडे र जिते । विद्यार्थी संगठन होस् वा पार्टीमा चुनाव जित्न एउटा गुटको बलियो समर्थन चाहिन्छ भन्ने बुझाइ छ । उनका शुभेच्छुकले गुटको समर्थनबिना जित्न गाह्रो हुने भन्दै नउठ्न सल्लाह पनि दिएका थिए । तर गुटको समर्थन नभए पनि उनको चुनावमा प्रतिद्वन्द्वीसँग गठबन्धन गर्न र रणनीति बनाउन सक्ने खुबीका कारण उनले जितेको समकक्षीहरू सुनाउँछन् । नेविसंघको राजनीतिमा एकपछि अर्को खुड्किलो उक्लदै बढ्दै गए । ०५९ माघको वीरगन्ज महाधिवेशनमा गगन सभापतिको उम्मेदवारी घोषणा गरेर वीरगन्ज पुगेका थिए तर त्यहा गुरु घिमिरेसग सहकार्यमा अघि बढ्ने वातावरण बनेपछि महामन्त्रीमा बस्न राजी भए । प्रदीप पौडेल भन्छन्, प्रतिकूल अवस्थालाई अनुकूल कसरी बनाउने भन्ने उसलाई थाहा छ । ऊ आफूलाई केन्द्रमा राख्छ र सफल बन्न कोसँग कहाँ गठबन्धन गर्नुपर्छ, उसलाई राम्रैसँग थाहा छ ।वीरगन्ज अधिवेशनपछि गगनको सक्रियता झन् बढ्यो । कारण, तत्कालीन राजा ज्ञानेन्द्रले प्रधानमन्त्री शेरबहादुर देउवालाई अक्षम भन्दै आंशिक कू गरेका थिए । राजा निरंकुशतातिर अग्रसर भइरहँदा त्यसविरुद्ध सशक्त खबरदारी त्यो बेलाको आवश्यकता थियो । गगनले त्यो बिँडो अरू थुप्रै विद्यार्थी संगठन र नेताहरूसँग सहकार्य गर्दै उठाए । त्यो त्यही बेला हो, जुन बखत गुरु र गगनहरूले सडकमा पहिलोचोटि गणतन्त्रको पक्षमा नारा लगाएका थिए । त्यस दौरान हामीलाई राजद्रोहको आरोप लगाएर पक्राउ गरियो । पछि पार्टीले संविधान मान्छु भन्ने बयान दिन लगाएपछि हामी त्यसैअनुरूप संविधान मान्छौं भन्ने बयान दिएर निस्कियौं, गगन सम्झन्छन् । सडकमा गणतन्त्रको नारा लगाएर पक्राउ परेका गगनको चर्चा अब विद्यार्थीमाझ मात्रै सीमित थिएन, अखबारका पानाहरूमा पनि उनको चर्चा हुन थाल्यो । त्यो चर्चा अझ धेरै त्यतिबेला चुलियो, जुनबेला उनको र सभापति गुरु घिमिरेको विवाद सतहमा आयो र कांग्रेस केन्द्रले नेविसंघ विघटन गरिदियो । यद्यपि गगन गलेनन् र पूर्वमहामन्त्रीका हैसियतले पनि सडकमा काम गर्न छाडेनन् । पार्टीहरू अलोकप्रिय भएको समय थियो । आन्दोलनको माहोल बन्न सकेको थिएन तर म पदमा नरहे पनि सडकले मलाई जुन स्पेस दिएको थियो । त्यहीं बसेर म आन्दोलनमा सक्रिय हुँदै गएँ, उनी भन्छन् । आन्दोलनकै क्रममा ०६१ भदौमा उनलाई फेरि राजद्रोहको मुद्दा लगाइयो । यसअघि राजद्रोह मुद्दा लाग्दा संविधान मान्छु भनेर सम्झौता गरेर रिहा भएका गगनले यसपालि गणतन्त्रवादी हुँ भन्ने जोखिम उठाए । केहीपछि तारेखमा छुटे । त्यही दिन पोखरामा नेविसंघको महाधिवेशनको उद्घाटन तत्कालीन कांग्रेस सभापति गिरिजाप्रसाद कोइरालाले गरेका थिए । गगनलाई विशेष अदालतले साँझतिर छोडेपछि भोलिपल्ट बिहानैको प्लेन टिकट बुक गरेर मलगायत केही साथी ट्याक्सीबाट त्यसै रात पोखरा पुगेका थियौं, गगनसँग निकट सम्बन्ध रहेका सुवोधराज आचार्य भन्छन्, गगन सभापति लड्नुपर्छ भन्ने आमविद्यार्थीको चाहना थियो र उसको पक्षमा भोलिपल्ट ठूलो र्याली नै निस्किएको थियो । संयोग कस्तो पर्यो भने, कोइराला काठमाडौं फर्कंदै गर्दा पोखरा एयरपोर्टमा गगनलाई लिन विद्यार्थीहरूको ठूलो समूह पुगेको थियो । कोइरालालाई पुर्याउन आउनेभन्दा गगन लिन आउने भीड ठूलो थियो, सुवोध भन्छन् । स्मरणीय छ, कोइरालाले त्यसै दिन काठमाडौं हुँदै विराटनगर पुगेर गगनलाई दरबारियाको आरोप लगाएका थिए । गगन एकातिर तत्कालीन राज्यसत्ताले लगाएको आरोप खेप्दै थिए भने यता पार्टीभित्रैबाट पनि उनीविरुद्ध प्रहार हुन थालेको थियो । उनलाई सभापतिको उम्मेदवार हुन दबाब थियो र ठूलो विद्यार्थी समूह उनको पक्षमा देखियो । तर, उद्घाटन भइसकेको पोखरा महाधिवेशन भाडियो । लललयता ज्ञानेन्द्रको निरंकुशतन्त्र अझ हाबी हुँदै गयो । २०६१ माघ १९ मा उनले पूरै शासनसत्ता आफ्नो हातमा लिए । राजनीतिक दलहरू तत्काल विरोधमा निस्कने अवस्था बनिसकेको थिएन । शीर्ष नेताहरूलाई घरमै नजरबन्द अवस्थामा राखिएको थियो । गगनले त्यो बेला भूमिगत रूपमा बसेर आन्दोलन अघि बढाउने काम गरेका थिए । आन्दोलनका बेला गगन कहिल्यै एउटा ठाउमा बसेनन् । उनी सेल्टर परिवर्तन गर्दै हिंड्थे, बानेश्वरस्थित आफ्नो डेरामा आश्रय दिएका उनका साथी सुमित शर्मा भन्छन्, एक दिन पुलिस आयो भनेर कौसीबाटै हामी सबै सारीको डोरी बनाएर भाग्नुपरेको थियो ।शीर्ष तहमा संसदीय शक्ति र माओवादीबीच समझदारी निर्माण हुदै थियो । यता गगनजस्ता युवाहरूले आन्दोलनलाई सशक्त बनाउन ऊर्जाशील भूमिका निर्वाह गरेका थिए र अन्ततः राजाको निरंकुशतन्त्र ढलेर मुलुकमा नया परिवर्तन आयो । कुनै बेला गणतन्त्र नारा लगाएर राजद्रोही बनेका गगन र उनीजस्ता लाखौं जनसाधारणको गणतन्त्र सपना पूरा भएको थियो । नया राजनीतिक परिवर्तनपछि गगनको विगतको भूमिका विस्तार भएको छ । उनी विद्यार्थी राजनीतिबाट पार्टीको राजनीतिमा संलग्न छन् । क्षेत्रीय सभापति हुदै बाह्रांै महाधिवेशनमा उनी सबैभन्दा धेरै मत ल्याएर केन्द्रीय सदस्यमा निर्वाचित भए । पहिलो संविधानभसामा समानुपातिक तर्फबाट सभासद भए । दोस्रोमा अत्यधिक मतले निर्वाचित भए । अब कसरी अगाडि बढ्ला उनको राजनीति ? के छन् चुनौती ? राजनीतिक विश्लेषक डा जुगल भुर्तेल गगनका लागि सबैभन्दा ठूलो चुनौती उनकै पार्टीभित्र रहेको ठान्छन् । बाहिर जति लोकप्रियता बढ्दै जान्छ, त्यति नै पार्टीभित्र प्रतिकूलता थपिंदै जान्छ, उनी भन्छन्, हिजोसम्म विद्यार्थी नेताले अब पार्टीभित्रका ठूला नेताको स्पेस खोज्न थालेपछि निश्चय पनि भित्रैको वृत्तबाट असहयोग र अवरोध गर्ने अवस्था आउन सक्छ । अब गगनले त्यसलाई रेसिस्ट गर्न सक्नुपर्छ । अरू पार्टीमा पनि उनको प्रतिस्पर्धीहरू रहेकाले पार्टीभित्र र बाहिरको अवरोध र चुनौती सामना गर्न उनी तयार रहनुपर्ने निष्कर्ष भुर्तेलको छ । एमाले नेता एवं सभासद रवीन्द्र अधिकारी भने गगनले आफूलाई थप परिष्कृत गर्दै उच्च नैतिक मूल्य मान्यतासहित अघि बढाउन सक्नुपर्ने बताउछन् । राजनीतिक नेतृत्वप्रति चरम निराशा र शून्यताको अवस्थामा गगन देखिए । उनी कांग्रेसमा गणतन्त्रको संवाहक बनेर देखिए, नया पुस्तासग अन्तरक्रिया गर्न सक्ने उनको खुबी छ । राजनीतिमा छिटो छिटो फड्को मारेका उनी एक सम्भावनायुक्त नेता हुन्, उनी भन्छन्, अब यसलाई कायम राख्दै अघि बढ्न उनले आफूलाई क्षमता र ज्ञानको दायरालाई अझ परिष्कृत गर्दै लैजानुपर्छ ।स्वयं गगन पनि यो स्वीकार्छन् । अब मैले ज्ञान र क्षमताको दायरा बढाउँदै पार्टीभित्र राय र प्रतिक्रियामा मात्रै सीमित नरही आफूले भनेको ठाउँमा पार्टीलाई पुर्याउने प्रयत्न गर्नुपर्छ, उनी भन्छन्, मैले राखेको विचारलाई पार्टीको लाइनविपरीत भनिए पनि अन्ततः केही समयको अन्तरालमा पार्टी त्यहीं पुग्ने गरेको विगतको नजिरले देखाउँछ । त्यसकारण अब मेरो प्रयास मुद्दामा बोल्ने मात्रै होइन, कार्यकारी हैसियतमा नभए पनि त्यसलाई कार्यान्वयन गराउने तहमा अधिकतम दबाब सिर्जना गर्न केन्द्रित हुनेछ । कांग्रेस केन्द्रीय सदस्य नरहरि आचार्यचाहिं गगनको क्षमतालाई पार्टीले भरपूर उपयोग गर्नुपर्ने बताउँछन् । निकै वर्षअघि मैले गगनलाई सरस्वती क्याम्पसको एक कार्यक्रममा चिनेको हुँ । म उनीप्रति आकर्षित हुनुको मुख्य कारण उनको वक्तृत्व क्षमता हो । आफ्नो कुरा प्रभावकारी ढंगले राख्ने सामथ्र्य उनी राख्छन्, आचार्य भन्छन्, केही जिम्मेवारी पाए पनि उनले अहिलेसम्म तोकिएको र विशेष खालको जिम्मेवारी पाएका छैनन् । उनका अहिलेसम्मका गतिविधि भूमिका हेर्दा प्रशस्त सम्भावना बोकेका नेताहरूको अघि आएका छन् । यद्यपि उनको सही ढंगले परीक्षण हुन बाँकी छ ।"
