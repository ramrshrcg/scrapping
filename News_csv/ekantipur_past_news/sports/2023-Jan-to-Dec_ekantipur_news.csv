शीर्षक,विवरण
पुस्तक अंश : बेतलवी तुलसी गिरीलाई दरबारको स्पोर्टस् कार,"काठमाडौँ विक्रम् संवत् २०३५ तिर पाकिस्तानका पूर्व राष्ट्रपति एवं पूर्वप्रधानमन्त्री जुल्फीकर अली भुट्टोलाई फाँसी दिइयो । भुट्टोलाई फाँसी दिइएपछि त्यसको तरङ्ग काठमाडौंसम्म आउन त्यति समय लागेन । त्यसबेला त्यो ठूलो अन्तर्राष्ट्रिय घटना थियो ।
अझ पाकिस्तान दक्षिण एसियाली मुलुक भएको हुँदा त्यहाँ भएको राजनीतिक घटनाको असरले हामी कहाँ तत्काल प्रभावित पार्नु स्वाभाविकै थियो । पाकिस्तानको राजनीतिक घटनाको बाछिटाले नेपाली परिवेशलाई पनि भिजाई छाड्यो ।
भुट्टोलाई फाँसी दिइएपछि त्यसको विरोधमा नेपाली विद्यार्थीहरूले विरोधजुलुस निकाले । सुरुमा अमृत साइन्स क्याम्पसका विद्यार्थीहरूले आन्दोलन थाले र त्यसको प्रभावका कारण राजधानीका अरू क्याम्पसका विद्यार्थीहरू पनि आन्दोलित हुँदै गए ।
विद्यार्थी आन्दोलन सुरु भएपछि तत्कालीन व्यवस्थाका पक्षधरहरूले त्यसलाई नजरअन्दाज गर्ने काम गरे । उनीहरूको भनाइ थियो, यो आन्दोलन केही पनि होइन, कांग्रेसले उक्साएको विद्यार्थी आन्दोलन हो, त्यत्तिकै सेलाएर जान्छ ।
पञ्चायती व्यवस्थाका पक्षधरहरूले अवमूल्यन गरेजस्तो विद्यार्थी आन्दोलन मत्थर भएन । झन् बढ्दै गयो । राजालाई सल्लाह दिने तत्कालीन व्यवस्थाका पक्षधर, दरबारका सचिव र बुद्धिजीविहरूमा पनि मतभिन्नता देखा पर्न थाल्यो । एकथरि पञ्चायती व्यवस्था ठीक छैन भन्ने तहमा उभिन पुगे भने अर्काथरि चाहिँ पञ्चायती व्यवस्था नै देश र माटो सुहाउँदो छ भन्ने निष्कर्षमा अडिग रहे ।
विद्यार्थी आन्दोलन चर्किंदै जान थालेपछि त्यसलाई नेपाली कांग्रेस र कम्युनिष्टहरूले समर्थन गरे । राजनीतिक दलहरूको समर्थन पाएपछि आन्दोलन झन् चर्किंदै गयो ।
सुरुमा भुट्टोलाई फाँसी दिइएको विरोधमा प्रारम्भ भएको आन्दोलन बिस्तारै पञ्चायती व्यवस्थाविरुद्ध वातावरण तयार गर्ने माहोलमा बदलिन पुग्यो ।
काठमाडौं र अन्य सहरहरुमा तनावको स्थिति पैदा भयो । आन्दोलन चर्किंदै जाँदा त्यसले उग्र एवं हिंसात्मक रुप लेला भन्ने त्रास पनि बढ्यो ।
आन्दोलन अझ उग्र र सीमाहीन नहोस् भनेर राजा वीरेन्द्रले तत्कालीन पञ्चायतका वरिष्ठ नेताहरु तथा राजदरबारका सचिवहरुको रायअनुसार जनमत संग्रह गर्ने निधो गरिबक्स्यो ।
म यहाँ एउटा प्रसङ्ग उप्काउँछुः
अमृत साइन्स क्याम्पसबाट सुरुभएको विद्यार्थीहरुको आन्दोलनले त्यति गति लिइसकेको थिएन । त्यही समय मैले दरबारका आफ्ना सिनियरहरुलाई भनेको थिएँ, अहिलेको राजनीतिक अवस्थालाई मूल्याङ्कन गर्दा विद्यार्थीहरूले चलाएको आन्दोलन बढेर जालाजस्तो छ । यो आन्दोलन त्यत्तिकै रोकिएला जस्तो छैन ।
आन्दोलन चर्किनु अगावै विद्यार्थीहरूको माग सम्बोधन गर्नु उचित होला । श्री ५ को सरकारले उनीहरूलाई वार्तामा बोलाएर एउटा सहमतिमा पुग्नु नै उचित हुन्छ । आन्दोलन बढ्दै जाँदा विरोधी राजनीतिज्ञहरूले खेल्ने मौका पाउँछन् । यसै पनि देशमा बहुदलीय प्रजातन्त्रको माग राख्ने जमात ठूलो छ ।
दरबारका तत्कालीन प्रमुख शाही पाश्र्ववर्ती शान्तकुमार मल्लले भने मेरो सुझावलाई सामान्य ठान्दै भन्नुभयो, यो आन्दोलन केही पनि होइन । पोखरी धमिलो भयो भने सिङ्गेझिङ्गे माछाहरु उफ्रिन थाल्छन् । यो सामान्य कुरा हो ।
मैले भनें, यो आन्दोलनलाई सामान्य रुपमा नलिउँ । आन्दोलन चर्कियो भने थेग्न गाह्रो पर्छ । यसलाई गम्भीर रुपमा लिउँ र आन्दोलनलाई मत्थर तुल्याउने कुनै उपाय खोजौं ।
अन्ततः विद्यार्थी आन्दोलनको उभारले जनमत संग्रह घोषणा गर्न बाध्य हुनुपर्यो । जनताले निर्दल र बहुदलमध्ये एउटा राजनीतिक प्रणालीलाई चुन्नुपर्ने अवस्था सिर्जना भयो ।
जनमत संग्रहको घोषणा भइसकेपछि एकदिन मैले प्रमुख शाही पाश्र्ववर्ती मल्ललाई पुरानो कुरा सम्झाउँदै भनें, हजुरले यो आन्दोलनलाई सिङ्गे र झिङ्गे माछाको संज्ञा दिनुभएको थियो तर सिङ्गे माछा त बढेर ह्वेल भएछ र झिङ्गे माछाचाहिँ सार्क हुन पुगेछ । उहाँले कुनै प्रतिक्रिया दिन चाहनु भएन ।
विक्रम संवत् २०३६ जेठ १० गते जनमत संग्रहको घोषणा भएपछि मतदानचाहिँ २०३७ साल वैशाख २० गते भयो ।
जनमत संग्रहताकाकै अर्को प्रसङ्ग पनि राख्छुः
जुन दिन जनमत संग्रहको घोषणा भयो, त्यसको अघिल्लो रात राजा, रानी, तत्कालीन अधिराजकुमार ज्ञानेन्द्र, दरबारका सबै सचिवहरूसहितको सामूहिक बैठकमा सामेल भइबक्स्यो । बैठकमा जनमत संग्रह घोषणा गर्ने कि नगर्ने ? कसरी गर्ने ? घोषणाको तयारीमा के गर्ने ? भन्ने विषयबारे घनिभूत छलफल भयो ।
त्यो बेला दरबारको मङ्गल सदनमा सो बैठक चलेको थियो । रातभरि बैठक चलेपछि बिहानीपख जनमत संग्रहको घोषणा गरिएको थियो ।
त्यहाँ दरबारका सचिवहरूमध्ये राजा, रानीसँग आफ्नो कुरा प्रष्ट र निर्भिकतापूर्वक राख्न सक्नेमा नारायणप्रसाद श्रेष्ठ मात्र हुनुहुन्थ्यो । उहाँले राजालाई युवराज हुँदा पढाउनु पनि भएको थियो ।
युवराज हुँदा राजा वीरेन्द्र जापान र अमेरिकामा केही सेमेस्टर पढ्न जाँदा उहाँ पनि सँगै जानुभएको थियो । पछि श्रेष्ठ दरबारकै सहसचिव हुनुभएपछि उहाँले अध्यापन गर्न छाड्नु भयो ।
दरबारका सचिवहरूमध्ये विद्वत् व्यक्तिका रुपमा परिचित भएको हुँदा उहाँको कुरा ध्यानपूर्वक सुनिन्थ्यो । प्राध्यापक भइसक्नुभएको हुँदा अधिकांशले उहाँलाई सम्बोधन गर्दा सर भन्थे ।
उहाँले नै रातभरि राजा, रानीलगायतसँग गहन संवाद र अन्तरक्रिया गरेर नै भोलिपल्ट बिहान जनमत संग्रह घोषणाको वातावरण बनाउनुभएको थियो । जसमा सबैको समर्थन रहेको थियो ।
जनमत संग्रहको नतिजा आएपछि निर्दलले जित्यो तर निर्दल र बहुदलबीच धेरै मतान्तर भने थिएन । निर्दलले करिब २४ लाख मत ल्याएको थियो भने बहुदलले करिब २० लाख । करिब ४ लाखको मतान्तर थियो । जनमत संग्रहको लागि यो खासै ठूलो मतान्तर थिएन । यो त नियमित हुने निर्वाचनको नतिजा झैं थियो ।
निर्दललाई जिताउन राज्यले जसरी सम्पूर्ण शक्ति र ऊर्जा लगाएको थियो, त्यो अनुपातमा परिणाम आउँदा ठूलो मतान्तर भने देखिएन ।
पञ्चायत समर्थकहरूले भने उक्त परिणामलाई ठूलो विजयका रुपमा लिए तर मलाई भने त्यो विजय ठूलो हो भन्ने पटक्कै लागेन । कतिपय देशहरूमा जनमत संग्रह हुँदा ७०८० प्रतिशतभन्दा बढी मत ल्याएर अनुमोदन भएको हामीले देखेका थियौं ।
जनमत संग्रहको नतिजा सार्वजनिक भएपछि मैले बेग्लै मत राखेको थिएँ । मैले भनेको थिएँ, जनमत संग्रह हुँदा त पक्षविपक्षबीच निकै ठूलो मतान्तर हुनुपर्थ्यो । अर्थात् पञ्चायतलाई निर्विकल्प व्यवस्था मान्ने हो भने निर्दलको पक्षमा ८०९० प्रतिशत जनताको समर्थन हुनुपर्थ्यो ।
अहिले त ५४७९ प्रतिशत जनताले मात्रै समर्थन जनाए । बहुदलको पक्षमा ४५२१ प्रतिशत जनता उभिन पुगे । यो परिणामले त पाँच वर्षको अन्तरालमा फेरि चुनाव भयो भने बहुदलले जित्ने सम्भावना देखियो । तसर्थ, निर्दलवादीहरूले जित्यौं भनेर खुसी हुनुपर्ने कुनै कारण देखिँदैन । राज्यका संयन्त्रहरू प्रयोग नगरी स्वतन्त्र तरिकाले चुनाव भएको भए निर्दलले हार्न पनि सक्थ्यो ।
यो विषयमा दरबारका सचिवहरूसँग मेरो मतभिन्नता रह्यो । त्यसमा विशेषतः नारायणप्रसाद श्रेष्ठसँग धेरै नै छलफल चल्थ्यो । उहाँ बुद्धिजीवि हुनुहुन्थ्यो । उहाँले मलाई कहिलेकाहीं जिस्काउँदै भन्नु हुन्थ्यो, तपाईं युनिफर्म लगाएको बुद्धिजीवि हुनुहुन्छ । हामीबीच तर्कवितर्क चलिरहन्थे ।
म भन्थें, यो नतिजाले पञ्चायतको पक्षमा देशव्यापी रुपमा समर्थन छ भन्ने देखाउँदैन । मैले आफ्नो तर्क यसरी गर्थें, अब फराकिलो बन्दै जानुको विकल्प छैन । बौद्धिक तप्काहरूलाई समेट्दै जानुपर्छ ।
जनमत संग्रहको परिणामपछि म चाहिँ त्यो परिणामले पञ्चहरू उत्साहित हुने ठाउँ नरहेको ठान्दथें र आफ्नो अभिमत त्यसरी नै राख्थें । कट्टर पञ्चहरूले भने पञ्चायतको अभूतपूर्व जित भनेर मूल्यांकन गर्दथे । त्यसपछिका दिनमा पञ्चायती व्यवस्थाका कट्टर समर्थकहरूको प्रभाव र प्रभुत्व बढ्न थाल्यो ।
जनमत संग्रहको परिणामपछि पञ्चायती व्यवस्थालाई खुकुलो र फराकिलो तुल्याउँदै लैजानुपर्नेमा त्यसो हुन सकेन । झन्झन् कट्टर हुँदै जान थाल्यो । पञ्चायत समर्थक नेताहरूले व्यवस्थालाई अझै कट्टर बनाउँदै लैजान थाले । त्यो बेला सूर्यबहादुर थापा प्रधानमन्त्री हुनुहन्थ्यो र उहाँ नरम नै हुनुहुन्थ्यो ।
अर्को पक्षले भने व्यवस्थाको कट्टरताको पक्षमा वकालत गर्न थाले । त्यो पक्षमा भने मरिचमान सिंह, लोकेन्द्रबहादुर चन्दलगायतका नेताहरू हुनुहुन्थ्यो । खासगरी, पञ्चायत पृष्ठभूमिका नेताहरू कट्टर देखिएका थिए भने प्रजातान्त्रिक पृष्ठभूमिका नेताहरू केही नरम देखिएका थिए ।
त्यो समय गाउँ फर्क राष्ट्रिय अभियानको अध्यक्षमा कमलराज रेग्मी र सदस्यसचिवमा नूतनदेव खनाल हुनुहुन्थ्यो । तत्कालीन समयमा गाउँ फर्कले अनुमोदन गरेपछि मात्रै राष्ट्रिय पञ्चायतको निर्वाचनमा सहभागी हुन पाइन्थ्यो । यसरी, बदलिँदो समय र परिस्थितिसँगै पञ्चायती व्यवस्था अझ फराकिलो बनाउनुपर्नेमा त्यसो नभएकाले झन् खुम्चिन थाल्यो ।
जनमत संग्रह र डा तुलसी गिरी
राजा महेन्द्रले २०१७ साल पुस १ गते राजनीतिक नेतृत्व आफ्नो हातमा लिएपछि डा तुलसी गिरी परराष्ट्र तथा राजदरबारसम्बन्धी मन्त्री बन्नुभयो । २०१५ सालमा सम्पन्न आमनिर्वाचनपछि विपी कोइरालाको नेतृत्वमा गठित नेपाली कांग्रेसको सरकारमा उहाँले परराष्ट्र मन्त्रीको जिम्मेवारी पाउनुभएको थियो ।
२०२० सालमा भने उहाँ मन्त्रिपरिषद्को अध्यक्ष बन्नुभयो । त्यसयता २०३२ सालमा प्रधानमन्त्री पनि बन्नुभयो । पछिल्लो समय राजा ज्ञानेन्द्रको सक्रिय शासनकालमा मन्त्रिपरिषद्को उपाध्यक्ष पनि बन्नुभयो ।
तत्कालीन समयमा डा गिरी पञ्चायतलाई सुधार गरेर अगाडि बढ्नुपर्छ भन्ने पक्षमा हुनुहुन्नथ्यो । पञ्चायतलाई टिकाएर अगाडि बढ्दा नै देश र जनताको कल्याण हुन्छ भन्नेमा उहाँ तार्किक रुपले कुरा राख्नु हुन्थ्यो ।
उहाँ पञ्चायती व्यवस्थाको कट्टर समर्थकमा गनिनुहुन्थ्यो र उहाँलाई पञ्चायत व्यवस्थाको आमा भन्न पनि सकिन्थ्यो । डा तुलसी गिरी सधैं आफ्नो अडानमा रहनुभयो ।
मलाई थाहा भएन, त्यो घोषित रुपमा थियो वा अघोषित रुपमा ? तर उहाँ राजा वीरेन्द्रको सल्लाहकार हुनुहुन्थ्यो । २०३१ सालमा म एडिसी भएर दरबारमा जाँदा उहाँ राजाको सल्लाहकारका रुपमा रहनुभएको थियो । त्यो घोषित रुपमा होइन जस्तो लाग्छ मलाई ।
किनभने, राजा वीरेन्द्रलाई नियमित सल्लाह दिने गर्नु भए पनि उहाँले कतैबाट तलब वा अरू किसिमका सुविधा लिनुभएको थिएन । तत्कालीन समयमा प्रधानमन्त्री चाहिँ कीर्तिनिधि विष्ट हुनुहुन्थ्यो ।
डा गिरी हप्तामा एक दिन दरबारमा आउनुहुन्थ्यो । राजा र उहाँबीच करिब डेढदुई घन्टा विचारविमर्श चल्थ्यो । यसरी, राजा वीरेन्द्र र डा गिरी बीच छलफल करिब दुईतीन वर्षजति नै चल्यो ।
त्यो समय राजाले अरू राजनीतिज्ञ र अन्य क्षेत्रका प्रमुख पदाधिकारी तथा समाजका प्रतिष्ठित व्यक्तिहरुलाई पनि दर्शनभेट नियमित रुपमा दिइबक्सिन्थ्यो ।
सूर्यबहादुर थापा, कीर्तिनिधि विष्ट, मरिचमान सिंह, लोकेन्द्रबहादुर चन्दलगायतका राजनीतिज्ञहरू नियमित रुपमा दर्शनभेट पाउनेमा पर्दथे तर नियमित सल्लाहसुझाव भने डा गिरीसँग मात्र लिएको जस्तो लाग्छ ।
डा गिरीले सरकारबाट कुनै तलब र सुविधा नलिए पनि राजा वीरेन्द्रले उहाँलाई राजदरबारमा रहेको एउटा स्पोर्टस कारचाहिँ उपहारस्वरुप दिइबक्सेको थियो । डा गिरी मोटरको सौखिन हुनुभएको हुँदा राजाले उहाँलाई पुरानो कार दिइबक्सेको रहेछ त्यतिबेला ।
त्यो समय डा गिरीले राजालाई राजनीतिक विषयमा सल्लाह दिनु हुन्थ्यो । जनमत संग्रहको घोषणाताका केही परिदृश्य बदलियो । राजालाई नियमित सल्लाह दिँदै आउनुभएका डा गिरीले जनमत संग्रहको विरोध गर्नुभयो ।
उहाँले निर्दल कि बहुदल भनेर जनमत संग्रह गर्नु उचित हुँदैन, बरु पञ्चायतलाई राजनीतिक दल बनाएर चुनावमा गए हुन्छ भन्ने मत राख्नुभएको थियो । एकै पटक बहुदलीय व्यवस्था अपनाएर पञ्चायतलाई सशक्त पार्टी बनाएर जानुपर्छ । पञ्चायती व्यवस्थालाई सुधार गर्नु भनेको यस व्यवस्थामा बहुदलीय व्यवस्थाका विशेषताहरु भित्र्याउनु हो । यसो गर्दा त पञ्चायतको मौलिकता नै हराउने भयो । त्यसैले कि पञ्चायती व्यवस्थालाई यसको आदेशानुसार अपनाउनु पर्यो नभए सोझै पञ्चायत पार्टी बनाएर चुनावमा जानुपर्यो । पञ्चायती व्यवस्थालाई नै सुधारेर जाने भन्नेहरूका लागि उहाँको तर्क थियो, यो त सेतो बकुल्लालाई कालो रङ लगाएर काग बनाएजस्तै हो ।
तत्कालीन समयमा जनमत संग्रहमा जानुपर्नेमा सूर्यबहादुर थापालगायतका नेताहरू उभिनुभयो भने डा गिरीको चाहिँ फरक मत रहेको थियो ।
पञ्चायतभित्र दुई धार देखा परे पनि सबै पञ्चहरूले राजाको सक्रिय नेतृत्वलाई नै स्वीकारेर अघि बढेका थिए । जनमत संग्रहको घोषणा हुँदा डा गिरीले तत्काल फरक मत राख्नु भए पनि जनमत संग्रहको बेला उहाँ पञ्चायतकै पक्षमा उभिनुभयो र निर्दलको पक्षमा माहोल बनाउन तयार देखिनुभएको थियो ।
(पूर्व सैनिक सचिव विवेककुमार शाहको सांग्रीला बुक्सबाट प्रकाशित नयाँ पुस्तक 'दरबारबाट देखेको नेपाल' बाट लिएको अंश । उक्त पुस्तक शनिबार विमोचन हुँदैछ । शाहले यसअघि 'मैले देखेको दरबार' पुस्तक लेखेका छन् ।)"
"करोडौँको रंगशाला प्रयोगविहीन, खेलकुद चौरमा","सिन्धुली गत माघमा सदरमुकाम सिन्धुलीमाडीमा रहेको लोकतान्त्रिक चौरमा दुई वटा खेलकुद कार्यक्रम भए । कमलामाई नगरपालिकाको नगर र जिल्लास्तरीय राष्ट्रपति रनिङशिल्ड प्रतियोगिता लोकतान्त्रिक चौरमा सम्पन्न भएको थियो । त्यसबाहेक पुटबल, भलिबल, क्रिकेट, तेक्वान्दो, कराँते, कबड्डी जस्ता खेल लोकतान्त्रिक चौरमा दिनहुँजसो भइरहेका हुन्छन् ।
तर लोकतान्त्रिक चौरकै पेरिफेरीमा करोडौंको लगानीमा बनेको रंगशालामा भने कुनै प्रतियोगिता हुँदैन । रंगशाला प्रयोगविहीन छ । वाग्मती प्रदेस सरकारको लगानीमा निर्माण सम्पन्न भइ स्थानीय सरकारलाई एक वर्षअघि हस्तान्तरण भएको कमलामाई५ कालीमाटीमा रहेको सिन्धुली रंगशालामा अहिलेसम्म खेल गतिबिधि त भएको छैन नै, संरक्षण नहुँदा बनेका संरचना समेत नष्ट हुँदैछन् ।
रंगशालामा प्रयोग भएका सबैजसो सिसा फुटिसकेका छन् । मदन भण्डारी राजमार्ग भएर मिलनचौक, ढकाल गाउँ हुँदै पुगिने कालीमाटीको रंगशाला सदरमुकामको लोकतान्त्रिक चौरबाट नै देखिन्छ । चार किलोमिटर पर रहेको चौरमा खेल गतिबिधि भइरहेका हुन्छन्, करोडौं खर्च गरेर बनाएको रंगशाला भने अलपत्र छ, स्थानीय प्रदीप ढकालले भने, यतिखेर त खेल गतिबिधि हैन, लागूऔषध दुर्व्यसनीको अखडा बनेको छ ।
बर्खायाममा पानीको भल रंगशाला भवनभित्र पस्छ । सरसफाई नहुँदा बुट्यानले रंगशालालाई घेरेको उनले बताए । रंगशालाको मैदानमा यत्रतत्र लागूऔषधका खाली बोतल र चक्कीका पाता भेटिन्छन् । यसले संरक्षण गर्ने निकायलाई गिज्याइरहेको छ, ढकालले भने ।
१९ सय दर्शक क्षमताको यो रंगशाला सिन्धुलीको सबैभन्दा ठूलो हो । वाग्मती प्रदेश सामाजिक विकास मन्त्रालय अन्तर्गतको सार्वजनिक निर्माण कार्यान्वयन इकाईबाट रंगशाला निर्माणका लागि तीन वर्ष अघि ७ करोड ३८ लाख ३१ हजार ७५६ रुपैयाँ ठेक्का भएको थियो । ठेकेदारले निर्माणमा लापरवाही गरेका कारण पनि संरचना जीर्ण बन्न थालेको स्थानीयको आरोप छ । मैदानमा ढुङ्गैढुङ्गा छ, घेरबार केही छैन्, यतिकै रहने हो भने बनेका संरचना अब केही महिनामा रहँदैनन्, स्थानीय खेलाडी संजय नेपालीले भने, करोडौंको रंगशाला एकातिर छ, खेलकुदका कार्यक्रम अर्कैतिर हुन्छ, अनि कसरी संरक्षण हुनु ।
उनले नगरपालिकालाई हस्तान्तरण हुँदा हुने बेलामै रंगशाला मैदान खेलकुद गतिबिधि गर्न लायक नभएको बताए । मदन भण्डारी राजमार्गबाट दुई किलोमिटर कच्ची सडक भएरमात्रै रंगशाला पुगिन्छ । खेलाडीहरुले अपायक जस्तो ठानेका कारण रंगशाला प्रयोगमा नआएको सरोकारवाला बताउँछन् ।
रंगशाला पुग्ने सडकलाई कालोपत्रे गरी खेलकुदका सबै गतिबिधि सुरु गरेर संरक्षण गर्न ढिला गर्न नहुने अर्का स्थानीय पुष्कर पोखरेलको धारणा छ । वडाध्यक्ष पूर्णबहादुर खड्का मैदान ढुङ्गा र गेग्रानले भरिएको र घेरबार नभएको अवस्थामा सिसासहितको टल्कने घर मात्र बुझाएर प्रदेशले झारा टार्ने काम गरेको बताउँछन् ।
भन्छन्, प्रदेश सरकारले हतारहतार निर्माण सम्पन्न नै नभएको रंगशाला हस्तान्तरण गरेर दोष नगरपालिकालाई देखाउने काम भएको छ । रंगशाला घेराबेरा नभइ कसरी संरक्षण हुन्छ ? मैदानको गेग्रान हटाएर झार उमार्ने, घेराबेरा, गेट निर्माणलगायतका काम बाँकी रहेको उनले जनाए ।रंगशालामा खेलकुद हुनसक्ने गरी मैदान तयार गर्ने र संरक्षणका लागि घेरबार गर्ने मौखिक सहमति भए पनि सामाजिक विकास मन्त्रालयले हतारमा हस्तान्तरण गरेर आफु चोखिने उपाय गरेको कमलामाईका नगरप्रमुख उपेन्द्रकुमार पोखरेलले बताए ।
जिल्लाकै ठूलो क्षमताको रंगशाला बनेको छ, उनले भने, कम्तिमा घेराबेरा भइदिएर हस्तान्तरण गरेको भए नगर प्रहरी राखेर पनि संरक्षण गर्न सकिन्थो, अहिले त चारैतिर खुल्ला छ, निर्माण पूरा भएको पनि छैन् । रंगशाला एक सय मिटर प्याराफिटमा ७ वटा कोठा, चेन्जिङ रुम र सुविधायुक्त शौचालय भए पनि खेलकुदका गतिविधि सबै लोकतान्त्रिक मैदानमा हुने गरेको छ ।"
