शीर्षक,विवरण
सरकार परिवर्तनका हल्ला मनोरञ्जनका लागि मात्रै : परराष्ट्रमन्त्री राणा,"काठमाडौँ परराष्ट्रमन्त्री डा आरजु राणा देउवाले थाइल्यान्डमा सम्पन्न युएनएसक्याप सम्मेलनमा आफूले गरेको अध्यक्षताले नेपालको अन्तर्राष्ट्रिय छवि सकारात्मक भएको दाबी गरेकी छन्।
थाइल्यान्डको बैंककमा वैशाख ८ देखि १२ गतेसम्म आयोजित संयुक्त राष्ट्रसङ्घीय एसिया तथा प्रशान्त क्षेत्रीय आर्थिक तथा सामाजिक आयोग (युएनएसक्याप) को ८१औँ सम्मेलनमा भाग लिएर शुक्रबार स्वदेश फर्किएपछि मन्त्री राणाले उक्त धारणा राखेकी हुन्।
उनका अनुसार सम्मेलनमा एसियाप्रशान्त क्षेत्रको आर्थिक तथा सामाजिक विकासका लागि क्षेत्रीय तथा अन्तर्राष्ट्रिय सहयोग आदानप्रदानबारे गम्भीर छलफल भएको थियो। उनले भूपरिवेष्टित तथा साना टापु राष्ट्रहरू सम्मिलित बैठकमा दिगो विकासका लक्ष्य (एसडीजी) हासिल गर्न सहयोगी उपायहरूबारे समेत छलफल भएको जानकारी दिइन्।
उनले भनिन्, 'मैले स्मल आइल्यान्ड डेभलपिङ स्टेट्स, ल्यान्डलक्ड तथा न्यून विकसित मुलुकहरूको समूह (एलडीसी) को समेत अध्यक्षता गरेकी थिएँ। यो समूहमा ९२ देशहरू सामेल छन्। उक्त सत्रमा मैले अध्यक्षता गर्दा नेपालको अन्तर्राष्ट्रिय छवि केही हदसम्म सकारात्मक बनेको महसुस गरियो। हामी एलडीसी समूहको अध्यक्षसमेत हौँ।'
कार्यक्रमको साइडलाइनमा उनले युएनएसक्यापकी कार्यकारी सचिव अर्मिदास आलिस्जाभासँग भेट गरेकी थिइन्। उक्त भेटमा उनले एस्क्यापले आर्थिक तथा सामाजिक विकासका लागि खेल्दै आएको भूमिकाको प्रशंसा गर्दै भविष्यमा सो भूमिका अझ प्रभावकारी हुने विश्वास व्यक्त गरेको उल्लेख गरिन्।
उनका अनुसार एलडीसीबाट स्तरोन्नति भएपछिको व्यापारसम्बन्धी रणनीति, सहुलियत व्यवस्थापन, प्राविधिक सहयोग, लगानीको प्रवाह तथा फन्डिङ संयन्त्रबारे गम्भीर छलफल भएको थियो। उनले सगरमाथा संवादसम्बन्धी विषय पनि सम्मेलनमा उठाएको बताइन्।
सरकार परिवर्तनबारे सञ्चारकर्मीको जिज्ञासामा मन्त्री राणाले यस्ता हल्ला मनोरञ्जनका लागि आउने गरेको टिप्पणी गरिन्। 'सरकार परिवर्तन हुँदैछ भन्ने समाचार पढेर म आफैँ छक्क परेँ,' उनले भनिन्।"
मनोरञ्जन क्षेत्रमा यौन हिंसा र शोषण,"काठमाडौँ मनोरञ्जनका क्षेत्रमा आबद्ध युवायुवती यौन शोषण, बाध्यात्मक श्रम र हिंसा व्यहोर्न बाध्य भएका प्रहरी अनुसन्धानबाट खुलेको छ । नेपाल प्रहरीको मानब बेचबिखन तथा अनुसन्धान ब्यूरोले चालु आर्थिक वर्षको हालसम्म मनोरञ्जन क्षेत्रमा वेश्यावृत्तिमा लगाउने १९ जनालाई पक्राउ गरेको छ ।
काठमाडौँका विभिन्न स्थानमा सञ्चालित डान्सबार, रेष्टुरेन्ट तथा गेष्टहाउसमा वेश्यावृत्तिमा लगाउने आठ पुरुष र ११ महिलालाई पक्राउ गरिएको ब्यूरोले जनाएको छ ।
ब्यूरोका प्रहरीले रातेपुल, गोङ्गबु, ठमेल, गौशाला, ललितपुर, चाबहिल, जडीबुटी, शिवचोक, तारकेश्वर, जोरपाटी, दीपज्योति, माछापोखरी, मित्रपार्क र नारायणटारलगायत क्षेत्रबाट निजहरूलाई पक्राउ गरेको ब्यूरोका प्रहरी नायब उपरीक्षक वीरेन्द्र गोदारले जानकारी दिए ।
ब्यूरोको आयोजना तथा महिला सशक्तीकरण र हिंसा न्यूनीकरणका क्षेत्रमा क्रियाशील अनाहत नेपाल संस्थाको समन्वयमा सम्पन्न आन्तरिक मानव बेचबिखनका नयाँ आयामसम्बन्धी कार्यक्रममा मनोरञ्जन क्षेत्रमा वेश्यावृत्तिमा लगाउने आठ पुरुष र ११ महिलालाई पक्राउ गरिएको जानकारी दिइएको हो ।
ब्यूरोको तथ्याङ्क अनुसार आन्तरिक बेचबिखन तथा वेश्यावृत्तिका घटनामा १५ पुरुष र ४४ महिला गरी ५९ जना पीडित देखिएका छन् । पछिल्लो तीन वर्षमा मानव बेचबिखनमा संलग्न पाँच सय २१ जना पक्राउ परेका ब्यूरोले जनाएको छ ।
ब्यूरोका प्रहरी नायब उपरीक्षक गोदारले मुख्यगरी गाउँबाट ठूला सपनाको प्रलोभनमा पारी मनोरञ्जन क्षेत्रमा ल्याई वेश्यावृत्तिलगायत कार्यमा लगाइँदा ती व्यक्ति विभिन्न शोषणमा पर्ने गरेका अनुसन्धानका क्रममा पाइएको बताए ।
मानव बेचबिखन तथा ओसारपसार (नियन्त्रण) ऐन, २०६४ ले कुनै पनि उद्देश्यले मानिस बेच्ने वा किन्ने, कुनै प्रकारको फाइदा लिई वा नलिई वेश्यावृत्तिमा लगाउने, प्रचलित कानुनबमोजिमबाहेक मानिसको अङ्ग झिक्ने तथा वेश्यागमन गर्ने कार्यलाई मानव बेचबिखन मानेको छ ।
उक्त ऐनले मुलुक बाहिर हुने ओसारपसार र बेचबिखनका साथै मुलुकभित्र पनि एक ठाउँबाट अर्को ठाउँमा वेश्यावृत्तिमा लगाउने वा शोषण गर्ने उद्देश्यले कुनै किसिमले ललाइफकाई, प्रलोभनमा पारी, झुक्याई, जालसाज गरी, प्रपञ्च मिलाई, डर, त्रास, धाक, र धम्कीका आडमा हुने कार्यलाई सङ्गठित अपराध मानेको प्रहरी नायब उपरीक्षक गोदारको भनाइ छ ।
विश्वभरिका तीन ठूला सङ्गठित अपराधमध्ये मानव बेचबिखन एक मुख्य अपराधका रूपमा रहेको छ । नेपाली समाजमा अहिले मानव बेचबिखन सुसुप्त ढङ्गले सञ्चालित भएको प्रहरीको अनुमान छ ।
अनाहत नेपालका कार्यक्रम व्यवस्थापक सञ्जय ढकालले मानव बेचबिखनको आन्तरिक आयामका बारेमा धेरै चर्चा नभएकाले विभिन्न प्रलोभनमा पारी किशोरीलाई व्यावसायिक केन्द्रमा ल्याई वेश्यावृत्तिमा लगाउने गरिएको बताए । आन्तरिक बेचबिखनमा पर्ने किशोरी मुलतः १३ देखि १७ वर्ष समूहका रहेका उनले बताए ।"
