शीर्षक,विवरण
पोखरामा कोसेली घर बन्दै,"कास्की पोखराको नयाँबजारस्थित प्रदर्शनी केन्द्रमा कोसेली घर बन्ने भएको छ । कोरिया अन्तर्राष्ट्रिय सहयोग नियोग (कोइका) र संयुक्त राष्ट्र विकास कार्यक्रम (यूएनडीपी)को आर्थिक सहयोगमा पोखरामा सञ्चालन हुने रिसाइक्लिङ र अपसाइक्लिङमार्फत् हरित रोजगारी सिर्जना परियोजनाअन्तर्गत कोसेली घर बनाइने भएको हो ।
कोसेली घरको पोखरा महानगरपालिकाका प्रमुख धनराज आचार्य, उपप्रमुख मन्जुदेवी गुरूङ, कोइका नेपालका कन्ट्री डाइरेक्टर मोहेन कोङ, यूएनडीपीका एसिया क्षेत्रीय निर्देशक क्रिस्टोफर बहाइटले सोमबार संयुक्त शिलान्यास गरे ।
हरित रोजगारी सिर्जना परियोजनामा कोइकाले ९८ मिलियन अमेरिकी डलर र यूएनडीपीले ०८७ मिलियन अमेरिकी डलर लगानी गर्ने सम्झौता छ । परियोजनाले नकुहिने फोहोर प्रशोधनसहित फोहोरबाट नयाँ वस्तु उत्पादन गर्ने लक्ष्य राखेको छ । उक्त परियोजनाको बजेटअन्तर्गत १ वर्ष ६ महिनामा सक्ने गरी इन्टरनेश्नल इन्जिनियरिङ एन्ड कन्स्ट्रक्सन कम्पनी काठमाडौंले कोसेली घर निर्माणको जिम्मा लिएको छ ।
नगर प्रमुख आचार्यले हरित रोजगारी सिर्जनासँगै चक्रिय अर्थतन्त्रको निर्माणमा परियोजनाले महत्त्वपूर्ण योगदान गर्ने विश्वास व्यक्त गरे । फोहोरमैला व्यवस्थापन निकै चुनौती बनिरहँदा मोहोरमा बदल्ने योजनाले सामुदायिक सशक्तिकरणमा भूमिका खेल्ने उनको भनाइ छ । पुनः प्रयोगमा आउने फोहोर १ सय ३६ वटा समूहमार्फत सामग्री निर्माण गरी सशक्तीकरणसँग जोडिने प्रमुख आचार्यले बताए । परियोजनाको पहिलो चरणमा ३ हजारभन्दा बढी प्रत्यक्षअप्रत्यक्ष रोजगारी सिर्जना हुने उनको दाबी छ ।
कोइका नेपालका कन्ट्री डाइरेक्टर मोहेन कोङले पर्यटकीय राजधानीमा रिसाइकल र अपसाइकलमार्फत् हरित रोजगारी सृजनालाई नमुनाका रूपमा विकास गर्न यो परियोजना कोसेढुंगा साबित हुने जिकिर गरे । हरित रोजगारी सिर्जना संसारभर निकै प्रभावकारी परियोजनाका रूपमा अगाडी आएको कोङको भनाइ छ ।
संयुक्त राष्ट्र विकास कार्यक्रम (यूएनडीपी) का एसिया क्षेत्रीय निर्देशक क्रिस्टोफर बहाइटले परियोजनाले उद्यमीको क्षमता विकास गरी हरित रोजगारी सिर्जना गर्न सहयोग गर्ने बताए । परियोजनामार्फत ग्रीन भेन्चर जोन (जीभीजेड) स्थापना गरी वित्तीय, प्राविधिक र बजार सहायता प्रदान गरिने उनले सुनाए ।"
कपुरकोटमा कोसेली घर संचालन,"सल्यान कृषि उपज बजार केन्द्र कपुरकोटले कपुरकोटमा कोसेली घर संचालनमा ल्याएको छ । स्थानीय स्तरमा किसानले उत्पादन गरेका सामग्रीलाई बजार व्यवस्थापन गर्न कृषि उपज बजार केन्द्र कपुरकोटले कोसेली घर संचालनमा ल्याएको हो ।
कोसेली घर स्थापनापछि स्थानीय किसानले उत्पादन गरेका बाँस, निगालोका सामग्री, स्थानीयस्तरमा उत्पादित जुस, अचार, अदुवा केन्डी, खेलौना, काठका सामग्री बिक्री गर्न सहज भएको छ । विगतमा उत्पादित सामग्री बिक्री गर्न दाङ, बर्दिया, नेपालगन्ज, सल्यानको खलंगासम्म पुग्ने किसानलाई अब त्यति टाढा जान नपर्ने भएको छ ।
पालिकाभित्रका किसानले उत्पादन गरेका सामग्री घरमै थन्क्याएर राख्नु पर्ने बाध्यताको अन्त्य गर्नु र स्थानीय किसानलाई व्यवसायमा उन्मुख गराउन कपुरकोट गाउँपालिकाको सहयोगमा कोसेली घर संचालनमा ल्याएको कृषि उपज बजार केन्द्र कपुरकोटका अध्यक्ष तिलकराज शर्माले बताए ।
पालिकाभित्रका किसानले उत्पादन गरेका बाँस निगालोका सामग्री, गुराँसको जुस, अचारजस्ता सामग्री प्रचारप्रसारको अभावमा बिक्री गर्न समस्या थियो, उनले भने, बिक्री गर्नका लागि किसानहरू बजार खोज्दै हिँड्न बाध्य हुनुपर्थ्यो । अब किसानले उत्पादन गरेका सामग्री सिधै कोसेली घरमा लगेर बिक्री गर्न पाउनेछन् ।
हातमा सीप भएकालाई व्यवसायतर्फ उन्मुख गरी रोजगारी सिर्जना गर्ने उद्देश्यका साथ कपुरकोट बजारमा कोसेली घर संचालनमा ल्याइएको कपुरकोट गाउँपालिका अध्यक्ष दुर्गाबहादुर पुनले बताए । कोसेली घरको संरक्षणको जिम्मेवारी पालिकाको रहेको उनले जानकारी गराए ।
रिमका किसान पुर्भाणसिंह पुनले कोसेली घर संचालनमा आएपछि उत्पादित सामग्री बिक्री गर्न समस्या नभएको बताए । उत्पादित सामग्री बिक्री गरिदिएबापत केही रकम कोसेली घर संचालनमा बसेका एक कर्मचारीलाई दिने सहमति पनि भएको उनको भनाइ छ ।"
हरियै जुनार कोसेली,"सिन्धुली कमलामाई नगरपालिका५ मधुटारका शेषराज दाहाल तिहार मनाउन बीपी राजमार्ग हुँदै काडमाडौं जाँदै थिए । गोलन्जोर गाउँपालिका५ को खनियाँखर्क बजारबाट जुनार लिएर जाने मन बनाए । अलिअलि पहेँलिन लागेको हरियो जुनार बजारैभरि थियो । काठमाडौंमा चिज हुने भएकाले हरियै भए पनि जुनार किनेँ, उनले भने, स्थानीय भएकाले मंसिरको दोस्रो साता नभइ जुनार पाक्दैन भन्ने थाहा भए पनि कोसेली हुने भएकाले लिएको हुँ । भाइमसलामा हाल्नका लागि दिदीबहिनीहरूले पनि जुनार मगाउने गरेको उनले बताए ।
बीपी राजमार्गअन्तर्गत पर्ने चियाबारी, खुर्कोट, सिन्धुलीमाडी, भिमान, खाल्टे, झाँगाझोली रातमाटा, नेपालथोक, रामटार बजारमा चाडपर्वका लागि हरियै जुनार बिक्री भइरहेको छ । किसानले चाडपर्वमा खर्च धान्नका लागि सिजनपहिले नै हरियो जुनार बिक्रीका लागि बजार पठाउँछन् । खनियाँखर्कका किसान निर्मल रम्तेल भन्छन्, बाढीपहिरोले बीपी राजमार्ग खुल्दैन कि भन्ने थियो । अहिले खुलेपछि सवारी साधनको चाप छ । हरियै भए पनि जुनार राम्रै परिमाणमा बिकिरहेको छ । पहेंलो भई नपाकेको जुनारको स्वाद अमिलो हुने कृषि प्राविधिक जहानबहादुर कार्की बताउँछन् ।
हरियो जुनार बजारमा यतिखेर व्यापारीले प्रतिकेजी एक सयदेखि एक सय ५० रुपैयाँसम्ममा बिक्री गरिरहेका छन् । प्रधानमन्त्री कृषि आधुनिकीकरण परियोजनाका अनुसार गत आर्थिक वर्षमा जिल्लामा १ हजार ३ सय ९० हेक्टर क्षेत्रफलमा जुनार खेती भएकोमा ७३५ हेक्टर उत्पादनशील बगैंचाहरूबाट ९ हजार ४ सय ४५ मेट्रिकटन जुनार उत्पादन भएको थियो । यो वर्ष जुनारमा सुँढे पुतलीको प्रकोपका कारण उत्पादन घट्ने आकलन छ ।"
कर्माचार्य ग्रुपको बिस्कुटदेखि तेलसम्मका कोसेली,"पोखरा मट्टीतेल होस् वा तोरीको तेल, त्यतिबेला टिनको डब्बामा आउँथ्यो । पोखराको कर्माचार्य ग्रुपले २०४२ सालमा गण्डकी आयल मिल स्थापना गरेर जर्किनमा तेल बेच्न थाल्यो । खुला रूपमा बिक्री गरिने तोरीको तेललाई जर्किनमा प्याकेजिङ गरेर ब्रान्ड को नाम दिइयो, कोसेली ।
भारतमा प्याकेटमा तेल बेच्न थालिएको थाहा पाएपछि यस समूहले हैदरावादबाट मेसिन ल्याएर पोखरामा त्यसै गर्यो । टिनको डब्बालाई बदलेर प्याकेटमा तोरीको तेल बिक्री गर्ने कामको सुरुआत भयो ।
कर्माचार्य ग्रुपका अध्यक्ष चन्द्रकृष्ण कर्माचार्य तेल उद्योग स्थापना गर्दाको दुःख अझै सम्झन्छन् । टिनको डब्बामा वीरगन्ज र भैरहवाका व्यापारीले तोरीको तेल पठाउँथे । खोकनाको तेल केही मात्रामा पोखरामा आउँथ्यो । तेल लिनलाई घरबाटै भाडा लिएर पसलमा जानुपर्थ्यो । त्यसरी तेल खरिद गर्नु झन्झटिलो र अस्वस्थकर दुवै हुने कर्माचार्यले देखे । उनले आफ्ना दुई भाइ गोविन्द र हरिसँग सरसल्लाह गरे । पोखरामा आफ्नै उद्योग खोलेर तेल उत्पादन गर्ने निर्णयमा पुगे ।
उद्योग स्थापना गर्न उनले सोचेजस्तो सजिलो भएन । तेल मिल पहाडमा चल्दैन भनेर हतोत्साही बनाइयो । पोखरासम्म तोरी ल्याउनै सहज भएन । उनले जसोतसो नारायणगढबाट तोरी ल्याएर उद्योग सुरु गरे । तेल नपुगेपछि नेपालगन्जबाट ल्याउनुपर्ने भयो । नेपालगन्जका तोरी व्यापारी छोटेलाललाई ट्रंकलबाट सम्पर्क गरे । ती व्यापारीले पोखरामा तोरी पठाउन नसक्ने जवाफ दिए । त्यहीं आएर पैसा दिने हो भने दिन्छु भनेपछि नेपालगन्ज नै पुग्यौं, उनले सम्झिए, २३ पल्ट त्यसरी गएर ल्याएपछि बल्ल त्यतैबाट पठाउन थाले ।
भारतको तोरी सस्तो हुन्छ भनेर उनी जयपुर पनि पुगे । जयपुरका व्यापारीले पनि वीरगन्जका व्यापारीबाहेकलाई तोरी दिन मानेनन् । उनले दुई जना व्यापारीलाई आफ्नै खर्चमा पोखरा ल्याएर घुमाए । पहाडी मूलका मान्छेले उद्योग गर्छ भनेर विश्वास नै मानेनन्, उनले भने, यहीं आएर देखेर फर्किएपछि बल्ल उताबाट तोरी पठाउन थाले । देशभरमै सुरुमा जर्किन र त्यसपछि प्याकेटमा तोरीको तेल बेच्ने ब्रान्ड सम्भवतः कोसेली नै पहिलो भएको उनी बताउँछन् ।
सुरुआतमा पोखरामा लोकप्रिय भएको कोसेली तेल त्यसपछि गण्डकी, धौलागिरि, लुम्बिनी क्षेत्रमा पुग्न थाल्यो । काठमाडौं र नारायणगढमा पनि आफ्नो बजार विस्तार गर्यो । उक्त ब्रान्डबाटै अहिले सूर्यमुखी र भटमासको तेलसमेत उत्पादन भइरहेको छ । गण्डकी प्रदेशमा मात्रै कोसेली तोरीको तेलको बजार हिस्सा २५ प्रतिशत रहेको कर्माचार्य ग्रुपका अध्यक्ष चन्द्रकृष्ण कर्माचार्यले बताए ।
यो समूहको व्यापारिक इतिहास भने काठमाडौं उपत्यकाबाट सुरु हुन्छ । भक्तपुरका जगतकृष्ण कर्माचार्य किराना पसलका सामानको घुम्ती व्यापार गर्थे । ठिमीमा रातो माटोको भट्टीमा बिस्कुट पोल्न थाले । किराना पसलका सामान बेच्दै उनी २०१३ सालमा आफ्ना अन्य तीन साथीसहित हिँडेरै पोखरा आइपुगे । व्यापार राम्रो भएपछि दुईतीनपल्ट ओहोरदोहोर गरे । २०१३ को अन्तिमतिर पोखरामै बसेर किराना पसले सुरु गरे । २०१५ सालमा उनकी श्रीमती सानुमाया, माइलो छोरा गोविन्द र कान्छो छोरा हरि कर्माचार्य पनि पोखरा आए । जेठो छोरा चन्द्रकृष्ण भने २०२५ मा एसएलसी सकेर पोखरा आएका थिए ।
रानीपौवाको किराना पसल महेन्द्रपुलमा सारे । त्यतिञ्जेल तीनवटै छोरा व्यापारमा छिरिसकेका थिए । २०३६ सालमा पोखराकै नयाँबजारमा आफ्नै घरमा काठमाडौंबाट चिनियाँ मेसिन ल्याएर सिन्के चाउचाउको उद्योग खोले । डाँफे र फेवा नाममा सिन्के चाउचाउले बजार लियो । २०४२ मा तेल उद्योग खोले । कर्माचार्य ग्रुपको व्यवसाय फैलिँदै गयो । गण्डकी प्लास्टिक प्रोडक्ट्स प्रालिले प्लास्टिक झोलाको उत्पादन थाल्यो ।
३० वर्षअघि यही समूहले नवपरासीको गैंडाकोटमा एभरेस्ट रबर उद्योग खोलेर दुई पांग्रेको टायर र ट्युब उत्पादन थाल्यो । तर भारतबाट कालोबजारीका सस्तो सामान आउँदा उद्योगले गति लिन सकेन । तत्कालीन अर्थमन्त्री भरतमोहन अधिकारीलाई उद्योगमै लगेर वस्तुस्थितिबारे बुझाए पनि समस्याको समाधान भएन । उद्योग घाटामा गएपछि ५ वर्षमै बन्द हुन पुग्यो ।
समूहले भैरहवाको गोर्खा बिस्कुट उद्योगको उत्पादनको डिलर लिएर पोखरामा बेच्ने गरेको थियो । त्यतिबेला अर्का व्यवसायी जितप्रसाद द्वाले बूढीबजारमा रहेको आफ्नो बन्द बिस्कुट उद्योग चलाउन कर्माचार्य समूहलाई प्रस्ताव गरे । समूहले उद्योग भाडामा लिएर २० वर्षअघि ग्लुकोज, थिनआरारोट, मारीलगायत बिस्कुटको उत्पादन थाल्यो । चार वर्षपछि भने आफ्नै प्लान्ट स्थापित गरेर बिस्कुट उत्पादन थाले ।
यो समूह विशेषतः खाद्य प्रशोधन उद्योगमा केन्द्रित छ । गण्डकी आयल मिलबाट उत्पादित कोसेली तोरीको तेल र हाल कोसेली हेल्थ सन फ्लावर तेल बजारमा छन् । कर्माचार्य बेक्स एन्ड फुड्स प्रालिले सन् २०१७ बाट डाइजेस्टिभ बिस्कुट पनि उत्पादन गरिरहेको छ । कर्माचार्य टप, बीसमारी लगायत विभिन्न ब्रान्डका बिस्कुट यो उद्योगबाट उत्पादन हुन्छ । कर्माचार्य फुड्स ग्रेन्च प्रालिले कुमारी चामल, कुमारी गोल्ड आँटा र कुमारी गोल्ड चिउरा उत्पादन गर्छ । कागज तथा प्याकर उत्पादन कन्ट्री कन्फेक्स्नरी युनिटमार्फत हुँदै आइरहेको छ । यही कम्पनीमार्फत क्रन्च वेफर चकलेट पनि उत्पादन भइरहेको छ ।
कर्माचार्य इन्टरनेसनल प्रालि तथा कर्माचार्य ब्रदर्शमार्फत विभिन्न उत्पादनको गण्डकी धौलागिरिमा आधिकारिक विक्रेता भएर काम गरिरहेको छ । हाल यी ट्रेडिङ फर्ममार्फत पूजा सोप एन्ड हाउस होल्ड प्रालि, मकालु सोप प्रालि, नेबुला फुड्स प्रालि, सूर्य नेपाल प्रालि, इस्टर्न सुगर मिल, एभरेस्ट सुगर मिल, वाग्मती सुगर मिलका उत्पादन कर्माचार्य ग्रुपले बिक्री वितरण गरिरहेको छ ।
चन्द्रकृष्ण, गोविन्द र हरिपछि तेस्रो पुस्ताले कर्माचार्य ग्रुप धानिरहेको छ । ग्रुपमा चन्द्रकृष्ण अध्यक्ष, माइलो भाइ गोविन्द उपाध्यक्ष, चन्द्रकृष्णका छोरा माइकल र गोविन्दका छोरा विक्रम निर्देशक छन् । कान्छो भाइ हरि कर्माचार्यले भने फिस्टेल डेरी प्रालि स्थापना गरेर नोभा ब्रान्डका दूध र दुग्धजन्य पदार्थ उत्पादन गर्छन् । जगतकृष्णको चार वर्षअघि निधन भइसकेको छ ।
कर्माचार्य बिस्कुटले अहिले बहुराष्ट्रिय कम्पनीका उत्पादनसँग प्रतिस्पर्धा गरिरहेको निर्देशक विक्रम कर्माचार्य बताउँछन् । बिस्कुट उद्योगमा धेरै आरोहअवरोह आए । मूल्यको प्रतिस्पर्धाजस्ता चुनौती आयो तर गुणस्तरमा सम्झौता गरेनौं, उनले भने, उपभोक्ताले पैसा तिरिसकेपछि गुणस्तर र परिमाणमा सम्झौता गर्नु हुँदैन भन्ने हाम्रो मान्यता छ । उपभोक्ताको विश्वास जितेको भएरै कर्माचार्य बिस्कुट नेपालको बिस्कुट उद्योगमा धेरै नै अगाडि आइसकेको अनुभूति भएको छ ।
उनी कक्षा ८९ मा पढ्दादेखि नै बुबालाई व्यापारमा सघाउँथे । त्यतिबेला र अहिले व्यवसायको फरक उनले देखेका छन् । ३० वर्षअघिसम्म पनि नेपालमा यति धेरै आयातित वस्तु बेचबिखन हुने नगरेको उनलाई सम्झना छ । कर्माचार्य ग्रुप वितरक भएर काम गर्दा महाशक्ति साबुन उद्योगको पूजा साबुन, सोल्टी साबुन, एभरेस्ट कस्मेटिक प्रोडक्ट प्रालिको एभरेस्ट टुथपेस्टको बजार उच्च रहेको उनी सम्झन्छन् । पछि विदेशी मिडिया पनि नेपाली बजारमा बज्न थाले । त्यसको प्रभाव सँगसँगै यहाँको उद्योगले विज्ञापनको प्रभाव कति पर्छ भन्ने नबुझ्दा बिस्तारै पलायन हुने स्थिति बन्यो, उनले भने, यहाँको उद्योगलाई बचाउन उद्योगीले ब्रान्ड र विज्ञापनमा काम गर्नुपर्छ । बहुराष्ट्रिय कम्पनीले दिने गुणस्तर दिनुपर्छ । त्यससँग प्रतिस्पर्धा गर्ने हो भने गणस्तर दिनुपर्छ भनेर अगाडि बढ्यौं । सफल पनि भयौं ।
उनी नेपालमा उद्योग सञ्चालन गर्न नीतिगत समस्या नरहेको बताउँछन् । उनका अनुसार कच्चा पदार्थ आयात गर्दा भन्सारमा लाग्ने कर र तयारी वस्तुको बीचमा एक तहको फरक छ । कच्चा पदार्थमा कम, आयातितमा धेरै कर लाग्छ । अर्थ मन्त्रालयको राजस्व विभागले व्यापारमा आयकर २५ प्रतिशत राखेको छ भने उत्पादनमूलक उद्योगमा २० प्रतिशत मात्रै छ । एक सय जनाभन्दा बढीलाई रोजगार दिने उद्योगलाई २० प्रतिशतको पनि १० प्रतिशत छुट अर्थात् १८ प्रतिशत मात्रै आयकर लाग्छ । एक तिहाइ महिला, दलित अथवा अपांग कामदार छन् भने १८ प्रतिशतमा अर्को १० प्रतिशत छुट दिइएको छ । यसो हुँदा १६२ प्रतिशत मात्रै आयकर तिरे पुग्छ ।
व्यापारको तुलनामा उद्योगमा विभिन्न छुट सरकारले दिएको छ । व्यवसायीहरूलाई यससम्बन्धी ज्ञानको कमी छ । सरकारले मात्रै जिम्मा लिनुपर्छ भन्ने होइन, व्यवसायीले पनि लिनुपर्छ, उनी भन्छन्, हामी व्यवसायीमा पनि व्यापार गर्न सजिलो, उद्योग गर्न गाह्रो हुन्छ भन्ने भ्रम छ । भोलि डुब्न सक्छ, बिग्रन सक्छ भन्ने छ । व्यापारमा बाहिरबाट सामान आयात गर्यो, बेच्यो, जोखिम कम छ भनेर व्यवसायी व्यापारतिर लागेका छन् । सरकारको नीतिले उत्पादनमूलक उद्योगलाई प्रोत्साहन नै गरेको छ ।
बिस्कुटलाई चाहिने मैदा, चिनी र घिउमा नेपाल आत्मनिर्भर छैन । नेपालमा गहुँको माग २० लाख मेटिक टन हुँदा १० लाख टन नेपालमै उत्पादन हुन्छ भने बाँकी बाहिरबाटै ल्याउनुपर्छ । चिनी पनि ३ लाख टन नेपालको जम्मा माग हुँदा यहाँ १ लाख ४० हजारमात्रै उत्पादन हुन्छ । जग्गाजमिन महँगो हुँदा कृषिभन्दा प्लटिङ गर्न फाइदा देखेपछि उत्पादन पनि कम भएको उनको तर्क छ ।
कर्माचार्य ग्रुपले ५ सय जनालाई प्रत्यक्ष रोजगारी दिइरहेको छ । यहाँका सर्वसाधारणले स्वदेशी उत्पादन प्रयोग गर्ने र सरकारले पनि स्वदेशी उत्पादन प्रयोग गर्न प्रेरित गर्ने किसिमका कार्यक्रम ल्याउन सके युवा पलायन रोक्न सकिने तर्क उनले प्रस्तुत गरे । आफ्नो परिवारको सदस्य विदेश नजाओस् भन्नका लागि नेपालमै उत्पादित वस्तु खरिद गर्ने हो भने यहाँको उत्पादनको माग बढ्छ । माग बढ्दा उत्पादन बढाउनुपर्छ । त्यसले रोजगारी पनि बढ्छ, उनी भन्छन्, रोजगारी बढ्दा विदेश जानबाट रोक्न सकिन्छ । सर्वसाधारण पनि सचेत हुँदैनौं भने सरकारलाई मात्रै गाली गरेर हुँदैन ।
कर्माचार्य ग्रुपका उत्पादन नेदरल्यान्ड्स, अमेरिका र बेलायतमा समेत केही वर्ष पुगेको थियो । व्यापार गर्ने क्रममा विकसित राष्ट्रले विकासोन्मुख राष्ट्रलाई भन्सार दरमा छुट दिने गरेको उनले थाहा पाए । नेपालबाट बाहिर निर्यात गर्दा भन्सार शुल्क कम लाग्ने भएकाले सम्भावना उनले देखे । नेपालमा अधिकांश सामान आयात हुने हो । त्यसरी सामान ल्याउने कार्गो जहाज, पानी जहाज खाली खाली नै फर्कन्छन् । त्यसैले यताबाट निर्यात गर्न खोज्दा सस्तो पर्दो रहेछ, उनले भने, यता कच्चा पदार्थ नै छैन, के निर्यात गर्न सकिन्छ र भनेर व्यवसायीमा सोच छ । तर यताबाट निर्यात गर्न सक्ने हो भने लगानी सुरक्षित गर्ने गरी त्यहाँको बजारमा प्रवेश गर्न सकिने रहेछ ।
अर्का निर्देशक माइकल कर्माचार्य नेपालमै उत्पादन भएको वस्तु प्रयोग गर्न सरकारले सचेतनामूलक कार्यक्रम चलाउनुपर्ने बताउँछन् । ०७२७३ को अघोषित नाकाबन्दीपछि नेपालकै उत्पादन प्रयोग गर्नुपर्छ भन्ने सचेतना केही मात्रामा बढेको उनको अनुभव छ । लोडसेडिङको अन्त्य हुनु, गाउँगाउँसम्म मोटरबाटो पुगेर उत्पादन पुर्याउन सहज हुनु सकारात्मक रहको बताउँदै उनले निजी क्षेत्र, जनता र सरकार आआफ्नो ठाउँमा जिम्मेवार हुनुपर्ने विचार व्यक्त गरे ।
नेपाल सरकारले राजस्व संकलन गर्नेतिर मात्रै ध्यान जाँदा मुद्रा स्फीति नियन्त्रण गरेर जनताको जीविकोपार्जन सहज बनाउनुपर्छ भन्नेमा कम ध्यान पुर्याएको उनको भनाइ छ । मजदुरको न्यूनतम पारिश्रमिक प्रत्येक वर्ष बढाउनु मात्रै समस्याको समाधान होइन, मुद्रा स्फीतिको नियन्त्रण पनि प्रमुख विषय हो, उनी भन्छन्, तीन तहको सरकारको खर्च धान्न नेपाल सरकारले प्रत्येक वर्ष करहरू बढाइरहेको छ । मुद्रा स्फीतिलाई कसरी नियन्त्रण गर्ने भन्ने सरकारको दायित्व हो ।
उनका अनुसार कर्माचार्य ग्रुप पुरानो व्यवसायमा सीमित छैन, कृषि, शिक्षा, जलविद्युत् र बैंकिङ क्षेत्रमा पनि लगानी गरिरहेको छ । हिजो नेपाली उद्योगीहरूमा १० रुपैयाँभन्दा बढीको बिस्कुट बिक्दैन भन्ने सोच थियो, अहिले ५० रुपैयाँको डाइजेस्टिभ बिस्कुट बिकिरहेको छ, उनले भने, उपभोक्ताको क्रयशक्ति बढिरहेको छ । उपभोक्ताले अब सस्तो होइन गुणस्तरीय उत्पादन खोजेका छन् । यो कुरालाई बुझेर ब्रान्डेड उत्पादन निकाल्ने प्रयास गर्नुपर्छ ।"
म्याग्दी पर्यटन सूचना केन्द्रमा कोसेली घर संञ्चालन,"म्याग्दी मुस्ताङ भ्रमणमा आउने पर्यटकलाई लक्षित गरी म्याग्दी सदरमुकाम बेनीमा कोसेली घर संञ्चालनमा ल्याइएको छ ।
म्याग्दी उद्योग वाणिज्य संघ र महिला उद्यमी विकास समितिको संरक्षणमा बाहिरबाट म्याग्दी हुँदै मुस्ताङ जान आउने बाहृय तथा आन्तरिक पर्यटकलाई लक्षितगरी बेनीको कालीपुल बसपार्क स्थित पर्यटन सूचना केन्द्रको एक खण्डमा स्थानीय कृषि उत्पादन, हस्तकलाका उत्पादन र घरेलु मसलाजन्य उत्पादनको बजारीकरण गर्न कोसेली घर संञ्चालनमा ल्याइएको हो ।
कोसेली घरमा टिमुर, टिमुरबाट बनेका मसलाहरु, भाँगो, स्थानीय सीमी, च्याउ, गुन्द्रुक, समेतका अर्गानिक कृषि उत्पादन, अल्लोको धागोबाट बनेको टोपी, ह्याण्ड ब्याक समेतका कपडाहरु, तानधागोबाट बुनेका साडी, कुर्तासुरुवाल, बाँसबाट बुनेका मुडा समेतका सामाग्री राखिएको संञ्चालक दिलु घतानेले बताइन् ।
जिल्ला भित्रिएका र बाहिरिने पर्यटकले बसपार्कमा रहेको कोसेली घरबाट म्याग्दीका स्थानीय उत्पादन कोसेली को रुपमा खरिद गर्नुकोसाथै रहेको पर्यटन सूचना केन्द्रमा एक साथ अवलोकन गर्न पाउने छन् ।
म्याग्दी पर्यटन सूचना केन्द्रमा जिल्लामा भित्रने र बाहिरिने पर्यटकलाई प्रमुख पर्यटकीय गन्तब्यहरु, त्यहाँ पुग्ने सडकपैदलमार्ग, पाईने होटलवास समेतका सुविधाहरुको बारेमा जानकारी दिनुको साथै घर फर्कदा म्याग्दीको उत्पादन कोसेलीको रुपमा बिक्री भइ जिल्लाको उत्पादनमा सहयोग पुर्याउने उद्देश्यले पर्यटन सूचना केन्द्र र कोसेली घर संञ्चालनमा ल्याएको उद्योग वाणिज्य संघले जनाएको छ ।
पर्यटन सुचना केन्द्रमा आएका पर्यटक विच जिल्लाका पर्यटकीय क्षेत्रको प्रर्वद्धन गर्ने तथा स्थानीय कृषकले उत्पादन गरेका कृषी उपज, हस्तकलाका सामाग्री र अचारसहितका सामाग्रीको बिक्रीस्थल समेत हुनेगरी सुचना केन्द्र संञ्चालन गरेका हौं म्याग्दी उद्योग वाणिज्य संघका अध्यक्ष सुविन श्रेष्ठले भने, सूचना केन्द्रले पर्यटकीय गन्तब्यको प्रर्वद्धन र पर्यटकहरुकालागी सही सूचना पाउन सहयोग पुर्याउने छ ।"
मह सिकारको सिजन सुरु हुँदा नहुँदै कोसेली माग,"गोरखा भीर मौरीको मह काढ्ने सिजन सुरु हुनुअगावै अजिरकोट गाउँपालिका२ ओलाङकी सुनमाया गुरुङलाई महको अर्डर आइसक्यो । काठमाडौं, भारत र बेलायतमा रहेका आफन्तले समेत भीर मौरीको मह पठाइदिन आग्रह गरेका छन् ।
पोहोर पनि यूकेमा मामालाई दुई माना मह पठाएँ, यसपालि पनि बेलायतबाट मामाले दुई जम्बो बोतल पठाइदिन फोन गर्नुभएको छ, उनले भनिन् । ओलाङ क्षेत्रमा भीर मौरीको मह काढ्ने सिजन सुरु भएसँगै स्थानीयलाई आफन्त र चिनेजानेकाले टेलिफोन गरी महको जोहो गरिदिन आग्रह गर्न थालेका छन् । बुधबारबाट ओलाङमा मह सिकार सुरु भएको छ । ओलाङस्थित खस्रे भीरको पहरोमा मौरी खोज्दै स्थानीयले सिकार सुरु गरेका हुन् ।
दुई महिनादेखि नै खस्रे भीरको पहराका अक्करमा रहेको गोला खोजीमा स्थानीय जुटेका थिए । गाउँभेला गरी आवश्यक सामग्री जुटाएर मह काढ्न सुरु गरिएको स्थानीय गंगा गुरुङले बताए । उनी मह सिकारका लागि गाउँमा कहलिएका व्यक्ति हुन् । घाँसदाउरा गर्न वनमा जाँदा कहाँकहाँ मौरीको गोला छ, खोजी गर्यौं, डोरीको भर्याङ, कोक्रे तयार पारेर मह निकाल्न थालेका छौं, उनले भने । ओलाङमा पहिलेको तुलनामा मह उत्पादन कम हुने गरेको इन्द्रले जनाए । पहिले त ४५ सय लिटर पनि उत्पादन हुन्थ्यो, ड्रममा राख्थ्यौं, अहिले एक सय लिटर पुग्न पनि मुस्किल पर्छ, उनले भने ।
अजिरकोट सँगै धार्चे गाउँपालिका३ निम्रुङ खोला, धार्चेकै उहिया, खोर्ला, लाप्राक, हुल्चोकलगायतको गाउँमा मह सिकार सुरु भएको छ । सिजन सुरु भएसँगै स्थानीय मह काढ्ने तयारीका लागि मौरीका गोला खोज्दै जंगल पुग्ने गरेका छन् । यस क्षेत्रमा भीर मौरीको मह काढ्ने सिजनलाई स्थानीयले उत्सवको रूपमा लिन्छन् । मह काढिसकेपछि दामासाही रूपमा मह भाग लगाउने चलन छ ।
६५ वर्षे गंगाले मह सिकार थालेको चार दशक भयो । गत बुधबार डोरीको भर्याङमा झुन्डिएर मह काढ्दै गरेका गंगालाई १० जना भन्दा बढी स्थानीयले सघाइरहेका थिए । यो जोखिमको काम हो, विधि जानिएन भने मौरीले टोक्छ, भर्याङमा अडिन सकिएन भने पनि ज्यान नै धरापमा पर्छ, उनले भने । केही वर्ष अघिसम्म स्थानीय निगालेको चोयाबाट डोरी बनाएर भर्याङ बनाउँथे । अहिले भने नाइनलको डोरीमा अँगेरीको काठ प्रयोग गरेर भर्याङ बनाउने गरेको उनले सुनाए ।
ओलाङ क्षेत्रमा मह सिकारमा गंगासँगै इन्द्र गुरुङ पनि कहिलिएका छन् । बाबुबाजेको सिको पछ्याउँदै मह सिकार गरेका गंगा र इन्द्र नयाँ पुस्तालाई पनि सीप हस्तान्तरणमा लागेका छन् । ओलाङ क्षेत्रको भीरमा वैशाख र कात्तिक गरी वर्षको दुई पटक मह निकाल्ने गरिएको इन्द्रले बताए । बाबुबाजेसँग मह काढ्न जाँदाजाँदै सिकारी बन्यौँ, प्रेम भन्छन्, पहिलेको तुलनामा अहिले मह उत्पादन घटेको छ ।
जंगल बीचमा रहेको पहरो नजिकै धूप बालेर देवीदेवता पुज्दै यस वर्षको मह सिकार सुरु भएको उनले सुनाए । मह सिकारका लागि यहाँका स्थानीयले कामको बाँडफाँड पनि गरेका छन् । डोरी तान्ने, धूवाँ उडाउने कामका लागि छुट्टाछुट्टै समूहमा स्थानीयलाई काम बाँडेका छन् ।
धूवाँ लगाउने, डोरी तान्ने, कोक्रेको मह झिक्ने काममा युवालाई खटाएका छौं, प्रेमले भने, उनीहरूलाई काम सिकाउन पनि सँगै लैजान्छौं । ३२ वर्षीय प्रेम गुरुङ पाका पुस्ताले गरेको मह सिकारबारे नजिकबाट नियाल्दै छन् । चार वर्षयता सहयोगीको भूमिकामा रहेका प्रेम आफैं भीर मौरीको गोला छेउ पुगेर सिकारका लागि यसको विधि सिक्न लागेका हुन् । भन्छन्, यत्रो भीर छ, सुरुमा त रिंगटा नै चल्छ ।
पहरोसहितको भीरमा रहेको मौरीको गोलामा डोरीमा झुन्डिएका सिकारीले धूवाँ लगाएर मौरी भगाएर मह निकालेका हुन् । जुम्ले खोलानजिकैको खस्रे भीर आसपास दर्जन बढी मौरीका गोला छन् । बुधबारबाट सिकार सुरु गरेर क्रमशः मह निकाल्दै जाने उनीहरूले जनाए । भीरमा मह काढ्ने परम्परालाई उत्सवको रूपमा मनाउन हनी हन्टिङ कार्यक्रमका रूपमा प्रोत्साहन गरेको गाउँपालिकाकी उपाध्यक्ष अनिता भुजेलले बताइन् । यो कार्यक्रमले पर्यटन प्रवर्द्धन पनि गर्न सकिन्छ, उनले भनिन् । हन्टिङका लागि मुख्यमन्त्री नवप्रवर्तन साझेदारी कार्यक्रममार्फत पनि प्रोत्साहन गरिएको उनको भनाइ छ ।"
रामलाई ससुरालीबाट चाँदीको तिरधनुष कोसेली,"जनकपुर भारतको आयोध्यामा नवनिर्मित राम मन्दिरका लागि जनकपुरबाट बिहीबार करिव ११ हजार वटा कोसेली पठाइएको छ । जनवरी २२ तारिखमा प्राण प्रतिष्ठा गरिने राम मन्दिरका लागि जनकपुरबाट करिब ५ सय थरिका ११ हजार वटा कोसेली पठाइएको हो ।
सुनचाँदीको गरगहना, फलफुल, पानमखान, कपडा, मिठाइका अनेक ब्यञ्जन, चाँदीकै थालबटुको, श्रृंगारका सामाग्री र फर्निचरलगायतका समान भारतको आयोध्या पठाइएको हो ।
कोसेलीमा चाँदीले बनाइएको तिरधनुष आकर्षक छ । चाँदीकै खराउ र अन्य आभुषण पनि पठाइएको छ । दुई वटा ट्रकमा कोसेली लिएर जानकी मन्दिरका महन्थ रामतपेश्वर दास, उनका उत्तराधिकारी महन्थ रामरोशन दाससहित जनकपुरका करिव ५ सय भन्दा बढी मानिस बिहीबार आयोध्या प्रस्थान गरेका छन् ।
आयोध्याको राम मन्दिर ट्रष्टलाई शनिबार कोसेली हस्तान्तरण गरिने महन्थ दासले बताए । कोसेली बोकेर आयोध्या प्रस्थान गरेका जनकपुरबासीलाई भने मधेश प्रदेशका मुख्यमन्त्री सरोजकुमार यादव, कांग्रेसका नेता बिमलेन्द्र निधि र जनकपुरधाम उपमहानगरका प्रमुख मनोज साहले बिदाई गरेका थिए ।
मुख्यमन्त्री यादवले हातमा कोसेली बोकेर जनकपुरको बिभिन्न भागको परिक्रमा गर्दै उनीहरुलाई बिदाई गरेका थिए । माता सीताले ससुरालीमा नयाँ घर पाउनुभएको छ । हामी माइती पक्षका लागि यो सुखद खबर हो, मुख्यमन्त्री यादवले भने,त्यो नयाँ घरमा कुनै समानको अभाव नहोस् भनेर ससुराली जनकपुरबाट कोसेली पठाइएको छ ।
आयोध्याको राम मन्दिरमा प्रतिमा बनाउन यसअघि नेपालको कालीगण्डकीबाट दुईवटा शिला पठाइएको थियो । कालीगण्डकीबाट झिकिएको दुईवटा भिमकाय शिला कांग्रेस नेता निधिको नेतृत्वमा गत माघ १९ गते आयोध्या पुर्याइएको थियो ।
कोसेली बिदाई कार्यक्रममा नेता निधिले त्रेतायुगदेखि नै जनकपुर र आयोध्याको सम्बन्ध रहेकाले राम मन्दिरको प्राणप्रतिष्ठामा यहाँबाट पठाइएको कोसेलीले कसिलो सम्बन्ध बनाउने बताए ।"
