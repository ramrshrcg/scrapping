शीर्षक,विवरण
हाम्रो शिक्षा र व्यवहार,"केही दिनअगाडि बिहान ७ बजेतिर म जागिरमा जाँदै थिए । अन्दाजी १५ वर्षकी किशोरी जापानी स्कुल पोसाकमा हतारहतार मेरो अगाडि हिँड्दै थिइन् । सडक किनारमा कफीको खाली प्लास्टिक बोतल देखियो । ती किशोरीले त्यो बोतल टिपिन् र झोलामा हालिन् ।
केही पर पुगेपछि झोला खोलिन् अनि भेन्डर मेसिन नजिकै सिसाका खाली बोतल राख्ने ठाउँमा लगेर हालिन् । यो दृश्यपछि मेरो मनमा धेरै कुरा खेले । ठमेलको एउटा रेस्टुरेन्टमा काम गरेर डेरामा फर्किंदै गर्दा दैनिकजसो म कि फ्रुटी कि कोक खाँदै आउँथेँ ।
खाइसकेपछि मैले ती बोतल वा खोललाई कहिल्यै घरमा ल्याएर फोहोर राख्ने ठाउँमा राखिनँ, बाटोमै फाल्थेँ । चाउचाउ, कुरकुरे, पाउरोटी, चक्लेटका खोल त बाटामा कति फालियो कति ! यस्तो मान्छे आज म नेपाल बनेन भन्दै विदेशमा बसेर नेतालाई गाली गर्छु । फेसबुकमा नेपालको झन्डा बोकेको तस्बिर हालेर आई लभ नेपाल लेख्छु । जापानीहरू आफ्नो घरको भन्दा ज्यादा सार्वजनिक सम्पत्तिको माया गर्छन्, सफा राख्छन् । त्यसैले टोकियो सहर सफा छ, स्वस्थ छ । सिकाइ भनेको त व्यवहारमा उतार्नु पो हो भन्ने सोच्छु । विदेशको इतिहास पाठ्यपुस्तकमा राखेर रटाउने मेरा शिक्षकले व्यावहारिक र नैतिक शिक्षा पढाए तर सिकाएनन् । मेरा कतिपय शिक्षक फोहोर फाल्न हुँदैन भनेर पढाउँथेँ तर चुरोट खाँदै त्यसका ठुटा बाटामा फाल्दै हिँड्थे ।
त्यस्तो वातावरणमा पढेको हुर्किएको मैले यहाँभन्दा बढी सिक्थेँ नै के र ? आज मलगायत कैयौं युवामा विदेशी ग्रिनकार्ड पाउन पाए देशको नागरिकता त्यागेर विदेश भासिने सपनाको खेती हुर्किएको छ । सोच्दै छु राजनीतिक दलका भ्रातृसंगठनले स्कुलदेखि नै पार्टीको झन्डा बोकाएर मलाई अराजक बनाए । फेसबुकमा लेख्ने मेरो अराजक टिप्पणी यसैको परिणाम हो ।
अब त अधबैंसे उमेर पनि हुन लाग्यो । यो समयसम्म आफूले खाएको फोहोर त सही ठाउँमा नफाल्ने मैले देशका लागि के गरे हुँला ? साँच्चै विदेश छिरेदेखि यहाँको भौतिक विकासको यो महासंग्राम, यहाँका मान्छेको आफ्नो राष्ट्रप्रति जिम्मेवारीबोध र व्यवहार देखेर डाहाभन्दा धेरै प्रायश्चित्तको भारी बोकेर पसिनासँग पैसा साटिरहेछु । सन्तोष सिम्खडा, टोकियो, जापान"
विराटनगरमा सामुदायिक शिक्षा सुधार कार्यक्रम,"विराटनगर विराटनगर महानगरपालिका११ ले सामुदायिक विद्यालय शिक्षा सुधार अभियान सुरु गरेको छ । सामुदायिक विद्यालयमा पूर्वाधार र दक्ष जनशक्ति भएर पनि विद्यार्थीले गुणस्तरीय शिक्षा नपाएपछि वडा कार्यालयको अगुवाइमा गुणस्तर सुधार अभियान सुरु गरिएको हो ।
सामुदायिक विद्यालयको गुणस्तर सुधार गर्न वडा कार्यालयको अगुवाइमा वडाका दुई वटा सामुदायिक विद्यालयमा अभियान सुरू गरिएको विराटनगर११ का वडाध्यक्ष तीर्थेन्द्र नेउपानेले जानकारी दिए । उनले भौतिक पूर्वाधार सुधारपछि विद्यालयको गुणस्तर सुधार अभियान सुरु गरेको बताए ।
पहिलो कार्यकालमा भौतिक विकास निर्माणलाई ध्यान दिए पनि दोस्रो कार्यकालमा शिक्षा, स्वास्थ्य, बालबालिका, पिछडिएको वर्गका क्षेत्रका कामलाई प्राथमिकता दिएको उनको भनाइ छ । विराटनगरमा ५६ सामुदायिक, ९५ सस्थागत र १९ वटा धार्मिक विद्यालय छन्। त्यसमध्ये शिक्षा सुधार अभियान अन्तर्गत विराटनगर११ स्थित जनपथ माध्यामिक विद्यालयमा अभिभावक अन्तरक्रिया गरिएको छ ।
विद्यालयको गुणस्तर सुधारमा अभिभावकको निगरानी, सुझाव र सहयोग आवश्यक रहेको विद्यालय व्यवस्थापन समितिका अध्यक्ष रोहित कोइरालाले बताए । उनले विद्यालयको गुणस्तर सुधारका लागि विभिन्न चरणमा व्यवस्थापन समिति, अभिभावक, शिक्षक र विद्यार्थीसाग अन्तरक्रिया कार्यक्रमहरू गरिरहेको उल्लेख गरे ।
विराटनगर महानगरपालिका शिक्षा महाशाखा प्रमुख कृष्ण भट्टराईले शिक्षामा सुधार नभई अरु क्षेत्रको विकास सम्भव नभएको बताए ।उनका अनुसार महानगरभित्रका विद्यालयहरूमा ७० हजार बालबालिका विद्यालय तहमा अध्ययनरत छन् । त्यसमा संस्थागत विद्यालयहरूमा ४० हजार र सामुदायिक विद्यालयहरूमा ३० हजार विद्यार्थी अध्ययनरत छन् ।"
मुलुकलाई उत्पादनमुखी दिशामा लैजान आवश्यक : शिक्षामन्त्री राई,"काठमाडौँ शिक्षा, विज्ञान तथा प्रविधिमन्त्री अशोककुमार राईले राष्ट्रको सोचलाई उत्पादनमुखी दिशामा लैजान आवश्यक रहेको बताएका छन् । शनिबार प्राविधिक शिक्षा तथा व्यवसायिक तालिम परिषद् (सीटीईभीटी) को वार्षिकोत्सव कार्यक्रममा उनले अरुको खुट्टा तान्ने काममा धेरै व्यस्त भएर मुलुक सम्पन्न नबन्ने बताए ।
उनले सरकारमा बसेका मन्त्रीहरुको सोच सकारात्मक भएर मात्रै देश परिवर्तन गर्न सम्भव नहुने भन्दै राष्ट्रको सोचलाई उत्पादनमुखी, उद्योगमुखी र श्रममुखी दिशामा लैजान आवश्यक रहेको बताए । उनले निर्यात गर्न नसके पनि नेपालले आयातमात्रै प्रतिस्थापन गरे पनि सपन्नताको सुनिश्चितता हुने दाबी गरे ।
हामीले निर्यात गर्न नसकौँला । तर आयात मात्रै प्रतिष्थापन गर्यौँ भनेपनि हाम्रो सम्पन्नताको ग्यारेन्टी हुन्छ । त्यसतर्फ हामी सबैले सोच्नुपर्छ । यो खाली सरकारमा बसेका दुई चार जना मन्त्रीले मात्रै सोचेर हुने कुरा होइन । राष्ट्रको सोचलाई नै उत्पादनमुखी दिशामा लैजानुपर्छ,' उनले भने, 'देशलाई उद्योगमुखी दिशामा लैजानुपर्छ । श्रममुखी दिशामा लैजानुपर्छ । अरुको खुट्टा तान्ने काममा धेरै व्यस्त भयौँ भने मुलुक बन्दैन । मुलुक २५ जना मन्त्रीले मात्रै बनाएर बन्ने होइन । देश बनाउन सिंगो देश र ३ करोड नेपाली जनताको सकारात्मक सोच र क्रियाशिलता आवश्यक पर्छ ।'
मन्त्री राईले सबैको सोच एउटै दिशामा अघि बढे देश विकास हुन समय नलाग्ने बताए ।"
नेपालमै गुणस्तरीय उच्च शिक्षा कसरी ?,"किन पढ्ने र केका लागि शिक्षा ? सिक्न, बाँच्न र सहजीवनका लागि ।
तर के परम्परावादी सूचनामा आधारित र संस्थागत रूपमा बजारको उपभोक्ता उत्पादन गर्ने खालको विद्यमान नेपालको शिक्षा प्रणालीले इजरायली इतिहासकार युभल नोआ हरारीले भनेको जस्तै क्रिटिकल थिंकिङ (विवेचनात्मक चिन्तन), कम्युनिकेसन (सञ्चारसम्प्रेषण), कोल्याबोरेसन (सहकार्य) र क्रिएटिभिटी (सिर्जनशीलता) सिकाउँछ ? के हामीले पढिरहेकोपढाइरहेको शिक्षाले नेपालमा यथास्थितिमा रहेका सामाजिक, आर्थिक, राजनीतिक, सांस्कृतिक, वैज्ञानिक तथा पर्यावरणीय समस्याको नवीन र नूतन समाधान खोज्न सक्ने समाज रूपान्तरणको संवाहक हामीलाई बनाउँछ त ? के हाम्रो शिक्षाले समाजमा भएका वर्गीय, जातीय, लैंगिक विभेद र उत्पीडनविरुद्ध आवाज बुलन्द गर्न, राष्ट्रिय स्वाधीनता, सार्वभौमसत्ता, लोकतन्त्र र मानवअधिकारको पहरेदारी गर्न र नैतिकवान नागरिक उत्पादन गर्ला ?
निःसन्देह वर्तमान परिवेशमा हाम्रो शिक्षा प्रणालीलाई लिएर एकातिर यस्तै अनुत्तरित प्रश्नहरूका भीमकाय पहाड हामीमाझ खडा छन् । अर्कोतिर, शिक्षालाई सीपसँग, सीपलाई उत्पादनसँग, उत्पादनलाई उद्यमसँग, उद्यमलाई आर्थिक रूपान्तरसँग जोड्न नसक्दा शैक्षिक संस्थाहरू बेरोजगार, विश्व बजारसँग प्रतिस्पर्धा गर्न नसक्ने जनशक्ति उत्पादन गर्ने कारखाना बन्न विवश छन् ।
शिक्षा, विज्ञान तथा प्रविधि मन्त्रालयको वैदेशिक अध्ययन शाखाको तथ्यांकअनुसार आर्थिक वर्ष २०७९८० मा १ लाख १० हजार २१७ जनाले नो अब्जेक्सन सर्टिफिकेट (एनओसी) लिएका र उच्च शिक्षा अध्ययन गर्न पढाइ नै ड्रप गरेर विदेश जानेको जमात ठूलो रहेको जस्ता समाचारहरू विभिन्न सञ्चारमाध्यमहरूमा सम्प्रेषण भएका छन् । तसर्थ नेपालको शिक्षा प्रणालीमा यथाशीघ्र परिवर्तन ल्याउन, धराशायी उच्चा शिक्षालाई ब्युँताउने एउटा ब्लुप्रिन्ट अपरिहार्य देखिन्छ । यस आलेखमा हामी त्यसका उपायबारे उल्लेख गरिएको छ ।
विश्वविद्यालयको पुनः इन्जिनियरिङ
हाम्रा विश्वविद्यालयका शैक्षिक व्यवस्थापन जीर्ण, धराशायी र निम्छरो बनेका छन् । यसरी निस्फल बनेका विश्वविद्यालयहरूको पुनः इन्जिनियरिङ गर्न अत्यन्त आवश्यक छ । हाम्रो विश्वविद्यालय मनमौजीवादले ग्रस्त छ । शिक्षाविद् प्रा विद्यानाथ कोइरालाको शब्दमा भन्नुपर्दा विद्यार्थीहरूमा भर्ना भएपछि नपढे पनि पास हुनुपर्दछ भन्ने सडकछापे आदर्श र शिक्षकहरूमा नोट लेखाए पुग्छ भन्ने गतिछाडा संस्कार व्याप्त छ । तसर्थ, उच्चा शिक्षा सुधार्न यस्तो दरिद्र मानसिकतालाई चिर्न आवश्यक छ ।
हाम्रा कक्षाकोठामा विद्यमान घोक्ने र घोकाउने पण्डिते शिक्षणलाई परिवर्तन गरी प्रायोगिक शिक्षण अपनाउनुपर्छ । अब हाम्रा विश्वविद्यालयले चार सी अर्थात् क्रिटिकल थिंकिङ (विवेचनात्मक चिन्तन), कम्युनिकेसन (सञ्चारसम्प्रेषण), कोल्याबोरेसन (सहकार्य) र क्रिएटिभिटी (सिर्जनशीलता) पढाउनुपर्छ । हाम्रा कक्षाकोठामा अब सिकाउने मात्रै हैन अनुभव गराउनुपर्छ, पढाउने मात्रै हैन ग्रहण गराउनुपर्छ । प्रत्येक विषय रोचक र उत्साहवर्द्धक बनाउनुपर्छ । तबमात्रै हाम्रो उच्च शिक्षालाई धराशायी हुनबाट जोगाउन सकिन्छ । त्यसका लागि शिक्षणमा परियोजना विधि (प्रोजेक्ट मेथड) अनिवार्य रूपमा लागू गरिनुपर्छ ।
माटोको जनवादी शिक्षा लाई शैक्षिक प्रारूपीकरण
नेपालको उच्चा शिक्षालाई ब्युँताउन नेपाली माटोमा रहेको तर शैक्षिक प्रारूप नपाएको माटोको जनवादी शिक्षा लाई शैक्षिक प्रारूपीकरण गर्न अपरिहार्य छ । नेपाली माटोमा विभेदित जनवादी शिक्षा छ जस्तै विश्वकर्मासँग फलाम आर्जने र सुन कज्याउने शिक्षा, परियारसँग चर्चेको कपडा मुसार्ने शिक्षा, राउटेसँग काष्ठकलाको शिक्षा, जनजाति महिलासँग रक्सी उत्पादन गर्ने शिक्षा । शैक्षिक प्रारूप नपाएको माटोको जनवादी शिक्षा ले उत्पादन र शिक्षालाई जोड्न मद्दत गर्छ । यसले विद्यार्थीहरूमा श्रम प्रधानता र श्रममुखी अभिमुखीकरणलाई प्रत्साहन गर्दछ । उपभोक्तावादी बजारका लागि आधुनिक दास पैदा नगरी मुक्तिको चेत बोकेका उत्पादनशील दक्ष जनशक्ति निर्माण गर्छ । त्यसैले शैक्षिक प्रारूप नपाएको माटोको जनवादी शिक्षा लाई शैक्षिक प्रारूपीकरण गरी शिक्षालाई सीपसँग, सीपलाई उत्पादनसँग, उत्पादनलाई उद्यमसँग र उद्यमलाई आर्थिक रूपान्तरसँग जोड्न सक्नुपर्छ ।
परीक्षा प्रणालीमा सुधार
हाम्रा विश्वविद्यालय हुने गतिविधिले विद्यार्थीमा नैराश्यता पैदा गर्छ र उच्च शिक्षालाई हामीले विश्वास गर्न सकिरहेका छैनौं । त्यसको एउटा कारण हाम्रो परीक्षा प्रणाली हो । समयमा भर्ना नखुल्ने मात्र होइन, परीक्षा र नतिजा प्रकाशन पनि समयमा नहुने परिपाटीले हाम्रा विश्वविद्यालयलाई भद्दा ढंगले गिजोलिएको छ । यस्तो परिपाटीले विद्यार्थीमा उच्च शिक्षा लिनु भनेको समय र पैसाको बर्बादी हो भन्ने चिन्तनको विकास भएको देखिन्छ । त्यसैले सबै विश्वविद्यालयले वार्षिकदेखि सेमेस्टर प्रणालीअन्तर्गतका सबै शैक्षिक क्यालेन्डरको प्रभावकारी कार्यान्वयन गरी विद्यार्थीको समय र आर्थिक पक्ष जोगाउनुपर्छ ।
विश्वव्यापी आधारभूत आयको व्यवस्था
विश्वविद्यालयमा अध्ययनरत विद्यार्थीका लागि प्रमुख समस्या भनेको ह्यान्डटूमाउथ हो । प्राज्ञिक अध्ययन र अनुसन्धानमा भन्दा हाम्रा विद्यार्थीहरू कमाउन कसरी सकिन्छ भन्ने कुरामा ध्यान केन्द्रित गर्न विवश छन् । तसर्थ विश्वविद्यालयका विद्यार्थीलाई राज्यले विश्वव्यापी आधारभूत आयको अनिवार्य व्यवस्था गर्नुपर्छ । यसका साथै सरकारले नीति तथा कार्यक्रममा उल्लेख गरेको पढ्दैकमाउँदै कार्यक्रमलाई अझ प्रभावकारी बनाउन आवश्यक छ । त्यस्तै विद्यार्थीहरूमा सीप, अनुभव तथा दक्षता विकास गर्न इन्टर्नसिप कार्यक्रममा जोड दिनुपर्छ । फ्रिल्यान्स प्ल्याटफर्महरूका साथै पार्टटाइम क्याम्पस रोजगारको व्यवस्था गरी आर्थिक रूपमा केही हदसम्म आत्मनिर्भर बनाउन सकिन्छ ।
अनुसन्धान र प्रविधिमैत्री कक्षाकोठा
शिक्षा क्षेत्रमा सबैभन्दा बढी प्रयोग हुने एउटा चर्चित चिनियाँ उखान छ, शिक्षक उड्यो भने विद्यार्थी दौडिन्छ, शिक्षक दौडियो भने विद्यार्थी हिँड्छ, शिक्षक हिँड्यो भने विद्यार्थी बस्छ, शिक्षक बस्यो भने विद्यार्थी सुत्छ, शिक्षक सुत्यो भने विद्यार्थी मर्छ । विज्ञान र प्रविधिको क्षेत्रमा आएको परिवर्तनले पुराना शिक्षण पद्धतिलाई असान्दर्भिक जस्तै बनाइदिएको छ । प्रविधिको दुनियाँमा बालबालिकाहरू दौडिरहेका छन्, युवा पुस्ता हिँडिरहेको छ, बुबा पुस्ता बामे सरिरहेको छ, हजुरबुबा पुस्ता उठ्नै सकेका छैनन् । तसर्थ, हाम्रो शिक्षण पद्धतिलाई प्रविधिसँग जोड्न नसक्ने हो र विद्यार्थीहरूमा सिर्जनात्मकता तथा आत्मनिर्भरताको विकास नगर्ने हो भने शिक्षण समयानुकूल हुन सक्दैन । जसका कारण सिकाइ प्रभावकारी हुन सक्दैन र गुणस्तर खस्किन्छ । तसर्थ हाम्रो सिक्ने र सिकाउने पद्धतिमा नयाँ विकल्प खोज्नुपर्छ । त्यसका लागि हाम्रो कक्षाकोठालाई प्राविधिकमैत्री र अनुसन्धानमय बनाउनुपर्छ ।
अन्त्यमा आशा जगाउनेभन्दा निराशा छर्नेहरू धेरै भएको हुँदा विद्यार्थीलाई सम्भावना देखाइदिने, सम्भव बनाउने उपाय बताइदिनु आजको आवश्यकता हो । अँध्यारोलाई दोष दिँदै गर्दा आफ्नो हिस्साको दियो नबाल्ने छुट कसलाई नभएको कुरा विद्यार्थीलाई प्रकाश पार्न आवश्यक देखिन्छ । यति गर्न सकियो भने पक्कै पनि नेपालको उच्चा शिक्षामा समयअनुसारको सुधार गर्न सकिन्छ । राज्यले गैरजिम्मेवार र यथास्थितिवादी नीति त्याग्न सक्नुपर्छ । उच्च शिक्षाको सम्बन्धन मोडल बदलेर शैक्षिक, प्राज्ञिक, कक्षाकोठालाई अनुसन्धानसँग जोड्दै धराशायी बनेको उच्चा शिक्षा ब्युँताउनुपर्छ । यसका लागि राजनीतिक दल, सरकार र सरोकारवालाहरूको सोच परिवर्तन हुन आवश्यक छ ।
कान्तिपुर मिडिया ग्रुपले नेपालमै उच्च शिक्षा कसरी ? शीर्षकमा गराएको लेखन प्रतियोगितामा सहभागी लेख ।"
